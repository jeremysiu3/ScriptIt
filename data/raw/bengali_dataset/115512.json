{"pageid": 115512, "title": "দণ্ডভুক্তি", "url": "https://bn.wikipedia.org/wiki?curid=115512", "content": "দণ্ডভুক্তি প্রাচীন ও মধ্যযুগীয় বাংলার একটি অঞ্চল। এটি বর্তমান পশ্চিমবঙ্গের বাঁকুড়া, হুগলি, পশ্চিম মেদিনীপুর ও পূর্ব মেদিনীপুর জেলার বিস্তৃর্ণ অঞ্চল জুড়ে প্রসারিত ছিল।\nগুপ্তযুগে প্রাচীন বাংলার রাঢ় অঞ্চল কঙ্কগ্রামভুক্তি, বর্ধমানভুক্তি ও দণ্ডভুক্তি নামে কয়েকটি ছোটো অঞ্চলে বিভক্ত ছিল। সংস্কৃত ভাষায় “দণ্ড” কথাটির একটি অর্থ হল পথ। প্রাচীনকালে রাঢ় থেকে (অথবা সম্ভবত মগধ থেকে) কলিঙ্গ পর্যন্ত একটি ঐতিহাসিক সড়ক বিদ্যমান ছিল। সম্ভবত এই স্থানের নাম সেই “দণ্ড” বা পথের নাম থেকেই উদ্ভূত হয়েছে। সাধারণভাবে দ্বারকেশ্বর নদ ও সুবর্ণরেখা নদীর মধ্যবর্তী ভূভাগকেই দণ্ডভুক্তি বলা হয়। ষষ্ঠ শতাব্দীতে দণ্ডভূক্তি মহারাজ গোপচন্দ্রের স্বাধীন বঙ্গ রাজ্যের অংশ ছিল। দশম শতাব্দীতে দণ্ডভুক্তি ছিল বর্ধমানভুক্তির একটি অংশ। পরবর্তীকালে দণ্ডভুক্তির কোনো কোনো অঞ্চল উৎকল রাজাদের অধিকারে আসে।\nএই অঞ্চলের প্রশাসনিক শাসনকেন্দ্র ছিল দণ্ডভুক্তি নামেরই একটি শহর। পশ্চিম মেদিনীপুর জেলার দাঁতন শহরটির নাম “দণ্ডভুক্তি” থেকে উদ্ভূত হয়েছে।\n\n\n== পাদটীকা =="}