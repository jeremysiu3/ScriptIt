{"pageid": 1031511, "title": "কনৌজের সুগন্ধি", "url": "https://bn.wikipedia.org/wiki?curid=1031511", "content": "কনৌজের সুগন্ধি, অথবা বলা যায় কনৌজের আতর, হল একটি ঐতিহ্যবাহী ভারতীয় সুগন্ধি উৎপাদন। এই সুগন্ধির উৎপাদন ভারতের উত্তরপ্রদেশ রাজ্যের কনৌজে জনপ্রিয়।\nএটি ভৌগোলিক নির্দেশকের (জিআই) অধীনে বৌদ্ধিক সম্পত্তির অধিকার নিয়ে বাণিজ্য সম্পর্কিত বিষয়সমূহ (টিআরআইপিএস) চুক্তির আওতায় সুরক্ষিত হয়েছে। এটি পেটেন্টস ডিজাইনস এবং ট্রেডমার্কের কন্ট্রোলার জেনারেল দ্বারা নিবন্ধীকরণের সাথে ভারত সরকারের জিআই আইন ১৯৯৯-এর \"কনৌজ পারফিউম\" হিসাবে সামগ্রী ১৫৭ তে তালিকাভুক্ত রয়েছে।\n\n\n== ইতিহাস ==\nকনৌজের সুগন্ধির একটি দীর্ঘ ঐতিহাসিক পটভূমি রয়েছে এবং কনৌজ হাজার বছর ধরে সুগন্ধির ব্যবসা করে। সুগন্ধি উৎপাদনের পেছনে কনৌজে মূল ভূমিকার কারণে, শহরটি \"ভারতের সুগন্ধি রাজধানী\" হিসাবে পরিচিত এবং \"ফ্রান্সের কাছে গ্র্যাসে যা, ভারতের কাছে কনৌজ হল তাই\"। এই ক্ষেত্রের এক বিশেষজ্ঞ বলেছেন, \"কনৌজ হাজার বছর ধরে দেশের সুগন্ধি শহর\"।\nসুগন্ধি উৎপাদনের দক্ষতা প্রজন্ম থেকে প্রজন্মের মধ্যে প্রবাহিত হয়েছে। যখন কোনও কারিগর তার পরিবারের এই শিল্পে জড়িত থাকার বিষয়ে ব্যাখ্যা দেয়,সে বলে, \"আমার পরিবার তিন শতাব্দী ধরে এই ক্ষেত্রে কাজ করে আসছে এবং আমার ছেলে ৩০তম প্রজন্ম\"।\n\n\n== উৎপাদন ==\nফুল এবং প্রাকৃতিক সম্পদ থেকে এই সুগন্ধি তৈরি হয়। এছাড়াও কস্তুরী, কর্পূর, জাফরান এবং অন্যান্য সুগন্ধযুক্ত পদার্থ এই উৎপাদনের জন্য ব্যবহৃত হয়। সাদা জুঁইয়ের মতো ফুল এবং খসখসের মতো গাছ থেকে তৈরি সুগন্ধি গ্রীষ্মের বিভিন্ন বৈচিত্র্যের জন্য ব্যবহৃত হয়। বর্ষায় ব্যবহার করার জন্য মৃত্তিকা থেকে তৈরি হয় মিট্টি আতর, যেটি সিক্ত মাটির সুঘ্রাণ দেয়। হিনা আতর এবং কস্তুরী আতর শীতের সময় ব্যবহার করা হয়।\nপ্রাকৃতিক আতরগুলি, কিছু ব্যতিক্রম বাদে, অ্যালকোহল এবং রাসায়নিক মুক্ত। গোলাপ থেকে তৈরি আতরের গন্ধ অনেক বেশি, তবে চন্দনের তেল থেকে তৈরি আতরের দীর্ঘস্থায়ী সুগন্ধ থাকে। সাধারণত একটি ছোট বোতলে সুগন্ধি উৎপাদনের জন্য, প্রায় ১৫ দিন সময় লাগে।\n\n\n== বাজার ==\nকনৌজের সুগন্ধির স্থানীয় এবং আন্তর্জাতিক বাজার রয়েছে এবং প্রায় ২০টি সংস্থা ইউকে, মার্কিন যুক্তরাষ্ট্র, অস্ট্রেলিয়া, সংযুক্ত আরব আমিরাত, সৌদি আরব, ইরান, ইরাক, সিঙ্গাপুর, ফ্রান্স, ওমান, কাতার ইত্যাদির মতো দেশে সুগন্ধি রফতানি করে\n\n\n== আরও দেখুন ==\nভারতের ভৌগোলিক নিদর্শনগুলির তালিকা\nআতর\n\n\n== তথ্যসূত্র ==\n\nগ্রন্থপঞ্জী\nReport on the marketing of sandalwood oil in India। Directorate of Marketing & Inspection, Ministry of Rural Development, Govt. of India। ১৯৮৬। পৃষ্ঠা 141। \nVashist, V. N. (১৯৭৮)। The Essential Oil and Perfumery Industry in North India। Essential Oil Association of India। পৃষ্ঠা 63। \n\n\n== বহিঃসংযোগ ==\nMaking Perfume From the Rain\nLand acquired for Kannauj perfume park"}