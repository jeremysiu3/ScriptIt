{"pageid": 1433480, "title": "আনাস হাক্কানি", "url": "https://bn.wikipedia.org/wiki?curid=1433480", "content": "আনাস হাক্কানি (পশতু: انس حقانی; জন্ম : ১৯৯৪ খ্রি.) হলেন আফগানিস্তান ইসলামি আমিরাত ও তালেবান আন্দোলনের একজন নেতা, যিনি কাতারের রাজধানী দোহায় তালেবানের আলোচনা দলের একজন সদস্য ছিলেন। তিনি মুজাহিদ নেতা ও হাক্কানি নেটওয়ার্কের প্রতিষ্ঠাতা জালালুদ্দিন হাক্কানির সর্বকনিষ্ঠ পুত্র, যিনি সোভিয়েত এবং মার্কিনদের বিরুদ্ধে যুদ্ধ করেছিলেন। এছাড়া তিনি সিরাজ উদ্দিন হাক্কানির ছোট ভাই, যিনি বর্তমান আফগান ইসলামি আমিরাতের স্বরাষ্ট্রমন্ত্রী।\nপশতুন কবিতার প্রতি তার প্রচণ্ড আগ্রহ রয়েছে; তিনি নিজেও একজন কবি। আমেরিকান ভাষ্যকার বিল রজিও বলেন যে, তিনি প্রধানত আরব বিশ্বে একজন দাঈ, তহবিল সংগ্রহকারী ও হাক্কানিদের রাষ্ট্রদূত।\n\n\n== প্রাথমিক জীবন ও শিক্ষা ==\nআনাস মুজাহিদ নেতা জালাল উদ্দিন হাক্কানির ছেলে, যিনি একজন পশতুন মুজাহিদ এবং আফগানিস্তান ও পাকিস্তান উভয় দেশের তালেবানপন্থী সশস্ত্র বাহিনীর সামরিক নেতা।\nনিজের পশতুন মায়ের পক্ষে তার জীবিত ভাই হলেন সিরাজুদ্দিন হাক্কানি ও আব্দুল আজিজ হাক্কানি, যখন তার বাবার দ্বিতীয় স্ত্রী আরব আমিরাতে থাকেন এবং সন্তানরা তার সাথে সেখানেই বসবাস করে।\nতিনি পাকিস্তানের উত্তর ওয়াজিরিস্তান জেলার একটি স্থানীয় স্কুলে সপ্তম শ্রেণী পর্যন্ত অধ্যয়ন করেছেন এবং ইসলাম শিক্ষায় তাকে তার বাবার দ্বারা হোমস্কুল করা হয়েছে।\nপরবর্তী কালে তিনি রাজনীতি ও কম্পিউটার বিজ্ঞানে কিছু স্বল্পমেয়াদী কোর্স করেন, কিন্তু আমেরিকানদের হাতে বন্দী হলে তার উচ্চ শিক্ষা বন্ধ করতে হয়।\n\n\n== বন্দী ==\nআনাসকে ২০১৪ সালের ১২ই নভেম্বর বাহরাইনে বন্দী করা হয়েছিল, যখন তার বয়স ২০ বছর ছিল এবং তখন তিনি কাতারের দোহাতে তালেবান আন্দোলনের রাজনৈতিক অফিসে গুয়ানতানামো কারাগার থেকে মুক্তিপ্রাপ্তদের সাথে দেখা করে বৈধভাবে দেশে ফিরে আসছিলেন। আমেরিকান সৈন্যরা তাকে আটক করে কাতারে ফিরিয়ে নিয়ে যায়।\nএকদিনের জিজ্ঞাসাবাদের পর তিনি আফগানিস্তানের রাজধানী কাবুলে স্থানান্তরিত করা হন এবং আফগান সরকারী গোয়েন্দা সংস্থা \"ন্যাশনাল ডিরেক্টরেট অফ সিকিউরিটির সদর দফতরে ৯ মাস ধরে বন্দী থাকেন। এরপর তিনি বাগরাম কারাগারে বন্দী ছিলেন। আনাস বলেন যে, তালেবানদেরকে আফগান সরকারের সাথে শান্তি আলোচনায় রাজি করতে প্রচেষ্টা চালানোর জন্য তাকে আটক করা হয়েছিল, যখন তালেবান পরিবর্তে মার্কিন যুক্তরাষ্ট্রের সাথে আলোচনা করতে চেয়েছিল। কারাগারে থাকা অবস্থায় তাকে দুবার মৃত্যুদণ্ড দেওয়া হয়।\nআনাসের আত্মপক্ষ সমর্থনে আফগান তালেবানদের মুখপাত্র সুহেল শাহীন বলেছেন যে, তিনি একজন ছাত্র এবং যুদ্ধের সাথে তার কোনো সম্পর্ক নেই। তিনি ২০১৯ সালের ১৮ নভেম্বরে বন্দী বিনিময়ে মুক্তি পান।\n\n\n== মুক্তির পর ==\n২০২১ সালের আগস্টে তালেবানের হাতে কাবুল পতন হওয়ার পর হাক্কানি কাবুলে গিয়েছিলেন, যেমনটি তার চাচা খলিল হাক্কানিও করেছিলেন। আনাস বলেন যে, তালেবান যে হাক্কানি নেটওয়ার্ক থেকে বিচ্ছিন্ন এবং হাক্কানি নেটওয়ার্ক সত্যিকার অর্থে এর অংশ নয় এমন কথা অস্বীকারের জন্য হাক্কানি পরিবারের প্রতিনিধির সেখানে উপস্থিত হওয়া দরকার ছিল।\n২০২১ সালের আগস্টে আনাস হাক্কানি ও আহমদুল্লাহ আল ওয়াসিক আফগানিস্তান ক্রিকেট বোর্ড পরিদর্শন করেন। তারা ক্রিকেট বোর্ডের কর্মকর্তা এবং জাতীয় খেলোয়াড়দের সঙ্গে দেখা করে ক্রিকেটের উন্নয়নে সব ধরনের সহযোগিতার আশ্বাস দেন।\n২০২১ সালের সেপ্টেম্বরে, হাক্কানি মাহমুদ গজনভিকে \"দশম শতাব্দীর একজন বিখ্যাত মুসলিম যোদ্ধা এবং মুজাহিদ\" বলে অভিহিত করার জন্য টুইটারে হিন্দুদের কাছ থেকে সমালোচনার স্বীকার হয়েছেন, যিনি গযনি থেকে এই অঞ্চলে একটি শক্তিশালী মুসলিম শাসন প্রতিষ্ঠা করেন এবং সোমনাথের মূর্তিটি ভেঙে দেন।\nপ্রিন্স হ্যারির একটি ঘোষণার পর হাক্কানি টুইট করেন: \"মিস্টার হ্যরি, আপনি যাদের মেরেছিলেন তারা দাবার টুকরা ছিল না, তারা মানুষ ছিল; তাদের পরিবার ছিল, যারা ছিল তাদের সকলের ফিরে আসার অপেক্ষায় ... আমি কখনো আশা করি না যে, আন্তর্জাতিক অপরাধ আদালত আপনাকে তলব করবে অথবা মানবাধিকার কর্মীরা আপনাকে নিন্দা করবে; কারণ তারা আপনার ব্যাপারে বধির ও অন্ধ\"। মিস্টার হ্যারি যুদ্ধে নিহত তালেবান সদস্যদের মানুষ বলে মনে করেনি।\n\n\n== আরো দেখুন ==\nহাক্কানি নেটওয়ার্ক\nজালাল উদ্দীন হাক্কানি\nসিরাজউদ্দীন হাক্কানি\nখলিল হাক্কানি\nআব্দুল আজিজ হাক্কানি\n\n\n== বহিঃসংযোগ ==\nটুইটারে আনাস হাক্কানি\n\n\n== তথ্যসূত্র =="}