{"pageid": 1532051, "title": "হাংচৌ মসজিদ", "url": "https://bn.wikipedia.org/wiki?curid=1532051", "content": "হাংচৌ মসজিদ ( চাইনিজ: 杭州清真寺; পিনয়িন: হাংঝু কিংঝেনসি ) হল ইসলামী স্থাপত্যশৈলিতে নির্মিত একটি মসজিদ। মসজিদটি ঝেজিয়াং প্রদেশের হাংচৌ শহরে অবস্থিত। হাংচৌ মসজিদ চীনের সবচেয়ে বড় মসজিদগুলির মধ্যে একটি। মসজিদটিতে হাংচৌ ইসলামিক সোসাইটিও রয়েছে।\n\n\n== ইতিহাস ==\nহাংচৌতে এর আগে কেবল ফিনিক্স মসজিদ ছিল। তবে সাম্প্রতিক বছরগুলিতে হাংচৌতে মুসলিম জনসংখ্যা বৃদ্ধি পেয়েছে। ২০১৪ সালের শেষ নাগাদ ২০,০০০ এরও বেশি মুসলিম এই শহরে বসবাস করত। ফলে ফিনিক্স মসজিদ মুসলিমদের ধর্মীয় কার্যক্রম পরিচালনার জন্য পর্যাপ্ত ছিল না। এছাড়া মসজিদটি পুরনো ছিল। মসজিদটি একটি জাতীয় গুরুত্বপূর্ণ সাংস্কৃতিক ঐতিহ্য হওয়ায় সুরক্ষার প্রয়োজনও ছিল। তাই একটি নতুন মসজিদ নির্মাণ করা জরুরি হয়ে পড়েছিল। ২০১১ সালে হাংচৌ মসজিদকে গুরুত্বপূর্ণ নির্মাণ প্রকল্পের তালিকায় অন্তর্ভুক্ত হয়। নির্মাণ প্রকল্পটি পরের বছর  হাংচৌ উন্নয়ন ও সংস্কার কমিশন কর্তৃক অনুমোদিত হয়। ১২ অক্টোবর ২০১২ তারিখে ভিত্তিপ্রস্তর স্থাপন অনুষ্ঠান অনুষ্ঠিত হয়। মসজিদটির নির্মাণকাজ ২০১৬ সালে সম্পন্ন হয় এবং ২০১৭ সালের মে মাসে এটি আনুষ্ঠানিকভাবে উদ্বোধন করা হয়।\n\n\n== স্থাপত্য ==\nহ্যাংজু মসজিদটি ইসলামী স্থাপত্য শৈলীতে নির্মিত হয়েছিল। মসজিদটি ১০ মুউ (প্রায় ৬,৭০০ বর্গমিটার) জমির ওপর নির্মিত। মসজিদটির মোট নির্মাণ এলাকা প্রায় ১৬,৯৯৮ বর্গমিটার। এর মধ্যে পাঁচটি তলা মাটির উপরে এবং এক তলা মাটির নিচে রয়েছে।মসজিদের গম্বুজগুলো সোনালি রঙে মোড়ানো তামার তৈরি, আর ভেতরের মেঝে সাদা গ্রানাইট পাথরে নির্মিত। এতে দুটি মিনার রয়েছে। মসজিদটিতে পুরুষ ও নারীদের জন্য আলাদা দুটি নামাজের তলা রয়েছে। যেমন মসজিদের দ্বিতীয় তলায় মহিলাদের নামাজের জায়গা ও তৃতীয় তলায় পুরুষদের নামাজের জায়গা রয়েছে।  এছাড়া  মসজিদে পুরুষ ও নারীদের জন্য পৃথক অজুখানা, একটি বহুমুখী হলরুম, ইসলামি সংস্কৃতি প্রদর্শনী কক্ষ, জাতীয় সংহতি ও দেশপ্রেমবিষয়ক শিক্ষার জন্য আলাদা প্রদর্শনীকেন্দ্র রয়েছে। হাংচৌ ইসলামিক অ্যাসোসিয়েশনের অফিস কক্ষও মসজিদের ভেতরে রয়েছে। এই মসজিদটি একইসঙ্গে জাতিগত সেবা, ধর্মীয় কার্যক্রম এবং দেশপ্রেমমূলক শিক্ষার একটি কেন্দ্র হিসেবে কাজ করে।\n\n\n== পরিবহন ==\nমসজিদটি হাংচৌ পূর্ব রেলওয়ে স্টেশনের দক্ষিণে হাঁটার দূরত্বে অবস্থিত।\n\n\n== গ্যলারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nচীনের মসজিদের তালিকা\n\n\n== তথ্যসূত্র ==\n\n\n== বহিঃসংযোগ =="}