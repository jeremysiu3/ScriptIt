{"pageid": 1521972, "title": "রাধা পাউডেল", "url": "https://bn.wikipedia.org/wiki?curid=1521972", "content": "রাধা পাউডেল (নেপালি: राधा पौडेल) (জন্ম: ২৯ ডিসেম্বর ১৯৭৩) একজন নেপালি নার্স বা সেবিকা, কর্মী এবং লেখিকা। তিনি তার স্মৃতিকথা খলঙ্গামা হামালা-এর জন্য নেপালের সাহিত্য সম্মান মদন পুরস্কার পান। তিনি নারী-সম্পর্কিত বিভিন্ন বিষয় সম্পর্কে সচেতনতা বৃদ্ধির জন্য সক্রিয়ভাবে কাজ করেছেন।\n\n\n== প্রারম্ভিক জীবন ==\nরাধা পাউডেল ১৯৭৩ সালের ২৯ ডিসেম্বর নেপালের চিতবন জেলার মঙ্গলপুর গ্রামে জন্মগ্রহণ করেন। তার মায়ের নাম গঙ্গা মায়া পাউডেল এবং বাবার নাম দেবী প্রসাদ পাউডেল। চিতবনের গৌরীগঞ্জে রাধার শৈশব কাটে। ২০০৯ সালে তিনি তার মায়ের মৃতদেহের চিতায় আগুন দিয়েছিলেন। ১৯৯৯ সালে তিনি তার চক্ষুদানের অঙ্গীকার করেন এবং ২০১৬ সালে তিনি তার দেহ মেডিকেল স্কুলে দান করার কথা ঘোষণা করেন।\n\n\n== শিক্ষা ==\nরাধা ২০০০ সালে নেপালের ত্রিভুবন বিশ্ববিদ্যালয় থেকে কমিউনিটি হেলথ নার্সিংয়ে স্নাতক হন। ২০০১ সালে স্বাস্থ্য শিক্ষায় স্নাতকোত্তর ডিগ্রি এবং ২০০৩ সালে তিনি সমাজবিজ্ঞানে স্নাতকোত্তর ডিগ্রি অর্জন করেন। এছাড়া ২০১০ সালে এশিয়ান ইনস্টিটিউট অফ ম্যানেজমেন্ট থেকে ডেভেলপমেন্ট ম্যানেজমেন্টে স্নাতকোত্তর ডিগ্রি লাভ করেন। তিনি নেপালের পোখরায় একজন স্টাফ নার্স ছিলেন এবং অ্যানেস্থেসিওলজিতে বিশেষজ্ঞ নার্সও ছিলেন। তিনি চার বছর ধরে ২৪ ঘন্টা অ্যানেস্থেটিক নার্স হিসেবে কাজ করেছেন। সেই সময়ে এই কৃতিত্বের অংশীদার হিসাবে মোট পাঁচজন অ্যানেস্থেটিক নার্সের মধ্যে তিনিও একজন ছিলেন।\n\n\n== কর্মজীবন ==\nরাধা শৈশবে অনেক বৈষম্য, নির্যাতন এবং সহিংসতা নানা ঘটনার সাক্ষী থেকেছেন। সেই সব অভিজ্ঞতা তাকে যেমন একজন মানবতাবাদী কর্মী, সেবিকা এবং লেখিকা হিসেবে প্রতিষ্ঠা পেতে সাহায্য করেছিল তেমনি আবার লিঙ্গ ন্যায়বিচারের সমর্থনে কথা বলতে উৎসাহিত করেছে। তিনি বছরের পর বছর ধরে মেয়েদের ঋতুস্রাবের নানান কুসংস্কার যেমন দেখেছেন তেমনি নির্যাতন, সহিংসতা এবং বিদ্রোহের মধ্য দিয়ে জীবনকে দেখেছেন। তিনি তার বেশিরভাগ সময় উৎসর্গ করেন নেপালের সেই সব তরুণী এবং মহিলাদের জন্য যারা সারা জীবন নীরবে থেকেছেন। তাদের হয়েই রাধার প্রতিবাদী কন্ঠ বার বার গর্জে উঠেছে। তিনি তার কাজের মাধ্যমে নারীদের জন্য তিনটি বিষয়ের উপর জোর দিয়েছেন। সেই তিনটি বিষয় হলো শিক্ষা, ক্ষমতায়ন এবং মুক্তি।\nতিনি ব্যক্তিগতভাবে যেসব সমস্যার মুখোমুখি হয়েছিলেন, সেগুলো ব্যবহার করে অন্যদের সাহায্য করেছেন,  বিশেষকরে যারা একই রকম অভিজ্ঞতার মধ্য দিয়ে গিয়েছেন। ২০১১ সালে গণপরিবহন ব্যবস্থায় যৌন হয়রানির বিরুদ্ধে তিনি একটি সমীক্ষা পরিচালনা করেন এবং প্রচারণায় নেতৃত্ব দেন। ২০১১ সালে ত্রিভুবন বিশ্ববিদ্যালয়ে যৌন নির্যাতনের বিরুদ্ধে আন্দোলনের তিনি ছিলেন প্রথম সারির একজন নেত্রী। ২০১৫ সালে নেপালের ভয়াবহ ভূমিকম্পের সময় তিনি স্বেচ্ছাসেবকদের সঙ্গে নিবিড়ভাবে থেকে নেতৃত্ব দেন। ২০১৫-১৬ সালে নেপালে যখন ছয় মাসের জন্য সীমান্ত অবরোধ হয়, সেই সময় তিনি নেপালের সবচেয়ে বেশি ক্ষতিগ্রস্ত এলাকাগুলি ভ্রমণ করেন। লালবান্ধি, সরলাহি, সপ্তারি, ধানুসা, পারসা, চিতবনে, কাঠমান্ডু প্রভৃতি এলাকাগুলিতে শান্তির জন্য অর্থপূর্ণ আলাপ আলোচনা শুরু করেন। ২০১৬ এবং ২০১৭ সালে সপ্তারি এবং সিরাহায় বার বার বন্যার সময় ত্রাণের কাজে তার নিরলস অবদান ছিল মনে রাখার মতো। তিনি একটি জৈববিয়োজনযোগ্য স্যানিটারি ন্যাপকিন কারখানারও তত্ত্বাবধান করেন। তিনি ডজনেরও বেশি প্রতিষ্ঠানের সাথে প্রধান, প্রতিষ্ঠাতা, নির্বাহী, উপদেষ্টা হিসেবে কাজ করেছেন। ২০১৬ সালে তিনি রাধা পাউডেল ফাউন্ডেশন নামে একটি প্রতিষ্ঠান প্রতিষ্ঠা করেন।\nসারা জীবন যেসব প্রতিবন্ধকতার মুখোমুখি হয়েছিলেন, সেগুলো থেকে অনুপ্রাণিত হয়ে, তিনি মর্যাদাপূর্ণ ঋতুস্রাবের (ঋতুস্রাবের সময় মর্যাদা) জন্য গ্লোবাল সাউথ কোয়ালিশনের হয়ে বিশ্বব্যাপী প্রচারণা শুরু করেন। তিনি হলেন মর্যাদাপূর্ণ ঋতুস্রাব আন্দোলনের অন্যতম পথিকৃৎ। ২০২৪ সালের ৮ ডিসেম্বর ৬ষ্ঠ আন্তর্জাতিক মর্যাদাপূর্ণ ঋতুস্রাব দিবসে গ্লোবাল সাউথ কোয়ালিশনে তিনি প্রধান বক্তার ভূমিকা পালন করেন।\n\n\n== প্রকাশনা ==\n২০০২ সালে নেপালি সরকারের সেনাবাহিনী সঙ্গে মাওবাদী বিদ্রোহীদের যে যুদ্ধ হয় তা নিয়ে রাধা স্মৃতিকথামূলক একটি বই লেখেন। বইটির নাম জুমলা: এক নার্সের গল্প, যা নেপালি ভাষায় খালাঙ্গামা হামালা (খালাঙ্গার উপর আক্রমণ) নামেও পরিচিত। নেপালি সরকারের সেনাবাহিনী সঙ্গে মাওবাদী বিদ্রোহীদের যুদ্ধের সময় তিনি প্রায় মৃত্যুর সম্মুখীন হয়েছিলেন। এই বইটি লিখে ২০১৪ সালে তিনি নেপালের সাহিত্য সম্মাননা মদন পুরস্কার পান।\nতিনি শান্তিকা পাইলাহারু নামে একটি কবিতার বই লেখেন। \"ডিগনিফাইড মেনস্ট্রুয়েশন ইজ এভরিওয়ন্স বিজনেস\" নামে ইংরাজিতে তার একটি বই রয়েছে। এই বইটিতে ৪ ডজনেরও বেশি শোনা কথা এবং ভুল ধারণা ভেঙে মর্যাদাপূর্ণ ঋতুস্রাবের প্রতি ব্যক্তির প্রকৃত দায়িত্ব ব্যাখ্যা করা হয়েছে। এই বইটিতে রাধা দেখিয়েছেন যে, বিশ্বাস করা অনুমানগুলির মধ্যে অনেক ভ্রান্ত ধারণা রয়েছে। তিনি মর্যাদাপূর্ণ ঋতুস্রাবের জন্য আরেকটি বই লেখেন যার নাম হলো অপবিত্র রাগত।\nজাতীয় মূলধারার সংবাদপত্রগুলিতে তিনি সময় সময় মতামত ভিত্তিক সম্পাদকীয় লিখেছেন এবং আন্তর্জাতিক স্তরে নানান বইয়ে অবদান রেখে চলেছেন। তিনি ২০১৪ সালে তার মা গঙ্গা মায়ার নামে মিতেরী গঙ্গা দেবী শান্তি পুরস্কার নামে একটি পুরস্কার চালু করেন। এছাড়া ২০০৯ সালে মিতেরী গঙ্গাদেবী বৃত্তি তহবিল নামে একটি তহবিলও গঠন করেন।\n\n\n== পুরস্কার এবং স্বীকৃতি ==\n২০২০ সালে এশিয়ান ইনস্টিটিউট অফ ম্যানেজমেন্ট তাকে ট্রিপলএ পুরস্কার দিয়ে সম্মান জানায়। ২০১৪ সালে তিনি তার স্মৃতিকথামূলক বই খলঙ্গামা হামালা-এর জন্য মদন পুরস্কার নামে সাহিত্য পুরস্কার পান। সেই সময় তিনি এই পুরস্কার অর্জনকারী তৃতীয় মহিলা ছিলেন। তিনি নেপাল সরকারের তরফ থেকে ২০১৪ সালের যুব উদ্ভাবন পুরস্কারও পেয়েছেন। স্থিতিশীল সম্প্রদায় গড়ে তোলার জন্য তিনি নেপালি সরকারের স্থায়ী পদসহ অনেক উচ্চপদের চাকরি ছেড়ে দেন। তিনি এন-পিস পুরস্কার এবং উইমেন পিস মেকার (২০১২) পুরস্কারেরও একজন প্রাপক।\n\n\n== আন্তর্জাতিক কাজ ==\nরাধা বিশ্বের বিভিন্ন বিশ্ববিদ্যালয়গুলিতে বক্তৃতা দিয়েছেন। সেইসব বিশ্ববিদ্যালয়গুলির মধ্য রয়েছে অস্ট্রিয়া (আফ্রো এশিয়াটিচেস ইনস্টিটিউট, ইউনিভার্সিটি সালজবার্গ, এফএইচ সালজবার্গ, ভিয়েনা বিশ্ববিদ্যালয়), জার্মানি (এএসটিএ, ওসনাব্রুক, ব্রেমেন), ফিলিপাইন (এশিয়ান ইনস্টিটিউট অফ ম্যানেজমেন্ট), যুক্তরাজ্য (লন্ডন স্কুল অফ পাবলিক হেলথ অ্যান্ড হাইজিন, কেমব্রিজ বিশ্ববিদ্যালয়, অক্সফোর্ড বিশ্ববিদ্যালয়, এসেক্স বিশ্ববিদ্যালয়, লিভারপুল বিশ্ববিদ্যালয়, বিসিওটি, ক্র্যানবোর্ন), এবং মার্কিন যুক্তরাষ্ট্র (সান দিয়েগো বিশ্ববিদ্যালয়, সান দিয়েগো স্টেট বিশ্ববিদ্যালয়, ফুলারটন বিশ্ববিদ্যালয়, ফ্লোরিডা বিশ্ববিদ্যালয়, কমিউনিটি কলেজ এবং সিগনা বিশ্ববিদ্যালয়)। এছাড়া মার্কিন যুক্তরাষ্ট্র, যুক্তরাজ্য, নরওয়ে, জার্মানি, অস্ট্রিয়া প্রভৃতি দেশের তিন ডজনেরও বেশি প্রবাসী সম্প্রদায়ের মধ্যে বক্তৃতা দিয়েছেন। তিনি বিশ্বব্যাপী নেটওয়ার্কগুলির সাথেও যুক্ত।.\n\n\n== তথ্যসূত্র =="}