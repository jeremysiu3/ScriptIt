{"pageid": 1521326, "title": "নূর আল-দিন আল-সামহুদি", "url": "https://bn.wikipedia.org/wiki?curid=1521326", "content": "নূর আল-দীন আলী ইবনে আবদুল্লাহ ইবনে আহমদ আল-হাসানী আল-সামহুদি ( আরবি: علي بن أحمد السمهودي   ), নূর আল-দীন আল-সামহুদি ( আরবি: نور الدين السمهودي   নামে বেশি পরিচিত ) ছিলেন পঞ্চদশ শতাব্দীর একজন আরব সুন্নি ইসলামী পণ্ডিত । তিনি মদিনার একজন সুপরিচিত শাফেয়ী ফকীহ, হাদিস পণ্ডিত, মুফতি এবং ইতিহাসবিদ ছিলেন।  তিনি মদিনার ইতিহাস নিয়ে তাঁর বিখ্যাত গ্রন্থ ওয়াফা আল-ওয়াফা বি আখবার দার আল-মুস্তফা এর জন্য সবচেয়ে বেশি পরিচিত।  তিনি নবী মুহাম্মদ এর কবরের অভ্যন্তরীণ কক্ষে শেষবার প্রবেশ করে পরিচ্ছন্ন করার জন্যও পরিচিত।\n\n\n== বংশ ও জীবন ==\nতাঁর বংশপরিচয় হযরত আলী ইবন আবি তালিব পর্যন্ত পৌঁছায়। তাঁর পরিবার জ্ঞান ও সম্মানিত বংশের জন্য বিখ্যাত ছিল। তিনি হাসানী হাশিমী কুরাইশ  বংশের লোক ছিলেন। আল-সামহুদী ৮৩৩ হিজরি/১৪২৯ খ্রিস্টাব্দে মিশরের নিম্নাঞ্চলের নীল নদের পশ্চিম তীরে অবস্থিত সামহুদ নামক একটি বড় গ্রামে  জন্মগ্রহণ করেন।\nতাঁর প্রথম শিক্ষক ছিলেন তাঁর বাবা আল-কাদি আব্দুল্লাহ আল-সামহুদী। আল-সামহুদী যখন ছোট ছিলেন তখন তিনি পবিত্র কুরআন, ইমাম আল-নওয়াবীর মিনহাজ আল-তালিবিন এবং অন্যান্য সাহিত্য মুখস্থ করেছিলেন। তাঁর বাবা তাঁকে সহিহ বুখারি, আল-মুনজিরির সংক্ষিপ্ত সহিহ মুসলিমসহ বেশ কয়েকটি হাদিস গ্রন্থ পড়ার সুযোগ দিয়েছিলেন।\nআইনতত্ত্বে তিনি ইবন আল-সুবকির জাম‘ আল-জাওয়ামি‘ অধ্যয়ন করেন। ফিকহে তিনি আল-মাহাল্লির কানজ আল-রাঘিবিন এবং শরহ আল-বাহজাহ সহ অন্যান্য গ্রন্থ পড়েন। এই সব বই সে ২২ বছর বয়সের আগেই পড়া শেষ করেছিল। জ্ঞান অর্জনের জন্য সামহুদি কায়রোতে একাধিকবার ভ্রমণ করেছিলেন। তিনি তার বাবার সাথে এবং একা উভয়ভাবেই সেখানে ভ্রমণ করেছিলেন।\nকায়রোতে তিনি জালাল আল-দীন আল-মাহাল্লি,শরফ আল-দ্বীন আল-মুনাওয়ি, শায়খ আল-ইসলাম জাকারিয়া আল-আনসারি, ইবন ইমাম আল-কামিলিয়্যাহ, ইবন কাদি আজলুন, মুহাম্মদ ইবন আহমদ আল-জাওজারি, মুহাম্মদ ইবন আহমদ আল-বামি প্রমুখের কাছে পড়েন। এই শিক্ষকদের অধীনে তিনি বিস্তৃত বিষয়ে ইসলামী সাহিত্য অধ্যয়ন করেন।\n৮৭৩ হিজরীতে তিনি মদীনা ভ্রমণ করেন এবং মসজিদে নববীতে বেশ কয়েকজন উলামাদের সাথে শিক্ষা গ্রহণ করেন এবং তাদের এজাযা প্রদান করেন। তিনি জেরুজালেম সফর করেন এবং সেখানে কিছু সময় অবস্থান করে আল-আকসা মসজিদের আলেমদের অধীনে শিক্ষা গ্রহণ করেন। ৮৭০ হিজরিতে তিনি ও তাঁর মা সমুদ্রপথে মক্কায় যান। মক্কায় তিনি আল-সাখাওয়ির কাছে হাদিস এবং মসজিদ আল-হারামের আলেমদের কাছে শিক্ষা লাভ করেন।\n৮৭৩ সালে আল-সামহুদী মদিনায় ফিরে আসেন এবং স্থায়ী বাসিন্দা হন। তিনি মদিনার আলেমদের প্রধান হয়ে ওঠেন। মুফতি হিসেবে ফতোয়া প্রদান করেন এবং নবীজির মসজিদে শিক্ষকতা করেন। অনেক ছাত্র তাঁর পাঠে যোগ দিত। ইবাদত, জ্ঞানার্জন, শিক্ষাদান, লেখালেখি এবং অধ্যয়নের প্রতি নিবেদিতপ্রাণ জীবনযাপনের পর সামহুদী ৯১১ হিজরির (১৫৩৩ খ্রিস্টাব্দ) ১৮ই জ্বিলকদ বৃহস্পতিবার মৃত্যুবরণ করেন।\n\n\n== কাজ ==\nআল-সামহুদী ফিকহ, হাদিস এবং ইতিহাসসহ বিভিন্ন বিষয়ে অসংখ্য গ্রন্থ রচনা করেন। তার মধ্যে উল্লেখযোগ্য হলো:\n\n\"ওয়াফা আল-ওয়াফা বি আখবার দার আল-মুস্তফা\" মদীনার সবচেয়ে বেশি উল্লেখিত ঐতিহাসিক বিবরণ ছিল এবং এখনও আছে।\nতিনি ইমাম আল-নওয়াবী রচিত রাওদাত আল-তালিবিনের উপর একটি সম্পূরক নোট লিখেছিলেন। এছাড়া তাঁর আল-ইদাহ ফি আল-মানাসিক-এর হাশিয়া টীকা মাঝে মাঝে মাযহাবের পরবর্তী কর্তৃপক্ষদের দ্বারা উদ্ধৃত করা হয়।\n\nদুরার আল-সুমুত ফিমা লিল-উদু' মিন আল-শুরুত, অপবিত্রতা সম্পর্কিত একটি আইনশাস্ত্রীয় কাজ।\nতাইয়্যেব আল-কালাম বি ফাওয়াইদ আল-সালাম\nআল-আনওয়ার আল-সানিয়্যাহ ফি আজবিবাত আল-আসিলাত আল-ইয়ামানিয়্যাহ\nআল-ইকদ আল-ফারিদ ফী আহকাম আল-তাকলিদ\nআল-সামহুদীর ফতোয়া সংগ্রহ\nতাঁর অনেক রচনা ৮৮৬ হিজরিতে নবীজির মসজিদে আগুনে পুড়ে নষ্ট হয়ে যায়।\n\n\n== তথ্যসূত্র =="}