{"pageid": 1532637, "title": "লাল দল (নরওয়ে)", "url": "https://bn.wikipedia.org/wiki?curid=1532637", "content": "লাল দল ( বোকমাল: Rødt   ; নাইরস্ক: Raudt   ; নর্দার্ন সামি: Ruoksat   ) নরওয়ের একটি সমাজতান্ত্রিক রাজনৈতিক দল ।  দলটি ২০০৭ সালের মার্চ মাসে রেড ইলেক্টোরাল অ্যালায়েন্স এবং ওয়ার্কার্স কমিউনিস্ট পার্টির একীভূতকরণের ফলে প্রতিষ্ঠিত হয়েছিল। এই মার্কসবাদী দলটিকে রাজনৈতিক পরিসরে বামপন্থী  এবং অতি-বামপন্থী  হিসাবে বর্ণনা করা হয়। রাজনৈতিক কর্মসূচিতে, লাল দল \" কার্ল মার্ক্স যাকে সাম্যবাদ বলেছিলেন\" সেই শ্রেণীহীন সমাজ গঠনকে চূড়ান্ত লক্ষ্য হিসেবে নির্ধারণ করে।  দলের অন্যান্য লক্ষ্য হল পুঁজিবাদকে সমাজতন্ত্র দিয়ে প্রতিস্থাপন করা, জাতীয়করণ করা ইত্যাদি। দলটি নরওয়ের ইউরোপীয় ইউনিয়নের সদস্য হওয়ার তীব্র বিরোধিতা করে। \nলাল দলের দেশব্যাপী ২০ জন কাউন্টি কাউন্সিল প্রতিনিধি এবং ১৯৩ জন পৌর প্রতিনিধি রয়েছে। ২০১৩ সালের সংসদ নির্বাচনে লাল দল ছিল একটিও আসন জিততে ব্যর্থ বৃহত্তম দল। দলটি ২০১৭ সালের নির্বাচনে ২.৪% ভোট জিতে সংসদে প্রবেশ করে।  ২০২১ সালের সংসদ নির্বাচনে, দলটি ৪.৬% ভোট পেয়ে সর্বকালের সেরা ফলাফল অর্জন করে, সংসদে আটটি আসন লাভ করে। \n\n\n== মতাদর্শ এবং অবস্থান ==\nরাজনৈতিক কর্মসূচির ভিত্তিতে, লাল দলকে গণতান্ত্রিক সমাজতান্ত্রিক, মার্কসবাদী এবং সাম্যবাদী বলা যেতে পারে।  দলটি ক্রমবর্ধমান সামাজিক ও অর্থনৈতিক বৈষম্যকে গণতন্ত্র, কল্যাণ রাষ্ট্র এবং স্থিতিশীল ভবিষ্যতের জন্য সবচেয়ে বড় হুমকি হিসেবে দেখে।  লাল দলের মতে, এই বৈষম্য নব্য উদারনৈতিক পুঁজিবাদ দ্বারা টিকে আছে। ফলে, দলটি স্পষ্টত পুঁজিবাদ বিরোধী অবস্থান নেয়। এর লক্ষ্য হলো শ্রমিকদের পক্ষে নতুন আইনসভার ক্ষমতা গ্রহণ করা।  দলটি ১৯৭০ এবং ১৯৮০-এর দশকের সহিংস সশস্ত্র বিপ্লবকে সমর্থন করে না।\n\n\n=== সামাজিক ও পরিবেশগত নীতিমালা ===\nলাল দল রাজনৈতিক কর্মসূচিতে তাদের সামাজিক নীতির রূপরেখা দেয়। দলটি মানবাধিকার, সংহতি এবং বৈচিত্র্যের প্রতি শ্রদ্ধা রেখে সমতার ভিত্তিতে সমাজ গড়ে তোলার চেষ্টা করে। একটি মূল আদর্শিক লক্ষ্য হল এমন এক রাজনৈতিক ক্ষেত্র তৈরি করা যেখানে সকলেই সমানভাবে অংশগ্রহণ করতে পারবে। দলের বক্তব্য অনুযায়ী \"পুঁজিবাদ এবং এর সহজাত অগণতান্ত্রিক প্রকৃতি\" বিলুপ্ত করার মাধ্যমেই কেবল এই ধরনের স্থান অর্জন করা সম্ভব।  শিল্প বিপ্লবের পর থেকে যে ব্যাপক প্রকৃতি ধ্বংস ঘটেছে তার জন্য দলটি পুঁজিবাদের সহজাত প্রবৃদ্ধি-চালিত দিকগুলিকে দায়ী করে। দলটি এমন এক \"অর্থনীতির\" আহ্বান জানায় যা প্রকৃতির সীমাকে সম্মান করে। \nনরওয়েতে সাধারণভাবে দলটিকে \"পরিবেশ ব্লক\"-এর অংশ হিসেবে বিবেচনা করা হয়। কিন্তু ২০০৭ সালে সমুদ্র এবং সমুদ্র উপকূলীয় স্থানে বায়ু বিদ্যুৎ উৎপাদনের পাশাপাশি তেল প্ল্যাটফর্মের বিদ্যুতায়নের বিরোধিতা করার জন্য লাল দল সমালোচিত হয়েছিল। \nদলটি LGBT+ সম্প্রদায়কে দৃঢ়ভাবে সমর্থন করে এবং নারীবাদ এবং বর্ণবাদ বিরোধী আন্দোলনে নিজেকে প্রতিশ্রুতিবদ্ধ করে।  অন্যান্য নীতিমালার মধ্যে, দলটি গর্ভাবস্থার ২২তম সপ্তাহ পর্যন্ত চাহিদা অনুযায়ী গর্ভপাতকে সমর্থন করে, তৃতীয় বিচারিক লিঙ্গ প্রবর্তনের আহ্বান জানায়  এবং অন্যান্য সামাজিকভাবে প্রগতিশীল নীতির সমর্থন করে।\n\n\n=== কল্যাণ রাষ্ট্র সম্পর্কে অর্থনৈতিক নীতি এবং দৃষ্টিভঙ্গি ===\nদলটি নর্ডিক মডেলের মূল দিকগুলিকে দৃঢ়ভাবে সমর্থন করে। লাল দল মনে করে যে মডেলের \"সামাজিক সমাধানের উপর ঐতিহ্যগত জোর উচ্চ জীবনযাত্রার মান এবং সম্মিলিত কর্মকাণ্ডের দ্বারা পরিচালিত রাজনৈতিক পরিবর্তন যুক্ত সমাজ তৈরি করেছে\" ।  তাই দলটি নরওয়েতে চলমান অর্থনৈতিক বৈষম্য মোকাবেলার উপায় হিসেবে ধনীদের উপর উচ্চ কর আরোপকে সমর্থন করে।  দলটি শ্রমিক আন্দোলনকে এই লক্ষ্য অর্জনের একটি বাহন হিসেবে দেখে এবং আনুষ্ঠানিকভাবে সদস্য এবং সমর্থকদের শ্রমিক আন্দোলনে যোগদানের জন্য উৎসাহিত করে। \nসাংসদ মিমির ক্রিস্টজানসন বলেন যে \"ডানপন্থী দলগুলো কল্যাণ রাষ্ট্রের ভিত্তি ভেঙে ফেলার ইচ্ছা পোষণ করে তার প্রমাণ দিয়েছে।\" ক্রিস্টজানসনের মতে, শ্রমিক দলের সাথে সমাজতান্ত্রিক দলগুলিকে এমন নীতিতে বাধ্য করা দরকার যা দরিদ্রদের জন্য কল্যাণ মডেলকে দৃঢ়ভাবে রক্ষা করে। \n২০২১ সালের নরওয়ের সংসদ নির্বাচনের পর, ক্রিস্টজানসন বলেন যে, ডানপন্থী তহবিল সংগ্রহকারী বিলিয়নেয়ার স্টেইন এরিক হ্যাগেনের অর্থায়নে রাজনৈতিক ডানপন্থীরা প্রচারণা চালিয়েছে, \"\nদলটি \"কল্যাণমূলক মুনাফাখোর\" বলে অভিহিতদের বিরুদ্ধে নিরলসভাবে প্রচারণা চালিয়েছে। লাল দল মনে করে যে কিন্ডারগার্টেন এবং কেয়ারিং হোমের জন্য সরকারি অর্থায়নের বর্তমান মডেল, যা পুঁজিবাদী কোম্পানিকে সরকারি তহবিল থেকে প্রাপ্ত মুনাফা ধরে রাখার অনুমতি দেয়, বেসরকারি প্রতিষ্ঠানের মালিকদের কম বেতন এবং পেনশন প্রদান করতে উৎসাহিত করে। \n\n\n=== গণতন্ত্র সম্পর্কে দৃষ্টিভঙ্গি ===\nদলটি যুক্তি দেয় যে পুঁজিবাদ স্বভাবতই অগণতান্ত্রিক কারণ \"কেবলমাত্র বৃহৎ ব্যাংক এবং কোম্পানিগুলির উপর সিদ্ধান্তমূলক ক্ষমতা একটি ছোট অর্থনৈতিক অভিজাতদের হাতেই থাকে না, বরং এই সংস্থাগুলির মধ্যে গৃহীত সিদ্ধান্তগুলিও উপর থেকে নির্দেশিত হয়\" ।  লাল দল নাগরিক সংগঠন এবং সমিতির অন্তর্নিহিত অংশগ্রহণমূলক দিকগুলিকে স্বীকৃতি দেয় এবং কর্মক্ষেত্রে একই নীতিমালা বাস্তবায়ন করতে চায়।\nতাদের কর্মসূচিতে কমিউনিজমের স্পষ্ট উল্লেখ দীর্ঘদিন ধরে অভ্যন্তরীণ এবং দলের অভ্যন্তরে বিতর্কের বিষয় হয়ে দাঁড়িয়েছে।  ২০১২ সালে উদার গণতন্ত্রের উপর দলের অবস্থান নিয়ে চ্যালেঞ্জের সম্মুখীন হওয়ার পর, তৎকালীন দলের নেতা মক্সনেস Aftenposten এ লিখেছিলেন \" বাকস্বাধীনতা, সংগঠনের স্বাধীনতা, অবাধ নির্বাচন, মুক্ত গণমাধ্যম এবং স্বাধীন আদালত যা মানুষের জন্য আইনের শাসন নিশ্চিত করে, এগুলো সমাজতান্ত্রিক সমাজের জন্য মৌলিক\"। \n\n\n=== বৈদেশিক নীতি ===\nদলটি আন্তর্জাতিক দৃষ্টিভঙ্গির অধিকারী, এবং নিয়মিতভাবে \"পুঁজিবাদী প্রতিযোগিতা, জলবায়ু পরিবর্তন, নিপীড়ন এবং যুদ্ধের শিকার\" দের সাথে সংহতির আহ্বান জানায়।  দলটি আন্তর্জাতিক সংহতিকে শ্রমিক আন্দোলনের গভীরে প্রোথিত বলে মনে করে। \nদলটি ই ইউ বিরোধী, এবং EEA চুক্তিকে বাণিজ্য চুক্তি দিয়ে প্রতিস্থাপন করার পক্ষে। এই অবস্থানের মূলে রয়েছে সামাজিক অবক্ষয় এবং সার্বভৌমত্বের ক্ষয় সম্পর্কে উদ্বেগ।  দলটি ন্যাটো থেকে নরওয়ের প্রত্যাহারকেও সমর্থন করে। \nইউক্রেনে রাশিয়ার আগ্রাসনের সময় দলটি ইউক্রেনের প্রতি স্পষ্ট সমর্থন জানিয়েছে,  এবং ফিলিস্তিনের স্বীকৃতিকে সমর্থন করে। \n\n\n== ইতিহাস ==\n\n\n=== গঠন (২০০৭) ===\nরেড পার্টি ২০০৭ সালের ৭ মার্চ রেড ইলেক্টোরাল অ্যালায়েন্স এবং ওয়ার্কার্স কমিউনিস্ট পার্টির একীভূতকরণের মাধ্যমে প্রতিষ্ঠিত হয়েছিল। দুই দলেরই কয়েক দশক ধরে একই ইতিহাস ছিল, কারণ ওয়ার্কার্স কমিউনিস্ট পার্টি কমিউনিস্ট এবং সমাজতান্ত্রিক মূল্যবোধ প্রচারের জন্য একটি নির্বাচনী দল হিসেবে রেড ইলেক্টোরাল অ্যালায়েন্স প্রতিষ্ঠা করেছিল। ২০০৭ সালের ফেব্রুয়ারিতে রেড ইলেক্টোরাল অ্যালায়েন্স কর্তৃক আয়োজিত জাতীয় সম্মেলনের সময়, দলের একটি অংশ ঘোষণা করে যে নতুন দলীয় কর্মসূচিতে কমিউনিজমের উল্লেখ বাদ দেওয়া হলে তারা দুটি দলের একীভূতকরণকে সমর্থন করবে। \n৫ মার্চ উভয় দলের নেতৃস্থানীয় কর্মীদের মধ্যে গোপন বৈঠকের সময়, একটি ভোট অনুষ্ঠিত হয়, যেখানে বেশিরভাগ সদস্য একীভূতকরণকে সমর্থন করেন। ২০০৭ সালের এপ্রিল মাসে ওয়ার্কার্স কমিউনিস্ট পার্টি আনুষ্ঠানিকভাবে বিলুপ্ত করা হয়  দলের প্রথম জাতীয় সম্মেলনের সময়, তিনটি নাম বিবেচনা করা হয়েছিল: রেড চয়েস, সলিডারিটি এবং রেড ক্লথ।  প্রতিষ্ঠার সময়, দলটি তাদের এবং লাল-সবুজ জোটের মধ্যে \"শূন্যতা\" পূরণ করাকে তাদের প্রধান লক্ষ্য হিসেবে দেখেছিল।  দলীয় কর্মসূচি সম্পর্কে কথা বলতে গিয়ে, টরস্টাইন ডাহলে বলেন: \"আমরা এমন বিষয়গুলি উত্থাপন করব যার সাথে নরওয়ের জনগণের ব্যাপক একমত, কিন্তু দুর্ভাগ্যবশত অন্যান্য দলের নীতিতে প্রতিফলিত হয় না।\" \n\n\n=== ডাহলে যুগ (২০০৭-২০১০) ===\n\n২০০৭ সালের ফেব্রুয়ারিতে ওয়ার্কার্স কমিউনিস্ট পার্টি এবং রেড ইলেক্টোরাল অ্যালায়েন্সের সদস্যরা সর্বসম্মতিক্রমে টরস্টাইন ডাহলেকে দলীয় নেতা নির্বাচিত করেন  এর সমালোচনা করে বহিরাগতরা দাবি করেন যে ডাহলে দলকে \"নতুন দিকে\" নিয়ে যেতে পারবেন না। ওয়ার্কার্স কমিউনিস্ট পার্টির তৎকালীন নেতা, ইনগ্রিড বাল্টজারসেন, দলের উপ-নেতা নির্বাচিত হন। \n২৩শে জুলাই ২০০৭ তারিখে, ডাহলে মন্তব্য করেন যে তালেবান এবং অন্যান্য আফগান বিদ্রোহীদের আফগানিস্তানে অবস্থানরত নরওয়েজীয় সৈন্যদের সাথে লড়াই করার পূর্ণ অধিকার রয়েছে।  গণমাধ্যমে এই বক্তব্য নিয়ে আলোড়ন শুরু হয়। মাত্র কয়েকদিন পরেই লগার প্রদেশে একজন সেনা কর্মকর্তার মৃত্যু হয়েছিলো গোলাগুলি চলাকালীন। ডাহলে পরে সমালোচনার জবাবে বলেন যে তিনি নরওয়েজীয় সামরিক কর্মীদের মৃত্যুকে সমর্থন করেন না। \n২০০৭ সালের নরওয়েজীয় স্থানীয় নির্বাচনের পরিকল্পনা করার সময়, দলটি ভেবেছিল যে তিনটি পৌরসভায় মেয়র পদ লাভের বাস্তবসম্মত সম্ভাবনা রয়েছে। স্থানীয় নির্বাচনের সময়, নির্বাচন কমিটি তাদের নতুন নাম অনুমোদন না করায় দলটিকে রেড ইলেক্টোরাল অ্যালায়েন্সের ব্যানারে প্রচারণা চালাতে বাধ্য করা হয়েছিল। \nনির্বাচন গবেষক বার্ন্ট আর্ডাল বিশ্বাস করতেন যে লাল দল সমাজতান্ত্রিক বামপন্থী দলের ভোট কাটবে। এর পেছনে যুক্তি ছিল যে সমাজতান্ত্রিক বামেরা ক্ষমতাসীন লাল-সবুজ জোটের অংশ এবং জোটের অন্য দুটি দলের সাথে ক্রমাগত আপস করতে বাধ্য হয়। তার মতে : \"এটা কোনো বড়ো ভোটব্যাংক নয়। আমরা অতীতে কিছু জরিপ দেখেছি যে আরভি সংসদে এক বা দুটি আসন পাবে। নতুন দলটি কোনও পরিবর্তন আনবে কিনা তা বলা কঠিন।\" \nনির্বাচনে খারাপ ফলাফলহওয়ার পর দলের একজন শীর্ষস্থানীয় রাজনৈতিক ব্যক্তিত্ব ট্রন্ড অ্যান্ড্রেসেন পদত্যাগ করেন। তিনি বলেন, দল নিম্নগামী হয়ে পড়ছে এবং যদি ভাবমূর্তি পুনর্নবীকরণ না করা হয় তবে নরওয়ের কমিউনিস্ট পার্টির মতোই পরিণতি ভোগ করবে। \nদলের নেতৃত্বের জন্য সম্ভাব্য প্রার্থীদের মধ্যে ছিলেন বিয়োরনার মক্সনেস, মোনা বিয়ার্ন, আসগেইর ড্রাগলি, মিমির কৃষ্ঠানসন, এবং ইঞ্জেবর্গ স্টেইনহল্ট।\n\n\n=== থমাসেন যুগ (২০১০–২০১২) ===\nতুরিদ থমাসেন ২০১০ সালের মে মাসে দলনেত্রী নির্বাচিত হন। তার ওয়ার্কার্স কমিউনিস্ট পার্টি এবং রেড ইলেক্টোরাল অ্যালায়েন্স উভয় ক্ষেত্রেই দীর্ঘ অভিজ্ঞতা ছিল। লাল যৌবন প্রাক্তন নেতা (২০০৪–২০০৬), বিয়র্নার মক্সনেস, উপদলনেতা হন।\n\n\n=== মক্সনেস যুগ (২০১২–২০২৩) ===\nবিয়র্নার মক্সনেস ২০১২ সালের মে মাসে দলনেতা নির্বাচিত হন। মক্সনেসের নেতৃত্বে পার্টির প্রাপ্ত ভোটের হার কয়েকগুণ বৃদ্ধি পায়। ২০২১ সালের সংসদীয় নির্বাচনে ৪.৭% ভোট এবং ৮ জন সাংসদ নিয়ে দলটি সংসদে প্রবেশ করে। ফেব্রুয়ারি ২০২২-এ পরিচালিত এক দেশব্যাপী জরিপে ১০.৩% পেয়ে লাল দল নরওয়ের তৃতীয় বৃহত্তম দলে পরিণত হয়।\n\n২৪ জুলাই ২০২৩-এ, মক্সনেস মানসিক অসুস্থতার কারণে পার্টির নেতৃত্ব থেকে পদত্যাগ করেন। তিনি ২০২৪ সালের জানুয়ারিতে রাজনীতিতে ফিরে আসেন। মক্সনেস তার আমলে দলের উন্নতির জন্য বিপুলভাবে প্রশংসিত হয়েছেন।\n\n\n=== স্নেভ মার্টিনুসেন যুগ (২০২৩–বর্তমান) ===\nমারি স্নেভ মার্টিনুসেন ২০২৩ সালের জুলাই থেকে ভারপ্রাপ্ত দলনেত্রী হিসেবে দায়িত্ব পালন করে আসছেন। ৯ এপ্রিল ২০২৪-এ কমিটি তাকে স্থায়ী নেতৃত্বের পদে সুপারিশ করে, যা ২০২৪ সালের মে মাসে ভোটের মাধ্যমে নির্ধারিত হবে। তিনি এর আগে ২০১২ সাল থেকে উপনেত্রী ছিলেন, এবং ভাষ্যকাররা আশা করেছিলেন যে তিনি কৌশলের ক্ষেত্রে কোনো উল্লেখযোগ্য পরিবর্তন করবেন না।\nতার আমল দলের আকর্ষণ আরও বাড়ানোর এবং \"গণতন্ত্রের উপর ভরসা পুনরুদ্ধার\" করার পরিকল্পনা দ্বারা চিহ্নিত হয়েছে। ২০২৪ সালের শেষের দিকে একটি সাংবাদিক সম্মেলনে, তিনি ঘোষণা করেন যে তার পার্টি প্রথমবারের মতো ২০২৫ সালের সংসদীয় নির্বাচনের পর সরকারে প্রবেশ করতে ইচ্ছুক। নেত্রী হিসেবে তার প্রথম বছরে, পার্টি নিয়মিতভাবে ৫-৬% এর মধ্যে জরিপে ফলাফল পেয়েছে।\n\n\n== তথ্যসূত্র =="}