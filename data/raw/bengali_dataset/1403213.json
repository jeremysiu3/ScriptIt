{"pageid": 1403213, "title": "আপ কি আদালত", "url": "https://bn.wikipedia.org/wiki?curid=1403213", "content": "আপ কি আদালত (হিন্দি: आप की अदालत; অনু. আপনার আদালত) হলো একটি ভারতীয় ধারাবাহিক টেলিভিশন অনুষ্ঠান, যেটি সাংবাদিক রজত শর্মা উপস্থাপন করেন। অনুষ্ঠানটি ১৯৯৩ সালে শুরু হয়েছিল। ২০০৪ সাল পর্যন্ত জি টিভি-তে সম্প্রচারিত হয়েছিল এবং ২০০৪ এর পর থেকে ইন্ডিয়া টিভি-তে সম্প্রচারিত হয়। এটি ভারতীয় টেলিভিশনের ইতিহাসে দীর্ঘতম চলমান অনুষ্ঠান। ২০১৪ সালে নয়াদিল্লি'র প্রগতি ময়দানে এর ২১ তম বার্ষিকী উদযাপন করা হয়েছিল।\n\n\n== অনুষ্ঠানের বিষয়বস্তু ==\nএই অনুষ্ঠানের সেটআপটি একটি আদালত কক্ষের মতো, যেখানে একজন সেলিব্রিটিকে সাক্ষী হিসেবে আনা হয় এবং উপস্থাপক রজত শর্মা আইনজীবী হিসেবে কাজ করেন। রজত শর্মা ওই সেলিব্রিটিদের বিরুদ্ধে বিভিন্ন অভিযোগ উপস্থাপন করে ওই বিষয়ে জিজ্ঞাসাবাদ করেন। এই অনুষ্ঠানে শীর্ষস্থানীয় রাজনীতিবিদ, বলিউড তারকা থেকে শুরু করে ক্রীড়াবিদ এবং আধ্যাত্মিক গুরুদেরও আনা হয়েছে।\n\n\n== ইতিহাস ==\nআপ কি আদালত ভারতের সবচেয়ে দীর্ঘমেয়াদী এবং ভারতীয় টেলিভিশনের সবচেয়ে শক্তিশালী চলমান অনুষ্ঠান, যা ১৯৯৩ সাল থেকে কোটি কোটি দর্শকদের আকর্ষণ করে।\nভারতের প্রধানমন্ত্রী নরেন্দ্র মোদী, সাবেক রাষ্ট্রপতি প্রণব মুখোপাধ্যায়, বলিউডের সুপারস্টার শাহরুখ খান, সালমান খান, আমির খান, যোগগুরু রামদেব সহ প্রচুর শীর্ষস্থানীয় ব্যক্তির সাক্ষাৎকার নেওয়া হয়েছে এই অনুষ্ঠানে। সকল সাক্ষাৎকার নিয়েছেন উপস্থাপক রজত শর্মা।\n১৯৯৪ সালে বলিউডের প্রথম সুপারস্টার রাজেশ খান্না এই অনুষ্ঠানের ৫০ তম পর্বে এসেছিলেন। ১৯৯৫ সালে শিবসেনার প্রতিষ্ঠাতা বাল ঠাকরে এসেছিলেন। অনুষ্ঠানে রজত শর্মা জম্মু ও কাশ্মীরের বিচ্ছিন্নতাবাদী নেতা ইয়াসিন মালিকেরও সাক্ষাৎকার নিয়েছেন।\nইন্ডিয়া টিভি ২০১৪ সালে নয়াদিল্লি'র প্রগতি ময়দানে এই অনুষ্ঠানের ২১ তম বার্ষিকী উদযাপন করে।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে আপ কি আদালত  (ইংরেজি)"}