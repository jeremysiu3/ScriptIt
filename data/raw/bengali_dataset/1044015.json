{"pageid": 1044015, "title": "টিএসএমসি", "url": "https://bn.wikipedia.org/wiki?curid=1044015", "content": "তাইওয়ান সেমিকন্ডাক্টর ম্যানুফ্যাকচারিং কোম্পানি লিমিটেড (Taiwan Semiconductor Manufacturing Company, Limited) বা সংক্ষেপে টিএসমসি (TSMC) (চীনা: 台灣積體電路製造股份有限公司; ফিনিন: Táiwān jī tǐ diànlù zhìzào gǔfèn yǒuxiàn gōngsī থাইওয়ান চি থি তিয়েনলু চিৎসাও কুফেন ইঔশিয়েন কুংসি) একটি তাইওয়ানি বহুজাতিক ও চুক্তিভিত্তিক অর্ধপরিবাহী শিল্পোৎপাদন ও নকশাকরণ কোম্পানি (ব্যবসা প্রতিষ্ঠান)। এটি তাইওয়ানের বৃহত্তম কোম্পানিগুলির একটি। ২০২০ সালের শেষে এসে এটি (স্যামসাং ইলেকট্রনিক্‌স ও ইন্টেল কর্পোরেশনকে অতিক্রম করে) বাজার পুঁজিভবনের ভিত্তিতে বিশ্বের সবচেয়ে মূল্যবান অর্ধপরিবাহী কোম্পানিতে পরিণত হয়। এটি বিশ্বের বৃহত্তম নিবেদিত ও স্বাধীন একমুখী অর্ধপরিবাহী ঢালাই প্রতিষ্ঠান (পিওর-প্লে))। কোম্পানিটির প্রধান কার্যালয় তাইওয়ানের শিঞ্চু নগরীর শিঞ্চু বিজ্ঞান উদ্যান এলাকাতে অবস্থিত। এটির সিংহভাগ মালিকানা বিদেশী বিনিয়োগকারীদের হাতে। ২০২০ সালের তথ্য অনুযায়ী টিএসএমসি-র বৈশ্বিক উৎপাদন ক্ষমতা প্রায় ১ কোটি ৩০ লক্ষটি ৩০০ মিলিমিটার \"ওয়েফার\" (বহুসংখ্যক সমন্বিত বর্তনীবিশিষ্ট সিলিকন চাকতি)। এটি ক্রেতাদের জন্য ২ মাইক্রোমিটার থেকে ৫ ন্যানোমিটার প্রক্রিয়া-গ্রন্থি পর্যন্ত সমন্বিত বর্তনী বা সিলিকন চিলতে উৎপাদন করে থাকে। টিএসএমসি ৭ ন্যানোমিটার প্রক্রিয়া ও ৫ ন্যানোমিটার প্রক্রিয়ার সমন্বিত বর্তনীর উৎপাদন ক্ষমতাবিশিষ্ট প্রথম কোম্পানি ছিল। এটি চরম অতিবেগুনী প্রস্তরলিখন (এক্সট্রিম আলট্রাভায়োলেট লিথোগ্রাফি) প্রযুক্তি ব্যবহার করে ব্যবসায়িক পর্যায়ের উচ্চ পরিমাণে সমন্বিত বর্তনী উৎপাদন করা প্রথম কোম্পানি ছিল।\n\n\n== তথ্যসূত্র =="}