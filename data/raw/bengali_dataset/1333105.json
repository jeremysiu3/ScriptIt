{"pageid": 1333105, "title": "গীতিকা জাখর", "url": "https://bn.wikipedia.org/wiki?curid=1333105", "content": "গীতিকা জাখর (জন্ম ১৮ই আগস্ট ১৯৮৫) হলেন একজন ভারতীয় কুস্তিগির। গীতিকা এক ক্রীড়াবিদ পরিবার থেকেই এসেছেন। তিনি অর্জুন পুরস্কার পেয়েছেন ২০০৬ সালে। ভারতীয় ক্রীড়ার ইতিহাসে তিনিই একমাত্র মহিলা কুস্তিগির যাঁকে ২০০৫ সালের কমনওয়েলথ গেমসের সেরা কুস্তিগির হিসাবে বিচার করা হয়েছিল। তিনি ২০০৬ এবং ২০১৪ সালের এশিয়ান গেমসে পদক জিতেছেন। গীতিকা হলেন প্রথম মহিলা কুস্তিগির যিনি ২০০৬ সালে ভারত সরকার কর্তৃক অর্জুন পুরস্কারে ভূষিত হন। হরিয়ানা সরকার তাঁকে ভীম পুরস্কার দিয়ে সম্মানিত করেছিল। ক্রীড়া ক্ষেত্রে তাঁর অসাধারণ কৃতিত্বের জন্য, হরিয়ানা সরকার তাঁকে ২০০৮ সালে ডেপুটি সুপারিনটেনডেন্ট অফ পুলিশ পদে নিযুক্ত করেছে।\n\n\n== ব্যক্তিগত জীবন এবং পরিবার ==\nগীতিকার বাবা সত্যবীর সিং জাখর হরিয়ানার হিসারে ক্রীড়া আধিকারিক ছিলেন। গীতিকার পিতামহ সিএইচ. অমর চাঁদ জাখর নিজে একজন দক্ষ কুস্তিগির ছিলেন। তাঁকে দেখেই গীতিকা এই খেলার প্রতি অনুপ্রাণিত হন। তিনি ১৩ বছর বয়সে কুস্তি শুরু করেছিলেন, এবং ২০০০ সালে নতুন দিল্লিতে অনুষ্ঠিত একটি লড়াইতে ভারত কেশরি সোনিকা কালীরামনকে (প্রখ্যাত কুস্তিগির চান্দগি রামের কন্যা) পরাজিত করে ১৫ বছর বয়সে ভারত কেশরি খেতাব পান। তারপর থেকে তিনি টানা ৯ বছর ভারত কেশরী খেতাব জিতেছিলেন। তিনি শ্রী কমলদীপ সিং রানার সাথে বিবাহ বন্ধনে আবদ্ধ হন, যিনি একজন নির্বাহী প্রকৌশলী হিসাবে হরিয়ানা পাবলিক ওয়ার্ক বিভাগে কর্মরত।\n\n\n== প্রাথমিক ক্রীড়াজীবন ==\nগীতিকা বিদ্যালয় স্তরে খেলাধুলায় সক্রিয়ভাবে অংশগ্রহণ করছিলেন এবং তাঁর মনোযোগ ছিল অ্যাথলেটিক্সের দিকে। কিন্তু যখন তাঁর পরিবার তাঁর ছোট ভাইকে এবং তাঁকে উন্নত শিক্ষা প্রদানের জন্য তাঁদের গ্রাম আগরোহা থেকে হিসারে চলে আসেন, তখন তাঁর খেলোয়াড়ি জীবনে একটি মোড় আসে। প্রতিযোগিতামূলকভাবে অ্যাথলেটিক্স শুরু করার প্রয়াসে, তাঁর বাবা তাঁকে হিসারের মহাবীর স্টেডিয়ামে নিয়ে গিয়েছিলেন। কিন্তু তাঁরা কোনো প্রশিক্ষক না পেয়ে হতাশ হয়ে ফিরে আসেন। এই সময় তিনি কাছাকাছি একটি কুস্তির আখড়ায় গিয়ে দেখেছিলেন প্রশিক্ষকরা তাঁদের শিক্ষার্থীদের বাইরে থেকে জোরে জোরে উপদেশ দিচ্ছেন। তরুণ গীতিকা কুস্তি অনুশীলনকারী অন্যান্য মেয়েদের দেখে অবিলম্বে এই খেলাকে ভালোবাসতে শুরু করেন এবং ১৯৯৮ সালের অক্টোবর থেকে, অ্যাথলেটিক্স ছেড়ে কুস্তি খেলাকে নিজের খেলা হিসাবে বেছে নেন। কুস্তি শুরু করার চার মাস পরে তিনি মণিপুরে ১৯৯৯ সালের জাতীয় গেমসে হরিয়ানার প্রতিনিধিত্ব করেছিলেন এবং চতুর্থ স্থান অর্জন করেছিলেন।\nতিনি ২০০১ সালে জাতীয় চ্যাম্পিয়নশিপের সমস্ত বিভাগ: সাব-জুনিয়র, জুনিয়র এবং সিনিয়রে স্বর্ণপদক জিতে সর্বকনিষ্ঠ কুস্তিগির হয়েছিলেন। এটি একটি প্রশংসনীয় রেকর্ড যা এখনও ভাঙা যায়নি। এর মাধ্যমে তিনি নিজের গোল্ডেন কোয়ার্টেট সম্পন্ন করেছিলেন।\n\n\n=== ১৯৯৯ ===\n১৩ বছর বয়সে ইম্ফল (মনিপুর) জাতীয় গেমসে সর্বকনিষ্ঠ কুস্তিগির হিসেবে ৫৬ কেজি বিভাগে মহিলা ফ্রিস্টাইল কুস্তিতে অংশগ্রহণ করেন এবং চতুর্থ স্থান লাভ করেন।\nভিওয়ানিতে অনুষ্ঠিত হরিয়ানা স্টেট গেমসে স্বর্ণপদক; হরিয়ানার সেরা মহিলা কুস্তিগির আখ্যা প্রাপ্তি।\n\n\n=== ২০০০ ===\nসাব-জুনিয়র জাতীয় চ্যাম্পিয়নশিপে স্বর্ণপদক, তালকাটোরা স্টেডিয়াম, নতুন দিল্লি।\n\n\n=== ২০০১ ===\nসাব-জুনিয়র জাতীয় চ্যাম্পিয়নশিপে স্বর্ণপদক।\nজুনিয়র জাতীয় চ্যাম্পিয়নশিপে স্বর্ণপদক।\nসিনিয়র ন্যাশনাল চ্যাম্পিয়নশিপে স্বর্ণপদক, হরিয়ানার নেদানি।\nজাতীয় গেমসে স্বর্ণপদক, লুধিয়ানা, পাঞ্জাব\nগোল্ডেন কোয়ার্টেট সম্পূর্ণ করেন, একমাত্র কুস্তিগির হিসেবে।\n\n\n== আন্তর্জাতিক খেলোয়াড় জীবন ==\nতাঁর আন্তর্জাতিক জীবন শুরু হয়েছিল মার্কিন যুক্তরাষ্ট্রের নিউইয়র্কে, ২০০২ সালের বিশ্ব কুস্তি চ্যাম্পিয়নশিপে প্রথম উপস্থিতির মাধ্যমে।\n\n\n=== ২০০২ ===\nবিশ্ব চ্যাম্পিয়নশিপ,মার্কিন যুক্তরাষ্ট্রের নিউইয়র্ক, এখানে অংশগ্রহণ করে তিনি কোয়ার্টার ফাইনালে পৌঁছেছিলেন।\nঅন্ধ্রপ্রদেশের হায়দ্রাবাদের জাতীয় গেমসে স্বর্ণপদক\nসিনিয়র ন্যাশনাল চ্যাম্পিয়নশিপে স্বর্ণপদক।\n\n\n=== ২০০৩ ===\nবিশ্ব চ্যাম্পিয়নশিপ, গ্রীসের এথেন্সে, অংশগ্রহণ করে যেখানে তিনি কোয়ার্টার ফাইনালে পৌঁছেছিলেন।\nসিনিয়র এশিয়ান চ্যাম্পিয়নশিপে রৌপ্য পদক, ভারতের নতুন দিল্লিতে।\nকমনওয়েলথ চ্যাম্পিয়নশিপে স্বর্ণপদক; লন্ডন কানাডা।\n\n\n=== ২০০৫ ===\nসিনিয়র এশিয়ান চ্যাম্পিয়নশিপে রৌপ্য পদক, চীন।\nকমনওয়েলথ চ্যাম্পিয়নশিপে স্বর্ণপদক; টুর্নামেন্টের সেরা কুস্তিগির ঘোষিত, প্রথম ভারতীয় মহিলা কুস্তিগির যিনি \"কমনওয়েলথ গেমসের সেরা কুস্তিগির\" খেতাব পান।\nলিথুয়ানিয়ায় অনুষ্ঠিত বিশ্ব চ্যাম্পিয়নশিপে রৌপ্য পদক।\n\n\n=== ২০০৬ ===\nকাতারের দোহায় এশিয়ান গেমসে রৌপ্য পদক, এশিয়ান গেমসে কুস্তিতে সবচেয়ে বড় পদক এবং ভারতীয় মহিলা কুস্তিগিরের প্রথম পদক।\n\n\n=== ২০০৭ ===\nকমনওয়েলথ চ্যাম্পিয়নশিপে রৌপ্য পদক, অন্টারিও, কানাডা।\nসিনিয়র ন্যাশনাল চ্যাম্পিয়নশিপে স্বর্ণপদক।\nজাতীয় গেমসে স্বর্ণপদক, গুয়াহাটি, আসাম\nসিনিয়র এশিয়ান চ্যাম্পিয়নশিপ, বিশকেক, কিরগিজস্তানে অংশগ্রহণ\n\n\n=== ২০১২ ===\nসিনিয়র ন্যাশনাল চ্যাম্পিয়নশিপে স্বর্ণপদক।\n\n\n=== ২০১৩ ===\nসিনিয়র এশিয়ান চ্যাম্পিয়নশিপে ব্রোঞ্জ পদক, নতুন দিল্লি, ভারত\n\n\n=== ২০১৪ ===\nকমনওয়েলথ গেমসে রৌপ্য পদক, গ্লাসগো, স্কটল্যান্ড।\nএশিয়ান গেমসে ব্রোঞ্জ পদক, ইনচিওন, দক্ষিণ কোরিয়া\n\n\n== পুরস্কার ও সম্মাননা ==\nভীম পুরস্কার, ২০০৩ - ভারতের হরিয়ানা রাজ্যের অসামান্য ক্রীড়াবিদদের দেওয়া হয়\nঅর্জুন পুরস্কার - ২০০৬\nঅসামান্য মহিলাদের জন্য কল্পনা চাওলা শ্রেষ্ঠত্ব পুরস্কার, ২০০৯।\nহরিয়ানায় বেটি বাঁচাও বেটি পড়াও প্রচারণার মুখ।\nহরিয়ানার হিসারে ডিজিটাল ক্যাশলেস সপ্তাহের (২০-২০ ফেব্রুয়ারি ২০১৭) ব্র্যান্ড অ্যাম্বাসেডর৷\n\n\n== আরও দেখুন ==\nমার্টিন ডুগ্রেনিয়ার\n\n\n== তথ্যসূত্র ==\n\n\n== বহিঃসংযোগ ==\nপ্রোফাইল (UWW দ্বারা প্রদত্ত)\nগীতিকা জাখরের অফিসিয়াল ফেসবুক পেজ\nগীতিকা জাখরের অফিসিয়াল FILA পৃষ্ঠা  ওয়েব্যাক মেশিনে আর্কাইভকৃত ১৪ জুলাই ২০১৫ তারিখে"}