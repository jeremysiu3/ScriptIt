{"pageid": 1450613, "title": "প্রণব মোহনলাল", "url": "https://bn.wikipedia.org/wiki?curid=1450613", "content": "প্রণব মোহনলাল (জন্ম: ১৩ জুলাই ১৯৯০) হলেন একজন ভারতীয় অভিনেতা এবং নেপথ্য কণ্ঠশিল্পী, যিনি মালয়ালম চলচ্চিত্রে কাজ করেন। অভিনেতা মোহনলালের পুত্র, তিনি শিশু অভিনেতা হিসাবে ওন্নামান (২০০২) চলচ্চিত্রে একটি ছোট চরিত্রে অভিনয়ের মাধ্যমে আত্মপ্রকাশ করেছিলেন, তারপরে পুনর্জানি চলচ্চিত্রে একটি প্রধান চরিত্রে অভিনয় করেছিলেন, যার জন্য তিনি সেরা শিশু শিল্পী (২০০৩) এর জন্য কেরালা রাজ্য চলচ্চিত্র পুরস্কার জিতেছিলেন।\nএরপরে প্রণব পড়াশোনা চালিয়ে যেতে চলে যান, সিনেমা থেকে নিজেকে দূরে সরিয়ে নিয়ে ভ্রমণ এবং বইয়ের প্রতি আগ্রহ তৈরি করেন। তিনি নিউ সাউথ ওয়েলস বিশ্ববিদ্যালয় থেকে দর্শনে স্নাতক ডিগ্রি নেয়েছেন।\nপ্রণব ২০১৫ সালে জিতু জোসেফের সহকারী পরিচালক হিসাবে চলচ্চিত্রে ফিরে আসেন এবং পাপনাশম এবং লাইফ অফ জোসুট্টি নামে দুটি ছবিতে কাজ করেন। তিনি জিতু পরিচালিত ২০১৮ সালের চলচ্চিত্র আদি-তে প্রধান চরিত্রে অভিনয় করেছিলেন, যা সেই বছরের সর্বাধিক উপার্জনকারী মালায়ালাম চলচ্চিত্রগুলোর মধ্যে একটি হিসাবে মর্যাদা পায়। এই চরিত্রে অভিনয়ের জন্য তিনি শ্রেষ্ঠ নবাগত অভিনেতা বিভাগে সাইমা পুরস্কার লাভ করেন। তিনি \"জিপসি উইমেন\" গানটি লিখে, গেয়ে এবং পরিবেশন করে চলচ্চিত্রের গায়ক-গীতিকার হিসাবেও আত্মপ্রকাশ করেছিলেন। পরে তিনি হৃদয়ম (২০২২) চলচ্চিত্রে অভিনয় করেন, যা সমালোচনামূলক এবং বাণিজ্যিক সাফল্য উভয়ই ছিল।\n\n\n== প্রারম্ভিক জীবন ==\nপ্রণব মোহনলাল ১৯৯০ সালের ১৩ জুলাই ভারতের কেরালার ত্রিবন্দ্রমে অভিনেতা মোহনলাল এবং তার তামিল স্ত্রী সুচিত্রা মোহনলালের ঘরে জন্মগ্রহণ করেন। বিস্ময়া মোহনলাল নামে তাঁর একটি ছোট বোন রয়েছে। তাঁর মাতামহ হলেন তামিল চলচ্চিত্র প্রযোজক কে. বালাজি এবং তাঁর মামা সুরেশ বালাজিও একজন প্রযোজক।\nপ্রণব তামিলনাড়ুর ঊটির হেব্রন স্কুল নামে একটি বোর্ডিং স্কুল থেকে বিদ্যালয়ের পড়াশোনা শেষ করেন। তিনি অস্ট্রেলিয়ার নিউ সাউথ ওয়েলস বিশ্ববিদ্যালয় থেকে দর্শনে স্নাতক উপাধি অর্জন করেন। প্রণব সরল জীবনযাপন করে। মিডিয়াকে এড়িয়ে চলার জন্য পরিচিত তিনি। তাকে প্রশ্ন করা হলে তিনি বলেন, \"আমি মিডিয়াকে ঘৃণা করি না। এটা ঠিক যে আমি বিশ্বাস করি যে আমার ব্যক্তিগত জীবন জেনে মানুষের কোনও লাভ নেই।\" প্রণব মার্শাল আর্ট শিখেছিলেন এবং তিনি একজন প্রশিক্ষিত ট্রেসার।\n\n\n== কর্মজীবন ==\nপ্রণব ২০০২ সালে পর্দায় আত্মপ্রকাশ করেছিলেন, তার বাবা মোহনলাল অভিনীত এবং থাম্পি কান্নানথানাম পরিচালিত অ্যাকশন ক্রাইম ড্রামা ওন্নামান-এ একটি ছোট চরিত্রে অভিনয় করেছিলেন। তিনি তাঁর বাবার চরিত্র রবিশঙ্করের শৈশব সংস্করণে অভিনয় করেছিলেন। একই বছরে, তিনি মেজর রবি এবং রাজেশ আমানকারা পরিচালিত নাটক পুনর্জানিতে তার প্রথম শীর্ষস্থানীয় চরিত্রে অভিনয় করেছিলেন। তিনি অপ্পুর চরিত্রে অভিনয় করেছিলেন, একটি অস্থির শিশু যে বাড়ি থেকে পালিয়ে গিয়েছিল এই ভেবে যে তার বাবা-মা তার চেয়ে তার ছোট ভাইকে বেশি ভালবাসে। তার অভিনয়ের জন্য তিনি শ্রেষ্ঠ শিশু শিল্পী বিভাগে কেরালা রাজ্য চলচ্চিত্র পুরস্কার অর্জন করেন। এর পরে, তিনি তার পড়াশোনায় মনোনিবেশ করার জন্য বিরতি নিয়েছিলেন। তিনি চলচ্চিত্র শিল্প থেকে দূরে ছিলেন এবং অভিনয়ে ফিরে আসতে আগ্রহী ছিলেন না, কারণ তিনি সিনেমার চেয়ে বই এবং ভ্রমণে বেশি আগ্রহী ছিলেন। এর মধ্যে ২০০৯ সালে সাগর এলিয়াস জ্যাকি রিলোডেডের একটি গানে ক্যামিও চরিত্রে অভিনয় করেন তিনি। পরিচালক প্রিয়দর্শন, যিনি তাদের পারিবারিক বন্ধুও, একটি সাক্ষাত্কারে বলেছিলেন: \"তিনি একজন দুর্দান্ত অভিনেতা। আমি তাকে স্কুলে নাটকে অভিনয় করতে দেখেছি এবং তিনি সেরা অভিনেতা হিসাবেও নির্বাচিত হয়েছিলেন... কিন্তু এখন তিনি বলছেন, তিনি সিনেমায় থাকতে চান না।\"\n২০১৪ সালে, প্রণব কমল হাসান অভিনীত তামিল চলচ্চিত্র পাপনাশম (২০১৫)-এ জিতু জোসেফের অধীনে সহকারী পরিচালক হিসাবে কাজ শুরু করেছিলেন। তিনি চলে যাওয়ার আগে জিতুর পরবর্তী চলচ্চিত্র লাইফ অফ জোসুট্টি (২০১৫)-এ সহকারী হিসাবে কাজ চালিয়ে যান। ২০১৬ সালের সেপ্টেম্বরে, ঘোষণা করা হয়েছিল যে তিনি জিতু পরিচালিত এবং আশীর্বাদ সিনেমা প্রযোজিত একটি ছবিতে অভিনেতা হিসাবে ফিরে আসবেন। আদি শিরোনামের অ্যাকশন-থ্রিলারধর্মী ছবিটি ২০১৭ সালের আগস্টে প্রধান ফটোগ্রাফি শুরু করে এবং ২০১৮ সালের জানুয়ারিতে মুক্তি পায়। তিনি চলচ্চিত্রে ইংরেজি গান \"জিপসি উইমেন\" লিখেছেন, গেয়েছেন এবং পরিবেশন করেছেন। আদি ইতিবাচক সাড়া পেয়েছিল, বিশেষত প্রণবের পার্কোর স্টান্টের জন্য; ছবিটি বাণিজ্যিকভাবে সফল হয় এবং এক মাসে ৩৫ কোটি টাকা আয় করে। ছবিটি সেই বছরের সর্বোচ্চ আয়কারী মালায়ালাম চলচ্চিত্রগুলোর মধ্যে একটি ছিল। অরুণ গোপী পরিচালিত এবং টমিচান মুলাকুপ্পাদাম প্রযোজিত তাঁর দ্বিতীয় চলচ্চিত্র ইরুপাথিয়োন্নাম নুট্টান্ডু ২০১৯ সালে মুক্তি পেয়েছিল, বেশিরভাগ নেতিবাচক পর্যালোচনা পেয়েছিল এবং বাণিজ্যিকভাবে ব্যর্থ হয়েছিল।\nতিনি মোহনলাল অভিনীত প্রিয়দর্শন পরিচালিত পিরিয়ড ফিল্ম মারাক্কার: আরাবিকাদালিন্তে সিমহাম (২০২০)-এ তরুণ কুঞ্জলি মারাক্কার চতুর্থ হিসাবে অতিথি চরিত্রে অভিনয় করেছিলেন। ২০২০ সালে, তিনি বিনীত শ্রীনিবাসন রচিত ও পরিচালিত হৃদয়ম চলচ্চিত্রের চিত্রগ্রহণ শুরু করেন। ২০২২ সালের জানুয়ারিতে বিশ্বব্যাপী মুক্তিপ্রাপ্ত চলচ্চিত্রটি সমালোচকদের দ্বারা বেশ প্রশংসিত হয়েছিল এবং এটি সেই বছরের সর্বাধিক উপার্জনকারী চলচ্চিত্রগুলোর মধ্যে একটি ছিল। তিনি আবার ভার্শঙ্গলক্কু শেশাম (২০২৪) এর জন্য বিনীতের সাথে সহযোগিতা করেছিলেন।\n\n\n== চলচ্চিত্রের তালিকা ==\n\n\n== পুরস্কার ==\nপ্রণব ২০০৩ সালে পুনর্জানি চলচ্চিত্রে একটি অস্থির শিশুর চরিত্রে অভিনয়ের জন্য সেরা শিশু শিল্পীর জন্য কেরালা রাজ্য চলচ্চিত্র পুরস্কার জিতেছিলেন। তিনি আদি চলচ্চিত্রের জন্য ৮ম এসআইআইএমএ এবং কেরালা চলচ্চিত্র সমালোচক সমিতি পুরস্কারে সেরা নবাগত অভিনেতার পুরস্কার জিতেছিলেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে প্রণব মোহনলাল (ইংরেজি)\nফেসবুকে প্রণব মোহনলাল"}