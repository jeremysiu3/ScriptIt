{"pageid": 1103577, "title": "সামির শাকের", "url": "https://bn.wikipedia.org/wiki?curid=1103577", "content": "সামির শাকের মাহমুদ (জন্ম ২৮শে ফেব্রুয়ারি, ১৯৫৮) একজন প্রাক্তন ইরাকি পেশাদার ফুটবল খেলোয়াড়। তিনি রক্ষণভাগের খেলোয়াড় ছিলেন। তিনি ১৯৮৬ সালের ফুটবল বিশ্বকাপে ইরাকি জাতীয় দলের হয়ে খেলেন।  ইরাকের ঘরোয়া লীগে তিনি বাগদাদের বিখ্যাত আল-রাশিদ ক্লাবের হয়ে খেলেন।\n\n\n== খেলোয়াড়ী জীবন ==\nসামির শাকের ১৯৮০-র দশকে বিশ্বের সেরা রক্ষণভাগের খেলোয়াড়দের একজন ছিলেন। তিনি আল-জাইশ, সালাহ-আল-দিন ও আল-রাশিদ ফুটবল ক্লাবগুলিতে খেলেন এবং ৪টি লিগ শিরোপা, ২টি কাপ ও রেকর্ডসংখ্যক ৩টি আরব শিরোপা জেতেন।\nসামির শাকের ১৯৮৬ সালের ফুটবল বিশ্বকাপে অংশ নেন। বেলজিয়ামের বিরুদ্ধে ইরাকের খেলায় রেফারির দিকে থুতু নিক্ষেপের কারণে তাকে এক বছরের জন্য আন্তর্জাতিক ফুটবল থেকে বহিস্কার করা হয়। এরপর তিনি আর দেশের হয়ে খেলেননি।\nসামির শাকের ১৯৮৭ সালে বাংলাদেশের ঘরোয়া লিগে আবাহনী ক্রীড়াচক্রের হয়ে খেলেন, যদিও সে বছর আবাহনী লিগ শিরোপা জেতেনি। তিনি ছিলেন বাংলাদেশের ঘরোয়া লিগে আগত প্রথম বিশ্বমানের ফুটবলার। এরপর ১৯৯০-এর দশকে তিনি বাংলাদেশের জাতীয় দলের প্রশিক্ষক হিসেবে দায়িত্ব পালন করেন এবং তাঁর অধীনে বাংলাদেশ ১৯৯৯ সালের দক্ষিণ এশীয় ফুটবল প্রতিযোগিতা সাফ ফুটবল শিরোপায় রানার-আপ হয় এবং ১৯৯৯ সালে নেপালে অনুষ্ঠিত সাফ গেমসে ফুটবলে স্বর্ণপদক জয় করে। তিনি বাংলাদেশের ফুটবলের ইতিহাসে সবচেয়ে সফল প্রশিক্ষক। এছাড়া তিনি বাংলাদেশের ঘরোয়া ক্লাব ফুটবল লিগে আবাহনী ক্রীড়াচক্র ও মোহামেডান স্পোর্টিং ক্লাব উভয়ের প্রশিক্ষকের দায়িত্ব পালন করেন।\n\n\n== তথ্যসূত্র ==\n\n\n== আরও দেখুন ==\nনাসের হেজাজি\nপাকির আলি\nএমেকা ইজিউগো\nরেজা নালজেগার\nসের্গেই ঝুকভ\nআজামত আবদু রহিমভ\nভিজেন তাহিরি\nপ্রেমলাল\n\n\n== বহিঃসংযোগ ==\nসামির শাকের – ফিফা প্রতিযোগিতার রেকর্ড (ইংরেজি)\nটেমপ্লেট:Iraq Squad 1986 World Cup\nটেমপ্লেট:Iraq Squad 1988 Summer Olympics"}