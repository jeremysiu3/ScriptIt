{"pageid": 1177731, "title": "উইলিয়াম হপকিন্স পিয়ার্স", "url": "https://bn.wikipedia.org/wiki?curid=1177731", "content": "উইলিয়াম হপকিন্স পিয়ার্স (ইংরেজি: William Hopkins Pears; ১৪ জানুয়ারি ১৭৯৪ – ১৭ মার্চ ১৮৪০) ছিলেন একজন ইংরেজ ধর্মপ্রচারক।\n\n\n== সংক্ষিপ্ত জীবনী ==\nউইলিয়াম হপকিন্স পিয়ার্সের জন্ম  যুক্তরাজ্যের বার্মিংহামে। তিনি ১৮১৭ খ্রিস্টাব্দে  উইলিয়াম ওয়ার্ডের আমন্ত্রণে সস্ত্রীক ভারতে আসেন এবং প্রথমে শ্রীরামপুরে ধর্মপ্রচারকের কাজে লিপ্ত হন। ১৮১৮ খ্রিস্টাব্দে কলকাতায় এসে লন্ডন ব্যাপটিস্ট মিশনের কলকাতা শাখা স্থাপন করেন। তার তত্ত্বাবধানে স্থাপিত মিশনারি প্রেস অল্পদিনেই কলকাতার বিখ্যাত ছাপাখানায় পরিণত হয়। তিনি স্কুল বুক সোসাইটির সম্পাদক হন। সোসাইটির পক্ষে তিনি রেভারেন্ড লসন-এর সঙ্গে যৌথ সম্পাদনায় পশুদের জীবন বৃত্তান্ত সম্পর্কে পশ্বাবলি নামক মাসিক পত্রিকা প্রকাশ করতেন। এসবের পাশাপাশি তিনি বাংলার বিভিন্ন গ্রামে মিশনারির কাজ পরিচালনা করেন। বাংলায় নারীশিক্ষা আন্দোলনের সঙ্গে তিনি যুক্ত ছিলেন।\n\n\n== সাহিত্যকর্ম ==\nতিনি মূল হিব্রু থেকে বাংলায় ও ফরাসি ভাষায় বাইবেল অনুবাদ করেন। তিনি বাংলাতে কয়েকটি গ্রন্থ রচনা করেছেন। সেগুলি হল–\n\nকৃষ্ণপ্রসাদের জীবনী (১৮১৯)\nসত্য আশ্রয় (১৮২৮)\nভূগোল বৃত্তান্ত (১৮২৯)\nপীতাম্বর সিংহের চরিত্র\n\n\n== মৃত্যু ==\nউইলিয়াম হপকিন্স পিয়ার্স ১৮৪০ খ্রিস্টাব্দের ১৭ মার্চ কলকাতায় কলেরায় আক্রান্ত হয়ে পরলোক গমন করেন।\n\n\n== তথ্যসূত্র =="}