{"pageid": 1188469, "title": "মাহবুব আহমেদ", "url": "https://bn.wikipedia.org/wiki?curid=1188469", "content": "মাহবুব আহমেদ বাংলাদেশ সিভিল সার্ভিসের একজন অবসরপ্রাপ্ত কর্মকর্তা। তিনি যুব ও ক্রীড়া মন্ত্রণালয়ের সচিব, বাণিজ্য মন্ত্রণালয়ের সচিব ও সিনিয়র সচিব এবং অর্থ বিভাগের সিনিয়র সচিব ছিলেন। তিনি এশিয়ান ডেভেলপমেন্ট ব্যাংকের বিকল্প নির্বাহী পরিচালক হিসেবেও দায়িত্ব পালন করেন।\n\n\n== প্রাথমিক জীবন ==\nমাহবুবের জন্ম মানিকগঞ্জ জেলায়। তিনি ঢাকা বিশ্ববিদ্যালয়ের অর্থনীতি বিভাগ থেকে বিএসএস (সম্মান) এবং এমএসএস ডিগ্রি অর্জন করেন। এছাড়া দেশে ও বিদেশে তিনি বিভিন্ন প্রশিক্ষণ লাভ করেছেন।\n\n\n== কর্মজীবন ==\nমাহবুব আহমেদ বিসিএস ১৯৮২ নিয়মিত ব্যাচের একজন কর্মকর্তা। তিনি ১৯৮৩ সালে সহকারী কর কমিশনার হিসেবে কর্মজীবন শুরু করেন। কর্মজীবনের বিভিন্ন পর্যায়ে তিনি বাংলাদেশ শিল্প ব্যাংক, বেসিক ব্যাংক, জীবন বীমা কর্পোরেশন, ইলেকট্রিসিটি জেনারেশন কোম্পানি অব বাংলাদেশ এবং হাইসাওয়া-তে পরিচালক ছিলেন। তিনি বিজনেস প্রমোশন কাউন্সিলের চেয়ারম্যান হিসেবেও কাজ করেছেন। প্রশাসনের বিভিন্ন স্তরে তার কাজ করার অভিজ্ঞতা রয়েছে। তিনি যুব ও ক্রীড়া মন্ত্রণালয়ের সচিব, বাণিজ্য মন্ত্রণালয়ের সচিব ও সিনিয়র সচিব এবং অর্থ মন্ত্রণালয়ের অর্থ বিভাগের সিনিয়র সচিব ছিলেন। তিনি এশিয়ান ডেভেলপমেন্ট ব্যাংকের বিকল্প নির্বাহী পরিচালক এবং বাংলাদেশ ব্যাংকের পরিচালক হিসেবেও দায়িত্ব পালন করেন।\n\n\n== তথ্যসূত্র =="}