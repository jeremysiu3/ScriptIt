{"pageid": 1004581, "title": "লাইকা (সিগারেট)", "url": "https://bn.wikipedia.org/wiki?curid=1004581", "content": "লাইকা (রুশ: Лайка) সোভিয়েত ইউনিয়নে উৎপাদিত সিগারেটের লুপ্ত ব্র্যান্ড।  সোভিয়েত ইউনিয়নের কয়েকটি তামাক প্রক্রিয়াজাতকারী প্রতিষ্ঠান সিগারেটটি উৎপাদন করতো, এদের মধ্যে তাবাখনিয়া ফাব্রিকা ডুকাত মস্কো ও তাবাখনিয়া ফাব্রিকা নং ১ লেলিনগ্রাদ উল্লেখযোগ্য। সিগারেট ব্র্যান্ডের নাম প্রথম জীব হিসেবে ১৯৫৭ সালের ৩ নভেম্বর পৃথিবীর কক্ষপথ পরিক্রমণকারী কুকুর লাইকা'র নামানুসারে রাখা হয়েছিল।\n\n\n== ইতিহাস ==\n১৯৫৭ সালে লাইকার মহাকাশ ভ্রমণের বছর প্রাণীটির সম্মানে সিগারেটের এই ব্র্যান্ডটি তৈরী ও বাজারজাত শুরু হয়েছিল সোভিয়েত ইউনিয়নের খাদ্য শিল্প মন্ত্রণালয়ের তত্ত্বাবধায়নে সিগারেটটির উৎপাদন হতো। ১৯৬০ সালের ১ মে, স্নায়ুযুদ্ধ চলাকালীন ১৯৬০-এর ইউ-২ ঘটনায় আমেরিকান লকহিড ইউ-২ বৈমানিক ফ্রান্সিস গ্যারি পাওয়ারসকে  স্‌ভের্দ্‌লভ্‌স্কে ভূপাতিত করা হয়েছিল। তখন পাওয়ারসকে উদ্ধারকারি গ্রামবাসীরা তাকে ধূমপানের জন্য লাইকা সিগারেট দিয়েছিল। পাওয়ারস তার ১৯৭০ সালের স্মৃতিচারণ গ্রন্থে ধূমপানের ঘটনা সম্পর্কে লিখেন, \"\"আমার ফ্লাইট-স্যুটের পকেটে কেন্ট  ব্র্যান্ডের এক মোড়ক সিগারেট ছিল, আমি সেগুলি সেখানে রেখে এসেছি।\",\"(লাইকা) একটি ছাকুনি বা ফিল্টারযুক্ত সিগারেট, এটি এমেরিকান (কেন্ট) সিগারেটের মতই খুব স্বাদের ছিল।\" বিপণনের উদ্দেশ্যে লাইকা সিগারেটের বেশ কয়েকটি বিজ্ঞাপন বানানো হয়েছিল। সোভিয়েত ইউনিয়নে ১৯৮০-এর দশকের শেষ পর্যন্ত লাইকা সিগারেট উৎপাদন ও বিক্রি হয়েছে। ব্র্যান্ডটির উৎপাদন বন্ধ হয়ে যাওয়ার কারণ অজানা থেকে যায়। ধারণা করা হয়, সোভিয়েত ইউনিয়নের পতনের পর এটির উৎপাদন বন্ধ হয়ে যায়।\n\n\n== মোড়কীকরণ ==\nলাইকা সিগারেটের মোড়কটি উপরে নীল ও নীচের অংশ সাদা রঙের পটভূমি ছিল। সম্মুখভাগে নীল ও সাদা পটভূমির মাঝে লাইকা' গলা পর্যন্ত প্রতিকৃতি এবং নীচে স্বর্নালী অক্ষরে রুশ ভাষায় রচিত \"Лайка\" (\"লাইকা\") শব্দটি লেখা থাকতো। উপরের নীল অংশে লাইকাকে বহনকারী স্পুটনিক-২ রকেট ও রকেটের উপরিভাগে রাশিয়ান প্রলেতারিয়েত প্রতীক 'হাতুড়ি ও কাস্তে' অঙ্কিত ছিল। এছাড়াও নীল পটভূমিতে মহাকাশের প্রতিনিধি হিসেবে চাঁদ ও বেশকয়েকটি তারা থাকতো। মোড়কের পিছনে রুশ ভাষায় একটি বার্তার পাশাপাশি অনুমোদনের মোহর, মোড়ক তৈরির তারিখ, সিগারেটের পরিমাণ(২০) এবং ইংরেজিতে \"মেড ইন ইউএসএসআর\" কথাটি লেখা থাকতো।\n\n\n== বাজার ==\nলাইকা ব্র্যান্ডের সিগারেট মূলত সোভিয়েত ইউনিয়নের বিক্রি হতো, এছাড়াও ব্র্যান্ডটি যুক্তরাজ্য, বুলগেরিয়া ও ফিনল্যান্ডে শুল্কমুক্ত পণ্য হিসেবে বাজারজাত ও বিক্রি হতো।\n\n\n== তথ্যসূত্র =="}