{"pageid": 1009432, "title": "উইল পুকোভস্কি", "url": "https://bn.wikipedia.org/wiki?curid=1009432", "content": "উইলিয়াম জান পুকোভস্কি (ইংরেজি: Will Pucovski; জন্ম: ২ ফেব্রুয়ারি, ১৯৯৮) ভিক্টোরিয়ার ম্যালভার্ন এলাকায় জন্মগ্রহণকারী চেক বংশোদ্ভূত অস্ট্রেলীয় আন্তর্জাতিক ক্রিকেটার। অস্ট্রেলিয়া ক্রিকেট দলের অন্যতম সদস্য তিনি। ২০২০-এর দশকের সূচনালগ্ন থেকে অস্ট্রেলিয়ার পক্ষে আন্তর্জাতিক ক্রিকেটে অংশগ্রহণ করছেন। ৭ জানুয়ারি, ২০২১ তারিখে অস্ট্রেলিয়ার পক্ষে আন্তর্জাতিক ক্রিকেটে প্রথম খেলেন। ২০২০-২১ মৌসুমে সফররত ভারত দলের বিপক্ষে সিরিজের তৃতীয় টেস্টে তার অভিষেক পর্ব সম্পন্ন হয়। প্রথম ইনিংসে তিনি ৬২ রান সংগ্রহ করেছিলেন।\nঘরোয়া প্রথম-শ্রেণীর অস্ট্রেলীয় ক্রিকেটে ভিক্টোরিয়া দলের প্রতিনিধিত্ব করেন উইল পুকোভস্কি। দলে তিনি মূলতঃ ডানহাতে শীর্ষসারির ব্যাটসম্যান হিসেবে খেলছেন। এছাড়াও, ডানহাতে অফ ব্রেক বোলিংয়ে পারদর্শী তিনি।\n\n\n== শৈশবকাল ==\nউইল পুকোভস্কি’র পিতা জান ম্যাসিডোনীয় বংশোদ্ভূত হিসেবে সার্বিয়া থেকে শৈশবকালে অস্ট্রেলিয়ায় চলে আসেন। এছাড়াও, জান ফাস্ট বোলার হিসেবে ক্রিকেট খেলায় অংশ নিতেন ও কফিল্ডের কিংবদন্তি হিসেবে বিবেচিত হতেন।\n২০১৫ সালে ব্রাইটন গ্রামার স্কুল থেকে বিদ্যালয় জীবন শেষ করেন। বিদ্যালয়ের প্রথম একাদশ ও স্কুল পারফেক্টের অধিনায়কত্ব করেন।\n১০ জানুয়ারি, ২০১৭ তারিখে সফররত পাকিস্তানি একাদশের বিপক্ষে ক্রিকেট অস্ট্রেলিয়া একাদশের সদস্যরূপে লিস্ট এ ক্রিকেটে অভিষেক ঘটে তার।\n২০১৬-১৭ মৌসুমের অনূর্ধ্ব-১৯ জাতীয় চ্যাম্পিয়নশীপে উইল পুকোভস্কি উপর্যুপরী চারটি শতরানের ইনিংস খেলেন। এরফলে আট ইনিংসে ৬৫০ রান তুলে প্লেয়ার অব দ্য চ্যাম্পিয়নশীপ পুরস্কার লাভ করেন। পাশাপাশি, ১৯৯৩-৯৪ মৌসুমে কুইন্সল্যান্ডের জেরি ক্যাসেলের সংগৃহীত ৫৬৮ রানের দীর্ঘকালীন রেকর্ড ভেঙ্গে ফেলেন। মার্চ, ২০১৮ সালে দুই বছরের মধ্যে দ্বিতীয়বার বাউন্সারে আঘাত পান। দ্বিতীয়টি শন অ্যাবটের কাছ থেকে লাভ করেন। তবে, শুশ্রূষা ছাড়াই তিনি মাঠ ত্যাগ করতে পেরেছিলেন।\n\n\n== প্রথম-শ্রেণীর ক্রিকেট ==\n২০১৭ সাল থেকে উইল পুকোভস্কি’র প্রথম-শ্রেণীর খেলোয়াড়ী জীবন চলমান রয়েছে। ভিক্টোরিয়ার পক্ষে প্রথম-শ্রেণীর খেলোয়াড়ী জীবন শুরুর পর থেকেই তাকে অস্ট্রেলিয়ার ভবিষ্যৎ ব্যাটসম্যান হিসেবে চিহ্নিত করা হয়েছিল।\n১ ফেব্রুয়ারি, ২০১৭ তারিখে শেফিল্ড শিল্ড প্রতিযোগিতায় ভিক্টোরিয়ার পক্ষে প্রথম-শ্রেণীর ক্রিকেটে প্রথমবারের মতো খেলেন। ঐ খেলায় প্রতিপক্ষীয় দল ছিল নিউ সাউথ ওয়েলস দল।\n২০১৭-১৮ মৌসুমে ক্রিকেট অস্ট্রেলিয়া একাদশের সদস্যরূপে ইংল্যান্ডের বিপক্ষে খেলার সুযোগ পান। এরপূর্বে শেফিল্ড শিল্ডে নিজস্ব দ্বিতীয় খেলায় কুইন্সল্যান্ডের বিপক্ষে ১৮৮ রান তুলেছিলেন তিনি। তবে, দুই খেলার পরই নিউ সাউথ ওয়েলসের বিপক্ষে খেলাকালীন মাথায় আঘাত পেলে তার ঐ মৌসুম শেষ হয়ে যায়।\n\n\n== স্বর্ণালী সময় ==\nঅক্টোবর, ২০১৮ সালে শেফিল্ড শিল্ডে ভিক্টোরিয়ার পক্ষে দ্বিতীয় খেলোয়াড় হিসেবে ওয়াকায় ওয়েস্টার্ন অস্ট্রেলিয়ার বিপক্ষে ডিন জোন্সের পর দ্বি-শতরানের ইনিংস খেলেন। সবমিলিয়ে তিনি ২৪৩ রানের অপরাজিত ইনিংস খেলেন। এরফলে, শেফিল্ড শিল্ডের ইতিহাসে ডন ব্র্যাডম্যান, ইয়ান চ্যাপেল, ক্লেম হিল, ড্যারেন লেহম্যান, নর্ম ও’নীল, রিকি পন্টিং, পল শিহান ও ডগ ওয়াল্টার্সের পর নবম খেলোয়াড় খেলোয়াড় হিসেবে নিজস্ব ২১তম জন্মদিনের পূর্বেই দ্বি-শতরানের ইনিংস খেলার কৃতিত্ব প্রদর্শন করেছেন।\nতবে, ঐ খেলায় তার মানসিক স্বাস্থ্যজনিত সমস্যা পুনরায় মাথাচাড়া দিয়ে উঠে। একই মাসের শেষদিকে মানসিক স্বাস্থ্য সম্পর্কিত চিকিৎসার কারণে অনির্দিষ্ট সময়ের জন্যে ক্রিকেট খেলায় অংশগ্রহণ করা থেকে বিরত থাকার কথা ঘোষণা করেন। ছয় সপ্তাহ খেলার জগৎ থেকে দূরে থাকতে হয়। বিবিএলের পূর্বে শিল্ডের শেষ খেলায় তিনি পুনরায় ফিরে আসেন। দল নির্বাচকমণ্ডলী তাকে টেস্ট দলে নেয়ার বিষয়টি উপলব্ধি করতে থাকেন। তবে, শেষদিকে কার্টিস প্যাটারসনকে যুক্ত করা হয় ও তার পরিবর্তে খেলানো হয়।\nভিক্টোরিয়া দলে ফিরে আসেন ও শেফিল্ড শিল্ডের শিরোপা বিজয়ী দলের অন্যতম তারকায় পরিণত হন। তিন নম্বরে ব্যাটিংয়ে নেমে মাত্র সাত খেলায় অংশ নিয়ে ৫৪.০৮ গড়ে ৬৪৯ রান তুলে ঐ মৌসুম শেষ করেন। এরফলে, ৫০-ওভারের খেলাসহ অস্ট্রেলিয়া এ দলের সদস্যরূপে চারদিনের খেলায় অংশ নিতে তাকে ২০১৯ সালে ইংল্যান্ড গমনার্থে মনোনীত করা হয়।\n২০১৯ সালে ক্রিকেট অস্ট্রেলিয়া কর্তৃক অ্যালান বর্ডার পদক বিতরণী অনুষ্ঠানে ব্র্যাডম্যান বর্ষসেরা তরুণ ক্রিকেটারের সম্মাননা লাভ করেন।\n২০১৯-২০ মৌসুমের মার্শ ওয়ান-ডে কাপকে ঘিরে ঐ প্রতিযোগিতায় ছয় জন ক্রিকেটারের অন্যতম হিসেবে তাকে পর্যবেক্ষণে রাখা হয়। অক্টোবর, ২০২০ সালে শেফিল্ড শিল্ডের তৃতীয় পর্বের খেলায় মার্কাস হ্যারিসের সাথে প্রথম উইকেটে ৪৮৬ রান তুলেন। সাউথ অস্ট্রেলিয়ার বিপক্ষে অনুষ্ঠিত ঐ খেলায় তারা শেফিল্ড শিল্ডে নতুন রেকর্ড গড়েন। ঐ ইনিংসে তিনি ২৫৫ রান করে অপরাজিত অবস্থায় মাঠ ত্যাগ করেন। এ সংগ্রহটি প্রথম-শ্রেণীর ক্রিকেটে তার সর্বোচ্চ সংগ্রহরূপে চিত্রিত হয়। পরের খেলায় প্রথম ইনিংসে তিনি ২০২ রান তুলেন। ফলে, ১৯৯৭-৯৮ মৌসুমে ডেন হিলসের পর প্রথম ব্যাটসম্যান হিসেবে শেফিল্ড শিল্ডে উপর্যুপরী দ্বি-শতরানের ইনিংস খেলার গৌরব অর্জন করেন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্টে অংশগ্রহণ করেছেন উইল পুকোভস্কি। ৭ জানুয়ারি, ২০২১ তারিখে সিডনিতে সফরকারী ভারত দলের বিপক্ষে টেস্ট ক্রিকেটে অভিষেক ঘটে তার। এখনও তাকে কোন ওডিআইয়ে অংশগ্রহণ করার সুযোগ দেয়া হয়নি।\nজানুয়ারি, ২০১৯ সালে সফররত শ্রীলঙ্কা দলের বিপক্ষে খেলার উদ্দেশ্যে তাকে অস্ট্রেলিয়া দলে তাকে রাখা হয়। দুই টেস্টের ঐ সিরিজে তাকে অবশ্য খেলানো হয়নি ও দূর্দান্ত ছন্দে থাকা কার্টিস প্যাটারসনকে অগ্রাধিকার দেয়া হয়। ঐ টেস্ট সিরিজে তাকে অন্তর্ভুক্ত করার পর পুকোভস্কি মন্তব্য করেন যে, প্রত্যেক শিশুরই স্বপ্ন তাকে নিজ দেশের পক্ষে খেলার জন্যে ও তাকে এ সুযোগ দেয়াকে বিস্ময়কররূপে অভিহিত করেন তিনি। তবে, ঐ সিরিজের কোন খেলায় তাকে প্রথম একাদশে রাখা হয়নি ও ক্যানবেরা টেস্ট শুরু হবার পর তাকে দল থেকে অব্যাহতি দেয়া হয়। এরফলে, তার মানসিক স্বাস্থ্যে বিরূপ প্রভাব পড়তে থাকে।\n\n\n== টেস্ট অভিষেক ==\nনভেম্বর, ২০২০ সালে সফরকারী ভারতের বিপক্ষে টেস্ট সিরিজ খেলার উদ্দেশ্যে তাকে অস্ট্রেলিয়া দলে রাখা হয়। তবে, সিডনিতে অস্ট্রেলিয়া এ বনাম ভারত এ দলের মধ্যকার খেলায় পুনরায় বাউন্সারের কবলে পড়েন। এরফলে, অস্ট্রেলিয়ার পক্ষে কোন খেলায় অংশগ্রহণ ব্যতিরেকেই আটবার এ ঘটনার মুখোমুখি হন।\n৭ জানুয়ারি, ২০২১ তারিখে সিডনিতে সিরিজের তৃতীয় টেস্টে সফররত ভারত দলের বিপক্ষে তার অভিষেক ঘটে। অ্যান্ড্রু ম্যাকডোনাল্ড তাকে ব্যাগি গ্রীন ক্যাপ প্রদান করেন।\n\n\n== তথ্যসূত্র ==\n\n\n== আরও দেখুন ==\nজেফ মস\nরস এডওয়ার্ডস\nঅ্যালান বর্ডার পদক\nএক টেস্টের বিস্ময়কারী\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে উইল পুকোভস্কি  (ইংরেজি)\nক্রিকেটআর্কাইভে উইল পুকোভস্কি   (সদস্যতা প্রয়োজনীয়) (ইংরেজি)"}