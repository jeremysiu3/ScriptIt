{"pageid": 1531799, "title": "আল-মুনাখাল", "url": "https://bn.wikipedia.org/wiki?curid=1531799", "content": "আল-মুনাখখাল আল-ইয়াশকুরি (আরবি: المُنَخَّل اليشكري) (মৃত্যু ৬০৭), যার আসল নাম ছিল আমর ইবনে মাসউদ আল-ইয়াশকুরি (عمرو بن مسعود اليشكري), ছিলেন ইসলাম-পূর্ব আরব কবি ও নাবিক। তিনি ফাতাত আল-খেদর বা ফাতাত আল-কাসর (فتاة القصر; আক্ষ. অনু. প্রাসাদের নারী) নামে একটি কবিতা রচনার জন্য বিখ্যাত। এছাড়াও লাখমিদ রাজকন্যা হিন্দ বিনতে আমর (সাবেক রাজা আমর ইবনে হিন্দের কন্যা, রাজত্বকাল শা. 554–569) এবং রানী আল-মুতাজারিদা (রাজা আল-নু'মান তৃতীয়ের স্ত্রী, রাজত্বকাল শা. 580–602) - উভয়ের সাথেই তাঁর প্রেমঘটিত সম্পর্ক ছিল।\n\n\n== জীবন ==\nআল-মুনাখখালের জীবনের সম্পর্কে নিশ্চিতভাবে খুব কম তথ্যই জানা যায়। তিনি মক্কা শহরে জন্মগ্রহণ করেন এবং বানু বকর গোত্রের একটি উপগোত্র বানু ইয়াশকুর-এর অন্তর্ভুক্ত ছিলেন। যদিও তিনি অল্প বয়সেই মারা যান, তিনি জীবনের অধিকাংশ সময় আল-হিরা-র লাখমিদ দরবারে কাটিয়েছেন। সেখানে তিনি গোপনে লাখমিদ রানী আল-মুতাজারিদার সঙ্গে সম্পর্ক গড়ে তোলেন। পণ্ডিত ইবন কুতাইবা (মৃ. ৮৮৯) বর্ণনা করেন, সে সময়কার লোকেরা বিশ্বাস করত যে আল-মুনাখখাল-ই ছিলেন আল-মুতাজারিদার গর্ভে জন্ম নেয়া আল-নু'মান তৃতীয়-এর দুই সন্তানের প্রকৃত পিতা। আবু আল-ফারাজ আল-ইসফাহানি (মৃ. ৯৬৭)-এর কিতাব আল-আঘানি-তে বলা হয়েছে, আল-মুনাখখাল ছিলেন আরবদের মধ্যে সবচেয়ে সুদর্শনদের একজন। তিনিই ছিলেন সেই ব্যক্তি যার কারণে বিখ্যাত কবি আল-নাবিঘা (মৃ. ৬০৪) লাখমিদ দরবার ত্যাগ করেন। লাখমিদ রাজা আল-নু'মান তৃতীয় তাকে তার স্ত্রীকে নিয়ে একটি কবিতা রচনার আদেশ দেন, এবং তিনি তার দেহের অঙ্গগুলো বিস্তারিতভাবে বর্ণনা করেন। এই কারণে ঈর্ষান্বিত হয়ে প্রেমিক আল-মুনাখখাল রাজাকে বলেন, \"এই কবিতা কেউ রচনা করতে পারে না যদি না সে তাকে উপভোগ করে থাকে!\" আল-নু'মান তৃতীয় এই অভিযোগে বিশ্বাস করে আল-নাবিঘাকে লাখমিদ দরবার ত্যাগ করতে বাধ্য করেন এবং তিনি প্রতিদ্বন্দ্বী ঘাসসানিদ দরবারে চলে যান।\n\n\n== মৃত্যু ==\nতাঁর মৃত্যুর বিষয়ে একাধিক কাহিনি প্রচলিত রয়েছে। একটি মতে লাখমিদ রাজা আল-নু'মান তৃতীয় হঠাৎ করে তাঁর স্ত্রী আল-মুতাজারিদার কক্ষে প্রবেশ করেন এবং সেখানেই তাঁকে ও আল-মুনাখখালকে একসাথে দেখতে পান। এরপর রাজার আদেশে আল-মুনাখখালকে বন্দি ও নির্যাতন করা হয় এবং সেইদিন থেকেই তাঁকে আর দেখা যায়নি। এই ঘটনার ফলেই আরবিতে একটি প্রবাদ প্রচলিত আছে: \"আল-মুনাখখাল ফিরে না আসা পর্যন্ত\", যা এমন কিছুকে বোঝাতে ব্যবহার করা হয় যা কখনোই ঘটবে না। তবে আবু আল-ফারাজ আল-ইসফাহানি একটি ভিন্ন গল্প বর্ণনা করেন যেখানে বলা হয়েছে রাজা আমর ইবনে হিন্দ আল-মুনাখখাল ও তাঁর কন্যা হিন্দের গোপন সম্পর্কের খবর পেয়ে আল-মুনাখখালকে বন্দি ও হত্যা করেন।\n\n\n== তথ্যসূত্র =="}