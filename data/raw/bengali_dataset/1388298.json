{"pageid": 1388298, "title": "খাদ্য অধিকার", "url": "https://bn.wikipedia.org/wiki?curid=1388298", "content": "খাদ্য অধিকার হচ্ছে এমন একটি মানবাধিকার যা মানুষের সম্মানের সাথে ব্যক্তিগত খাদ্য গ্রহণের অধিকারকে রক্ষা করে। এর অর্থ হলো যে, যথেষ্ট খাদ্য পাওয়া যায় এবং মানুষের কাছে এটি অর্জনের উপায় আছে এবং এটি ব্যক্তির খাদ্য চাহিদা মেটায়। খাদ্য অধিকার সকল মানুষের ক্ষুধা, খাদ্য নিরাপত্তাহীনতা এবং অপুষ্টি থেকে মুক্ত থাকার অধিকারকে রক্ষা করে। খাদ্য অধিকারের অর্থ হলো সরকারগুলোর কাছে ন্যূনতম অভাবীদের বেঁচে থাকার জন্য যথেষ্ট পরিমাণ খাদ্য বিতরণের দায়িত্ব রয়েছে। এটি বিশ্বজনীন খাদ্য অধিকারকে বোঝায় না। এছাড়াও, যদি মানুষ তাদের নিয়ন্ত্রণের বাইরের কারণে খাদ্য থেকে বঞ্চিত হয়, যেমন তারা আটক থাকার কারণে, যুদ্ধের সময় বা প্রাকৃতিক দুর্যোগের পরে, তাহলে এই অধিকারটি সরকারকে সরাসরি খাদ্য সরবরাহ করার দায়িত্বকে বোঝায়।\nখাদ্যের অধিকার আন্তর্জাতিক অর্থনৈতিক, সামাজিক ও সাংস্কৃতিক অধিকার চুক্তি থেকে উদ্ভূত। ২০২০ সালের এপ্রিল মাস পর্যন্ত এই চুক্তিতে মোট ১৭০টি সদস্য রাষ্ট্র স্বাক্ষর করেছে। চুক্তিতে স্বাক্ষরকারী রাষ্ট্রসমূহ তাদের সর্বোচ্চ উপলব্ধ সম্পদের সীমার মধ্যে জাতীয় ও আন্তর্জাতিক উভয় ক্ষেত্রেই পর্যাপ্ত খাদ্যের অধিকার পূর্ণরূপে বাস্তবায়নের জন্য ধাপে ধাপে পদক্ষেপ নিতে সম্মত হয়। মোট ১০৬টি দেশে খাদ্যের অধিকার বিভিন্ন রূপের সাংবিধানিক ব্যবস্থার মাধ্যমে বা বিভিন্ন আন্তর্জাতিক চুক্তির আইনে সরাসরি বাস্তবায়নের মাধ্যমে এটি কার্যকর হয়েছে এবং সদস্য রাষ্ট্রহুলো খাদ্যের অধিকার রক্ষা করার জন্য অঙ্গীকারবদ্ধ।\n১৯৯৬ সালের বিশ্ব খাদ্য সম্মেলনে সরকারগুলো খাদ্যের অধিকার পুনর্ব্যক্ত করে এবং ২০০৯ সালের মধ্যে ক্ষুধার্ত ও অপুষ্টির শিকার ব্যক্তির সংখ্যা ৮৪ কোটি থেকে ৪২ কোটিতে কমিয়ে আনার অঙ্গীকার করে। কিন্তু, গত কয়েক বছরে এই সংখ্যা বেড়েছে এবং ২০০৯ সালে বিশ্বব্যাপী ১০০ কোটিরও বেশি অপুষ্টির শিকার ব্যক্তির নতুন রেকর্ড সৃষ্টি করেছে। উপরন্তু, মাইক্রোনিউট্রিয়েন্টের অভাবে বহু মানুষ ক্ষুধার্তে ভুগছেন যারা এই গণনার বাইরে এবং এর ফলে শিশুদের শারীরিক ও মানসিক বৃদ্ধি ব্যাহত হতে পারে। এদের সংখ্যা বিশ্বব্যাপী প্রায় ২০০কোটিরও বেশি।\nআন্তর্জাতিক আইনের অধীনে রাষ্ট্রগুলো খাদ্যের অধিকারকে সম্মান, রক্ষা এবং পূর্ণ করার জন্য বাধ্য থাকলেও, সারা বিশ্বে প্রচলিত খাদ্য নিরাপত্তাহীনতা এবং ভারতের মতো দেশগুলোতে চলমান আইনি লড়াইয়ের মাধ্যমে এই মানবাধিকার অর্জনে বাস্তব সমস্যাগুলো প্রকাশিত হয়। খাদ্য-সম্পর্কিত সমস্যাগুলো সবচেয়ে বেশি রয়েছে আফ্রিকা, এশিয়া এবং দক্ষিণ আমেরিকা মহাদেশগুলোতে। সেখানে শুধুমাত্র খাদ্যের অভাব ও অবকাঠামোগত সুবিধার অভাবই নয়, বরং খাদ্যের বণ্টনের ক্ষেত্রেও রয়েছে বৈষম্য এবং সেখানে খাদ্যের প্রাপ্যতাও অপ্রতুল।\nমানবাধিকার পরিমাপ উদ্যোগ (HRMI) বিশ্বের বিভিন্ন দেশের আয়ের স্তরের উপর ভিত্তি করে তাদের খাদ্যের অধিকার পরিমাপ করে।\n\n\n== তথ্যসূত্র =="}