{"pageid": 1017721, "title": "জোনাথন ব্যাঙ্কস", "url": "https://bn.wikipedia.org/wiki?curid=1017721", "content": "জোনাথন রে ব্যাঙ্কস (জন্ম ৩১ জানুয়ারি ১৯৪৭) একজন মার্কিন অভিনেতা। তার শুরুর দিকের উল্লেখযোগ্য চলচ্চিত্র ছিল এয়ারপ্লেন! (১৯৮০), ফোর্টি এইট আওয়ার্স (১৯৮২), এবং বেভারলি হিলস কপ (১৯৮৪)। তিনি ওয়াইজগাই (১৯৮৭–১৯৯০) ধারাবাহিকে ফ্র্যাঙ্ক ম্যাকপাইক চরিত্রে অভিনয় করে প্রথম সাফল্য অর্জন করেন এবং পরিচিতি লাভ করেন। টেলিভিশন ধারাবাহিক ব্রেকিং ব্যাড (২০০৯-২০১২) এবং এর স্পিন-অফ ধারাবাহিক বেটার কল সল (২০১৫-বর্তমান) ও এর অনুবর্তী চলচ্চিত্র এল ক্যামিনো: আ ব্রেকিং ব্যাড মুভি (২০১৯)-এ প্রাক্তন পুলিশ অফিসার থেকে বেসরকারী তদন্তকারী, ফিক্সার এবং হিটম্যানে রূপান্তরিত মাইক এর্মানট্রাউট চরিত্রে তার ভূমিকার জন্য তিনি সমালোচকদের প্রশংসা পেয়েছেন।\nএই তিনটি ধারাবাহিকের কাজ করার জন্য তিনি নাট্যধর্মী ধারাবাহিকে সেরা পার্শ্ব অভিনেতা বিভাগে ছয়টি প্রাইমটাইম এমি পুরস্কারের (১৯৮৯, ২০১৩, ২০১৫-২০১৭, ২০১৮) মনোনয়ন লাভ করেন। তিনি ২০১৩ সালে ব্রেকিং ব্যাড ধারাবাহিকের জন্য টেলিভিশনে সেরা পার্শ্ব অভিনেতা বিভাগে স্যাটার্ন পুরস্কার, এবং ২০১৫ সালে বেটার কল সল ধারাবাহিকের জন্য নাট্যধর্মী ধারাবাহিকে শ্রেষ্ঠ পার্শ্ব অভিনেতা বিভাগে ক্রিটিকস চয়েস টেলিভিশন পুরস্কার অর্জন করেন।\n\n\n== প্রারম্ভিক জীবন ==\nব্যাঙ্কস ১৯৪৭ সালের ৩১শে জানুয়ারি ওয়াশিংটন, ডি.সি.তে জন্মগ্রহণ করেন এবং মেরিল্যান্ড অঙ্গরাজ্যের চিলাম হাইটসে বেড়ে ওঠেন। তার মাতা এলেনা অ্যাডামস ব্যাঙ্কস (১৩ অক্টোবর ১৯১৭ - ১৬ সেপ্টেম্বর ২০১২) সিআইএসহ বিভিন্ন ফেডারেল সরকারি দপ্তরের সহকারী হিসেবে কাজ করেছেন। এছাড়াও তিনি অ্যাডমিরাল চেস্টার নিমিৎজ-সহ শীর্ষ স্থানীয় নৌ কর্মকর্তার ব্যক্তিগত সহকারী হিসেবে কাজ করেছেন। ব্যাঙ্কস ইন্ডিয়ানা ইউনিভার্সিটি ব্লুমিংটনে পড়াশোনা করেছেন, সেখানে তার সহপাঠি ছিলেন অভিনেতা কেভিন ক্লাইন। এই সময়ে তারা দ্য থ্রিপেনি অপেরায় একত্রে কাজ করতেন। ব্যাঙ্কস হেয়ারের সফররত একটি কোম্পানির মঞ্চ ব্যবস্থাপক হিসেবে যোগদান করার কারণে বিশ্ববিদ্যালয় থেকে ঝরে পড়েন। তিনি হেয়ার কোম্পানির সাথে অস্ট্রেলিয়া সফরে যান।\n\n\n== কর্মজীবন ==\n২০০৯ সালে ব্যাঙ্কস ব্রেকিং ব্যাড টিভি ধারাবাহিকের দ্বিতীয় মৌসুমে মাইক এরমানট্রাউট চরিত্রে অভিনয় শুরু করেন। তিনি এই ধারাবাহিকের তৃতীয়, চতুর্থ, ও পঞ্চম মৌসুমে নিয়মিত অভিনয় করেন। এই কাজের জন্য তিনি ২০১৩ সালে নাট্যধর্মী ধারাবাহিকে সেরা পার্শ্ব অভিনেতা বিভাগে প্রাইমটাইম এমি পুরস্কারের মনোনয়ন লাভ করেন এবং টেলিভিশনে সেরা পার্শ্ব অভিনেতা বিভাগে স্যাটার্ন পুরস্কার অর্জন করেন। ২০১৫ সালে তিনি ব্রেকিং ব্যাড-এর স্পিনঅফ বেটার কল সল-এর প্রধান অভিনয়শিল্পীদলের সদস্য হিসেবে মাইক এরমানট্রাউট চরিত্রে অভিনয় করেন। এই ধারাবাহিকের জন্য তিনি ২০১৫, ২০১৬, ২০১৭ ও ২০১৯ সালে নাট্যধর্মী ধারাবাহিকে সেরা পার্শ্ব অভিনেতা বিভাগে প্রাইমটাইম এমি পুরস্কারের মনোনয়ন লাভ করেন এবং ২০১৫ সালে নাট্যধর্মী ধারাবাহিকে শ্রেষ্ঠ পার্শ্ব অভিনেতা বিভাগে ক্রিটিকস চয়েস টেলিভিশন পুরস্কার অর্জন করেন।\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে জোনাথন ব্যাঙ্কস\nইন্টারনেট মুভি ডেটাবেজে জোনাথন ব্যাঙ্কস (ইংরেজি)"}