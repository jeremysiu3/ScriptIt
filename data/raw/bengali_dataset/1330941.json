{"pageid": 1330941, "title": "মেদ জনগোষ্ঠী", "url": "https://bn.wikipedia.org/wiki?curid=1330941", "content": "মেদ জনগোষ্ঠী হল একটি নৃতাত্ত্বিক সম্প্রদায়, যারা পাকিস্তানের বেলুচিস্তানের উপকূলীয় অঞ্চলের প্রধানত মাকরান ও লাস বেলা অঞ্চল,  ইরানের সিস্তান ও বেলুচেস্তান প্রদেশের মাকরান অঞ্চলে বসবাস করে।\n\n\n== উৎপত্তি ও ইতিহাস ==\nমেদ সম্প্রদায়ের উৎপত্তি সম্পর্কে বিভিন্ন তত্ত্ব প্রচলিত রয়েছে। তাদের নিজস্ব উপজাতীয় ঐতিহ্য অনুসারে, বেলুচিস্তানের কাচ্চি অঞ্চলের গান্ডাভা থেকে মেদদের উৎপত্তি হয় এবং সম্ভবত মেদরা মাক্রান উপকূলের প্রাচীনতম বসতি স্থাপনকারী বা ঐতিহাসিক মিডীয় জনগণের অবশিষ্টাংশগুলির মধ্যে একটি। এটি এই বিষয়ের মাধ্যমে শক্তিশালী হয়, প্রাচীন সিন্ধু সম্পর্কে লিখিত ঐতিহাসিক গ্রন্থ চাচ নামাতে উল্লেখ করা হয়েছে।\nতাতে মেদদেদ উপকূলীয় বেলুচিস্তানে বসবাসকারী উপজাতি হিসেবে উল্লেখ করা হয়েছে। মেদরা বেলুচি ভাষায় কথা বলে, যা নিজেই প্রাচীন মিডিয়ান ভাষার সবচেয়ে কাছের বেঁচে থাকা আত্মীয়দের মধ্যে একটি এবং মেদরাও নিজেদেরকে বেলুচ বলে মনে করে। যাহোক, মাকরান ও লাস বেলা উভয় ক্ষেত্রেই সিন্ধি ও বেলুচ উভয়ের দ্বারাই তাদের একটি স্বতন্ত্র উপজাতি হিসেবে দেখা হয়। সিন্ধু ও দক্ষিণ পাঞ্জাবের মোহনা উপজাতিরাও নিজেদের মেদ বংশোদ্ভূত বলে দাবি করে।  \n\n\n== বসবাস ==\nলাসবেলা জেলায় মেদরা প্রধানত মিয়ানি ও ওরমারা শহর এবং এই শহরের মধ্যবর্তী গ্রামগুলিতে বসবাস করে। মাক্রানের গোয়াদর ও সোনমিয়ানি শহরে এবং এর মধ্যবর্তী গ্রামগুলিতেও এদের পাওয়া যায়। মেদরা চারটি গোষ্ঠীতে বিভক্ত হয়েছে : চিলমারজাই : যারা সিন্ধুর নুমরিও উপজাতির বংশোদ্ভূত বলে দাবি করে; জালালজাই ও গাজবুর : যারা বেলুচ বংশ দাবি করে এবং ওলমারি : যারা পশতুন বংশ দাবি করে। এতে বোঝা যায় যে, মেদ সম্প্রদায়টি বিভিন্ন উৎস ও বিভিন্ন গোষ্ঠীকে থেকে মাক্রানে স্থানান্তরিত হয়েছিল। \nসাম্প্রতিক মেদরা আফ্রিকীয় বংশের বিভিন্ন গোষ্ঠীকে শুষে নিয়েছে, যেমন: হাবশি। মেদরা মুসলমান এবং অন্যান্য মাকরান সম্প্রদায়ের মত তারাও সাম্প্রদায়িক মতবাদে বিভক্ত। গোয়াদরের অনেক মেদ জিকরি সম্প্রদায়ের অন্তর্গত।তবে মেদদের সিংহভাগ সুন্নি ও হানাফী। উপকূলীয় বেলুচিস্তান বরাবর মাছ শিকার সম্পূর্ণভাবে মেদদের নিয়ন্ত্রণে। সেখানে একটি নির্দিষ্ট বংশের মালিকানাধীন পৃথক পৃথক মাছ ধরার নৌকা রয়েছে। করাচির বেলুচ জনগোষ্ঠীর মধ্যেও মেদরা একটি গুরুত্বপূর্ণ উপাদান গঠন করেছে। \nইরানে মেদ বসতিগুলি সিস্তান ও বেলুচেস্তান প্রদেশের মাক্রান অঞ্চলের উপকূলরেখায় আঁকড়ে আছে। তারা মূলত মাছ শিকারের কাজে নিয়োজিত, তবে বিভিন্ন মৌসুমী স্রোতের তীরে তাদের কিছু বসতি কৃষিকাজেও জড়িত। মেদদের একটি অস্পষ্ট ঐতিহ্য রয়েছে, যা সিন্ধু থেকে উদ্ভূত বলে মনে করা হয়। কিন্তু এখন তারা নিজেদের বালুচ হিসেবে বিবেচনা করে এবং অন্যদের দ্বারাও বালুচ হিসাবে দেখা হয়। অন্যান্য ইরানি বেলুচ সুন্নিদের মতো মেদরাও সুন্নি, যা ইরানের সংখ্যাগরিষ্ঠ শিয়াদের থেকে আলাদা। \n\n\n== তথ্যসূত্র =="}