{"pageid": 1511993, "title": "সাং", "url": "https://bn.wikipedia.org/wiki?curid=1511993", "content": "সাং, যা সোয়াং(অর্থাৎ \"অনুকরণ\") নামেও পরিচিত , , হরিয়ানা, উত্তরপ্রদেশ, রাজস্থান এবং মধ্যপ্রদেশের মালওয়া অঞ্চলের একটি জনপ্রিয় লোকনৃত্য - নাট্যরূপ এবং গল্প বলার একটি ঐতিহ্যবাহী শৈলী।  সোয়াং মূলত সংলাপ ও সঙ্গীতের মাধ্যমে নাট্যশৈলী ও অনুকরণ (নাকাল) প্রকাশ করে। এটি গতিশীল নৃত্যের চেয়ে সংলাপভিত্তিক পরিবেশনার উপর বেশি গুরুত্ব দেয়। সাধারণত, ধর্মীয় কাহিনি ও লোকগাথা পরিবেশন করতে দশ-বারো জনের একটি দল খোলা প্রাঙ্গণে বা দর্শকদের পরিবেষ্টিত মঞ্চে অভিনয় করে। সোয়াংকে অনুকরণের শিল্প হিসেবে গণ্য করা হয়, যেখানে রঙ ও চরিত্রের নকল করে অভিনয় ফুটিয়ে তোলা হয়।\n\nসোয়াংকে ভারতের সবচেয়ে প্রাচীন লোকনাট্যরূপ হিসেবে বিবেচনা করা যেতে পারে। নওটাঙ্কি, সাং, তামাশা সোয়াং ঐতিহ্য থেকে উদ্ভূত হয়েছে। পুরাতন সোয়াং ঐতিহ্য হল:\"এক মর্দানা এক জনানা মঞ্চ পর আদে রাই\"মানে একজন পুরুষ এবং একজন মহিলা অভিনয়শিল্পী গল্প শুরু করেন।\"এক সারঙ্গি এক ঢোলকিয়া সাথ মে আদে দ্য রাই\"মানে একজন সারঙ্গী বাদক এবং একজন ঢোলক বাদক পরিবেশনায় যোগ দেন। এই সোয়াং/সাং প্রদর্শনের রীতি কবির সান্ত এবং গুরু নানকের সময়ে সক্রিয় ছিল।\nঐতিহ্য অনুযায়ী, প্রায় দুইশ বছর আগে বর্তমান সোয়াং শৈলীর ভিত্তি স্থাপনের কৃতিত্ব কিষাণ লাল ভাটকে দেওয়া হয়। মুঘল শাসনামলে, বিশেষ করে সম্রাট আওরঙ্গজেবের সময়, নারীদের প্রকাশ্যে সাংস্কৃতিক পরিবেশনায় অংশগ্রহণ কঠোরভাবে নিষিদ্ধ ছিল। ফলে, নৃত্য-নাট্যের এই শৈলীতে নারীরা অংশ নিতে পারত না, এবং পুরুষরাই ঐতিহ্যগতভাবে নারী চরিত্রে অভিনয় করত। পরবর্তী সময়ে, বিভিন্ন শিল্পী সমসাময়িক সামাজিক ও রাজনৈতিক পরিস্থিতির সাথে সামঞ্জস্য রেখে তাদের পরিবেশন শৈলীতে পরিবর্তন আনেন।\n\n\n== বৈশিষ্ট্য ==\n\nসোয়াং সাধারণত, এটি একটি খোলা বৃত্তাকার স্থান বা প্রায় সাড়ে তিন মিটার দীর্ঘ কাঠের মঞ্চের ওপর অনুষ্ঠিত হয়। আধুনিক নাটকের মতো এখানে বিস্তৃত মঞ্চব্যবস্থা থাকে না। এছাড়া, সাধারণত কোনো মাইক্রোফোন বা লাউডস্পিকার ব্যবহৃত হয় না।\nঅনুষ্ঠান শুরু হওয়ার প্রায় এক ঘণ্টা আগে, অর্কেস্ট্রার সঙ্গীতজ্ঞরা পরিবেশ সৃষ্টির জন্য ধর্মীয় কিংবা নাটকের সাথে সম্পর্কিত গান পরিবেশন করেন। এরপর 'গুরু' মঞ্চে প্রবেশ করেন এবং শিল্পীরা তাঁর পা ছুঁয়ে আশীর্বাদ গ্রহণ করেন। নাটকের সূচনা হয় জ্ঞানের দেবী ভবানীর প্রশংসায় নিবেদিত একটি গানের মাধ্যমে, যা ‘ভৈত’ বা নৈবেদ্য নামে পরিচিত।\nআ রে ভবানী বাস কর মেরে ঘাট কে পরদে খোল রসনা পর বাস করো মায় শুদ্ধ শব্দ মুখ বোল\n(হে দেবী ভবানী, আমার জন্য জ্ঞানের দ্বার খুলে দাও। আমার জিহ্বাকে আশীর্বাদ করো যাতে আমি যা গাই তা শুদ্ধ সুরে পূর্ণ হয়।)\nভবানীর প্রশংসা গানের পরেই পরিবেশনার অন্যান্য গুরুত্বপূর্ণ অংশ যেমন চামোলা, কাফিয়া ও সাভিয়া পরিবেশিত হয়। এর মূল কাঠামোতে গুগ ধামোদা নামে একটি নৃত্যধারা শুরু থেকেই অন্তর্ভুক্ত থাকে। সাধারণত, নাটকের একটি সংক্ষিপ্ত ভূমিকার মাধ্যমে পারফরম্যান্স শুরু হয়। সোয়াং মূলত অনুকরণের উপর ভিত্তি করে গঠিত, যা এর নামের অর্থের (ছদ্মবেশ বা রূপসজ্জা) সঙ্গে সম্পর্কিত।\nএই পরিবেশনার অন্যতম বৈশিষ্ট্য হলো অভিনেতাদের মধ্যে দীর্ঘ প্রশ্নোত্তর পর্ব, যা সংলাপের মাধ্যমে প্রকাশ পায়। অধিকাংশ সংলাপ অসম্পূর্ণ থাকে এবং অভিনেতাদের উদ্ধৃতি, শ্লেষ, প্রবাদ ও গানের মাধ্যমে তা সম্পূর্ণ করতে হয়। নাটকে প্রচুর গান ও নৃত্য পরিবেশন করা হয়, যেখানে মজার চরিত্র মাখৌলিয়া (বিদ্রুপকারীর ভূমিকায়) অন্যতম আকর্ষণ। ঐতিহ্যগতভাবে, সোয়াং নাট্যশিল্প শুধুমাত্র পুরুষদের মধ্যে সীমাবদ্ধ ছিল, যেখানে পুরুষ অভিনেতারাই নারী চরিত্রে অভিনয় করতেন এবং এর জন্য জটিল মেকআপ ও পোশাক পরতেন। তবে, সম্পূর্ণ মহিলা দল দ্বারা পরিবেশিত সোয়াং-ও একেবারে বিরল নয়।\nএকটি সোয়াং পরিবেশনা সাধারণত পাঁচ থেকে ছয় ঘণ্টা ধরে চলে। এতে প্রচুর গান ও বাদ্যযন্ত্রের ব্যবহার দেখা যায়, বিশেষত হরিয়ানভি সংগীতধারার জনপ্রিয় রাগনি ঘরানার গানগুলি এতে অন্তর্ভুক্ত থাকে।\n\n\n== বিষয়বস্তু ==\nসোয়াং -প্রদর্শনীর জনপ্রিয় পৌরাণিক বিষয়বস্তুর মধ্যে রয়েছে রাজা বিক্রমাদিত্য, রণবীর-পদ্মাবত, জানি চোর, প্রহ্লাদ ভগত, গোপী চাঁদ, ভরথারি, হরিশচন্দ্র, রাজা ভোজ, কিচক বধ, দ্রৌপদী চির হারান, জানী চোর, পিংলা ভর্থরি এবং পুরানো সাহিত্যের অন্যান্য গল্প। পাশাপাশি, পাঞ্জাবি রোম্যান্স কাহিনির মধ্যে পুরান ভগত, হীর রঞ্জা ইত্যাদি বিশেষভাবে উল্লেখযোগ্য। ঐতিহাসিক ও আধা-ঐতিহাসিক থিমগুলোর মধ্যে রাজা রিসালু, অমর সিং রাঠোর, সারওয়ার নীর ও যশবন্ত সিংয়ের গল্প রয়েছে। এ ছাড়া, সোরথ রাই দিয়া সোরথ রাই দিয়াচ, নিহালদে,ও পদ্মাবতের মতো প্রেমকাহিনিও সোয়াং-এ জনপ্রিয়ভাবে পরিবেশিত হয়।\n\n\n== ইতিহাস ==\n\nহরিয়ানার অন্যতম বিখ্যাত ব্যক্তি ছিলেন সোনিপতের খান্ডা গ্রামের দীপ চাঁদ ব্রাহ্মণ যিনি হরিয়ানার শেক্সপিয়ার বা হরিয়ানার কালিদাস নামে জনপ্রিয় ছিলেন।   তিনি আলী বক্সের শৈলীকে আরও সমৃদ্ধ করেন এবং এই লোকশিল্পে নতুন মাত্রা যোগ করেন। সেই সময় সাং-এর দুটি প্রধান ধারা ছিল: (i) কীর্তন শৈলী এবং (ii) নৌটঙ্কী শৈলী।  দীপ চাঁদের পরিবেশনায় সঙ্গীত, নৃত্য, পুরাণনাট্য, কবিতার সুর ও ব্যালাড আবৃত্তির সংমিশ্রণ দেখা যেত। প্রথম বিশ্বযুদ্ধ চলাকালীন, তাঁর সৃজনশীলতা ও পরিবেশনার দক্ষতা শীর্ষে পৌঁছায়, ফলে ব্রিটিশ সরকার তাঁকে \"রায় সাহেব\" উপাধি ও অন্যান্য বিশেষ সুযোগ-সুবিধা প্রদান করে। তাঁর মনোমুগ্ধকর গান ও সামরিক সুর সেনাবাহিনীতে নিয়োগ বৃদ্ধিতে গুরুত্বপূর্ণ ভূমিকা পালন করেছিল। \nসোয়াং-এর উৎপত্তি নিয়ে বিভিন্ন মতামত রয়েছে। কিষাণ লাল ভাটকে প্রায় দুইশ বছর আগে বর্তমান লোকনাট্যের ধারার ভিত্তি স্থাপনকারী হিসেবে বিবেচনা করা হয়। অন্য এক মতে, এর প্রতিষ্ঠার কৃতিত্ব দেওয়া হয় মিরাটের মিরাটের কবি শঙ্কর দাসকে, যিনি একজন বিশিষ্ট কবি ও শিল্পী ছিলেন। এছাড়া, সোয়াং-এর আরেকজন গুরুত্বপূর্ণ পথিকৃৎ ছিলেন রেওয়ারীর আলী বক্স, যিনি ফাসানাই, আজাদ এবং পদ্মাবত নামক নাটক সফলভাবে মঞ্চস্থ করেছিলেন। সে সময়ের প্রাথমিক সোয়াং পরিবেশনায় খেয়াল ও চাম্বোলা সঙ্গীতের ব্যবহার প্রচলিত ছিল। মঞ্চ ছিল অত্যন্ত সাধারণ, যেখানে অভিনেতারা দর্শকদের মধ্যে একটি কেন্দ্রীয় স্থানে অভিনয় করতেন, আর আলো জ্বালানোর জন্য মশাল ব্যবহৃত হতো।\nহরদেব তার চাম্বোলা শৈলীর সৌন্দর্য আরও বৃদ্ধি করেন এবং হরিয়ানভি রাগনিতে কিছু নতুন পরিবর্তন যোগ করেন। তার শিষ্য বিজে নাই লোকসঙ্গীতের উভয় ধারাকে একত্রিত করেন। অপর এক বিশিষ্ট সোয়াং শিল্পী নাথু রাম বেশ কয়েকজন প্রতিভাবান ছাত্রকে প্রশিক্ষণ দিয়েছিলেন, যাদের মধ্যে ছিলেন মান সিং, বুলি, দিনা লোহার এবং রাম সিং।\nনাট্যব্যক্তিত্ব অনুপ লাঠের কুরুক্ষেত্র বিশ্ববিদ্যালয়ে সোয়াং-এর প্রচলন করেন এবং সোয়াং যুব উৎসবের আয়োজন করেন। ১৯৯৯ সালে তিনি সতীশ কাশ্যপের সঙ্গে মিলে প্রথমবারের মতো \"সোয়াং জানি চোর\" প্রযোজনা করেন। ভারতের অন্যতম খ্যাতনামা নাট্য পরিচালক মনীশ যোশী বিসমিল, যিনি হিসারের বাসিন্দা, হরিয়ানায় সোয়াং চর্চার জন্য সুপরিচিত। ২০১২ সালে তার উল্লেখযোগ্য প্রযোজনা \"লক্ষ্মীপ্রেম\" পণ্ডিত লক্ষ্মীচাঁদের জীবন অবলম্বনে একটি গুরুত্বপূর্ণ মাইলফলক হয়ে ওঠে। মনীশ যোশী সংগীত নাটক আকাদেমি থেকে উস্তাদ বিসমিল্লাহ খান যুব পুরস্কার লাভ করেন এবং বর্তমানে তিনি 'পণ্ডিত মঙ্গেরাম'-এর উপর কাজ করছেন।\nড. সন্ধ্যা শর্মা সোয়াং-এর প্রথম এবং একমাত্র মহিলা শিল্পী। তিনি তার মঞ্চসঙ্গী ও পরামর্শদাতা ড. সতীশ কাশ্যপের সঙ্গে দুটি নতুন সোয়াং রচনা ও প্রযোজনা করেছেন, যা মহাভারতের কাহিনির উপর ভিত্তি করে নির্মিত। এই নতুন সোয়াং পরিবেশনাগুলোর মধ্যে রয়েছে \"গোপি-উদ্ধব\" এবং \"বীর-বর্বরীক\"।\nজাট্টি কালানের (সোনিপত) পণ্ডিত লক্ষ্মী চাঁদ হরিয়ানভি রাগনির জগতে \"সূর্য কবি\" নামে পরিচিত ছিলেন। তার বিখ্যাত সোয়াং পরিবেশনাগুলোর মধ্যে রয়েছে—নল দময়ন্তী, মীরা বাই, সত্যবান সাবিত্রী, পূরজন, শেঠ তারা চাঁদ, পুরান ভগত এবং শশী লাকারহারা।\nপণ্ডিত লক্ষ্মী চাঁদের উত্তরসূরি তার পুত্র তুলারাম এই ঐতিহ্য অব্যাহত রাখেন। বর্তমানে তাঁর সন্তান বিষ্ণু এখনও হরিয়ানা, উত্তরপ্রদেশ এবং রাজস্থানের প্রত্যন্ত গ্রামে এই লোকনাট্যের পরিবেশনা চালিয়ে যাচ্ছেন।\n\n\n== তথ্যসূত্র =="}