{"pageid": 1003368, "title": "দক্ষিণ কোরিয়ার ভূগোল", "url": "https://bn.wikipedia.org/wiki?curid=1003368", "content": "দক্ষিণ কোরিয়া পূর্ব এশিয়ায় কোরিয়া উপদ্বীপের দক্ষিণ অর্ধে অবস্থিত। এটি এশীয় স্থলভূমির সুদূর পূর্বপ্রান্তে অবস্থিত। দক্ষিণ কোরিয়ার স্থল সীমানায় একমাত্র দেশ উত্তর কোরিয়া। এটি দক্ষিণ কোরিয়ার উত্তর দিকে কোরীয় অসামরিকীকৃত অঞ্চল বরাবর ২৩৮ কিলোমিটার (১৪৮ মাইল) সীমানা জুড়ে আছে। দক্ষিণ কোরিয়ার বেশিরভাগ সীমানা জল দ্বারা পরিবেষ্টিত এবং সমুদ্র বরাবর এর ২,৪১৩ কিলোমিটার (১,৪৯৯ মাইল) উপকূল রেখা রয়েছে; এর পশ্চিমে আছে পীতসাগর (দক্ষিণ কোরিয়ায় বলা হয় সোহে  কোরীয়: 서해; হাঞ্জা: 西海; যার আক্ষরিক অর্থ পশ্চিম সাগর), দক্ষিণে আছে পূর্ব চীন সাগর, এবং পূর্ব দিকে আছে জাপান সাগর (দক্ষিণ কোরিয়ায় বলা হয় দোংহে  কোরীয়: 동해; হাঞ্জা: 東海; যার আক্ষরিক অর্থ পূর্ব সাগর). ভৌগোলিকভাবে দক্ষিণ কোরিয়ার স্থলভাগ প্রায় ১,০০,০৩২ বর্গকিলোমিটার (৩৮,৬২৩ বর্গমাইল)। দক্ষিণ কোরিয়ার ২৯০ বর্গকিলোমিটার (১১০ বর্গমাইল) অঞ্চল জলপূর্ণ। এর স্থানাঙ্কগুলির আসন্ন মান হল ৩৭° উত্তর, ১২৮° পূর্ব।\n\n\n== স্থলভাগ এবং সীমানা ==\n\nকোরীয় উপদ্বীপটি এশীয় মহাদেশীয় স্থলভাগের উত্তর-পূর্ব অংশ থেকে দক্ষিণে প্রসারিত। হোনশু এবং কিউশু এই জাপানি দ্বীপগুলি কোরিয়া প্রণালীর দক্ষিণ পূর্বদিকে প্রায় ২০০ কিমি (১২৪ মাইল) দূরে অবস্থিত; চীনের শানডং উপদ্বীপ পশ্চিমদিকে ১৯০ কিলোমিটার দূরে অবস্থিত। উপদ্বীপের পশ্চিম উপকূলের সীমানা নির্ধারণ করেছে কোরিয়া উপসাগরের উত্তর দিক এবং দক্ষিণের সীমা নির্ধারণ করেছে পীতসাগর ও কোরিয়া প্রণালী; পূর্ব উপকূলের সীমানায় আছে জাপান সাগর। উপদ্বীপের ৮,৬৪০ কিলোমিটার বিস্তৃত উপকূলরেখাটি অত্যন্ত খাঁজ কাটা। উপদ্বীপের সংলগ্ন প্রায় ৩,৫৭৯টি দ্বীপ আছে। এগুলির বেশিরভাগ দক্ষিণ ও পশ্চিম উপকূলে অবস্থিত।\nদুই কোরিয়া দেশের মধ্যবর্তী রেখাটি ছিল অক্ষাংশের আটত্রিশতম সমান্তরাল। কোরীয় যুদ্ধের পরে, কোরীয় অসামরিক এলাকা (ডিএমজেড) উভয়ের মধ্যে সীমানা গঠন করেছিল। ডিএমজেড হল প্রচণ্ডভাবে সুরক্ষিত একটি ৪,০০০ মিটার প্রশস্ত জমির ফালি, যেটি দুই দেশের সীমানা রেখা বরাবর গেছে। এটি কোরীয় যুদ্ধবিরতি চুক্তির মাধ্যমে স্থাপন করা হয়েছে, পূর্ব থেকে পশ্চিম উপকূলে ২৪১ কিলোমিটার দৈর্ঘ্য জুড়ে (এর মধ্যে ২৩৮ কিলোমিটার উত্তর কোরিয়ার স্থল সীমানা থেকে)।\nদ্বীপপুঞ্জ সহ উপদ্বীপের মোট জমির পরিমাণ ২২৩,১৭০ বর্গকিলোমিটার। ডিএমজেডের অন্তর্গত অঞ্চলটি বাদ দিয়ে মোট অঞ্চলের প্রায় ৪৪.৮ শতাংশ (১০০,২১০ বর্গকিলোমিটার) কোরিয়া প্রজাতন্ত্রের অঞ্চল গঠন করেছে। উত্তর কোরিয়া এবং দক্ষিণ কোরিয়ার সম্মিলিত অঞ্চল মার্কিন যুক্তরাষ্ট্রের মিনেসোটা রাজ্যের সমান আকারের। দক্ষিণ কোরিয়া একাই প্রায় পর্তুগাল বা হাঙ্গেরি বা মার্কিন যুক্তরাষ্ট্রের ইন্ডিয়ানা রাজ্যের আকারের।\nএই দেশের বৃহত্তম দ্বীপ, চেজু, উপদ্বীপের দক্ষিণ-পশ্চিম কোণে অবস্থিত এবং এর জমির এলাকা ১,৮২৫ বর্গকিলোমিটার। অন্যান্য গুরুত্বপূর্ণ দ্বীপের মধ্যে আছে জাপান সাগরে উলিওং ও লিয়ানকোর্ট রকস এবং হান নদীর মুখে গাংওয়া দ্বীপ। যদিও দক্ষিণ কোরিয়ার পূর্বাঞ্চলীয় উপকূলরেখাটি সাধারণত অমসৃণ নয়, দক্ষিণ এবং পশ্চিমাঞ্চলীয় উপকূলগুলি বন্ধুর কিনারাযুক্ত এবং অসমতল। এই পার্থক্যের কারণ হল পূর্ব উপকূল ধীরে ধীরে উত্থিত হচ্ছে এবং দক্ষিণ এবং পশ্চিমাঞ্চলীয় উপকূলগুলি অধোগামী হচ্ছে।\n\n\n== তথ্যসূত্র ==\n এই নিবন্ধটিতে সিআইএ ওয়ার্ল্ড ফ্যাক্টবুক থেকে পাবলিক ডোমেইন কাজসমূহ অন্তর্ভুক্ত যা পাওয়া যাবে  এখানে ।\n\n\n== আরো পড়ুন ==\nAndrea Matles Savada (1997). South Korea: A Country Study, Honolulu\n\n\n== আরো দেখুন ==\nExtreme points of South Korea\nList of national parks of South Korea\nList of islands of Korea\nList of lakes of Korea\nList of rivers of Korea\nList of mountains in Korea\nGeography of North Korea\nList of Korea-related topics"}