{"pageid": 1441538, "title": "ইয়ামান জান্দার", "url": "https://bn.wikipedia.org/wiki?curid=1441538", "content": "শামসুদ্দিন ইয়ামান জান্দার ( প্রাচীন আনাতোলিয় তুর্কি : شمس الدين يمان جاندار) , ছিলেন ১৩শ শতাব্দীর শেষের দিকে আনাতোলিয়ায় জান্দার রাজবংশ ও বেইলিকের প্রতিষ্ঠাতা। তিনি ১২৯১ থেকে ১৩০৯ সাল পর্যন্ত নিজের মৃত্যু অবধি জান্দার বেইলিকের বে হিসেবে দায়িত্ব পালন করেছেন।\n\n\n== প্রারম্ভিক জীবন ==\nঐতিহাসিকদের মতে, ওগুজ তুর্কিদের কায়ি গোত্রর বংশোদ্ভুত আল্প আরস্লান ইয়ামান মেহমেদ বের ছেলে ছিলেন শামসুদ্দিন ইয়ামান জান্দার বে।\nজান্দার বে সেলজুক সুলতান দ্বিতীয় মাসুদ এর সেনাবাহিনীর একজন বায়োজেষ্ঠ সেনাপতি ছিলেন। তার সেবায় খুশি হয়ে সুলতান পুরস্কার হিসেবে তাকে এফলানি প্রদেশের দায়িত্ব প্রদান করেন।\n\n\n== গুরুত্বপূর্ণ ঘটনাবলী ==\nসেলজুকদের দখলদার ইলখানি সুলতান আরগুন ১২৯১ সালে মৃত্যুবরণ করেন। ফলে সেলজুক সিংহাসন পুনরুদ্ধারের জন্য ক্রিমিয়ায় অবস্থানরত শাহজাদা কিলিয আরস্লান আনাতোলিয়ায় ফিরে আসনে। সেখানে চোবানওলুরা ছিলো তার প্রধান মিত্র।\nঅপরদিকে, সুলতান দ্বিতীয় মাসুদ তার ভাই কিলিয আরস্লান কে থামাতে সর্বোচ্চ চেষ্টা করে। কিন্তু তিনি কিলিয আরস্লান ও চোবানওলু ইয়াভলাকের যৌথ বাহিনীর কাছে পরাজিত ও বন্দী হোন। পরে আরেকটি যুদ্ধে শামসুদ্দিন জান্দার বে চোবানওলুদের পরাজিত করে সুলতান মাসুদ দ্বিতীয়কে মুক্ত করেন।\n\n\n== শাসনামল ==\nসুলতান মাসুদ ‍মুক্ত হওয়ার পর আনাতোলিয় উপদ্বীপে কৃষ্ণ সাগরের পার্শ্ববর্তী এফলানি অঞ্চলের দায়িত্ব থেকে চোবানওলুদের বরখাস্ত করেন এবং সেখান ইয়ামান জান্দার বে কে নিযুক্ত করেন। সেখানে জান্দার বে জান্দার বেইলিক প্রতিষ্ঠা করেন। পরবর্তীতে পার্শ্ববর্তী অঞ্চলগুলোতে জান্দাররা বিস্তৃতি লাভ করে। সেলজুকদের পতনের সময় অন্যান্য আনাতোলিয় বেইলিকের মতো জান্দারওলুরাও নিজেদের সার্বভৌমত্ব ঘোষণা করেন। ১৪৬১ সনে সুলতান দ্বিতীয় মেহমেদ এই অঞ্চলগুলো উসমানীয় সাম্রাজ্যের অন্তর্ভুক্ত করেন।\nধারণা করা হয়, ১৪ শতকের প্রথম দিকে ইয়ামান জান্দার বে মৃত্যুবরণ করেন। জান্দার বের তার পুত্র সুলেমান প্রথম তার আসনে স্থলাভিষিক্ত হন।\n\n\n== তথ্যসূত্র =="}