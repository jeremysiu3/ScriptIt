{"pageid": 1338982, "title": "মীনা পরান্দে", "url": "https://bn.wikipedia.org/wiki?curid=1338982", "content": "মীনা পরান্দে (১২ই ডিসেম্বর ১৯৩০ - ১লা এপ্রিল ২০২২) ছিলেন একজন ভারতীয় টেবিল টেনিস খেলোয়াড়। তিনি ১০ম ভারতীয় মহিলা যিনি চ্যাম্পিয়ন হয়েছিলেন। ১৯৪৮ থেকে ১৯৬৫ সাল পর্যন্ত টেবিল টেনিস খেলোয়াড় হিসাবে তাঁর জীবনে, তিনি চারবার জাতীয় চ্যাম্পিয়ন ছিলেন। তিনি ১৯৫৪ সালে ইংল্যান্ডে এবং ১৯৫৬ সালে জাপানে ভারতের প্রতিনিধিত্ব করেন। আন্তর্জাতিক পর্যায়ে তিনি সিঙ্গাপুর, ব্যাংকক, ভিয়েতনাম, পাকিস্তান ও শ্রীলঙ্কা সফর করেন। তিনি নাগপুরের চান্দোরকরের কাছ থেকে প্রশিক্ষণ গ্রহণ করেন। ভারতীয় রেলওয়ে দল থেকে অবসর নেওয়ার পর, তিনি ১৯৬৫ থেকে ১৯৮৫ সাল পর্যন্ত টেবিল টেনিসের জন্য অনেক খেলোয়াড়কে প্রশিক্ষণ দিয়েছিলেন। তাঁর দ্বারা প্রশিক্ষিত খেলোয়াড়দের মধ্যে ডঃ চারুদত্ত আপ্তে, রাজীব বোদাস, সুহাস কুলকার্নি, অজেয়া সিধায়ে, নীলা কুলকার্নি, নন্দিনী কুলকার্নি, এবং সুনন্দা কানে অন্তর্ভুক্ত।\n১৯৫১ সালে তাঁর ঠাকুমা তাঁকে টেবিল টেনিস খেলতে উৎসাহিত করেছিলেন। তিনি খুব দ্রুত খেলাটির সূক্ষ্মতা বুঝে নিয়েছিলেন এবং ১৯৫১ সালে প্রতিযোগিতামূলক টেবিল টেনিস খেলা শুরু করেছিলেন। খেলাধুলায় তাঁর উত্থান ছিল উল্কার মতো। তিনি জাতীয় ও আন্তর্জাতিক পর্যায়ে টেবিল টেনিস খেলায় অংশগ্রহণ করে ভারতে এবং বিদেশে ব্যাপকভাবে ভ্রমণ করেছেন। তিনি ৪ বছর জাতীয় চ্যাম্পিয়ন ছিলেন; প্রথম ১৯৫৪ সালে বরোদায়, ১৯৫৬ সালে সাহারানপুরে, ১৯৫৭ সালে আহমেদাবাদে এবং অবশেষে ১৯৫৯ সালে কলকাতায় টেবিল টেনিসের ত্রিমুকুট। তিনি ১৯৫৩ থেকে '৫৮ সাল পর্যন্ত মহারাষ্ট্র রাজ্যের হয়ে এবং তারপর ১৯৫৯ থেকে ১৯৬৫ সাল পর্যন্ত ভারতীয় রেলওয়ের হয়ে খেলেছিলেন। তিনিই প্রথম মহারাষ্ট্রীয় মহিলা যিনি দুবার বিশ্ব চ্যাম্পিয়নশিপে ভারতের প্রতিনিধিত্ব করেছেন (১৯৫৪ সালে লন্ডন এবং ১৯৫৬ সালে জাপান)। তিনি ১৯৫৪ সালে সিঙ্গাপুরে, ১৯৫৫ সালে ব্যাংকক, ১৯৬১ সালে ভিয়েতনাম এবং ১৯৬৩ সালে বোম্বে (বর্তমানে মুম্বাই) তে এশিয়ান চ্যাম্পিয়নশিপে ভারতের প্রতিনিধিত্ব করেছিলেন। তিনি ১৯৫৪ সালে এশিয়ায় ৩ নম্বরে ছিলেন। তিনি তিনবার শ্রীলঙ্কা ও পাকিস্তান সফর করেছেন এবং সেখানে স্থানীয় টুর্নামেন্ট জিতেছেন।\nটেবিল টেনিস খেলার সময় তিনি পুনেতে অনেক ছেলে-মেয়েকে প্রশিক্ষণ দিয়েছিলেন, তাঁদের মধ্যে আছেন:- বিখ্যাত নিউরোলজিস্ট ডঃ চারুদত্ত আপ্তে, অজয় শিধায়ে, অজয় তুলপুলে, প্রকাশ তুলপুলে, রাজীব বোদাস, এস কে বায়াস, মকরন্দা গডবোলে, শ্রীকান্ত কালে, সুহাস কুলকার্নি, নন্দিনী কুলকার্নি, নীলা কুলকার্নি, সুনন্দা কেন, রঞ্জনা বৈদ্য, এবং আরও অনেকে এবং এইভাবে পুনেতে খেলাটিকে জনপ্রিয় করে তোলেন। নন্দিনী কুলকার্নি, নীলা কুলকার্নি, এবং সুনন্দা কানে সকলেই বিশ্ব চ্যাম্পিয়নশিপে ভারতের প্রতিনিধিত্ব করেছেন এবং আরও অনেকে ভারতীয় জাতীয় চ্যাম্পিয়নশিপে মহারাষ্ট্র 'খ'-এর প্রতিনিধিত্ব করেছেন।\n\n\n== ক্রীড়া জীবন ==\nভারতীয় রেলওয়ে দল থেকে অবসর নেওয়ার পর, তিনি \"যোগ\" অধ্যয়নে খুব আগ্রহ নিয়েছিলেন। তিনি ভারতে অনেক \"যোগ- আশ্রম \" পরিদর্শন করেছেন, যেমন বিহারের মুঙ্গের, হৃষিকেশের যোগনিকেতন, পন্ডিচেরির অরবিন্দ আশ্রম, কন্যাকুমারীর বিবেকানন্দ কেন্দ্র, রমন মহেরশির আশ্রমে গিয়ে যোগব্যায়ামের অনেক মূল্যবান কৌশল শিখেছেন। তিনি ইগতপুরীতে বিপাশনা শিবিরে যোগদান করেন এবং সেখানে ছয় মাস তাঁর সেবা প্রদান করেন।\nপরান্দে পুনের আশির্বাদ অ্যাপার্টমেন্টে থাকতেন এবং একটি সুস্থ ও শান্তিপূর্ণ জীবনযাপন করতেন। ঘটনাক্রমে, তাঁর বাবা, ডি কে পরান্দে একজন ব্যারিস্টার হওয়ার সাথে সাথে একজন ক্রীড়া উৎসাহী এবং একজন দুর্দান্ত ক্রিকেটার ও টেনিস খেলোয়াড় ছিলেন।\n\n\n== তথ্যসূত্র ==\n\nজাতীয় চ্যাম্পিয়নশিপ রোল পুরুষ ও মহিলা  ওয়েব্যাক মেশিনে আর্কাইভকৃত ২৮ এপ্রিল ২০১৭ তারিখে\nআন্তর্জাতিক / বিশ্ব চ্যাম্পিয়নশিপ\n\n[১]\n\n\n== বহিঃসংযোগ ==\nwww.ittf.com ittf_stats\nwww.ttfi.org  ওয়েব্যাক মেশিনে আর্কাইভকৃত ১৬ মার্চ ২০২৩ তারিখে"}