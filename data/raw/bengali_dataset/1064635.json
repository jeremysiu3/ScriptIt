{"pageid": 1064635, "title": "সঞ্চালক (যন্ত্র প্রকৌশল)", "url": "https://bn.wikipedia.org/wiki?curid=1064635", "content": "যন্ত্র প্রকৌশলের আলোচনায় সঞ্চালক হল এক ধরনের যন্ত্রাংশ যা এটিতে প্রবিষ্ট নিয়ন্ত্রক সংকেত এবং বৈদ্যুতিক শক্তি, ঔদক শক্তি (সংনমিত তরলে সঞ্চিত শক্তি), বা সংনমিত বায়ু শক্তিকে রূপান্তরিত করে যান্ত্রিক শক্তিতে উৎপাদন করে আরেকটি যন্ত্র বা যন্ত্রাংশে সুনিয়ন্ত্রিত সরলরৈখিক বা ঘূর্ণন গতির (বল, মোচড় বল বা টর্ক, সরণ, ইত্যাদি) সৃষ্টি করে। এই কলকৌশলটিকে প্রবাহ নিয়ন্ত্রণ কপাটিকা, পরিমাপযন্ত্র (মিটার), চালকযন্ত্র (মোটর), চোষকযন্ত্র (পাম্প), সুইচ, ইত্যাদিতে ব্যবহার করা হয়। এটিকে ইংরেজি পরিভাষায় অ্যাকচুয়েটর (Actuator) বলা হয়।\nএকটি সঞ্চালক কাজ করার জন্য দুইটি জিনিসের প্রয়োজন হয়: একটি নিয়ন্ত্রক সংকেত ও একটি শক্তির মূল উৎস। একটি নিয়ন্ত্রক ব্যবস্থা নিয়ন্ত্রক সংকেতটি প্রেরণ করে। নিয়ন্ত্রক সংকেতটি আপেক্ষিকভাবে কম শক্তিবিশিষ্ট হয়ে থাকে এবং এটি কোনও বৈদ্যুতিক নিয়ন্ত্রক ব্যবস্থা, যান্ত্রিক নিয়ন্ত্রক ব্যবস্থা, সফটওয়্যার (পরিগণক নির্দেশনাসামগ্রী), এমনকি মানুষের দ্বারা সৃষ্ট হতে পারে। সঞ্চালকটির শক্তির মূল উৎস হল বৈদ্যুতিক প্রবাহ, ঔদক চাপ বা সংনমিত বায়ুচাপ। যখন নিয়ন্ত্রক ব্যবস্থাটি সঞ্চালকে একটি নিয়ন্ত্রক সংকেত সরবরাহ করা হয়, তখন সেটি উৎসের শক্তিকে যান্ত্রিক গতিতে রূপান্তরিত করে। এটি এক ধরনের স্বতশ্চালন বা স্বতশ্চালিত নিয়ন্ত্রণ প্রক্রিয়া।\nএকটি সঞ্চালক সরলরৈখিক গতি কিংবা ঘূর্ণন গতি উৎপাদন করতে পারে। যেসব সঞ্চালক সরলরৈখিক গতি উৎপাদন করে, তাদেরকে সরলরৈখিক সঞ্চালক বলে। এগুলি একটি নির্দিষ্ট সরলরৈখিক পথ ধরে একটি নির্দিষ্ট সীমা পর্যন্ত অগ্র-পশ্চাৎ যাওয়া-আসা করতে পারে। অন্যদিকে ঘূর্ণন গতি উৎপাদনকারী সঞ্চালকগুলিকে ঘূর্ণন সঞ্চালক বলে, যা একটি বৃত্তাকার পথ ধরে আবর্তন করে। ঘূর্ণন সঞ্চালকগুলি একটি নির্দিষ্ট পথ দ্বারা সীমাবদ্ধ থাকে না, বরং একই দিকে যতক্ষণ খুশি আবর্তন করে যেতে পারে।\nসঞ্চালকগুলিতে সরবরাহকৃত শক্তি বিভিন্ন ধরনের হতে পারে। সরবরাহকৃত শক্তির উপর ভিত্তি করে একটি সঞ্চালক বৈদ্যুতিক, সংনমিত বায়ুচালিত বা ঔদক প্রকৃতির হতে পারে। বৈদ্যুতিক সঞ্চালকগুলির সুবিধা হল এগুলি সরল, ব্যয়সাশ্রয়ী, কম কোলাহল উৎপাদী ও শক্তির দক্ষ ব্যবহার করে; এগুলির অসুবিধা হল অন্যান্য সঞ্চালকের তুলনায় এগুলির গতিবেগ কম এবং এগুলি ভারী বোঝার জন্য উপযোগী নয়। সংনমিত বায়ুচালিত সঞ্চালকগুলিতে বায়ুশূন্য স্থান (ভ্যাকুয়াম), বায়ুর চাপ ও বায়ুর প্রবাহকে কাজে লাগিয়ে দ্রুতি ও মোচড় বল নির্ধারণ করা হয়। এগুলি দুইটি বিন্দুর মধ্যে দ্রুত সরণের ক্ষেত্রে এবং অবস্থানগত সঠিকতা খুব গুরুত্বপূর্ণ নয়, এমন সব ক্ষেত্রের জন্য বেশি উপযুক্ত। এগুলির অসুবিধা হল এগুলিতে কপাটিকা, নল ও বায়ু সংনমকের প্রয়োজন হয়। ঔদক সঞ্চালকগুলিতে একটি নলের মধ্যে রক্ষিত উচ্চচাপের দ্বারা সংনমিত  তরল ব্যবহার করে একটি পিস্টনদণ্ড অগ্র-পশ্চাৎ চালনা করা হয়; তরলের চাপ যত বেশি হয়, মোচড় বল তত বেশি হয়। এগুলি রৈখিক, ঘূর্ণন বা দোলন গতি উৎপাদন করে এবং সাধারণত ১০ কিলোনিউটনের চেয়ে বেশি ভারী বোঝার জন্য উপযুক্ত। কিন্তু এগুলির অসুবিধা হল এগুলি অপেক্ষাকৃত কম দক্ষ, আগুন লাগার ঝুঁকি থাকে এবং এগুলিতে কপাটিকা (ভাল্ভ), চোষকযন্ত্র (পাম্প), চৌবাচ্চা (ট্যাংক), নমনীয় তরলবাহী নল (হোসপাইপ) ও নিয়ন্ত্রকযন্ত্র ব্যবহার করা ও রক্ষণাবেক্ষণ করার প্রয়োজন হয়।\n\n\n== তথ্যসূত্র =="}