{"pageid": 1022915, "title": "মেরা পিঠা", "url": "https://bn.wikipedia.org/wiki?curid=1022915", "content": "মেরা (বিকল্প বানানে ম্যারা) বা দৌল্লা হলো একধরনের শীতকালীন  পিঠা যা বাংলাদেশে বিশেষ করে সিলেট ও বৃহত্তর ময়মনসিংহ এবং পার্শ্ববর্তী জেলাগুলোতে বেশ জনপ্রিয়। এটি ময়দা বা চালের গুঁড়ো, লবণ, চিনি, নারকেল ইত্যাদি দিয়ে তৈরী করা হয়ে থাকে। কোন কোন অঞ্চলে এটিকে গোটা পিঠা বা ভাপা ছান্নাই নামেও ডাকা হয়।\n\n\n== প্রস্তুত-প্রণালি ==\nমাটির তৈরি বা অনুরূপ একটি হাঁড়িতে পরিমাণমতো পানি দিয়ে জ্বাল দিয়ে এতে নারকেল ও গুড় দিতে হবে। তবে নোনতা ম্যারা বানাতে চাইলে গুড় দেওয়া যাবে না, এমনকি নারকেল না দিলেও চলবে। তবে লবণ বাধ্যতামূলক।\nপানি ফুটে উঠলে তাতে চালের গুঁড়া দিয়ে শক্ত কাই করে ভালো করে মেখে নিতে হবে।\nএবার ঐ কাই থেকে অল্প করে নিয়ে দুই হাতের তালুতে পিঠা তৈরি করতে হবে।\nসবগুলো হয়ে গেলে বাঁশ বা প্লাস্টিকের চালনিতে রাখতে হবে।\nএবার অন্য হাঁড়িতে পানি ফুটিয়ে তার ওপর চালনি রেখে ঢেকে ১৫-২০মিনিট জ্বাল দেওয়ার পর নামিয়ে ফেলতে হবে।\nঅঞ্চলভেদে ম্যারা বা দৌল্লা পিঠা তৈরি ও পরিবেশনে কিছুটা ভিন্নতা থাকতে পারে।\n\n\n== পরিবেশন ==\nনোনতা মেরা বা ম্যারা পিঠা সাধারণত শুঁটকি ভর্তা, গুড় বা মাংস দিয়ে পরিবেশন করা হয়। অনেক সময় কড়াইয়ে তেলে বা তেলছাড়া ভেজে কিংবা আগুনে পুড়িয়ে খাওয়া হয়।  মিষ্টি মেরা বা দৌল্লা পিঠা পরিবেশন করতে তেমন কিছু যুক্ত করতে হয় না।  \n\n\n== তথ্যসূত্র =="}