{"pageid": 1323013, "title": "পলাশবরণ পাল", "url": "https://bn.wikipedia.org/wiki?curid=1323013", "content": "পলাশ বরন পাল (জন্ম: ৪ সেপ্টেম্বর ১৯৫৫) একজন ভারতীয় বাঙালি তাত্ত্বিক পদার্থবিজ্ঞানী। কলকাতা বিশ্ববিদ্যালয়ের পদার্থবিদ্যা বিভাগের একজন ইমেরিটাস অধ্যাপক , লেখক, ভাষাবিদ  এবং একজন কবি। পদার্থবিজ্ঞানে তাঁর গবেষণার প্রধান ক্ষেত্র হল কণা পদার্থবিজ্ঞান। পদার্থবিজ্ঞানে তাঁর অবদান মূলত অতি সামান্য ভর বিশিষ্ট পারমাণবিক কণা নিউট্রিনোর ক্ষেত্রে এবং আপেক্ষিক তত্ত্বানুসারে পদার্থের মধ্যে কণার বৈশিষ্ট্য বিষয়ে যা কণা-পদার্থবিদদের কাছে সুপরিচিত। বৈজ্ঞানিক গবেষণায় অবদান ছাড়াও, তিনি পদার্থবিজ্ঞানের পাঠ্যপুস্তক ও বিজ্ঞানকে জনপ্রিয় করতে বাংলায় রচনা করেছেন বিজ্ঞান সাহিত্য পর্যায়ের গ্রন্থসমূহ।\n\n\n== জন্ম  ও  প্রারম্ভিক জীবন ==\nড.পলাশ বরন পাল ১৯৫৫ খ্রিস্টাব্দের ৪ সেপ্টেম্বর  পশ্চিমবঙ্গের দক্ষিণ চব্বিশ পরগনা জেলার  বজবজে জন্মগ্রহণ করেন। অমূল্য ভূষণ পাল এবং নিভা পালের তিন সন্তানের জ্যেষ্ঠ পলাশ বরন হাওড়ার বিই কলেজ মডেল স্কুল থেকে বিদ্যালয়ের পাঠ শেষ করে ১৯৭৫ খ্রিস্টাব্দে কলকাতার প্রেসিডেন্সি কলেজ থেকে পদার্থবিদ্যায় স্নাতক হন। ১৯৭৯ খ্রিস্টাব্দে কলকাতা বিশ্ববিদ্যালয়ের  বিখ্যাত সায়েন্স কলেজ থেকে পদার্থবিদ্যায় স্নাতকোত্তর ডিগ্রি অর্জন করেন। তারপর তিনি উচ্চশিক্ষার জন্য মার্কিন যুক্তরাষ্ট্রে যান। পিট্‌সবার্গের কার্নেগি মেলন বিশ্ববিদ্যালয় থেকে ১৯৮৩ খ্রিস্টাব্দে ডক্টরেট ডিগ্রি অর্জন করেন। তিনি পোস্ট-ডক্টরাল ফেলোশিপের জন্য যথাক্রমে মেরিল্যান্ড বিশ্ববিদ্যালয়, ম্যাসাচুসেটস বিশ্ববিদ্যালয়, ওরেগন বিশ্ববিদ্যালয় এবং ইউনিভার্সিটি অব টেক্সাসের সঙ্গে বেশ কিছু সময় যুক্ত থাকেন। অবশেষে ১৯৯৪ খ্রিস্টাব্দে ভারতে ফিরে আসেন।  \n\n\n== কর্মজীবন ==\nভারতে ফিরে আসার পর, ড. পলাশ বরন পাল ব্যাঙ্গালোরের ইন্ডিয়ান ইনস্টিটিউট অফ অ্যাস্ট্রোফিজিক্সে অধ্যাপকের পদ গ্রহণ করেন। তিন বছর পর ১৯৯৭ খ্রিস্টাব্দে তিনি কলকাতার  সাহা ইনস্টিটিউট অফ নিউক্লিয়ার ফিজিক্সের থিওরি বিভাগে যোগদান করেন এবং কুড়ি বছর সেখানে অধ্যাপনা করেন। এরপর তিনি কলকাতা বিশ্ববিদ্যালয়ের পদার্থবিদ্যা বিভাগের ইমেরিটাস অধ্যাপক হন।\nড. পাল আধুনিক পদার্থবিজ্ঞানের বিভিন্ন শাখায় কাজ করেছেন। একজন কণা পদার্থবিদ হওয়ার কারণে তাঁর কাজ ছিল মূলত কণা পদার্থবিদ্যার তত্ত্বের স্ট্যান্ডার্ড মডেল অধ্যয়নের উপরই। এ বিষয়েই তাঁর কিছু উল্লেখযোগ্য কাজ হল ভরযুক্ত নিউট্রিনো বিষয়ে, যার তাত্ত্বিক ভিত্তি পদার্থবিজ্ঞানের  প্রমিত মডেলকে অতিক্রম করে যায়। নিউট্রিনো পদার্থবিজ্ঞানের ক্ষেত্রে ড.পালের বিশেষ অবদান হল মায়োরানা  ফার্মিয়নের জন্য ফাইনম্যান ডায়াগ্রামের গণনা, পদার্থের মধ্যে ও চৌম্বকীয় ক্ষেত্রে  ফার্মিয়নের বৈশিষ্ট্য নিরূপণ এবং লিঙ্কন উলফেনস্টাইন প্রদত্ত পদার্থের মধ্যে নিউট্রিনো কণার রূপ পরিবর্তনের সূত্রের কোয়ান্টাম ক্ষেত্রের তত্ত্ব-ভিত্তিক পুনর্নির্মাণ করা।  নিউট্রিনো পদার্থবিজ্ঞানের উপর তাঁর লেখা পর্যালোচনাতে সৌর নিউট্রিনো সমস্যা সম্বন্ধে এক সহজবোধ্য আলোচনা বিভিন্ন স্তরের পদার্থবিদদের আকর্ষণ করে। \nনিউট্রিনো পদার্থবিজ্ঞানে তাঁর অবদান ছাড়াও তিনি 'গ্র্যান্ড ইউনিফিকেশন থিয়োরি' এবং'স্ট্যাটিস্টিক্যাল ফিল্ড থিয়োরি'-র (যা 'থারমাল ফিল্ড থিয়োরি' নামেও পরিচিত) মতো গুরুত্বপূর্ণ বিষয়ে উল্লেখযোগ্য কাজ করেছেন। তাঁর কয়েকটি কাজের অন্যতম তাপীয় ভারসাম্য অবস্থায় তড়িতাধানযুক্ত কণার (যেমন- ইলেক্ট্রন, পজিট্রন, তড়িতাধানযুক্ত লঘু গেজ বোসন) উপস্থিতিতে মৌলিক কণা- ফোটন ও নিউট্রিনোর কোয়ান্টাম ক্ষেত্রের তাত্ত্বিক গণনা। তাঁর মৌলিক গবেষণাপত্রের সংখ্যা শতাধিক।\nড. পাল তাঁর শিক্ষকতার জন্যও সুপ্রসিদ্ধিত। তাঁর পড়ানো বিভিন্ন বিষয়, যেমন কণা পদার্থবিজ্ঞান, স্ট্যাটিস্টিক্যাল ফিজিক্স এবং কোয়ান্টাম ফিল্ড থিওরি, পরবর্তীকালে পুস্তকাকারে প্রকাশিত হয়েছে। এছাড়াও, রবীন্দ্র মহাপাত্রের সাথে লেখা তাঁর বই \"ম্যাসিভ নিউট্রিনোস্‌ ইন ফিজিক্স অ্যান্ড আস্ট্রোফিজিক্স\" নিউট্রিনো পদার্থবিজ্ঞান ও জ্যোতির্পদার্থবিজ্ঞানের একটি প্রামাণ্য পাঠ্যপুস্তক হিশেবে বিবেচিত।\n১৯৮৮ সাল থেকেই পলাশ পাল বাংলা ভাষায় বিজ্ঞানের জনপ্রিয়তা বৃদ্ধির জন্য বিভিন্ন নিবন্ধ লেখার কাজে হাত দেন। এইরকম আটটি বই ও বিভিন্ন পত্রিকায় লেখা তাঁর বিভিন্ন প্রবন্ধ বিজ্ঞানে কৌতূহলী যেকোনো মানুষের কাছে পৌঁছনের তাঁর প্রয়াসেরই সাক্ষ্য বহন করে।  এছাড়াও তিনি বাংলা ধ্বনিতত্ত্ব, বানান ও ব্যাকরণ নিয়ে লিখেছেন একাধিক প্রবন্ধ ও পুস্তক। অনুবাদ করেছেন বিভিন্ন বিদেশী ভাষার কবিতা। লিখেছেন ছোটোদের জন্য দেশবিদেশের নানা লোককথা। তাঁর লেখা \"বিজ্ঞান: ব্যক্তি, যুক্তি, সময়, সমাজ\" ও \"আইনস্টাইনের উত্তরাধিকার\" গ্রন্থের জন্য তিনি যথাক্রমে রবীন্দ্র স্মৃতি পুরস্কার (২০০৪) ও রামেন্দ্রসুন্দর স্মৃতি পুরস্কারে (২০১১) ভূষিত হন।\n\n\n== গ্রন্থসমূহ ==\n\nবিজ্ঞান বিষয়ক জনপ্রিয় গ্রন্থ\n\nঅনুবাদ\n\nভাষাবিজ্ঞানের বই\n\nলোককাহিনী\n\n\n== সম্মাননা ==\n২০০৪ খ্রিস্টাব্দে  বিজ্ঞান: ব্যক্তি যুক্তি সময় সমাজ বইটির জন্য পশ্চিমবঙ্গ সরকার অধ্যাপক পালকে রবীন্দ্র পুরস্কার প্রদান করেন।  ২০১১ খ্রিস্টাব্দে আইনস্টাইনের উত্তরাধিকার গ্রন্থটির জন্য তিনি রামেন্দ্রসুন্দর স্মৃতি পুরস্কার লাভ করেন।\n\n\n== সফ্‌ট্‌ওয়্যার ==\nড.পলাশ বরন পাল ল্যাটেক্ ভিত্তিক দুটি প্যাকেজ তৈরি করেছেন :\n\nbangtex : Tex/Latex সিস্টেম ব্যবহার করে বাংলায় নথি টাইপসেটিং করার জন্য [১] \npptalk : বক্তৃতা উপস্থাপনার জন্য একটি ল্যাটেক্-ভিত্তিক প্যাকেজ [২]\n\n\n== ব্যক্তিগত জীবন ==\nভ.পলাশ বরন পাল কলকাতা বিশ্ববিদ্যালয় এবং পরবর্তীতে কলকাতা প্রেসিডেন্সি ইউনিভার্সিটির ইতিহাসের অধ্যাপক শুক্লা সান্যালকে বিবাহ করেন। তাঁদের এক কন্যা শৈলী পাল এবং এক পুত্র হলেন প্রয়াগ পাল।\n\n\n== তথ্যসূত্র =="}