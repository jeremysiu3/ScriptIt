{"pageid": 1111832, "title": "হরিকৃষ্ণ দ্বিবেদী", "url": "https://bn.wikipedia.org/wiki?curid=1111832", "content": "হরিকৃষ্ণ দ্বিবেদী (জন্ম: ২০শে জুন, ১৯৬৩) হলেন ১৯৮৮ ব্যাচের একজন আইএএস কর্মকর্তা যিনি বর্তমানে পশ্চিমবঙ্গ সরকারের মুখ্যসচিব হিসেবে দায়িত্বপালন করছেন। ১লা জুন, ২০২১ নাগাদ আলাপন বন্দ্যোপাধ্যায়ের কাছ থেকে এই দায়িত্বভারটি তিনি গ্রহণ করেন। এর আগেও, আলাপন বন্দ্যোপাধ্যায় উত্তর ২৪ পরগনার জেলাশাসকের পদ থেকে যখন বদলি হন, তখন হরিকৃষ্ণ দ্বিবেদীর হাতে দায়িত্ব তুলে দিয়েছিলেন। হরিকৃষ্ণ দ্বিবেদী দীর্ঘদিন ধরে জনসেবায় নিয়োজিত তথা পশ্চিমবঙ্গ সরকারের বিভিন্ন পদ অলঙ্কৃত করেছেন।\n\n\n== প্রারম্ভিক জীবন ==\nহরিকৃষ্ণ দ্বিবেদী ২০শে জুন, ১৯৬৩ এ উত্তর প্রদেশের হরদইয়ে জন্মগ্রহণ করেন। তার বেশিরভাগ কর্মজীবনই কেটেছে পশ্চিমবঙ্গের বিভিন্ন জায়গায়। তিনি বিভিন্ন সময়ে উত্তর ২৪ পরগনা, মুর্শিদাবাদের জেলাশাসকের পদে অধিষ্ঠিত থেকেছেন। এছাড়াও, দুর্গাপুর ও কালনার মহকুমা-শাসক রূপে কার্য্যনির্বাহ করেছেন।\n\n\n=== শিক্ষা ===\nহরিকৃষ্ণ দ্বিবেদী দেরাদুনের রাষ্ট্রীয় ভারতীয় মিলিটারি কলেজ থেকে স্কুলের পড়াশোনা সম্পন্ন করেন। তিনি রসায়নে স্নাতকোত্তর। ৫৮ বছর বয়সে তিনি কলকাতা বিশ্ববিদ্যালয় থেকে উন্নয়নমূলক অর্থনীতিতে পিএইচডি ডিগ্রি অর্জন করেন। ২৩ জুলাই, ২০২০ এ কলকাতা বিশ্ববিদ্যালয় থেকে তিনি ডক্টরেট ডিগ্রি পান। লন্ডন স্কুল অব ইকোনমিক্স থেকে তিনি মাস্টার্স করেছেন।\n\n\n== কর্মজীবন ==\nহরিকৃষ্ণ দ্বিবেদী প্রথমে কিছু সময়ের জন্য ভারতীয় পররাষ্ট্র সেবার জন্য নির্বাচিত হলেও পরে আইএএস-এ স্থানান্তরিত হন। তিনি পশ্চিমবঙ্গ ক্যাডারের ১৯৮৮ ব্যাচের একজন ভারতীয় আইএএস কর্মকর্তা। এর পূর্বে তিনি পশ্চিমবঙ্গ সরকারের স্বরাষ্ট্র ও পার্বত্য বিষয়ক দপ্তরের অতিরিক্ত মুখ্য সচিব পদে অধিষ্ঠিত ছিলেন। স্বরাষ্ট্র ও পার্বত্য বিষয়ক দপ্তর ছাড়াও, তিনি পশ্চিমবঙ্গ সরকারের সংসদীয় বিষয়ক, পরিকল্পনা ও পরিসংখ্যান এবং কর্মসূচি পর্যবেক্ষণ বিভাগের সচিবের দায়িত্ব পালন করেন।\nএর আগে টানা ৯ বছর তিনি রাজ্যের অর্থ দফতরের প্রধান সচিবের দায়িত্ব সামলেছেন। অর্থ দপ্তরে থাকাকালীন তিনি মুখ্যমন্ত্রী মমতা বন্দ্যোপাধ্যায়ের বিভিন্ন প্রকল্পের জন্য অর্থ বরাদ্দ করার দায়িত্বে ছিলেন।\n\n\n== তথ্যসূত্র =="}