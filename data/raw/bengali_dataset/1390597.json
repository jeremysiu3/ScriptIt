{"pageid": 1390597, "title": "অমৃত ভারত এক্সপ্রেস", "url": "https://bn.wikipedia.org/wiki?curid=1390597", "content": "অমৃত ভারত এক্সপ্রেস ভারতীয় রেলের এক সুপারফাস্ট এক্সপ্রেস ট্রেন পরিষেবা। এই পরিষেবায় নন-এসি স্লিপার কামরা ও অসংরক্ষিত কামরা বর্তমান এবং একে শীতাতপ নিয়ন্ত্রিত বন্দে ভারত এক্সপ্রেস পরিষেবার তুলনায় সাশ্রয়ী পরিষেবা হিসাবে তৈরি করা হয়েছে। একে দিন-রাত্রি এক্সপ্রেস ট্রেন পরিষেবা হিসাবে পরিকল্পনা করা হয়েছে এবং এটি সেইসব ভারতীয় শহরদের সংযুক্ত করবে যাদের মধ্যে দূরত্ব ৮০০ কিমি বা তার বেশি কিংবা বিদ্যমান পরিষেবার মাধ্যমে ভ্রমণ করতে ১০ ঘণ্টার বেশি সময় লাগে। অমৃত ভারত ট্রেনসেটটি সেমি-হাই-স্পিড বেগ সহ্য করতে পারে কিন্তু রেল ট্র্যাকের বেগ ধারণক্ষমতা, একাধিক স্টেশনে থামা ও যানজটের জন্য এর সর্বোচ্চ বেগ ১১০–১৩০ কিমি প্রতি ঘণ্টার মধ্যে সীমাবদ্ধ করা হয়েছে।\nএই রেলগাড়িতে চিত্তরঞ্জন রেলইঞ্জিন কারখানা থেকে প্রস্তুত ২টি লোকোমোটিভ এবং ইন্টিগ্রাল কোচ ফ্যাক্টরি থেকে প্রস্তুত ২২টি কামরা বর্তমান।\n\n\n== বৈশিষ্ট্য ==\nএই এক্সপ্রেস ট্রেনে ২২টি শীতাতপ-অনিয়ন্ত্রিত কামরা বর্তমান, যার মধ্যে ১২টি কামরা স্লিপার (SL), ৮টি কামরা সাধারণ (GS) এবং ২টি কামরা লাগেজ (EOG)। কামরার মধ্যে নিরাপদে স্থানান্তর এবং শব্দ ও কম্পন হ্রাস করার জন্য এই কামরাগুলিতে সিল করা গ্যাংওয়ে থাকে। এই কামরাগুলিতে সিসিটিভি ক্যামেরা, বায়ো-ভ্যাকুয়াম টয়লেট, সেন্সর-ভিত্তিক জলের কল, যাত্রী তথ্য ব্যবস্থা, বৈদ্যুতিক আউটলেট, এলইডি আলো এবং আধুনিক পাখা ও সুইচ। প্রত্যেক আসনের জন্য একটি করে মোবাইল চার্জিং পয়েন্ট বর্তমান।\n\n\n== গতিবেগ ==\nভারতীয় রেলের গবেষণা ও পরীক্ষণ শাখা আরডিএসও বিভিন্নরকম যাত্রীবাহী কামরার জন্য নিম্নলিখিত সর্বোচ্চ অনুমোদনযোগ্য বেগ নির্ধারণ করেছে:\n\nআইসিএফ কোচ – ১১০ কিমি/ঘণ্টা\nএলএইচবি নন-এসি কোচ – ১৩০ কিমি/ঘণ্টা\nএলএইচবি এসি কোচ – ১৬০ কিমি/ঘণ্টা\nকিন্তু এই সর্বোচ্চ বেগ তবেই অনুমোদন করা হয় যদি সংশ্লিষ্ট রুটের ট্র্যাকদের প্রয়োজনীয় মান অবধি রক্ষণাবেক্ষণ করা হয় এবং তারা সেরকম বেগ সহ্য করতে পারে।\nসুতরাং, এলএইচবি নন-এসি রেলগাড়ি হওয়ার জন্য অমৃত ভারত এক্সপ্রেস রুটের কেবল ১৩০ এমপিএস ফিট অংশের জন্য সর্বোচ্চ ১৩০ কিমি/ঘণ্টা বেগে যেতে পারে। কিন্তু ভারতের বেশিরভাগ রেল ট্র্যাক এই বেগ সহ্য করতে পারে না বলে এইধরনের রেলগাড়িদের রেলপথভেদে সর্বোচ্চ ১০০–১১০ কিমি/ঘণ্টা বেগে যেতে হয়।\n\n\n== বর্তমান পরিষেবা ==\n৩০ ডিসেম্বর ২০২৩-এ প্রধানমন্ত্রী নরেন্দ্র মোদী অযোধ্যা ধাম জংশন থেকে প্রথম অমৃত ভারত এক্সপ্রেস ট্রেনের উদ্বোধন করেছিলেন। ১ জানুয়ারি ২০২৪-এ এর প্রথম বাণিজ্যিক পরিষেবা শুরু হয়েছিল।\n\n\n== প্রস্তাবিত পরিষেবা ==\nপাটনা–নতুন দিল্লি\nহাওড়া–নতুন দিল্লি\nমুম্বই সিএসএমটি–নতুন দিল্লি\nসেকেন্দ্রাবাদ–নতুন দিল্লি\nএর্নাকুলাম–গুয়াহাটি\nতাম্বরম–হাওড়া\nদিল্লি–যোধপুর–বান্দ্রা টার্মিনাস\n\n\n== তথ্যসূত্র ==\n\n\n== বহিঃসংযোগ =="}