{"pageid": 1416315, "title": "গ্রঁতেস্ত", "url": "https://bn.wikipedia.org/wiki?curid=1416315", "content": "গ্রঁতেস্ত (ফরাসি: Grand Est আ-ধ্ব-ব: [ɡʁɑ̃t‿ɛst] ) পশ্চিম ইউরোপের রাষ্ট্র ফ্রান্সের উত্তর-পূর্ব ভাগে অবস্থিত একটি প্রশাসনিক অঞ্চল (রেজিওঁ)।\n২০১৪ সালে ফরাসি সংসদে উত্তীর্ণ একটি ভূমি-সংস্কার বিলের সূত্র ধরে এই অঞ্চলটির সৃষ্টি।\nগ্রঁতেস্ত অঞ্চলটি সেন, ম্যোজ ও রাইন - এই তিনটি নদীর অববাহিকা অঞ্চলের উপর অবস্থিত; এর আয়তন ৫৭,৪৩৩ বর্গকিলোমিটার (২২,১৭৫ বর্গমাইল), ফলে এটি ফ্রান্সের ৫ম বৃহত্তম প্রশাসনিক অঞ্চল। অঞ্চলটিতে ভোজ ও আর্দেন নামের দুইটি পর্বতশ্রেণীও বিদ্যমান। এর সাথে বেলজিয়াম, লুক্সেমবার্গ, জার্মানি ও সুইজারল্যান্ডের সীমান্ত আছে। ২০২০ সালের তথ্য অনুযায়ী এখানে ৫৫ লক্ষেরও বেশি অধিবাসী বাস করত। অঞ্চলটির প্রশাসনিক কেন্দ্র ও বৃহত্তম শহর হল স্ত্রাসবুর।\nদক্ষিণ ইউরোপের লাতিন ও উত্তর ইউরোপের জার্মানীয় বিশ্বের সংযোগস্থলে অবস্থিত গ্রঁতেস্ত অঞ্চলটির সংস্কৃতি সমৃদ্ধ ও বৈচিত্র্যময়। এখানে বেশ কিছু ভাষা ও উপভাষা প্রচলিত, যার মধ্যে আলজাসীয় ভাষা, শঁপনোয়া ভাষা, লোরাঁ ভাষা ও ফ্রাংকীয় লোরাঁ ভাষা উল্লেখ্য। বর্তমান গ্রঁতেস্ত অঞ্চলের বেশিরভাগই খ্রিস্টীয় ৮ম শতাব্দী থেকেই পূর্বাঞ্চলীয় হিসেবে গণ্য করা হত; সেসময় এটি ফ্রান্সিয়া রাজ্যের অস্ট্রেশিয়া অঞ্চলের দক্ষিণ অংশ গঠন করেছিল। শঁম্পাইন অঞ্চলের রাঁস শহরেই ফ্রাংক রাজা ১ম ক্লোভিস ৪৯৬ খ্রিস্টাব্দে অপ্সুদীক্ষা (বাপ্তিস্ম) লাভ করেন। শহরটি পরবর্তীতে ফ্রান্সের রাজাদের ইতিহাসে একটি গুরুত্বপূর্ণ আনুষ্ঠানিক ভূমিকা রাখে, কেননা এখানেই ঐতিহ্যগতভাবে ফ্রান্সের রাজাদের অভিষেক অনুষ্ঠানটি আয়োজিত হত। এছাড়া মধ্যযুগীয় ইউরোপের অর্থনীতিতে শঁপাইনের মেলাগুলি তাৎপর্যমূলক ভূমিকা পালন করে। অন্যদিকে আলজাস ও লোরেন অঞ্চল দুইটি মধ্যযুগ ও রনেসঁসের প্রায় পুরোটা জুড়ে পবিত্র রোমান সাম্রাজ্যের প্রভাবাধীন ছিল। ফ্রান্স ও জার্মানি অঞ্চল দুইটিকে বহু শতাব্দী ধরে নিজেদের বলে দাবী করত এবং এ নিয়ে যুদ্ধেও অবতীর্ণ হত।\nগ্রঁতেস্ত অঞ্চলটির স্বতন্ত্র ঐতিহ্যগুলির মধ্যে আছে সাধু নিকোলাস দিবস, বড়দিনের বাজার এবং আলজাস ও লোরেনে পুনরুত্থান পার্বণের খরগোশ-সংশ্লিষ্ট বিভিন্ন ঐতিহ্য। আলজাস-মোজেল জেলাটি আবার ঐতিহাসিক কারণে স্থানীয় আইন অনুযায়ী পরিচালিত হয়। শিল্পখাতের দীর্ঘ ইতিহাস, শক্তিশালী কৃষিখাত ও পর্যটন খাতের (শিল্পকলা, সুপাচ্য খাবার ও দেশদর্শন) সুবাদে গ্রঁতেস্ত ফ্রান্সের সবচেয়ে বেশি উৎপাদনশীল অর্থনৈতিক অঞ্চলগুলির একটি।\n\n\n== তথ্যসূত্র =="}