{"pageid": 1516211, "title": "ভারতে মি-টু আন্দোলন", "url": "https://bn.wikipedia.org/wiki?curid=1516211", "content": "ভারতীয় মি টু আন্দোলন ২০১৮ সালের শেষের দিকে শুরু হয়েছিল (এবং আজও অব্যাহত রয়েছে),- ভারতীয় সমাজে, বিশেষ করে সরকার, গণমাধ্যম এবং বলিউড চলচ্চিত্র শিল্পের বিভিন্ন ক্ষেত্রে যৌন হয়রানি প্রকাশ করার জন্য। ভারতে, মি টু আন্দোলনকে কর্মক্ষেত্রে নারীদের যৌন হয়রানির বিরুদ্ধে আন্তর্জাতিক প্রচারণার দ্বারা প্রভাবিত একটি স্বাধীন বিকাশ, অথবা আমেরিকান \"মি টু\" সামাজিক আন্দোলনের একটি শাখা হিসেবে দেখা হয়। আন্তর্জাতিক আন্দোলনের ক্রমবর্ধমান জনপ্রিয়তার সাথে সাথে মি টু ভারতেও জনপ্রিয়তা পেতে শুরু করে এবং পরবর্তীতে ২০১৮ সালের অক্টোবরে মুম্বাই কেন্দ্রিক বলিউডের বিনোদন জগতে তীব্র গতি লাভ করে, যখন অভিনেত্রী তনুশ্রী দত্ত নানা পাটেকরের বিরুদ্ধে যৌন হয়রানির অভিযোগ আনেন। এর ফলে সংবাদমাধ্যম, ভারতীয় চলচ্চিত্র, এমনকি সরকারের ভেতরেও অনেক নারী কথা বলতে এবং বেশ কয়েকজন অপরাধীর বিরুদ্ধে যৌন হয়রানির অভিযোগ আনতে শুরু করেন।\n\n\n== ভারতে উৎপত্তি ==\n\n\n=== হলিউডের \"মি টু\" আন্দোলনের প্রভাব ===\nমি টু আন্দোলনের প্রতিষ্ঠাতা তারানা বার্ক, কিন্তু এটি ২০১৭ সালের অক্টোবরে একটি সামাজিক ঘটনা হিসেবে শুরু হয়েছিল। একটি হ্যাশট্যাগ দিয়ে এটি শুরু করেছিলেন আমেরিকান অভিনেত্রী অ্যালিসা মিলানো। তিনি হার্ভে ওয়াইনস্টাইনের বিরুদ্ধে যৌন নির্যাতনের ঘটনা প্রকাশ করেছিলেন। এর কিছু পরেই, বিশ্বজুড়ে নারীরা তাঁদের ক্ষেত্রে ঘটা যৌন অপরাধের ঘটনা বলতে শুরু করেন। তবে, ভারতে, অভিনেত্রী তনুশ্রী দত্ত অভিনেতা নানা পাটেকরের বিরুদ্ধে কথা বলার সিদ্ধান্ত নেওয়ার পর মি টু আন্দোলন জনপ্রিয়তা পেয়েছিল। একজন মহিলার গল্পের মাধ্যমে যা শুরু হয়েছিল তা শীঘ্রই একটি অনন্যসাধারণ আকার পায় যখন দেশের ক্ষমতাশালী পুরুষদের নাম সামনে আসতে শুরু করে। অভিনেতা অলোক নাথ থেকে শুরু করে সাংবাদিক ও রাজনীতিবিদ এম জে আকবর, এই আন্দোলন যৌন হয়রানি ও নির্যাতনের অনেক গল্প প্রকাশ করেছে।\nহার্ভে ওয়াইনস্টাইনের বিরুদ্ধে অভিযোগের পর, #মি-টু হ্যাশট্যাগের ব্যবহার ভারতে দ্রুত ছড়িয়ে পড়ে। যৌন হয়রানিকে সাধারণত 'ইভ-টিজিং' শব্দ দ্বারা উল্লেখ করা হয়, শব্দটি বিভ্রান্তিকর, নম্র এবং অপরাধের গুরুত্বকে হ্রাস করে। #মি-টু-এর প্রতিক্রিয়ায়, কর্মক্ষেত্রে অধিকার এবং নিরাপদ প্রতিবেদন সম্পর্কে ভারতীয় নারীদের শেখানোর পাশাপাশি পুরুষদেরও এই সমস্যার পরিধি সম্পর্কে শিক্ষিত করার চেষ্টা করা হয়েছে। কেউ কেউ মি-টু কে ২০১২ সালের সামাজিক আন্দোলনের সাথে তুলনা করেছেন, যা নতুন দিল্লিতে এক সহিংস গণধর্ষণের পর শুরু হয়েছিল। এর ফলে পরবর্তীতে একজন মহিলার মৃত্যু হয় এবং ভারত সরকার ধর্ষণের জন্য কঠোর শাস্তির ব্যবস্থা করে। অন্যরা বলছেন, দিল্লির একটি ধর্ষণ মামলায় বিচারক আশুতোষ কুমার এক মাস আগে চলচ্চিত্র নির্মাতা ও লেখক মাহমুদ ফারুকির বিরুদ্ধে রায় বাতিল করে দিয়েছিলেন, যার ফলে জনসাধারণের মধ্যে ক্ষোভ তৈরি হয়েছিল। বিচারক রায়ে বলেছিলেন যে, \"দুর্বলভাবে না\" বলা সম্মতি প্রত্যাহারের জন্য যথেষ্ট নয় কারণ একজন সঙ্গীর পক্ষে কম ইচ্ছুক হওয়া স্বাভাবিক। মামলাটি নিয়ে সুপ্রিম কোর্টে আবেদন করা হয়েছিল, কিন্তু দিল্লি হাইকোর্ট কর্তৃক চলচ্চিত্র নির্মাতার খালাসের বিরুদ্ধে আবেদন খারিজ করে সুপ্রিম কোর্ট বলেছিল যে, \"আমরা হাইকোর্টের রায়ে হস্তক্ষেপ করব না। এটি একটি সুলিখিত রায়।\" ব্ল্যাঙ্ক নয়েজের প্রধান কর্মী জসমিন পাথেজা বলেছেন, #মি-টু-এর শক্তি হল ভারত সমস্যার গুরুত্ব আর উপেক্ষা করতে পারে না তা দেখানো। ভারতের সুপ্রিম কোর্টের একজন আইনজীবী কৈমিনি জয়সওয়াল, বিশেষ করে গ্রামীণ গ্রামাঞ্চলে মহিলাদের পড়তে শেখানোর গুরুত্বের উপর জোর দিয়েছিলেন, কারণ এই অঞ্চলের বেশিরভাগ মহিলাই নিরক্ষর এবং আর্থিক ও মানসিকভাবে সম্পূর্ণরূপে একজন পুরুষ আত্মীয়ের উপর নির্ভরশীল।\nব্লগার শিনা ধাবোলকরের ভাইরাল #মি-টু টুইটের ফলে খোদু ইরানির পুনের জনপ্রিয় পাব হাই স্পিরিটস বর্জনের ঘোষণা করেন বেশ কয়েকজন নামীদামী শিল্পী। বেশ কয়েকজন মহিলা মহেশ মূর্তির কথা উল্লেখ করেছেন, যার পরে ২০১৮ সালের জানুয়ারিতে একটি পুলিশ মামলা শুরু হয়। ইন্ডিয়ান এক্সপ্রেসের ট্রেণ্ডস ডেস্ক লিখেছে যে অনেক ভারতীয় পুরুষ #মি-টু-এর অংশ হিসেবে কথা বলছেন, যার মধ্যে সম্মতি এবং কিছু পুরুষ কিভাবে নির্যাতিত হন সে সম্পর্কে আলোচনাও রয়েছে। রয়টার্সের রিনা চন্দ্রন বলেন, #মি-টু ভারতের ৬,০০,০০০ নারীকে উপেক্ষা করছে যারা বর্তমানে তাদের ইচ্ছার বিরুদ্ধে যৌনকর্মী হিসেবে কাজ করছে এবং সাধারণত তাদের শিক্ষা বা পরিবার না থাকায় তারা দরিদ্র।\n২০১৮ সালে বেঙ্গালুরুতে নববর্ষ উদযাপনের সময় গণ-যৌন নির্যাতনের খবর পাওয়া গেছে, যা #মি টু-এর সাথে যুক্ত। সামাজিক যোগাযোগ মাধ্যমে হামলার সিসিটিভি ফুটেজ আপলোড না হওয়া পর্যন্ত পুলিশ প্রথমে ঘটনাগুলি উড়িয়ে দিয়েছিল। স্বরাষ্ট্রমন্ত্রী জি পরমেশ্বর, আবু আজমি এবং অন্যান্য কর্মকর্তারা \"পশ্চিমী\" নারীদের পোশাক এবং মূল্যবোধকে ধর্ষণের কারণ বলে এবং নারীদের পরিবারের উচিত তাদের পার্টি বা বড় উৎসবে যেতে দেওয়া উচিত নয় বলে মন্তব্য করার জন্য সমালোচনার মুখে পড়েন।\nভারতের সামাজিক মাধ্যমে অভিযুক্ত ধর্ষক এবং হয়রানিকারীদের বেশ কয়েকটি তালিকা ছড়িয়ে পড়তে শুরু করে, যার মধ্যে দ্য লিস্ট ও ছিল, যেখানে প্রাথমিকভাবে প্রায় ৬০ জন অত্যন্ত সম্মানিত শিক্ষাবিদের নাম অন্তর্ভুক্ত ছিল। ২০১৭ সালের ২৪শে অক্টোবর সমাজকর্মী ইঞ্জি পেন্নু এবং ক্যালিফোর্নিয়ায় রায়া সরকার নামে একজন ভারতীয় ছাত্র পোস্ট তালিকাটি করেছিলেন, তাঁরা দাবি করেছিলেন যে তাঁরা ব্যক্তিগতভাবে প্রতিটি ঘটনা নিশ্চিত করছেন। এই তালিকাটি #মি-টু-এর বিরুদ্ধে সমালোচনার জন্ম দিয়েছে কারণ অভিযোগগুলি সামাজিক মাধ্যমে ছড়িয়ে পড়ার আগে যাচাই করা হয়নি। তালিকার কিছু ভুক্তভোগী সামনে এসে ব্যাখ্যা করেছেন যে যখন তাঁরা পদক্ষেপ নেওয়ার চেষ্টা করেছিলেন তখন তাঁদের উপেক্ষা করা হয়েছিল, দুর্ব্যবহার করা হয়েছিল, অথবা প্রতিশোধ নেওয়া হয়েছিল। রায়া সরকার দ্য লিস্টের পক্ষে মন্তব্য বলেছেন যে, এটি শুধুমাত্র তাঁর বন্ধুদের সতর্ক করার জন্য তিনি পোস্ট করেছিলেন, অধ্যাপক এবং শিক্ষাবিদদের (বেশিরভাগই উচ্চবর্ণের পুরুষদের) এড়িয়ে চলা উচিত, এবং এটি এত জনপ্রিয় হয়ে উঠবে তা তিনি কল্পনাও করেননি। এক সপ্তাহ পরে দ্বিতীয় তালিকা প্রকাশিত হয় যেটি তৈরি করেছিলেন নিম্ন বর্ণের মহিলারা এবং আরও নাম অন্তর্ভুক্ত করা হয়েছিল, যার ফলে মোট সংখ্যা প্রায় ৭০ জনে পৌঁছেছে।\nবারোজন বিশিষ্ট ভারতীয় নারীবাদী একটি আনুষ্ঠানিক চিঠিতে দ্য লিস্টকে প্রত্যাখ্যান করেছেন এবং বলেছেন যে তাঁরা বোঝেন বিচার ব্যবস্থা সাধারণত ভুক্তভোগীদের বিরুদ্ধে থাকে, কিন্তু যাচাই না করা দাবি নারীবাদী আন্দোলনের জন্য পরিস্থিতি আরও কঠিন করে তোলে।    লেখক রিয়া ডাংওয়াল এবং নম্রতা গুপ্ত প্রতিক্রিয়া জানিয়েছেন যে তালিকার বেশিরভাগ ভুক্তভোগী দরিদ্র শিক্ষার্থী যাঁরা সরকারী চ্যানেলের মাধ্যমে যাওয়ার চেষ্টা করেছিলেন কিন্তু সাফল্য বা আশ্রয় পাননি, যদিও তালিকার প্রতিটি পুরুষের সামাজিক এবং আইনিভাবে নিজেকে রক্ষা করার ক্ষমতা রয়েছে।\n \n\n\n== আরও দেখুন ==\nমেন-টু আন্দোলন (ভারত)\nভারতে লিঙ্গ বৈষম্য\n\n\n== তথ্যসূত্র ==\n\n\n== বহিঃসংযোগ ==\nইন্ডিয়ান এক্সপ্রেস - \"মি টু\" ট্র্যাকার\nটাইমস অফ ইন্ডিয়া - \"মি টু\" মামলায় অভিযুক্তদের ভিজ্যুয়াল ক্যাটালগ\n\"মি টু রাইজিং\" - \"মি টু\" আন্দোলনের 3D গ্লোবাল ভিজ্যুয়ালাইজেশন\nটেমপ্লেট:Weinstein effect"}