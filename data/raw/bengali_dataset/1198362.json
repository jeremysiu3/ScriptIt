{"pageid": 1198362, "title": "মনজুর হোসেন (সচিব)", "url": "https://bn.wikipedia.org/wiki?curid=1198362", "content": "মনজুর হোসেন বাংলাদেশ সিভিল সার্ভিসের একজন কর্মকর্তা। তিনি বাংলাদেশ লোক-প্রশাসন প্রশিক্ষণ কেন্দ্রের রেক্টর (সচিব) ছিলেন। বর্তমানে তিনি সেতু বিভাগের সচিব এবং বাংলাদেশ সেতু কর্তৃপক্ষের নির্বাহী পরিচালক হিসেবে দায়িত্ব পালন করছেন।\n\n\n== শিক্ষাজীবন ==\nমনজুর ১৯৯০ খ্রিষ্টাব্দে ঢাকা বিশ্ববিদ্যালয় থেকে আন্তর্জাতিক সম্পর্ক বিষয়ে স্নাতকোত্তর ডিগ্রি লাভ করেন। পরবর্তীকালে তিনি ন্যাশনাল ইউনিভার্সিটি অব সিঙ্গাপুর থেকে লোকপ্রশাসন বিষয়ে মাস্টার্স ডিগ্রি অর্জন করেন।\n\n\n== কর্মজীবন ==\nমনজুর হোসেন বিসিএস প্রশাসন ক্যাডারের ১০ম ব্যাচের একজন কর্মকর্তা। প্রশাসনের বিভিন্ন স্তরে তার কাজ করার অভিজ্ঞতা রয়েছে। তিনি সহকারী কমিশনার ও ম্যাজিস্ট্রেট, সহকারী কমিশনার (ভূমি), সিনিয়র সহকারী কমিশনার এবং উপজেলা নির্বাহী অফিসার হিসেবে কর্মরত ছিলেন। এছাড়া তিনি জনপ্রশাসন মন্ত্রণালয়, স্বাস্থ্য ও পরিবার কল্যাণ মন্ত্রণালয়, শিক্ষা মন্ত্রণালয়, বাংলাদেশ পাবলিক সার্ভিস কমিশন এবং রাষ্ট্রপতির কার্যালয়সহ বিভিন্ন সরকারি প্রতিষ্ঠানে দায়িত্ব পালন করেছেন।\nতিনি শিক্ষা মন্ত্রণালয়ের অধীনে বাংলাদেশ ন্যাশনাল কমিশন ফর ইউনেস্কো (বিএনসিইউ)-এর সেক্রেটারি/ডেপুটি সেক্রেটারি জেনারেল ছিলেন। মানবসম্পদ ব্যবস্থাপনা, কৌশলগত পরিকল্পনা, নীতি প্রণয়ন ও বাস্তবায়ন, আর্থিক ব্যবস্থাপনা প্রভৃতি বিষয়ে তার দক্ষতা রয়েছে। মানবসম্পদ বিশেষজ্ঞ হিসেবে তিনি লিয়েনে মার্কিন যুক্তরাষ্ট্রে কর্মরত ছিলেন। তিনি ২০২১ খ্রিষ্টাব্দের মে মাসে সচিব পদে পদোন্নতি লাভ করেন ও বাংলাদেশ লোক-প্রশাসন প্রশিক্ষণ কেন্দ্রের (বিপিএটিসি) রেক্টর নিযুক্ত হন। ২০২২ খ্রিষ্টাব্দের ৩ জানুয়ারি তিনি সড়ক পরিবহন ও সেতু মন্ত্রণালয়ের সেতু বিভাগের সচিব এবং বাংলাদেশ সেতু কর্তৃপক্ষের নির্বাহী পরিচালক হিসেবে যোগদান করেন।\n\n\n== তথ্যসূত্র =="}