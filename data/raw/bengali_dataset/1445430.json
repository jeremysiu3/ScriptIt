{"pageid": 1445430, "title": "বাবর আলী (পর্বতারোহী)", "url": "https://bn.wikipedia.org/wiki?curid=1445430", "content": "বাবর আলী (জন্ম: ১৯৯০) একজন বাংলাদেশি পর্বতারোহী, সাইক্লিস্ট, পরিব্রাজক,লেখক এবং চিকিৎসক, যিনি ষষ্ঠ বাংলাদেশি হিসেবে পৃথিবীর সর্বোচ্চ পর্বতশৃংগ এভারেস্ট পর্বত(৮৮৪৮ মিটার) জয় করেছেন। তিনি ২০২৪ খ্রিষ্টাব্দের ১৯ মে বাংলাদেশ সময় সকাল ৮:৩৫ মিনিটে এভারেস্ট পর্বত জয় করেন। একই অভিযানে তিনি প্রথম বাংলাদেশি হিসেবে ২১ মে ২০২৪ এ জয় করেন আরেকটি আট হাজারি  শৃঙ্গ লোৎসে (৮৫১৬ মি)। ৭ এপ্রিল ২০২৫ প্রথম বাংলাদেশি হিসেবে বিশ্বের দশম সর্বোচ্চ শৃঙ্গ এবং অন্যতম কঠিন পর্বত অন্নপূর্ণা-১ (২৬ হাজার ৫৪৫ ফুট) জয় করেন বাবর আলী।\n\n\n== জন্ম ও শিক্ষাজীবন ==\nবাবর পেশায় একজন চিকিৎসক। বাবর আলীর জন্ম,বেড়ে উঠা এবং শিক্ষাজীবন চট্টগ্রামেই। চট্টগ্রামের হাটহাজারীর বুড়িশ্চর এলাকার লেয়াকত আলী এবং লুৎফুন্নাহার বেগমের দ্বিতীয় সন্তান বাবর। বাবর আলীর জন্ম ১৬ অক্টোবর ১৯৯০ সালে।\nইস্পাহানী পাবলিক স্কুল এন্ড কলেজ, চট্টগ্রাম থেকে এইচ এস সি পাস করেন বাবর। চট্টগ্রাম মেডিকেল কলেজের ৫১ তম ব্যাচের ছাত্র তিনি। দীর্ঘদিন IOM এর হয়ে কাজ করেন বাবর আলী। পরবর্তীতে কিছুদিন আইসিডিডিআরবিতে জনস্বাস্থ্য কর্মকর্তা হিসেবে কাজ করেন।\n\n\n== পর্বতারোহণের সূত্রপাত ও ট্রেনিং ==\nপার্বত্য জেলা বান্দরবানের সবুজ পাহাড় দিয়েই ২০১০ সাল থেকে পর্বতারোহণে পথচলা শুরু বাবরের। চট্টগ্রামের পর্বতারোহণ ক্লাব ভার্টিক্যাল ড্রিমার্স-এর প্রতিষ্ঠাতা সদস্য তিনি। এ ক্লাবের হয়েই ২০১৪ থেকে হিমালয়ের নানান শিখরে অভিযান করেছেন তিনি।\n২০১৭ সালে ভারতের উত্তরকাশীর নেহেরু ইনস্টিটিউট অব মাউন্টেনিয়ারিং থেকে মৌলিক পর্বতারোহণ প্রশিক্ষণ সম্পন্ন করেন।\n\n\n== আমা দাবলাম অভিযান ==\n২০২২ এর ২৪ অক্টোবর ক্যাম্প ১ থেকে ৬১০০ মিটার উচ্চতার ক্যাম্প ২ তে পৌঁছেন বাবর। ক্যাম্প ২ এর অবস্থান ইয়েলো টাওয়ারের উপর। বেসক্যাম্প এর পরের দুটো ক্যাম্পের তুলনায় যথেষ্ট সমতল জায়গায় অবস্থিত ক্যাম্প ৩ হলেও ২০০৬ সালের দূর্ঘটনার পর অনেকেই এখানে রাত কাটানো নিরাপদ মনে করেন না। বাবর আলীর সামিটের উদ্দেশ্যে যাত্রা তাই শুরু হয় ক্যাম্প ২ থেকেই। অক্টোবরের ২৫ তারিখ নেপাল সময় ৯ টা ৩ মিনিটে বাবর আলী আরোহন করেন টেকনিক্যাল পর্বত আমা দাবলামের চূড়ায়। লেখা হয় পর্বতারোহণের ইতিহাস। প্রথম বাংলাদেশি বাবর আলীর হাতে ২২৩৪৯ ফুট উচ্চতার আমা দাবলামের চূড়ায় ওড়ে লাল সবুজের পতাকা।\n\n\n== এভারেস্ট জয় ==\nবাংলাদেশ থেকে বাবর আলী নেপালের উদ্দেশ্যে রওয়ানা হয়েছিলেন ২০২৪ খ্রিস্টাব্দের ১ এপ্রিল। প্রস্তুতিমূলক কাজ শেষ করে ৪ এপ্রিল কাঠমান্ডু থেকে উড়ে যান লুকলা বিমানবন্দরে। এরপর পথচলা শুরু করেন এভারেস্ট বেজক্যাম্পের উদ্দেশে। ৪ এপ্রিলের গন্তব্য ছিল ফাকদিং। ৫ এপ্রিল বাবর নামচে বাজার পৌঁছান এবং উচ্চতার সাথে খাপ খাওয়াতে থেকে যান সেখানে পরেরদিনও। তারপর একে একে প্যাংবোচে, লবুচে পার হয়ে এভারেস্ট বেজক্যাম্প পৌঁছান ১০ এপ্রিল। এবছর খুম্বু আইসফলের রুট ওপেন হতে দেরি হচ্ছিল। তাই অতি উচ্চতা ও নিম্ন তাপমাত্রার সাথে খাপ খাওয়াতে বাবর আলী ১৬ এপ্রিল ২০২৪ এ জয় করেন লবুচে ইস্ট(৬১১৯ মি.) পর্বত। ১৪ মে মাঝরাতে বেজক্যাম্প থেকে বাবরের যাত্রা শুরু হয় চূড়া অভিমুখে। ১৫ মে সকালে পৌঁছে যান ২১,৩০০ ফুট উচ্চতার ক্যাম্প ২-এ। পরিকল্পনা অনুযায়ী, সেখানে দুই রাত কাটিয়ে বাবর উঠে যান ২৪,৫০০ ফুট উচ্চতায় ক্যাম্প ৩–এ। সেখান থেকে ১৮ মে পৌঁছান ক্যাম্প ৪-এ। ২৬ হাজার ফুট উচ্চতার এই ক্যাম্পের ওপরের অংশকে বলা হয় ‘ডেথ জোন’। ১৮ মে মাঝরাতে আবারও শুরু হয় বাবরের যাত্রা। ১৯ মে রোববার বাংলাদেশি সময় সকাল ৮টা ৩৫ মিনিটে ২৯ হাজার ৩১ ফুট উচ্চতার এভারেস্ট পর্বতের শীর্ষে ওড়ান বাংলাদেশের পতাকা। এভারেস্টের চূড়ায় বাবর আলী ছিলেন ১ ঘন্টা ১০ মিনিট।  নেমে আসার সময় শুরু হয় তুষার ঝড়। ঝড়ের  সঙ্গে ২.৫ ঘন্টা লড়াই করে বেঁচে ফেরেন বাবর। \n\n\n== লোৎসের চূড়ায় লাল সবুজের পতাকা ==\n১৯ মে ২০২৪ এভারেস্ট জয়ের পর বিশ্বের চতুর্থ সর্বোচ্চ শৃঙ্গ লোৎসে জয় করেন বাবর আলী।  ২১ মে ২০২৪ নেপালের স্থানীয় সময় ভোর ৫ টা ৫০ মিনিট,  বাংলাদেশ সময় ৬টা ৫ মিনিটে শেষ হয় দেশবাসীর ২ দিনের রুদ্ধশ্বাস প্রতীক্ষা। এটিই বাংলাদেশের কোনো সন্তানের প্রথম লোৎসে জয় এবং প্রথম একই অভিযানে ২টি আটহাজারি শৃঙ্গ আরোহন।\n\n\n== সাইকেলের সওয়ারি ==\nমেরিন ড্রাইভ, আলিকদম, চকরিয়া, রাঙ্গামাটি, বান্দরবান প্রভৃতি জায়গায় সাইকেল রাইডের পর ৪টি ক্রস কান্ট্রি সাইকেল রাইডের অভিজ্ঞতা ঝুলিতে তোলেন বাবর আলী। আখাউড়া - মুজিবনগর, ২০১৭ সালে টেকনাফ- তেতুলিয়া, ২০২১ সালে হালুয়াঘাট - কুয়াকাটা, ২০২২ সালে ভোমরা - তামাবিল সাইকেল রাইড করেন তিনি। সুন্দরবনের গা ঘেঁষেও সাইকেল চালান তিনি। [১০]\nতিনি ২০২৩ খ্রিস্টাব্দের ১৩ এপ্রিল প্রথম বাংলাদেশি হিসেবে ৫০০০ ফুট উচ্চতায় অবস্থিত ভারতের সর্ব উত্তরের কাশ্মীরের রাজধানী শ্রীনগর থেকে সাইকেলযাত্রা শুরু করেছিলেন। এক মাসের চেষ্টায় ভারতের দীর্ঘতম মহাসড়ক ন্যাশনাল হাইওয়ে-৪৪ ধরে প্রায় চার হাজার কিলোমিটার পথ পাড়ি দিয়ে ১১ মে ২০২৩ সর্ব দক্ষিণের শেষস্থল তামিলনাড়ুর কন্যাকুমারী গিয়ে থেমেছিলেন তিনি। পথে যেতে যেতে ১৩টি রাজ্য - জম্মু ও কাশ্মীর, পাঞ্জাব, হিমাচল,  হরিয়ানা, দিল্লি, উত্তর প্রদেশ,  রাজ্স্থান, মধ্য প্রদেশ, মহারাষ্ট্র,  তেলাংগানা, অন্ধ্রপ্রদেশ,  কর্ণাটক এবং তামিলনাড়ু এবং কেন্দ্রশাসিত অঞ্চলের মনোরম দৃশ্য অবলোকন করার সুযোগ হয়েছিল তাঁর। \n\n\n== পায়ে পায়ে ভ্রমণ ==\n২০১৯ সালে পরিবেশ রক্ষার ব্রত নিয়ে সিঙ্গেল ইউজ প্লাস্টিকের ব্যবহার কমানোর জন্য গণসচেতনতা তৈরি করতে করতে বাংলাদেশের ৬৪ জেলার ২৭০১ কিলোমিটার পথ প্রান্তর ৬৪ দিনে হেঁটে পার করেন তিনি। বাবর আলীর অভিযান শুরু হয় ২৫ শে অক্টোবর ২০১৯ পঞ্চগড় শহরের 'পঞ্চগড় -০' লেখা স্থান থেকে। গুগল ম্যাপ আর এন্ডোমন্ডো ম্যাপের সাহায্য নিয়ে হেটে চলেন পথ। অভিযান শেষ করেন কক্সবাজার শহরের ০ কিলোমিটারে এসে। অভিযান নিয়ে লিখেছেন ভ্রমণ ডায়েরি।\nক্রসকান্ট্রি হাইকিং এর আরেকটা অভিজ্ঞতা আহরণের জন্য শ্রীলঙ্কার সর্ব উত্তরের বিন্দু পয়েন্ট পেড্রো থেকে ২৭ সেপ্টেম্বর ২০২৪ হাঁটতে শুরু করে সবচেয়ে দক্ষিণের বিন্দু পয়েন্ট ডন্ড্রাতে হাঁটা শেষ করেন বাবর আলী। তিনি মোট পাড়ি দেন ৬১৫ কিলোমিটার।\n\n\n== কায়াক অভিযান ==\n২০১৭ সালের কাপ্তাই- বিলাইছড়ি-কাপ্তাই, ২০১৯ সালের কাপ্তাই- রাঙামাটি-কাপ্তাই সহ বেশ কিছু উল্লেখযোগ্য কায়াক অভিযান করেন বাবর আলী\n\n\n== স্কুবা ডাইভিং ==\n২০২১ সালে তিনি আন্তর্জাতিক ডাইভিং সংগঠন ডাইভিং ইন্সট্রাকটর ওয়ার্ল্ড অ্যাসোসিয়েশনের (ডিআইডব্লিউএ) স্কুবা ডাইভিং কোর্স সম্পন্ন করেন।\n\n\n== বিভিন্ন পর্বতারোহণ ==\nসাইক্লিং এর পাশাপাশি এখন পর্যন্ত সারগো রি (৪ হাজার ৯৮৪ মিটার), সুরিয়া পিক (৫ হাজার ১৪৫ মি.), ইয়ানাম পর্বত (৬ হাজার ১১৬ মি.), ফাবরাং পর্বত (৬ হাজার ১৭২ মি.), চাউ চাউ কাং নিলডা পর্বত (৬ হাজার ৩০৩ মি.), শিবা পর্বত (৬ হাজার ১৪২ মি.), রামজাক পর্বত (৬ হাজার ৩১৮ মি.), চুলু ফার ইস্ট (৬ হাজার ০৫৯ মি.) এবং লবুচে ইস্ট ( ৬ হাজার ১১৯ মি.) পর্বতের চূড়ায় উঠেছেন এই তরুণ।\n\n\n== সাহিত্য জীবন ==\nপায়ে পায়ে ৬৪ জেলা, ভ্রমণ ডায়েরি,চন্দ্রবিন্দু প্রকাশন, প্রথম প্রকাশ জানুয়ারি ২০২২\nম্যালরি ও এভারেস্ট, অনুবাদ,  অদ্রি প্রকাশনী, সহ লেখক সুদীপ্ত দত্ত,  প্রথম প্রকাশ জানুয়ারি ২০২৩\nসাইকেল সওয়ারি, ভ্রমণ ডায়েরি,  চন্দ্রবিন্দু প্রকাশন,  প্রথম প্রকাশ নভেম্বর ২০২৩\nপ্রথম আলোয় বাবর আলীর শ্রীলঙ্কা ভ্রমণের দিনলিপি ছাপা হয়েছে।\nবাবর আলী \"অদ্রি\" পত্রিকা সম্পাদনার সাথেও যুক্ত আছেন।\n\n\n== আরো দেখুন ==\nমুসা ইব্রাহীম\nমোহাম্মদ আবদুল মুহিত\nনিশাত মজুমদার\nওয়াসফিয়া নাজরীন\nমোহাম্মদ খালেদ হোসেন\n\n\n== তথ্যসূত্র =="}