{"pageid": 1187676, "title": "শেকসপিয়রের সমস্যাশ্রয়ী নাটক", "url": "https://bn.wikipedia.org/wiki?curid=1187676", "content": "শেকসপিয়র বিদ্যায় সমস্যাশ্রিত নাটক (ইংরেজি: \"problem play\") বলতে উইলিয়াম শেকসপিয়র রচিত সেই নাটকগুলিকে বোঝায়, যেগুলিকে জটিল ও দ্ব্যর্থক ভঙ্গির জন্য চিহ্নিত হয় এবং যেগুলি সহজবোধ্য হাস্যরসাত্মক উপাদান থেকে গূঢ়, মনস্তাত্ত্বিক নাটকের মধ্যে দ্রুত দিক পরিবর্তন করে। শেকসপিয়রের সমস্যাশ্রিত নাটকগুলির মধ্যে কমেডি ও ট্র্যাজেডি উভয় প্রথাগত ধারার বৈশিষ্ট্যই বিদ্যমান। সেই জন্য কেউ কেউ এগুলিকে ট্র্যাজিকমেডি ধারার আদি পূর্বসূরিও মনে করেন।\nশেকসপিয়র অ্যান্ড হিজ প্রিডিসেসরস (১৮৯৬) গ্রন্থে ফ্রেডেরিক এস. বোয়াজ প্রথম ইংরেজি \"প্রবলেম প্লে\" কথাটি ব্যবহার করেছিলেন। এই ব্যবহারের উৎস ছিল তাঁর সমসাময়িককালের এক শ্রেণির নাটক, যা প্রধানত যুক্ত ছিল নরওয়েজীয় নাট্যকার হেনরিক ইবসেনের সঙ্গে। এই সব সমস্যাশ্রিত নাটকে প্রধান চরিত্রটি যে পরিস্থিতির সম্মুখীন হয় সেটিকেই লেখক একটি সমসাময়িক সামাজিক সমস্যার প্রতিনিধিত্বমূলক উদাহরণ হিসেবে দেখান। এখানে \"সমস্যাশ্রিত\" শব্দটি নাটকের বিষয়বস্তুকেও বোঝাতে পারে অথবা নাটকটির বর্গবিন্যাসে একটি সমস্যার কথাও বোঝাতে পারে।\n\"সমস্যাশ্রিত নাটক\" বলতে বোয়াজ ১৫৯০-এর এবং ১৬০০-এর দশকে রচিত শেকসপিয়রের তিনটি নাটককে নির্দেশ করেছিলেন: অল'স ওয়েল দ্যাট এন্ডস ওয়েল, মেজার ফর মেজার ও ট্রয়লাস অ্যান্ড ক্রেসিডা। কোনও কোনও সমালোচক তার বাইরেও আরও কয়েকটি নাটককে (যেমন দি উইন্টার'স টেল, টাইমন অফ এথেন্স ও দ্য মার্চেন্ট অফ ভেনিস) এই তালিকার অন্তর্ভুক্ত করার পক্ষপাতী। শেকসপিয়রের কর্মজীবনের বিভিন্ন সময়ে রচিত অন্যান্য ব্যতিক্রমী ধারার নাটকগুলিকেও কেউ কেউ \"সমস্যাশ্রিত নাটক\" বলে উল্লেখ করেন। কারণ, \"সমস্যাশ্রিত নাটক\"-এর ধারণাটির সংজ্ঞা এখনও অনেকটাই অস্পষ্ট রয়ে গিয়েছে এবং সকল শেকসপিয়র সমালোচক এটিকে কোনও পৃথক বর্গ হিসেবে স্বীকার করেন না।\n\n\n== বোয়াজের ধারণায় শেকসপিয়রের সমস্যাশ্রিত নাটক ==\n\nবোয়াজ নিজে সমস্যাশ্রিত নাটকের তালিকায় তিনটি নাটকের নাম অন্তর্ভুক্ত করেন এবং বলেন যে, হ্যামলেট নাটকটি শেকসপিয়রের সমস্যাশ্রিত নাটকগুলিকে তাঁর অদ্ব্যর্থবোধক ট্র্যাজেডিগুলির সঙ্গে যুক্ত করেছে। বোয়াজ মনে করতেন, নাটকের এই আধুনিক ধারাটি একটি ব্যবহারযোগ্য মডেল হতে পারে, যার সাহায্যে শেকসপিয়রের যে নাটকগুলিকে ইতিপূর্বে কমিক ও ট্র্যাজিক ধারার মধ্যবর্তীস্থানে উৎকলিতভাবে অবস্থিত বলে মনে করা হত, সেগুলি অধ্যয়নের কাজে সুবিধা হবে। বোয়াজ কর্তৃক চিহ্নিত তিনটি নাটকের দু'টি নামেমাত্র কমেডি এবং তৃতীয়টি অর্থাৎ ট্রয়লাস অ্যান্ড ক্রেসিডা ফার্স্ট ফোলিওতে ট্র্যাজেডিগুলির মধ্যে পাওয়া যায়। যদিও এই শেষোক্ত নাটকটি ফার্স্ট ফোলিওর \"ক্যাটালগ\"-এ (সূচিপত্র) তালিকাভুক্ত হয়নি। বোয়াজের মতে, শেকসপিয়রের সমস্যাশ্রিত নাটকগুলিতে নির্দিষ্ট কিছু নৈতিক সঙ্কটাবস্থা ও সামাজিক সমস্যাকে পরীক্ষা করা হয়েছে সেগুলির কেন্দ্রীয় চরিত্রের মাধ্যমে।\nবোয়াজ বলেছেন যে, এই নাটকগুলির মাধ্যমে পাঠক জটিল ও অবহেলিত বিষয়গুলি বিশ্লেষণ করতে পারবেন। সহজভাবে আনন্দ বা বেদনার অনুভূতি জাগিয়ে তোলার পরিবর্তে এই নাটকগুলি নিবিষ্টতা ও বিভ্রান্তির উদ্রেক ঘটায়। অল'স ওয়েল দ্যাট এন্ডস ওয়েল ও মেজার ফর মেজার নাটক দু'টি সিদ্ধান্তে উপনীত হয়েছে, কিন্তু ট্রয়লাস ও ক্রেসিডা ও হ্যামলেট-এ তা হয়নি। পরিবর্তে শেকসপিয়র পাঠককে নাটকগুলির অর্থোদ্ধার করে নিতে বাধ্য করেছেন। বোয়াজের মতে, এই নাটকগুলির বিষয়বস্তু ও রচনাভঙ্গি পৃথক ধরনের হওয়ায় এগুলিকে কমেডির পরিবর্তে অন্য কোনও বর্গের অন্তর্ভুক্ত করা উচিত এবং সমসাময়িককালের জনপ্রিয় বর্গটির নামানুসারে এই বর্গের নামকরণ করেন সমস্যাশ্রিত নাটক।\n\n\n== অন্যান্য ধারণা ==\nলেখক নেইল রোডস মনে করেন যে, শেকসপিয়রের সমস্যাশ্রিত নাটকগুলির সংজ্ঞামূলক বৈশিষ্ট্যটি হল সেগুলির বিতর্কিত আখ্যানবস্তু এবং প্রকৃত অর্থে সমস্যাশ্রিত নাটকের বর্গটির সাতন্ত্র্য কম; কারণ, গবেষকেরা শেকসপিয়রের সহজবোধ্য ট্র্যাজেডি ও কমেডিগুলির বিতর্ক চালিয়ে গিয়েছেন। মেজার ফর মেজার-এর মতো নাটকগুলিকে শেকসপিয়রের স্পষ্টত কমেডিক বা ট্র্যাজিক নাটকগুলির থেকে যা পৃথক প্রতিপন্ন করে তা একটি বিবাদমূলক বিষয়ের দুই দিকেই থাকে দর্শকদের বিচারের অপেক্ষা না রেখেই। রোডস আরও দাবি করেন যে, সামাজিক বিবাদের দুই দিকের মেধার এই বিনিময় একটি আলংকারিক পদ্ধতি। শেকসপিয়র তা প্রয়োগ করলেও তিনিই এর প্রথম প্রয়োগকর্তা ছিলেন না। বরং বিপরীত-যুক্তিপ্রদর্শন সহ একটি তত্ত্বের উপস্থাপনার আলংকারিক রীতির উদ্ভব ঘটেছিল প্রাচীন গ্রিসেই। রোডস বলেন যে, শেকসপিয়রের সমস্যাশ্রিত নাটকগুলি স্ত্রী-পুরুষের ভূমিকা থেকে প্রাতিষ্ঠানিক শক্তির মতো যুক্তিগ্রাহ্যভাবে বিতর্কযোগ্য সামাজিক দিকগুলিকেই তুলে ধরে।\nএ. জি. হারমন কর্তৃক শেকসপিয়রের সমস্যাশ্রিত নাটকের একটি গবেষণাঋদ্ধ বিশ্লেষণে মনে করেন যে, সমস্যাশ্রিত নাটকগুলির সাধারণ বৈশিষ্ট্য হল এগুলির সব ক'টিতেই বিধান ও প্রকৃতির সম্পর্ক নিয়ে সচেতনভাবে তর্কের উপস্থাপনা করা হয়েছে। অনেক সমস্যাশ্রিত নাটকে প্রকৃতিতে একটি বিশৃঙ্খলা প্রদর্শিত হয়েছে এবং চরিত্রেরা সেখানে বিভিন্ন উপায়ে সেই বিশৃঙ্খলার উপশম ঘটানোর চেষ্টা করছে। হারমন যে চারটি নাটককে সমস্যাশ্রিত নাটক বলে চিহ্নিত করেন সেগুলি হল দ্য মার্চেন্ট অফ ভেনিস, অল'স ওয়েল দ্যাট এন্ডস ওয়েল, মেজার ফর মেজার ও ট্রয়লাস অ্যান্ড ক্রেসিডা। তাঁর মতে, এই নাটকগুলিতে ত্রুটিপূর্ণ যোগ ঠিকঠাকভাবে সংশোধিত হলেই সামাজিক শৃঙ্খলা পুনঃস্থাপিত হতে দেখা গিয়েছে। হারমন বলেছেন, সমস্যাশ্রিত নাটিকগুলির সঙ্গে অন্যান্য নাটকের এখানেই পার্থক্য যে এগুলি প্রত্যেকটির গল্পে একটি সিদ্ধান্তে উপনীত হয়েছে। তাঁর মনে হয়েছে, নাটকে যেমন চরিত্রগুলি নিজেদের উদ্দেশ্য সিদ্ধ করেছে, ঠিক তেমনই শেকসপিয়রও নাটকের সিদ্ধান্তে উপনীত হয়ে নিজের উদ্দেশ্য সিদ্ধ করেছেন। হারমানের সমস্যাশ্রয়ী নাটকের ধারণাটি শেকসপিয়রের সমস্যাশ্রয়ী নাটকের সাধারণ ধারণার সঙ্গে খাপ না খেলেও শেকসপিয়র এই নাটকগুলিতে সামাজিক সঙ্কটাবস্থা কীভাবে ফুটিয়ে তুলেছিলেন তার উদাহরণ ব্যক্ত করেছেন। হারমনের মতে, সাধারণ সামাজিক সমস্যাটি হল শৃঙ্খলা স্থাপনকারী বিধান এবং মানুষের স্বাভাবিক প্রবৃত্তির মধ্যে বিবাদ। সমস্যাশ্রয়ী নাটকগুলি একটি প্রণালী অনুসরণ করে চলে: সমাজের প্রতিষ্ঠিত বিধানকে প্রতিদ্বন্দ্বিতার মুখে ফেলা হয়, সমাজে বিশৃঙ্খলা সৃষ্টি হয় এবং তারপর নতুন বিধান স্থাপিত হলে সেই বিশৃঙ্খলা দূরীভূত হয়।\nগবেষক আর্নেস্ট শ্যানজারের দৃষ্টিকোণ থেকে শেকসপিয়রের সমস্যাশ্রয়ী নাটককে প্রথমে সংজ্ঞায়িত করতে হয় শেকসপিয়রীয় নাটকের ধারণার বাইরে থেকে স্বতন্ত্রভাবে এবং শুধুমাত্র \"সমস্যাশ্রয়ী নাটক\" শব্দবন্ধটুকুর দ্বারা। শ্যানজার শুধুমাত্র নৈতিক সঙ্কটাবস্থাকেই \"সমস্যা\" হিসেবে ধরেন, মনস্তাত্ত্বিক, রাজনৈতিক, সামাজিক বা অধিবিদ্যামূলক সমস্যাগুলির সম্ভাবনার কথা বাদ দেন। তিনি এই সিদ্ধান্তে উপনীত হন যে, সমস্যাশ্রয়ী নাটকগুলিকে এক অতিশয় গুরুত্বপূর্ণ নৈতিক সঙ্কটাবস্থা দ্বারাই বর্গভুক্ত করা যায়, যা দর্শকদের থেকে বিভিন্ন বিরোধী অথচ একই রকম আপাতগ্রাহ্য মতামত অর্জন করে। এই তত্ত্ব প্রয়োগ করে শ্যানজার কেবলমাত্র মেজার ফর মেজার নাটকটিকে শেকসপিয়রের সমস্যাশ্রয়ী নাটক হিসেবে পৃথক করেন; তাঁর মতে, অল'স ওয়েল দ্যাট এন্ডস ওয়েল ও ট্রয়লাস অ্যান্ড ক্রেসিডা নাটকে এক গুরুত্বপূর্ণ নৈতিক সঙ্কটাবস্থার অভাব দেখা যায়, যা দর্শককে দ্বিধাবিভক্ত করতে পারে।  সেই সঙ্গে ইতিপূর্বে সমস্যাশ্রয়ী নাটক হিসেবে চিহ্নিত নাটকগুলির জায়গায় তিনি জুলিয়াস সিজার ও অ্যান্টনি অ্যান্ড ক্লিওপেট্রা নাটক দু'টিকে স্থলাভিষিক্ত করেন।\n\n\n== তথ্যসূত্র ==\n\n\n== গ্রন্থপঞ্জি ==\nE. M. W. Tillyard: Shakespeare's Problem Plays. Chatto and Windus, London, 1949.\n\n\n== বহিঃসংযোগ ==\nShakespeare at the British Library"}