{"pageid": 1520980, "title": "মারাকেশ ইয়ভেস সেন্ট লরেন্ট জাদুঘর", "url": "https://bn.wikipedia.org/wiki?curid=1520980", "content": "মারাকেশ ইয়ভেস সেন্ট লরেন্ট জাদুঘর (আরবি: متحف إيف سان لوران بمراكش, ফরাসি: Musée Yves Saint Laurent de Marrakech, সংক্ষেপে mYSLm ) হলো মরক্কোর মারাকেশে অবস্থিত ফ্যাশন ডিজাইনার ইভেস সেন্ট লরেন্টের প্রতি নিবেদিত একটি জাদুঘর।\n\n\n== ইতিহাস ==\nইয়ভেস সেন্ট লরেন্টের কাজ এবং পিয়েরে বার্গে - ইয়ভেস সেন্ট লরেন্ট ফাউন্ডেশনের সংগ্রহ প্রদর্শনের জন্য দুটি জাদুঘর প্রতিষ্ঠিত হয়েছে: একটি মারাকেশে এবং অন্যটি প্যারিসের ইয়ভেস সেন্ট লরেন্ট ফ্যাশন হাউসের ঐতিহাসিক সদর দপ্তরে। ডিজাইনারের ব্যবসায়িক অংশীদার এবং এককালের জীবনসঙ্গী পিয়েরে বার্গের মতে, \"মরক্কোতে ইয়ভেস সেন্ট লরেন্টের কাজের জন্য নিবেদিত একটি জাদুঘর তৈরি করা স্বাভাবিক ছিল, কারণ তিনি - এমনকি তার পোশাকের রঙ এবং আকারেও - দেশের প্রতি অনেক ঋণী।\" উভয় জাদুঘরের উদ্বোধনী অনুষ্ঠান ২০১৭ সালে আয়োজন করা হয়।\nমারাকেশের জাদুঘরটি উল্লেখযোগ্যভাবে ২০১৫ সালের সেপ্টেম্বরে পিয়েরে বার্গের দ্বারা শহরে আয়োজিত মরক্কোর শিল্পকর্মের নিলাম দ্বারা অর্থায়ন করা হয়।\nএটি ২০১৭ সালের অক্টোবরে উদ্বোধন করা হয় এবং ১৯ অক্টোবর ২০১৭ তারিখে জনসাধারণের জন্য উন্মুক্ত করা হয়। ২০১৮ সালের জানুয়ারিতে জাদুঘরটি ব্রিটিশ আন্তর্জাতিক ডিজাইন ম্যাগাজিন ওয়ালপেপারের ২০১৮ সালের ডিজাইন পুরষ্কারে সেরা নতুন পাবলিক বিল্ডিং পুরষ্কার পায়।\n\n\n== অবস্থান ==\nমারাকেশের এই জাদুঘরটি একটি রাস্তায় অবস্থিত যার নাম ডিজাইনার ইভেস সেন্ট লরেন্ট স্ট্রিট নামে রাখা হয়েছে। এটি মরক্কোতে সেন্ট লরেন্টের বাসভবন মাজোরেলে গার্ডেনের কাছে অবস্থিত। এটিকে তার মৃত্যুর পর থেকে একটি বাগান, একটি বারবার আর্ট জাদুঘর, এবং একটি প্রদর্শনী স্থানে রূপান্তর করা হয় যেখানে প্রতি বছর ৭০০,০০০ এরও বেশি দর্শনার্থী আসেন।\n\n\n== বিবরণ ==\nজাদুঘরটি ৪,০০০ বর্গমিটার এলাকা জুড়ে বিস্তৃত। এটি স্টুডিও কেও দ্বারা ডিজাইন করা হয় এবং বোয়গেসের মরক্কোর সহায়ক সংস্থা দ্বারা নির্মিত হয়।\nএতে ইয়ভেস সেন্ট লরেন্টের কাজের একটি প্রদর্শনী হল রয়েছে, যেখানে ছবি, ভিডিও, স্কেচ, ৩০,০০০ আনুষাঙ্গিক জিনিসপত্র এবং সেন্ট লরেন্টের ব্যক্তিগত সংগ্রহ থেকে ৭,০০০ এরও বেশি পোশাক রয়েছে। আরেকটি হল জ্যাক মাজোরেলের নামে উৎসর্গীকৃত। সেখানে অস্থায়ী প্রদর্শনী হল রয়েছে এবং ১৩টি আসন বিশিষ্ট একটি মিলনায়তন রয়েছে। এখানে একটি উপহারের দোকান এবং বইয়ের দোকান, একটি প্যাটিও সহ একটি ক্যাফে-রেস্তোরাঁ এবং ৫,০০০ টিরও বেশি খণ্ড সহ একটি গবেষণা গ্রন্থাগার রয়েছে যার মধ্যে রয়েছে ১২শ শতাব্দীর আন্দালুসি কাজ, উদ্ভিদবিদ্যা, আমাজিগ শিল্প এবং ইয়ভেস সেন্ট লরেন্টের কাজ সম্পর্কিত বই।\nবাইরে থেকে মাটির রঙের এই ভবনটি কিউব এবং বক্ররেখার সমষ্টির আকার ধারণ করে, যা ইটের ফিতা দিয়ে সজ্জিত, যা কাপড়ের বুননের ইঙ্গিত দেয়। উপকরণগুলি হল টেরাকোটা, কংক্রিট এবং টেরাজো, যার রঙগুলি ভবনটিকে তার চারপাশের পরিবেশের সাথে মিশে যেতে সাহায্য করে। মাটির ইটগুলি মরক্কোর মাটি দিয়ে তৈরি এবং স্থানীয়ভাবে তৈরি করা হয়। সামনের এবং নিচতলার টেরাজোটি পাথর এবং স্থানীয় মার্বেলের সমষ্টি।\nশিল্প ইতিহাসবিদ বিয়র্ন ডাহলস্ট্রোম, যিনি বারবার আর্ট মিউজিয়ামের প্রাক্তন পরিচালক, তিনি \"বারবার উইমেন অব মরক্কো\" বইটি সম্পাদনা করেন, যা ২০১৪/১৫ সালের একই নামের প্রদর্শনীর সাথে একত্রে প্রকাশিত হয় এবং প্যারিস, মানামা এবং রাবাতে প্রদর্শিত হয়। জাদুঘরের সংগ্রহে বারবার মহিলাদের অলংকার, পোশাক এবং কার্পেটের অসংখ্য ছবি ছাড়াও বইটিতে মরক্কোর বারবার মহিলাদের ঐতিহ্যবাহী সংস্কৃতি সম্পর্কে প্রবন্ধ উপস্থাপন করা হয়েছে।\n\n\n== তথ্যসূত্র =="}