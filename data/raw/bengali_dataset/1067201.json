{"pageid": 1067201, "title": "আর্থিক প্রযুক্তি", "url": "https://bn.wikipedia.org/wiki?curid=1067201", "content": "আর্থিক প্রযুক্তি বা ফাইন্যান্সিয়াল টেকনোলজি (সংক্ষেপিত ফিনটেক) হচ্ছে আর্থিক খাতে প্রযুক্তির ব্যবহার যা আর্থিক পরিষেবা এবং প্রক্রিয়াগুলি উন্নত এবং স্বয়ংক্রিয় করতে সাহায্য করে। অর্থাৎ ফিনটেক হল এমন পদ্ধতি বা ব্যবসায় যা প্রথাগত আর্থিক সেবা পদ্ধতির সাথে প্রতিযোগিতা করে আর্থিক পরিষেবা স্বয়ংক্রিয় ও উন্নত করে। ফিনটেক একটি উদীয়মান শিল্প যেটি আর্থিক পরিষেবা ব্যক্তি থেকে ব্যক্তি (পিয়ার টু পিয়ার) পর্যায়ে পৌঁছে দিতে উন্নত প্রযুক্তি ব্যবহার করে থাকে। মোবাইল ব্যাংকিং-এ স্মার্টফোনের ব্যবহার, বিনিয়োগ, ঋণ সেবা এবং ক্রিপ্টোকারেন্সি হচ্ছে ফিনটেকের উদাহরণ যা সাধারণ জনগণের জন্য আর্থিক সেবা আরো সহজলভ্য করেছে। ফিনটেক প্রতিষ্ঠানগুলি প্রতিষ্ঠিত আর্থিক প্রতিষ্ঠান এবং বিদ্যমান প্রযুক্তি সংস্থাগুলির সরবরাহিত আর্থিক পরিষেবাগুলির ব্যবহার প্রতিস্থাপন বা সেবার পরিধি ও মান বাড়ানোর চেষ্টা করছে।\n\n\n== সংজ্ঞা ==\n\"ফিনটেক\" শব্দটি উদ্ধৃত রয়েছে এমন ২০০টিরও বেশি বৈজ্ঞানিক গবেষণাপত্র পর্যালোচনা করার পরে, ফিনটেকের সংজ্ঞা নিয়ে একটি গবেষণায় এই সিদ্ধান্ত নেওয়া হয়েছে যে \"ফিনটেক একটি নতুন আর্থিক শিল্প যা আর্থিক পরিসেবাসমুহ উন্নত করতে প্রযুক্তি ও আর্থিক উদ্ভাবন প্রয়োগ করে।\" ফিনটেক হল নতুন অ্যাপ্লিকেশন, প্রক্রিয়া, পণ্য বা ব্যবসায়িক মডেল যা এক বা একাধিক পরিপূরক আর্থিক পরিষেবার সমন্বয় করে এবং ইন্টারনেটের মাধ্যমে ব্যেক্তি পর্যায়ে পৌঁছে দেয়। নতুন কোনও উদ্ভাবনী ধারণা যেটি প্রযুক্তি ব্যবহার করে আর্থিক পরিষেবা প্রদান পদ্ধতি সহজ ও উন্নত করে সেটিকেও ফিনটেক হিসবে বিবেচনা করা হয়।\n\n\n== প্রধান ক্ষেত্রসমূহ ==\nবিনিয়োগ, বীমা, বাণিজ্য, ব্যাংকিং পরিষেবা এবং ঝুঁকি ব্যবস্থাপনা স্বয়ংক্রিয় করার জন্য আর্থিক প্রযুক্তি বা ফিনটেক ব্যবহৃত হয়।\nমূলধন বাজারে ব্যবসায়ের ক্ষেত্রে, উদ্ভাবনী বৈদ্যুতিন বাণিজ্য প্ল্যাটফর্মগুলি অনলাইনে এবং প্রকৃত সময়ে ব্যবসায়ের সুযোগ করে দেয়। সামাজিক ট্রেডিং নেটওয়ার্কগুলি বিনিয়োগকারীদের তাদের সমকক্ষ এবং বিশেষজ্ঞ ব্যবসায়ীদের ব্যবসায়িক আচরণ পর্যবেক্ষণ করতে এবং মুদ্রা বিনিময় এবং মূলধন বাজারে তাদের বিনিয়োগের কৌশলগুলি অনুসরণ করতে সহয়াতা করে।\nআর্থিক প্রযুক্তিতে বিশ্বব্যাপী বিনিয়োগ ২০০৮ সালে ৯৩০ মিলিয়ন ডলার থেকে ২০১৫ সালে ২,২০০ শতাংশেরও বেশি বেড়ে ২২ বিলিয়ন ডলারে দাঁড়িয়েছে। লন্ডনের মেয়রের কার্যালয়ের তথ্য অনুযায়ী, লন্ডনের নতুন আর্থিক প্রযুক্তি শিল্প গত কয়েক বছরে দ্রুত বৃদ্ধি পেয়েছে। লন্ডন শহরের ওয়ার্কফোর্সের প্রায় ৪০ শতাংশ কর্মী আর্থিক ও প্রযুক্তি পরিষেবাতে নিযুক্ত আছেন। \nইউরোপে ফিনটেক কম্পানিগুলতে বিনিয়োগের শীর্ষে আছে লন্ডন, যেখানে ২০১৪ সালে এই খাতে ১.৫ বিলিয়ন ডলারেরও বেশি বিনিয়োগ করা হয়। ইউরোপে ফিনটেকে বিনিয়োগে দ্বিতীয় অবস্থানে আছে স্টকহোমে। ২০১৬ সালে ইউরোপীয় ইউনিয়ন থেকে ব্রিটেনের সম্ভাব্য প্রস্থানের খবরের পর থেকে লিথুয়ানিয়া ফিনটেকের জন্য ইউরোপীয় কেন্দ্র হতে শুরু করেছে। লিথুয়ানিয়া ২০১৬ সালের পর থেকে ৫১টি ফিনটেক লাইসেন্স প্রদান করে যার মধ্যে ৩২ টি প্রদান করা হয় ২০১৭ সালে।\n২০১৮ সালে মার্কিন যুক্তরাষ্ট্রে ফিনটেক প্রতিষ্ঠান বিনিয়োগের পরিমাণ ছিল প্রায় ১২.৪ বিলিয়ন ডলার যা ২০১৭ সালের তুলনায় ৪৩ শতাংশ বেশি। \nএশিয়া প্যাসিফিক অঞ্চলের সিডনি সবচেয়ে বেশি চমক দেখিয়েছে। কেপিএমজির মতে, ২০১৩ সালে সিডনির আর্থিক পরিষেবা খাত জাতীয় জিডিপিতে ৯ শতাংশ অবদান রেখেছে যেটি হংকং বা সিঙ্গাপুরের আর্থিক পরিষেবা খাতের চেয়ে বড়। ২০১৫ সালে হংকংয়ে একটি আর্থিক প্রযুক্তি উদ্ভাবনী ল্যাব চালু করা হয়। ২০১৫ সালে, সিঙ্গাপুর আর্থিক কর্তৃপক্ষ ফিনটেক এবং তথ্য গ্রুপ নামে একটি উদ্যোগ চালু করে যার লক্ষ্য  বিশ্বজুড়ে স্টার্ট-আপগুলি আকৃষ্ট করা। সিঙ্গাপুর যদিও এশিয়ার অন্যতম ফিনটেক কেন্দ্র, সাম্প্রতিক বছরগুলিতে ভিয়েতনাম এবং ইন্দোনেশিয়া এই খাতে আরও বেশি ভেনচার মূলধনে বিনিয়োগ আকর্ষণ করে।\n\n\n== প্রযুক্তিসমূহ ==\nফিনটেক কোম্পানিসমূহ কৃত্রিম বুদ্ধিমত্তা, বড় উপাত্ত, রোবোটিক প্রক্রিয়া অটোমেশন এবং ব্লকচেইনসহ বিভিন্ন প্রযুক্তি ব্যবহার করে থাকে।\nকৃত্রিম বুদ্ধিমত্তা অ্যালগরিদম গ্রাহকের ব্যয় করার অভ্যাসের অন্তর্দৃষ্টি প্রদান করতে সহায়তা করে ফলে আর্থিক প্রতিষ্ঠানসমূহ তাদের গ্রাহকদের আরও ভালভাবে বুঝতে পারে। চ্যাটারবট কৃত্রিম বুদ্ধিমত্তার আরেকটি সরঞ্জাম যা ব্যাংক ও আর্থিক প্রতিষ্ঠানসমূহ গ্রাহক পরিষেবায় ব্যবহার করছে।\nগ্রাহক ব্যয়ের অভ্যাস বিশ্লেষণ, জালিয়াতি সনাক্তকরণ উন্নত করতে এবং বিপণনের কৌশল তৈরি করতে বড় উপাত্ত ব্যাবহত হয় যা গ্রাহকদের বিনিয়োগ এবং বাজার পরিবর্তনের পূর্বাভাস দিতে সহায়তা।\nরোবোটিক প্রসেস অটোমেশন একটি কৃত্রিম বুদ্ধিমত্তা প্রযুক্তি যা মূলত নির্দিষ্ট পুনরাবৃত্তিমূলক কাজগুলিকে স্বয়ংক্রিয়ভাবে করে থাকে। এটি আর্থিক তথ্যসমুহ যেমন প্রদেয় হিসাব এবং প্রাপ্য হিসাবসমূহ ম্যানুয়াল প্রক্রিয়ার চেয়ে বেশি দক্ষতার সাথে এবং আরও নির্ভুলভাবে প্রক্রিয়াকরণে করতে সহায়তা করে।\nব্লকচেইন আর্থিক ক্ষেত্রে একটি উদীয়মান প্রযুক্তি যা বহু সংস্থার উল্লেখযোগ্য বিনিয়োগকে পরিচালিত করে। ব্লকচেইনের বিকেন্দ্রীভূত প্রকৃতি লেনদেন পরিচালনার ক্ষেত্রে তৃতীয় পক্ষের প্রয়োজন দূর করেছে।\n\n\n== পুরস্কার এবং স্বীকৃতি ==\nফিনান্সিয়াল ম্যাগাজিন ফোর্বস তার ‘ফোর্বস ২০২১ গ্লোবাল ফিনটেক ৫০’ সংস্করণে আর্থিক প্রযুক্তিতে শীর্ষস্থানীয় প্রতিষ্ঠানের একটি তালিকা তৈরি করেছে। ইউরোপে ফিনটেক ৫০ নামে একটি তালিকা রয়েছে, যেটির লক্ষ্য ফিনটেকের সবচেয়ে উদ্ভাবনী সংস্থাগুলি স্বীকৃতি দেওয়া।\nইউকে ট্রেজারি বিভাগ কর্তৃক আর্নেস্ট অ্যান্ড ইয়ং দ্বারা ২০১৬ সালের ফেব্রুয়ারি মাসে প্রকাশিত একটি প্রতিবেদন সাতটি শীর্ষস্থানীয় ফিনটেক হাবের তুলনা করা হয়েছে; যেগুলো হচ্ছে- যুক্তরাজ্য, ক্যালিফোর্নিয়া, নিউ ইয়র্ক শহর, সিঙ্গাপুর, জার্মানি, অস্ট্রেলিয়া এবং হংকং। প্রতিবেদনে 'প্রতিভা' এবং 'মূলধন'-এর ক্ষেত্রে ক্যালিফোর্নিয়াকে প্রথম স্থান, 'সরকারী নীতি'-এর ক্ষেত্রে যুক্তরাজ্যকে প্রথম এবং 'চাহিদা'-এর ক্ষেত্রে নিউ ইয়র্ক সিটিকে প্রথম স্থান হিসেবে বর্ণনা করেছে।\n\n\n== প্রতিবন্ধকতা এবং সমাধান ==\nতথ্য নিরাপত্তা ফিনটেক প্রতিষ্ঠানসমূহের জন্য সবচেয়ে বড় প্রতিবন্ধকতা। ফিনটেক নিয়ন্ত্রকরা সর্বদা সংবেদনশীল গ্রাহক তথ্য এবং কর্পোরেট আর্থিক তথ্য হ্যাকইংয়ের শিকার হওয়ার হুমকিতে থাকে। যে কারণে ফিনটেক প্রতিষ্ঠানসমূহের প্রতিনিয়ত নতুন নতুন আইন, নীতিমালা ও বিধিনিষেধের দেয়া হয়। প্রতিষ্ঠিত প্রতিযোগীরা ছাড়াও ফিনটেক প্রতিষ্ঠানসমূহ প্রায়শই নিয়ন্ত্রকসংস্থা যেমন কেন্দ্রীয় ব্যাংক বা সরকার কর্তৃক সন্দেহের মুখোমুখি হন।\n\n\n== তথ্যসূত্র ==\n\n\n== আরও দেখুন ==\nইন্টারনেট ব্যাংকিং\nমোবাইল ব্যাংকিং\nইলেক্ট্রনিক তহবিল স্থানান্তর\nসুইফট\nঅটোমেটেড টেলার মেশিন (এটিএম)"}