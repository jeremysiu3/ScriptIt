{"pageid": 1169878, "title": "সরকারি টিচার্স ট্রেনিং কলেজ, চট্টগ্রাম", "url": "https://bn.wikipedia.org/wiki?curid=1169878", "content": "সরকারি টিচার্স ট্রেনিং কলেজ, চট্টগ্রাম বাংলাদেশের চট্টগ্রামে অবস্থিত একটি সরকারি পেশাগত শিক্ষক প্রশিক্ষণ শিক্ষা প্রতিষ্ঠান। এটি ১৯৫৮ খ্রিষ্টাব্দে প্রতিষ্ঠিত হয় এবং ১৯৭৭ খ্রিষ্টাব্দে বি.এড. কোর্স চালু করে।\n\n\n== ইতিহাস ==\n১৯৫৮ খ্রিষ্টাব্দে চট্টগ্রাম নর্মাল স্কুল প্রতিষ্ঠিত হয় বর্তমান চট্টগ্রাম সরকারি উচ্চ বিদ্যালয়ের স্থলে। একই বছরের ১ জুলাই এটি জুনিয়র ট্রেনিং কলেজে উন্নিত হয়। পরবর্তীতে এটি কুমিল্লা শিক্ষা বোর্ডের অধীনে আই.এড. কোর্সে শিক্ষার্থী ভর্তির অনুমতি পায়। ৩০ আগষ্ট, ১৯৭২ খ্রিষ্টাব্দে বি.এ. ইন এডুকেশন কোর্স চালু করা হয়। ১৯৭৭ খ্রিষ্টাব্দে ১০ মাস মেয়াদী বি.এড. কোর্স চালু করে এটি একটি পূর্ণাঙ্গ টিচার্স ট্রেনিং কলেজের মর্যাদা লাভ করে। ১৯৯৪ খ্রিষ্টাব্দে কলেজটিতে ডাবলশিফট চালু করা হয়। জুলাই, ১৯৯৬ খ্রিষ্টাব্দ হতে কলেজটি জাতীয় বিশ্ববিদ্যালয়ের  অধীনে এম.এড. কোর্স চালু করে। প্রতি বছর জুলাই থেকে ১০ মাস মেয়াদী বি.এড. ও এম.এড. কোর্সে প্রশিক্ষণার্থীরা ভর্তি হতো। ২০০৬ শিক্ষাবর্ষ থেকে বি.এড. কোর্স এর মেয়াদ এক বৎসরে উন্নীত করা হয় এবং কারিকুলামে ব্যাপক পরিবর্তন আনা হয়। বর্তমানে বি.এড. ও এম.এড. উভয় কোর্সই ১ বছর মেয়াদি এবং প্রতি বছর জানুয়ারিতে প্রশিক্ষণার্থীরা ভর্তি হন।\nবর্তমানে বি.এড (প্রফেশনাল) ও এম.এড (প্রফেশনাল) প্রোগ্রাম ৬ মাস মেয়াদি সেমিস্টার ভিত্তিক পরিচালিত হচ্ছে।  বি.এড (প্রফেশনাল)-এর ১ম সেমিস্টারে ৪টি আবশ্যিক ও ২টি ২টি নৈর্বাচনিক কোর্স নিতে হয়। দ্বিতীয় সেমিস্টারে ২টি আবশ্যিক ও ১টি ঐচ্ছিক কোর্স থাকে। প্রতি সেমিস্টারে বিদ্যালয় পর্যায়ে 'পাঠদান অনুশীলন' কার্যক্রম থাকে। এ ছাড়া জাতীয় বিশ্ববিদ্যালয়ের অধীনে বিএড (অনার্স) কোর্স চালু রয়েছে।\n\n\n== উল্লেখযোগ্য শিক্ষক-শিক্ষার্থী ==\n\n\n=== শিক্ষক ===\nআনোয়ারুল হক, শিল্পশিক্ষক, চিত্রশিল্পী।\nহাসি চক্রবর্তী, 'প্রথম নবীন শিল্পী চারুকলা প্রদর্শনী ১৯৭৫'-এ চিত্রকলা মাধ্যমে শ্রেষ্ঠ পুরস্কার বিজয়ী। চট্টগ্রাম সরকারি চারুকলা কলেজের সাবেক অধ্যক্ষ।\n\n\n== স্থাপনা ==\nকলেজের প্রশাসনিক ও একাডেমিক কার্যক্রমের জন্য রয়েছে ৩টি ভবন। ১টি পুরুষ হোস্টেল, ১টি মহিলা হোস্টেল ও বিজ্ঞান উন্নয়ন কেন্দ্রের ১টি হোস্টেল রয়েছে। এছাড়া অধ্যক্ষ মহোদয়ের বাসভবন রয়েছে।   কলেজের ২টি মাইক্রোকার আছে। ওয়াই-ফাই সুবিধাসহ আইসিটি ল্যাব আছে। ক্ষুদ্র পরিসরে একটি লাইব্রেরিতে আছে। প্রশিক্ষণার্থীদের জন্য ক্ষুদ্র পরিসরের একটি ক্যাফেটেরিয়াও আছে। নিরাপত্তার স্বার্থে কলেজে সিসি ক্যামেরা স্থাপন করা হয়েছে।\n\n\n== লোকবল ==\nবর্তমানে কলেজে ১ জন অধ্যক্ষ, ১ জন উপাধ্যক্ষ, এবং ৩২ জন অধ্যাপকমন্ডলী ও কর্মকর্তা প্রশাসনিক ও পাঠদান কার্যক্রমে ব্যাপৃত আছেন। ২৩ জন ৩য় ও ৪র্থ শ্রেণির কর্মচারীও কর্মরত আছেন।\n\n\n== তথ্যসূত্র ==\n\n\n== বহিঃসংযোগ =="}