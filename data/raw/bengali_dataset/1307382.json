{"pageid": 1307382, "title": "গ্র্যাহাম পটার", "url": "https://bn.wikipedia.org/wiki?curid=1307382", "content": "গ্র্যাহাম স্টিফেন পটার (ইংরেজি: Graham Potter, ইংরেজি উচ্চারণ: /ɡɹˈe͡ɪəm pˈɒtə/; জন্ম: ২০ মে ১৯৭৫; গ্র্যাহাম পটার নামে সুপরিচিত) হলেন একজন ইংরেজ সাবেক পেশাদার ফুটবল খেলোয়াড় এবং ম্যানেজার। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব চেলসির হয়ে ম্যানেজারের দায়িত্ব পালন করছেন। তিনি তার খেলোয়াড়ি জীবনের অধিকাংশ সময় স্টোক সিটি এবং ইয়র্ক সিটির হয়ে রক্ষণভাগের খেলোয়াড় হিসেবে খেলেছেন। তিনি মূলত বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় হিসেবে খেলেছেন।\n১৯৯২–৯৩ মৌসুমে, ইংরেজ ক্লাব বার্মিংহ্যাম সিটির হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি দুই মৌসুম অতিবাহিত করেছিলেন; বার্মিংহ্যাম সিটির হয়ে তিনি ২৫ ম্যাচে ২টি গোল করেছিলেন। অতঃপর ১৯৯৩–৯৪ মৌসুমে তিনি ইংরেজ ক্লাব স্টোক সিটিতে যোগদান করেছিলেন। স্টোক সিটিতে তিন মৌসুম অতিবাহিত করার পর সাউদাম্পটনের সাথে চুক্তি স্বাক্ষর করেছিলেন, যেখানে তিনি সকল প্রতিযোগিতায় ১০ ম্যাচে অংশগ্রহণ করেছিলেন। পরবর্তীকালে, তিনি ওয়েস্ট ব্রমউইচ, নর্দ্যাম্পটন টাউন, রেডিং, ইয়র্ক সিটি, বোস্টন ইউনাইটেড এবং শ্রোজব্রি টাউনের হয়ে খেলেছিলেন। সর্বশেষ ২০০৩–০৪ মৌসুমে, তিনি বোস্টন ইউনাইটেড হতে ইংরেজ ক্লাব ম্যাকলসফিল্ড টাউনে যোগদান করেছিলেন; ম্যাকলসফিল্ড টাউনের হয়ে দুই মৌসুম খেলার পর তিনি অবসর গ্রহণ করেছিলেন।\n১৯৯৬ সালে, পটার ইংল্যান্ড অনূর্ধ্ব-২১ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন।\nখেলোয়াড়ি জীবনের ইতি টানার পর ২০০৮ সালে, পটার ইংরেজ ফুটবল ক্লাব লিডস কার্নেগির ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেছেন। লিডস কার্নেগির হয়ে তিন মৌসুম ম্যানেজারের দায়িত্ব পালন করার পর তিনি ওস্তেশুন্দসের ম্যানেজার হিসেবে পুনরায় যোগদান করেছিলেন, যেখানে তিনি ম্যানেজার হিসেবে দীর্ঘ সময় (প্রায় ৮ মৌসুম) অতিবাহিত করেছিলেন; ওস্তেশুন্দসের হয়ে তিনি তিনটি শিরোপা জয়লাভ করেছিলেন। ২০১৮–১৯ মৌসুমে, তিনি সোয়ানসি সিটির ম্যানেজারের দায়িত্ব গ্রহণ করেছিলেন। অতঃপর তিনি প্রিমিয়ার লিগের ক্লাব ব্রাইটনের ম্যানেজারের দায়িত্ব গ্রহণ করেছিলেন। ২০২২ সালের ৮ই সেপ্টেম্বর তারিখে টমাস টুখেল বরখাস্ত হওয়ার পর, তিনি চেলসির ম্যানেজারের পদে নিযুক্ত হয়েছেন।\n\n\n== প্রারম্ভিক জীবন ==\nগ্র্যাহাম স্টিফেন পটার ১৯৭৫ সালের ২০শে মে তারিখে ইংল্যান্ডের সোলিহালে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nপটার ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ১৯৯৬ সালে ইংল্যান্ড অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন এবং ইংল্যান্ডের বয়সভিত্তিক দলের হয়ে একমাত্র ম্যাচে অংশগ্রহণ করেছেন।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে গ্র্যাহাম পটার  (ইংরেজি)  \nসকারবেসে গ্র্যাহাম পটার (ইংরেজি) \nবিডিফুটবলে গ্র্যাহাম পটার  (ইংরেজি)  \nট্রান্সফারমার্কেটে গ্র্যাহাম পটার (ইংরেজি) \nওয়ার্ল্ডফুটবল.নেটে গ্র্যাহাম পটার (ইংরেজি)"}