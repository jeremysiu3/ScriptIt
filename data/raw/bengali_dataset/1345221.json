{"pageid": 1345221, "title": "প্রকাশী তোমর", "url": "https://bn.wikipedia.org/wiki?curid=1345221", "content": "প্রকাশী তোমর (জন্ম ১লা জানুয়ারী ১৯৩৭) উত্তর প্রদেশের বাগপত জেলার জোহরি গ্রামের একজন ভারতীয় শার্প শুটার। তিনি বিশ্বের বয়স্কতম লক্ষ্যভেদীদের একজন। শ্যুটিং জগতে তিনি একজন আদর্শ।  \n\n\n== ব্যক্তিগত জীবন ==\nপ্রকাশী তোমর জয় সিংকে বিয়ে করেছিলেন, এবং তাঁদের মেয়ে, সীমা তোমর, একজন আন্তর্জাতিক শ্যুটার।  তিনি চন্দ্র তোমরের ননদ। তাঁর নাতনী, রুবি, পাঞ্জাব পুলিশে একজন ইন্সপেক্টর হিসেবে কর্মরত। তাঁর দ্বিতীয় কন্যা, রেখা, একজন শ্যুটার হিসেবে অবসর নিয়েছেন। তিনি নিজের পরিবারের সাথে জোহরি গ্রামে থাকেন এবং তাঁর আটটি সন্তান ও বিশজন নাতি-নাতনি রয়েছে।\n\n\n== কর্মজীবন ==\nতাঁর খেলোয়াড় জীবন শুরু হয় ১৯৯৯ সালে, ৬২ বছর বয়সে। তাঁর মেয়ে, সীমা তোমর, জোহরি রাইফেল ক্লাবে যোগ দিয়েছিলেন, কিন্তু একা যেতে ইতস্তত করছিলেন। তোমর তাঁকে উৎসাহ দিতে একাডেমিতে সঙ্গে যাওয়ার সিদ্ধান্ত নেন।  একাডেমিতে, সীমাকে কীভাবে বন্দুক ধরতে হয় তা দেখানোর সময় তিনি দক্ষতার সাথে লক্ষ্যবস্তুতে গুলি করলে প্রশিক্ষক ফারুক পাঠান এবং অন্যরা হতবাক হয়ে যান। পাঠান তাঁকে একাডেমিতে যোগদানের পরামর্শ দেন এবং এরপর থেকে তিনি ২৫টিরও বেশি জাতীয় ও আন্তর্জাতিক চ্যাম্পিয়নশিপ জিতেছেন।\nদুই বছরের প্রশিক্ষণের পর, তিনি একটি প্রতিযোগিতায় প্রবেশ করেন যেখানে তাঁকে দিল্লি পুলিশের ডেপুটি ইন্সপেক্টর জেনারেল (ডিআইজি) ধিরাজ সিংয়ের বিরুদ্ধে প্রতিদ্বন্দ্বিতা করতে হয়েছিল। তোমর প্রতিযোগিতায় জিতেছিলেন কিন্তু ডিআইজি তাঁর সাথে ছবি তুলতে অস্বীকার করেছিলেন। ডিআইজি মন্তব্য করেছিলেন: \"কী ছবি, আমি একজন মহিলার দ্বারা অপমানিত হয়েছি।\"\n\n\n== অর্জন ==\nতাঁর খেলোয়াড় জীবনে, তিনি সামাজিক সম্মান এবং তৎকালীন ভারতের রাষ্ট্রপতি প্রণব মুখার্জি প্রদত্ত নারী শক্তি পুরস্কার ছাড়াও অনেক পুরস্কার, পদক এবং ট্রফি পেয়েছিলেন। তোমরকে #১০০উইমেন_অ্যাচিভার্স ইন ইণ্ডিয়া প্রচারণায় নির্বাচিত করা হয়েছিল। যে সব মহিলা তাঁদের সম্প্রদায় এবং জাতি গঠনে অবদান রেখেছেন এমন মহিলাদের সম্পর্কে ফেসবুকের  সহযোগিতায় এই প্রচারণা শুরু হয়েছিল। তোমরকে ২০১৬ সালের ২২ জানুয়ারি তারিখে রাষ্ট্রপতি ভবনে রাষ্ট্রপতি প্রণব মুখোপাধ্যায় দ্বারা সংবর্ধিত করা হয়েছিল। এছাড়াও তিনি ২০১৭ সালে মহিলা ও শিশু উন্নয়ন মন্ত্রক কর্তৃক আইকন লেডি পুরস্কারে ভূষিত হন।\n\n\n== জনপ্রিয় সংস্কৃতিতে ==\nষাণ্ড কি আঁখ (২০১৯) — তাপসী পান্নু এবং ভূমি পেডনেকার অভিনীত একটি জীবনীমূলক চলচ্চিত্র।\n\n\n== আরও দেখুন ==\nচন্দ্র তোমর, একই গ্রামের প্রাক্তন সবচেয়ে বয়স্ক মহিলা শ্যুটার\n\n\n== তথ্যসূত্র =="}