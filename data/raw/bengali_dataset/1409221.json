{"pageid": 1409221, "title": "সুশীলা মিত্র", "url": "https://bn.wikipedia.org/wiki?curid=1409221", "content": "সুশীলা মিত্র  (জন্ম: ১৮৯৩) ছিলেন ভারতীয় উপমহাদেশের ব্রিটিশ বিরোধী স্বাধীনতা আন্দোলনের একজন ব্যক্তিত্ব ও অগ্নিকন্যা।\n\n\n== ব্যক্তিজীবন ==\n১৮৯৩ সালের ফাল্গুন মাসে সুশীলা মিত্র জন্মগ্রহণ করেছিলেন ত্রিপুরা জেলার আশিকাঠি গ্রামে। তাঁর পিতা গুরুচরণ ঘোষ ও মাতা সরলাবালা ঘোষ। ‘ত্রিপুরা হিতসাধনী সভা' মেয়েদের তখন লেখাপড়া শিক্ষায় উৎসাহ দিত। তিনি পঞ্চম শ্রেণী পর্যন্ত পড়াশুনা করেছেন। নোয়াখালী জেলার গারুয়া গ্রামের কুমুদিনীকান্ত মিত্রের সঙ্গে সুশীলা ঘোষের বিবাহ হয়। তারপরে নোয়াখালী শহরে চলে যান।\n\n\n== রাজনৈতিক জীবন ==\n১৯১৪-১৫ সালের ভারত-জার্মান ষড়যন্ত্রের সময় বিপ্লবীদের একটি গোপন আড্ডা ছিল তাঁদের বাড়ি। তাঁর দেবর সত্যেন বসু ও শচী বসু যুগান্তর নামক বিপ্লবী দলের সভ্য ছিলেন। তাঁদের দেওয়া গোপন জিনিসপত্র সুশীলা মিত্র লুকিয়ে রাখতেন এবং সর্বপ্রকারে তাঁদের সাহায্য করতেন। বিপ্লবীদের ত্যাগ, কর্মনিষ্ঠা এবং দৃঢ়তা সুশীলা মিত্রকে প্রেরণা দিত। নোয়াখালীতে তখন মেয়েরা লেখাপড়া শিখত না ; অশিক্ষিত দাইয়ের হাতে প্রসূতি ও শিশুমৃত্যু ঘটত অহরহ। একদিন কলিকাতার ‘সরোজনলিনী নারীমঙ্গল সমিতি' থেকে নোয়াখালীতে একজন ভদ্রলোক ম্যাজিক-ল্যান্টার্ন দেখাতে যান। তার পরদিনই সুশীলা মিত্র এবং তাঁর কয়েকজন বন্ধু মিলে তাঁর সঙ্গে সমিতি গঠন করা সম্বন্ধে আলোচনার পর ‘নোয়াখালী সরোজনলিনী নারীমঙ্গল সমিতি' গঠন করেন ; সুশীলা মিত্র সম্পাদিকা নির্বাচিত হন। সমিতি ক্রমে শক্তিশালী হয়ে ওঠে, তার ৫টি শাখা ঐ শহরেই খোলা হয়। সুশীলা মিত্র প্রায় ১০-১২ বছর সমিতির সম্পাদিকা ছিলেন। আইন অমান্য আন্দোলনে যোগ দিয়ে ১৯৩২ এর ২৬ শে জানুয়ারি গ্রেফতার হন। এরপরে কুমিল্লা ও বহরামপুর জেলে কাটানোর পরে ১৯৩৩ সালে মিক্তি পান।\n\n\n== তথ্যসূত্র =="}