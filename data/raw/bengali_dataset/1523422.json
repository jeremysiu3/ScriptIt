{"pageid": 1523422, "title": "ইয়োশিতোকি ওইমা", "url": "https://bn.wikipedia.org/wiki?curid=1523422", "content": "ইয়োশিতোকি ওইমা (大今 良時, জন্ম ১৫ মার্চ, ১৯৮৯) একজন জাপানি মাঙ্গাকা ও লেখিকা। তিনি মূলত তার জনপ্রিয় মাঙ্গা সিরিজ আ সাইলেন্ট ভয়েস এবং টু ইউর ইটার্নিটি এর জন্য সর্বাধিক পরিচিত। তার রচনাশৈলী এবং কাহিনির গভীরতা পাঠকদের মধ্যে ব্যাপক প্রশংসা অর্জন করেছে।\n\n\n== প্রাথমিক জীবন ও কর্মজীবন ==\nওইমা ১৯৮৯ সালের ১৫ মার্চ জাপানের ওগাকিতে জন্মগ্রহণ করেন। তিনি তার মায়ের তৃতীয় কন্যা। ওইমার এক বড় বোন এবং এক বড় ভাই রয়েছে। ওইমার মা ছিলেন একজন সাংকেতিক ভাষা বিশেষজ্ঞ এবং দোভাষী যার থেকে ওইমা আ সাইলেন্ট ভয়েস মাঙ্গা সিরিজটি লেখার জন্য অনুপ্রাণিত হন। ওইমার এই  মাঙ্গা সিরিজতে তার মা এবং বোনের অবদান ছিল। \nতার প্রথম মাঙ্গা ছিল মারডক স্ক্র্যাম্বল, যা স্থানীয় লেখক টো উবুকাতার লেখা সমনামের উপন্যাসের সচিত্র মাঙ্গা রূপান্তর ছিল। তার এই মাঙ্গা রূপান্তর রচনা ২০০৯ সালে প্রকাশিত হয়েছিল।  তিনি অ্যাটাক অন টাইটান নামক জনপ্রিয় জাপানি মাঙ্গা ধারাবাহিকের নবম পর্বের শেষের দৃশ্যের চিত্রায়নের দায়িত্ব পালন করেছিলেন। \nআ সাইলেন্ট ভয়েস -এর সাফল্যের পর, ইয়োশিতোকি ওইমা অন্যান্য মাঙ্গা শিল্পীদের সাথে ওরে নো ১০০-ওয়েম!! নামক একটি মাঙ্গায় কাজ করেন। ২০১৬ সালে ইয়োশিতোকি ওইমা তার তৃতীয় পূর্ণাঙ্গ মাঙ্গা সিরিজ টু ইওর ইটার্নিটি  প্রকাশ করেন।\n২০১৫ সালে, ইয়োশিতোকি ওইমা আ সাইলেন্ট ভয়েস -এর জন্য তেজুকা ওসামু সাংস্কৃতিক পুরস্কারে নব্য শিল্পী বা নিউ ক্রিয়েটরের পুরস্কার জিতেছিলেন।  এর এক বছর পরই আ সাইলেন্ট ভয়েস -কে আইজনার পুরস্কার, রুডলফ-ডার্কস-পুরষ্কারে সম্মানিত করা হয়। ২০১৭ এবং ২০১৮ সালে ম্যাক্স অ্যান্ড মরিটজ পুরস্কারের জন্য এই মাঙ্গাটি  মনোনীত হয়।  ২০১৮ সালে তিনি ফ্রেঞ্চ জাপান এক্সপোতে আ সাইলেন্ট ভয়েস -এর জন্য দারুমা ডি'অর মাঙ্গা সম্মাননা এবং টু ইওর ইটার্নিটি -এর রচয়িতা হিসাবে দারুমা দে লা মিলুর নুভেল সেরি সম্মাননা পেয়েছিলেন। \n\n\n== তথ্যসূত্র =="}