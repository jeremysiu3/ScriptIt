{"pageid": 1009451, "title": "তিরুকালকুন্দ্রম", "url": "https://bn.wikipedia.org/wiki?curid=1009451", "content": "তিরুকালকুন্দ্রম দক্ষিণ ভারতের তামিলনাড়ু রাজ্যে অবস্থিত চেঙ্গলপট্টু জেলার একটি পঞ্চায়েত শহর। এছাড়াও এটি তিরুকালকুন্দ্রম তালুকের সদর৷ এখানে রয়েছে বিখ্যাত বেদগিরীশ্বর মন্দির, এটি হিন্দু দেবতা শিবের নামে উৎসর্গীকৃত৷ শহরটি ১৮ টি ওয়ার্ডে বিভক্ত৷\n\n\n== ইতিহাস ==\nতিরুকালকুন্দ্রম শব্দটি এসেছে তামিল শব্দ 'কলুগু' থেকে, যার অর্থ ঈগল৷ তিরু অর্থাৎ পবিত্র কলুগুন্দ্রম অর্থ ঈগলের অবস্থান৷ কালক্রমে এই তামিল তিরুকলুগুন্দ্রম বাংলায় তিরুকালকুন্দ্রম নামে পরিচিতি পায়৷ জনশ্রুতি অনুযায়ী বেদগিরীশ্বর মন্দির বিমানের দিকে প্রতিদিন দ্বিপ্রহর কালে দুটি ঈগল উড়ে বেড়াতো এবং মন্দিরের পূজারী তাদের প্রতিদিন ভোগ নিবেদন করতেন। লোক বিশ্বাস অনুসারে এই বইগুলি সাধারণ নয় বরং দুজন শাপপ্রাপ্ত ঋষি। আরো জনশ্রুতি রয়েছে যে কলিযুগ শুরু হলে এই ঈগলদ্বয়কে এই মন্দিরে আর দেখা যাবে না। বর্তমানে মন্দিরে ঈগলের অনুপস্থিতি কলিযুগের আগমনকে নির্দেশিত করে।\nমন্দিরে কোন নন্দী মূর্তি নেই, মনে করা হয় যে এই মন্দিরটি যেই পাহাড়ের উপর অবস্থিত সেটি সম্পূর্ণরূপে শিবের নামে উৎসর্গীকৃত। ফলে এখানে শিব ব্যতীত তার নন্দীর প্রবেশও নিষেধ। তিরুকলুগুন্দ্রম বা তিরুকালকুন্দ্রম মূলত মন্দিরটির নাম হলেও বর্তমানে সমগ্র শহর বোঝাতেই এই নামটি ব্যবহার করা হয়।\n\nশিখরে অবস্থিত মন্দিরটিতে পৌঁছাতে পাহাড়ের উচ্চতা বরাবর ৫৬৫ টি ধাপ অতিক্ররম করে যেতে হয়৷ সংযুক্ত চিত্রটি তারই পাদদেশে অবস্থিত শ্রী ত্রিপুরাসুন্দরী মন্দির৷\n\n\n== জনতত্ত্ব ==\n\n২০১১ খ্রিস্টাব্দে ভারতের জনগণনা অনুসারে তিরুকালকুন্দ্রমের মোট জনসংখ্যা ২৯,৩৯১ জন৷ এর মধ্যে ১৪,৫৬৫ জন পুরুষ ও ১৪,৮২৬ জন নারী\nরয়েছেন অর্থাৎ লিঙ্গানুপাত প্রতি হাজার পুরুষে ১,০১৮ জন নারী৷ মোট পরিবার সংখ্যা ৭,৪১৯ টি৷ ছয় বছর অনূর্ধ্ব শিশু সংখ্যা ৩,১৯২, যা মোট জনসংখ্যার ১০.৮৬ শতাংশ৷ তিরুকালকুন্দ্রমের মোট সাক্ষরতার হার ৮৫.৩৪ শতাংশ, যেখানে পুরুষ সাক্ষরতার হার ৯১.৭৪ শতাংশ ও নারী সাক্ষরতার হার ৭৯.০৬ শতাংশ৷\n\n\n== অবস্থান ==\nতিরুকালকুন্দ্রম চেন্নাইয়ের চতুরঙ্গপত্তনম থেকে তিরুতণি পর্যন্ত বিস্তৃত ৫৮ নং রাজ্য সড়কেওর ওপর চেন্নাই থেকে ৭০ কিলোমিটার (৪৩ মাইল) দক্ষিণে অবস্থিত৷ এছাড়া অন্যতম উল্লেখ্য পর্যটনস্থল মহাবলীপুরম থেকে এটি ১৫ কিলোমিটার (৯.৩ মাইল) দূরে অবস্থিত৷\n\n\n== আরও দেখুন ==\nপুদুপত্তনম\nমহাবলীপুরম\n\n\n== তথ্যসূত্র =="}