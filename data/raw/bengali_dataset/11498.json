{"pageid": 11498, "title": "প্রিয়াঙ্কা চোপড়া", "url": "https://bn.wikipedia.org/wiki?curid=11498", "content": "প্রিয়াঙ্কা চোপড়া (হিন্দি: प्रियंका चोपड़ा; জন্ম: ১৮ জুলাই, ১৯৮২) একজন ভারতীয় হিন্দি চলচ্চিত্রের একজন চলচ্চিত্র অভিনেত্রী, সাবেক মিস ওয়ার্ল্ড, মানবহিতৈষী, লেখিকা, প্রযোজক ও কণ্ঠশিল্পী। ২০০০ সালে তিনি মিস ওয়ার্ল্ড উপাধি লাভ করেন। ভারতের অন্যতম সর্বোচ্চ পারিশ্রমিক গ্রহীতা এই অভিনেত্রী দুটি জাতীয় চলচ্চিত্র পুরস্কার ও পাঁচটি ফিল্মফেয়ার পুরস্কার-সহ অসংখ্য পুরস্কার অর্জন করেছেন। ২০১৬ সালে তিনি ভারত সরকার প্রদত্ত চতুর্থ বেসামরিক পুরস্কার পদ্মশ্রী অর্জন করেন এবং টাইম ম্যাগাজিন প্রকাশিত তালিকায় শীর্ষ ১০০ প্রভাবশালী নারী হিসেবে তালিকাভুক্ত হন। পরের দুই বছরে তিনি ফোর্বস বিশ্বের ১০০ সবচেয়ে ক্ষমতাধর নারী তালিকায় এবং ২০২২ সালে বিবিসির ১০০ নারী তালিকায় অন্তর্ভুক্ত হন।\nচোপড়া মিস ওয়ার্ল্ড উপাধি লাভের পর ভারতীয় চলচ্চিত্র শিল্পে যোগদান করেন। ২০০২ সালে তামিল ভাষার ঠামিজান চলচ্চিত্রের মাধ্যমে তার অভিষেক হয়। ২০০৩ সালে দ্য হিরো: লাভ স্টোরি অব আ স্পাই চলচ্চিত্রের মাধ্যমে হিন্দি চলচ্চিত্রে আত্মপ্রকাশ করেন। তিনি বক্স অফিসে সফল আন্দাজ (২০০৩) ও মুঝসে শাদী করোগী (২০০৪) চলচ্চিত্রে প্রধান অভিনেত্রী হিসেবে অভিনয় করেন এবং আন্দাজ চলচ্চিত্রের জন্য শ্রেষ্ঠ নবাগত অভিনেত্রী বিভাগে ফিল্মফেয়ার পুরস্কার লাভ করেন। ২০০৪ সালে প্রণয়ধর্মী থ্রিলার ধাঁচের অ্যায়তরাজ দিয়ে তার প্রথম সাফল্য আসে। ২০০৬ সালে তিনি কৃষ ও ডন: দ্যা চেজ বিগিন্স এগেইন-এর মত শীর্ষ আয়কারী চলচ্চিত্রে শ্রেষ্ঠাংশে অভিনয় করেন এবং পরবর্তীকালে এই দুই চলচ্চিত্রের অনুবর্তী পর্ব ডন ২ (২০১১) ও কৃষ ৩ (২০১৩)-এও একই ভূমিকায় অভিনয় করেন। ২০০৮ সালে ফ্যাশন চলচ্চিত্রের মানসিকভাবে বিপর্যস্ত মডেল চরিত্রে অভিনয়ের জন্য তিনি শ্রেষ্ঠ অভিনেত্রী বিভাগে জাতীয় চলচ্চিত্র পুরস্কার ও শ্রেষ্ঠ অভিনেত্রী বিভাগে ফিল্মফেয়ার পুরস্কার অর্জন করেন। চোপড়া এরপর কমিনে (২০০৯), ৭ খুন মাফ (২০১১), বর্ফী! (২০১২), ম্যারি কম (২০১৪), দিল ধড়কনে দো (২০১৫) ও বাজীরাও মাস্তানী (২০১৫) চলচ্চিত্রে বিভিন্ন ধরনের চরিত্রে অভিনয় করে প্রশংসিত হন।\n\n\n== প্রারম্ভিক জীবন ==\nপ্রিয়াঙ্কা চোপড়া ১৯৮২ সালের ১৮ জুলাই ভারতের বিহারের (বর্তমানে ঝাড়খণ্ড) জামশেদপুরে জন্মগ্রহণ করেন। তার পিতা অশোক চোপড়া এবং মাতা মধু চোপড়া দুজনেই ভারতীয় সেনাবাহিনীর চিকিৎসক। তার পিতা পাঞ্জাবি এবং আম্বালার অধিবাসী ছিলেন। তার মাতা ঝাড়খণ্ডের অধিবাসী। তার নানী মধ্য জ্যোৎস্না অখৌরি ছিলেন সাবেক বিহার মন্ত্রীসভার সদস্য এবং নানা মনোহর কিষাণ আখৌরি ছিলেন সাবেক কংগ্রেস রাজনীতিবিদ। প্রিয়াঙ্কার ভাই সিদ্ধার্থ তার থেকে সাত বছরের ছোট এবং পরিণীতি চোপড়া, মান্নারা চোপড়া ও মীরা চোপড়া তার চাচাত বোন। ২০১৮ সালের ১ ডিসেম্বর মার্কিন পপ তারকা নিক জোনাস ও প্রিয়াঙ্কা চোপড়া বিবাহ বন্ধনে আবদ্ধ হন। ২০২২ সালের জানুয়ারি মাসে এই দম্পতি  সারোগেসি পদ্ধতিতে তাদের প্রথম সন্তান গ্রহণ করেন।\n\n\n== চলচ্চিত্র ==\nদা স্কাই ইজ পিনক (২০১৯)\nবাজীরাও মাস্তানী (২০১৫)\nকৃষ ৩ (২০১৩)\nজাঞ্জির (২০১৩)\nঅগ্নিপথ(২০১২)\nবর্ফী! (২০১২)\nডন ২ (২০১১)\nডন (২০০৬)\nকৃষ (২০০৬)\nমুঝসে শাদী করোগী (২০০৪)\nগড তুসি গ্রেট হূ\nবরসাত\nদোস্তানা\n\n\n== পুরস্কার ও সম্মাননা ==\nশিল্পকলায় অবদানের জন্য পদ্মশ্রী, ২০১৬\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট মুভি ডেটাবেজে প্রিয়াঙ্কা চোপড়া (ইংরেজি)"}