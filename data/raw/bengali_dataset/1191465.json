{"pageid": 1191465, "title": "আবু হেনা মো. রহমাতুল মুনিম", "url": "https://bn.wikipedia.org/wiki?curid=1191465", "content": "আবু হেনা মো. রহমাতুল মুনিম (জন্ম: ৬ জানুয়ারি ১৯৬১) বাংলাদেশ সিভিল সার্ভিসের একজন সাবেক কর্মকর্তা। যিনি সর্বশেষ অভ্যন্তরীণ সম্পদ বিভাগের সিনিয়র সচিব এবং জাতীয় রাজস্ব বোর্ডের চেয়ারম্যান হিসেবে দায়িত্ব পালন করেছেন। পূর্বে তিনি জ্বালানি ও খনিজ সম্পদ বিভাগের সচিব ও সিনিয়র সচিব ছিলেন। \n\n\n== প্রাথমিক জীবন ==\nমুনিম সিরাজগঞ্জ জেলার সদর উপজেলায় ১৯৬১ সালের ৬ জানুয়ারি জন্মগ্রহণ করেন। তিনি ঢাকা বিশ্ববিদ্যালয় থেকে ভূতত্ত্ব বিষয়ে স্নাতক ও স্নাতকোত্তর ডিগ্রি লাভ করেন। পরবর্তীকালে তিনি জাতীয় পরিকল্পনা ও উন্নয়ন একাডেমি থেকে উন্নয়ন পরিকল্পনা বিষয়ক ডিপ্লোমা এবং নর্দান বিশ্ববিদ্যালয় বাংলাদেশ ফিনান্স বিষয়ে এমবিএ ডিগ্রি অর্জন করেন। এছাড়া তিনি বিভিন্ন প্রশিক্ষণ লাভ করেছেন।\n\n\n== কর্মজীবন ==\nআবু হেনা মো. রহমাতুল মুনিম ১৯৮৬ সালে বাংলাদেশ সিভিল সার্ভিসে (প্রশাসন ক্যাডার) সহকারী কমিশনার হিসেবে যোগদান করেন। তিনি মাঠ প্রশাসনে বিভিন্ন দায়িত্ব পালন করেছেন। তিনি বিদ্যুৎ, জ্বালানি ও খনিজ সম্পদ মন্ত্রণালয়, সংস্থাপন মন্ত্রণালয় (বর্তমানে জনপ্রশাসন মন্ত্রণালয়), স্বরাষ্ট্র মন্ত্রণালয়, বেসামরিক বিমান পরিবহন ও পর্যটন মন্ত্রণালয়ে কাজ করেছেন। তিনি বাংলাদেশ পেট্রোলিয়াম কর্পোরেশনের চেয়ারম্যান এবং জ্বালানি ও খনিজ সম্পদ বিভাগের সচিব ও সিনিয়র সচিব হিসেবে দায়িত্ব পালন করেছেন। প্রসঙ্গত উল্লেখ্য, অভ্যন্তরীণ সম্পদ বিভাগের সচিবই পদাধিকার বলে এনবিআরের চেয়ারম্যানের দায়িত্ব পালন করেন। এর পাশাপাশি তিনি বাংলাদেশ ব্যাংকের পরিচালনা পর্ষদে পরিচালক হিসেবেও দায়িত্ব পালন করছেন।\n\n\n== তথ্যসূত্র =="}