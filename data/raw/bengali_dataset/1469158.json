{"pageid": 1469158, "title": "২০২৩-২০২৪ এমপক্স মহামারি", "url": "https://bn.wikipedia.org/wiki?curid=1469158", "content": "২০২৩ সালের সেপ্টেম্বর মাসে আফ্রিকাতে এমপক্সের (অপর নাম মাংকি পক্স) এক মহামারি শুরু হয়। আগস্ট ২০২৪ পর্যন্ত, ১৭,০০০ জনেরও বেশি রোগীর প্রতিবেদন করা হয়েছে, যাদের মধ্যে ৫১৭ জন রোগী মারা গেছেন। ১৪ই আগস্ট, ২০২৪ তারিখে বিশ্ব স্বাস্থ্য সংস্থা মহামারিটিকে জনস্বাস্থ্য বিষয়ক আন্তর্জাতিকভাবে উদ্বেগজনক জরুরি অবস্থা (PHEIC) হিসেবে ঘোষণা করে। এই রোগটির কোন প্রতিষেধক নেই।\n\n\n== পূর্ববর্তী ঘটনা ==\n২০২২ সালের মে মাসে বিশ্ব স্বাস্থ্য সংস্থা একটি পূর্ববর্তী মাংকিপক্স প্রাদুর্ভাবকে 'বিশ্বব্যাপী স্বাস্থ্যবিষয়ক জরুরী অবস্থা' হিসাবে ঘোষণা করেছিল। এই রোগটি ৮৭,০০০ ব্যক্তিকে সংক্রামিত করেছিল এবং পরের বছর যখন WHO তার বিশ্বব্যাপী জরুরি অবস্থার অবসান ঘটায় তার আগে পর্যন্ত ১৪০ জন মারা গিয়েছিলেন। \n\n\n== প্রাদুর্ভাব ==\nগণতান্ত্রিক কঙ্গো প্রজাতন্ত্রে মাংকিপক্সের পুনরায় আবির্ভাব শুরু হয় ২০২৩ সালের সেপ্টেম্বরে,  ২০২৪ সালের জানুয়ারী নাগাদ দেশব্যাপী রোগটি ছড়িয়ে পড়ে।  এপ্রিল মাসে দক্ষিণ কিভু প্রদেশের একটি খনি শহর কামিতুগাতে এই রোগ  চিহ্নিত করা গিয়েছিল। \nআগস্ট ২০২৪এ, আফ্রিকা সেন্টার ফর ডিজিজ কন্ট্রোল অ্যান্ড প্রিভেনশন (ACDC) ঘোষণা করে যে আফ্রিকায় মাংকি পক্সের প্রাদুর্ভাব ছড়িয়ে পড়া একটি জনস্বাস্থ্য বিষয়ক জরুরি অবস্থা হয়ে পড়েছে, যেখানে ৫০০ জনেরও বেশি মৃত্যুর খবর পাওয়া গেছে। সংস্থাটি ভাইরাসের বিস্তার নিয়ন্ত্রণ এবং সংক্রমিত রোগীদের চিকিৎসার জন্য আন্তর্জাতিক সাহায্য ও হস্তক্ষেপের অনুরোধ করে। \nতেরোটি দেশে এমপক্সের কেস সনাক্ত করা হয়েছে বলে জানা গেছে; গণতান্ত্রিক কঙ্গো প্রজাতন্ত্রে সমস্ত রিপোর্ট করা কেস এবং মৃত্যুর ৯৬% এরও বেশি নিশ্চিত করা হয়েছে, বিশ্বব্যাপী মোট ১৪,০০০ কেস রিপোর্ট করা হয়েছে এবং ৫২৪ জনের মৃত্যুর খবর পাওয়া গেছে।  ACDC বলেছে যে ভাইরাসের স্ট্রেনের কারণে প্রাণহানির হার ছিল ৩-৪%, ২০২২ সালের মাংকিপক্স প্রাদুর্ভাবের সময় রেকর্ড করা ১%-এর কম মৃত্যুর হারের তুলনায় উল্লেখযোগ্যভাবে বেশি। এই  সংস্থা আরও রিপোর্ট করেছে যে গণতান্ত্রিক কঙ্গো প্রজাতন্ত্র  রিপোর্ট করা কেসগুলির ৭০% ১৫ বছরের কম বয়সী শিশুদের মধ্যে ছিল এবং মৃত শিশুদের সংখ্যা রিপোর্ট করা মৃত্যুর ৮৫%।  রোগবিস্তার বিজ্ঞানী জ্যাকোয়েস অ্যালোন্ডা গণতান্ত্রিক কঙ্গো প্রজাতন্ত্র  এবং এর প্রতিবেশী দেশগুলির শরণার্থী শিবিরগুলিতে রোগের বিস্তার নিয়ে উদ্বেগ প্রকাশ করেছেন, বিশেষত কলেরা এবং হামের সমসাময়িক প্রাদুর্ভাবের পাশাপাশি ব্যাপক অপুষ্টির কারণে দেশগুলির জাতীয় স্বাস্থ্যসেবা ব্যবস্থায ইতোমধ্যেই প্রভূত চাপের সম্মুখীন। \n\n\n=== ব্যাপকহারে সংক্রামিত উল্লেখযোগ্য দেশ ===\n\n\n==== গণতান্ত্রিক কঙ্গো প্রজাতন্ত্র ====\n২০২৪ সালের জুলাই পর্যন্ত, গণতান্ত্রিক কঙ্গো প্রজাতন্ত্রে মাংকি পক্সের ১৩,৭৯১ টি ঘটনা রিপোর্ট করা হয়েছে এবং কমপক্ষে ৪৫০ জনের মৃত্যু নিশ্চিত করা হয়েছে। \n\n\n=== সীমিত স্থানীয় সংক্রমণ সহ দেশ ===\n২০২৪ সালের আগস্ট পর্যন্ত, তেরোটি দেশে মাংকি পক্সের সংক্রমণ ঘটেছে; WHO রিপোর্ট করেছে যে mpox স্ট্রেনের নতুন কেস, যার সবকটিই DRC-তে প্রাদুর্ভাবের সাথে যুক্ত, চারটি পূর্ব আফ্রিকান দেশ: বুরুন্ডি, কেনিয়া, রুয়ান্ডা এবং উগান্ডায় প্রথমবারের মতো শনাক্ত করা হয়েছে। \n\n\n==== মধ্য আফ্রিকান প্রজাতন্ত্র ====\n২০২৪ সালের ৩০ জুলাই, মধ্য আফ্রিকান প্রজাতন্ত্র বাংগিতে এমপক্সের প্রাদুর্ভাব ঘোষণা করে যার আগে পর্যন্ত এই রোগটি বেশিরভাগ গ্রামাঞ্চলে সীমাবদ্ধ ছিল। \n\n\n==== সুইডেন ====\n২০২৪ সালের ১৫ আগস্ট সুইডেনের জনস্বাস্থ্য সংস্থা আফ্রিকার বাইরে প্রথম কেস রিপোর্ট করেছে।এই রোগের প্রাদুর্ভাবে প্রভাবিত আফ্রিকার একটি এলাকায় থাকার সময় ক্লেড 1 এমপক্সে আক্রান্ত একজন ব্যক্তিকে নিয়ে এই সংক্রমণ ঘটে।  এক বিবৃতিতে সংস্থাটি জানায় যে এই রোগ সুইডেনে সাধারণ জনগণের জন্য উচ্চ ঝুঁকির প্রতিনিধিত্ব করে না, তবে মাঝে মাঝে সংক্রামিত ব্যাক্তির দেশে আগমনের ঘটনা ঘটতে পারে । \n\n\n==== পাকিস্তান ====\n১৫ আগস্ট ২০২৪-এ, পাকিস্তানের ন্যাশনাল কমান্ড অ্যান্ড অপারেশন সেন্টার  খাইবার পাখতুনখোয়া প্রদেশে এমপক্সের একটি সন্দেহভাজন কেস রিপোর্ট করেছে,    আক্রান্ত ব্যক্তি মারদানের একজন বাসিন্দা যিনি সম্প্রতি আরব থেকে ফিরে এসেছিলেন  পরবর্তীতে পাকিস্তানি স্বাস্থ্য মন্ত্রক দ্বারা ব্যক্তিটির এমপক্স নির্ণয় করা হয়েছে বলে নিশ্চিত করা হয়েছে। \n\n\n== তথ্যসূত্র =="}