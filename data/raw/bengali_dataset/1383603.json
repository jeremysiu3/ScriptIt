{"pageid": 1383603, "title": "হেলভেতি তেক্কে, বেরাত", "url": "https://bn.wikipedia.org/wiki?curid=1383603", "content": "হেলভেতি তেক্কে (আলবেনীয়: Teqeja e Helvetive) আলবেনিয়ার বেরাত শহরে অবস্থিত একটি সাংস্কৃতিক নিদর্শন হিসেবে স্বীকৃত সুফি ধর্মীয় কেন্দ্র। এটি ১৭৮২ সালে আহমেত কুর্ত পাশা কর্তৃক নির্মিত হয় এবং সুফি তরিকার হেলভেতি তরিকার সাথে সংশ্লিষ্ট।\nএই তেক্কে-র মূল কাঠামোর মধ্যে রয়েছে একটি বর্গাকৃতি নামাজ হল, একটি ছোট বিশেষ উপাসনাকক্ষ এবং একটি দৃষ্টিনন্দন বারান্দা যা নামাজ হলের প্রবেশপথে অবস্থিত। নামাজ হলের ভেতরে কাঠের তৈরি অলঙ্কারপূর্ণ একটি মাফিল রয়েছে। পূর্ব দিকের দেয়ালে রয়েছে মিহরাব, যা পাথরের স্ট্যালাকটাইট নকশায় সজ্জিত। অভ্যন্তরীণ দেয়ালগুলোতে আঁকা রয়েছে আটটি ফ্রেস্কো চিত্রকর্ম, যেখানে মুসলিম ঘরবাড়ি, ধর্মীয় স্থাপনা ও প্রাকৃতিক দৃশ্য চিত্রিত হয়েছে।\nএই চিত্রকর্মগুলোর নিচের দেয়ালজুড়ে ছিদ্র তৈরি করা হয়েছে, যা নামাজ কক্ষে শব্দ প্রতিধ্বনি নিয়ন্ত্রণ ও শ্রুতিযোগ্যতা বৃদ্ধিতে সহায়ক। নামাজ হলের ছাদ কাঠের তৈরি এবং এটি চিত্রকর্ম দ্বারা সজ্জিত। ছাদে ইসলামী শিল্পরীতিতে অভিযোজিত বারোক শৈলীতে চিত্রাঙ্কন রয়েছে এবং এটি ১৪ ক্যারেট সোনার পাত দিয়ে আবৃত। এই অলংকরণ করেন মাষ্টার দুশ বারকা।\nনামাজ হলের সাথে সংযুক্ত একটি ঘরে পূর্বে আহমেত কুর্ত পাশা ও তাঁর পুত্রের সমাধি ছিল। তেক্কের বারান্দায় পাঁচটি পাথরের স্তম্ভ রয়েছে, যা প্রাচীন গ্রিক নগরী অ্যাপোলোনিয়া থেকে সংগ্রহ করা হয়েছে। মূল প্রবেশপথের ওপর একটি শিলালিপি রয়েছে, যেখানে তেক্কের মহত্ত্ব এবং আহমেত কুর্ত পাশার প্রতি শ্রদ্ধা নিবেদন করা হয়েছে।\nএই অঞ্চলে উসমানীয় আমলের শেষভাগের কিছু স্মৃতিস্তম্ভ এখনো টিকে আছে, যার মধ্যে ভ্রিওনি পরিবারর প্রাসাদের ফটক ও সমাধি রয়েছে। তদ্ব্যতীত ভলোরা পরিবারর তৈরি আরও কিছু নিদর্শনও রয়েছে।\n\n\n== তথ্যসূত্র =="}