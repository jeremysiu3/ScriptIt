{"pageid": 1119394, "title": "মাতৃ ভাণ্ডার", "url": "https://bn.wikipedia.org/wiki?curid=1119394", "content": "মাতৃ ভাণ্ডার হল একটি বাংলাদেশী ঐতিহ্যবাহী মিষ্টান্ন দোকান যা রসমালাইয়ের জন্য বিখ্যাত। বাংলাদেশের স্বাধীনতার পর এই দোকানের রসমালাই দিয়ে বঙ্গভবনের বিদেশি অতিথিদের আপ্যায়ন করা হয়। সার্ক সম্মেলনে বিভিন্ন দেশের রাষ্ট্রপ্রধানদের এই দোকানের রসমালাই দিয়ে আপ্যায়ন করা হয়েছে। বাংলাদেশে নিযুক্ত দুই সাবেক মার্কিন রাষ্ট্রদূত আর্ল রবার্ট মিলার ও গীতা পাসি মাতৃ ভাণ্ডারের রসমালাইয়ের প্রশংসা করেছেন।\n\n\n== অবস্থান ==\nকুমিল্লার কান্দিরপাড় থেকে ২০০ গজ পূর্বে মনোহরপুরে অবস্থিত মাতৃ ভাণ্ডারের দোকান। এর দুপাশে ভগবতী পেরা ভাণ্ডার এবং শীতল ভাণ্ডার নামে দুটি ঐতিহ্যবাহী মিষ্টান্ন দোকান রয়েছে। এসব দোকানের কাছেই অবস্থিত রাজরাজেশ্বরী কালীবাড়ি।\n\n\n== ইতিহাস ==\n\"মাতৃ ভাণ্ডার\" মিষ্টান্ন দোকানের প্রতিষ্ঠাতা ছিলেন ব্রাহ্মণবাড়িয়ার দুই ভাই খনিন্দ্র সেন এবং মণীন্দ্র সেন। তারা কৈলাশ ভবনের মালিক ইন্দুভূষণ দত্তের কাছ থেকে জায়গা নিয়ে ১৯৩০ সালে কুমিল্লা শহরের মনোহরপুরে মিষ্টির দোকান শুরু করেন। তারা তাদের বাণিজ্যিক নামে রসমালাই বিক্রি করতে শুরু করে এবং এটি কুমিল্লা এবং সারা বাংলায় বিখ্যাত হয়ে ওঠে। মণীন্দ্র সেন অবিবাহিত ছিলেন। খনিন্দ্রের ছেলে শঙ্কর সেন ১৯৪০ সালে সেনের মৃত্যুর পর দোকানের দায়িত্ব নেন। ২০১৮ সালে শঙ্কর সেনের মৃত্যুর পর মাতৃ ভাণ্ডারের বর্তমান মালিক হয়েছেন অনির্বাণ সেন গুপ্ত; যিনি খনিন্দ্র সেনের নাতি। বর্তমানে মাতৃ ভাণ্ডারের রসমালাই কুমিল্লার ঐতিহ্যবাহী মিষ্টি।\n\n\n== মালিকানা ==\n১ম প্রজন্ম: খনিন্দ্র সেন গুপ্ত ও মণীন্দ্র সেন গুপ্ত\n২য় প্রজন্ম: শঙ্কর সেন গুপ্ত\n৩য় প্রজন্ম: অনির্বাণ সেন গুপ্ত\n\n\n== বিক্রয় ==\n২০২১ সালে রসমালাইয়ের দাম প্রতি কেজি ছিল ২৮০ টাকা। সর্বোচ্চ ৫ কেজি পর্যন্ত ক্রয়ের সীমা রয়েছে। মাতৃ ভাণ্ডার প্রতিদিন কমপক্ষে ১০০০ কেজি রসমালাই বিক্রি করে। ২০২৪ সালে রসমালাইয়ের দাম বেড়ে প্রতি কেজি ৩৫০ টাকায় পৌঁছে যায়।\n\n\n== নকল মাতৃ ভাণ্ডার ==\nকান্দিরপাড়ের নিকটবর্তী মনোহরপুর ছাড়া আর কোথাও মাতৃ ভাণ্ডারের কোনও দোকান বা শাখা নেই। কিন্তু পুরো কুমিল্লা জুড়েই ‘মাতৃ ভাণ্ডার’ নামে একই রকম অনেক মিষ্টি-রসমালাইয়ের দোকান রয়েছে। কুমিল্লা জেলায় ঢাকা-চট্টগ্রাম মহাসড়কের দুইপাশে প্রায় একই নামে ৭০টিরও বেশি দোকান আছে। তাই মনোহরপুরে দোকানটির অবস্থানের কথা না জানলে আসল মাতৃ ভাণ্ডারের দোকান খুঁজে পাওয়া দুষ্কর। বেশিরভাগ ক্ষেত্রে নকল দোকানগুলোর নামের মধ্যে সামান্য পার্থক্য থাকে; যেমন নামের আগে ‘নিউ’, ‘আদি’, ‘প্রসিদ্ধ’ ইত্যাদি শব্দ বসানো হয়ে থাকে।\n\n\n== ভৌগোলিক নির্দেশক নিবন্ধন ==\nসরকার মাতৃ ভাণ্ডারের জন্য রসমালাইয়ের ভৌগোলিক নির্দেশক (জিআই) নিবন্ধন পেতে প্রচেষ্টা চালিয়ে যাওয়ার পর  মাতৃ ভাণ্ডার ১ জানুয়ারি ২০২৪ সালে ৪টি পণ্যের পাশাপাশি স্বীকৃতি পায়।\n\n\n== সমালোচনা ==\n২০২৪ সালের ২২ ডিসেম্বর একটি ভ্রাম্যমাণ অভিযানে মাতৃ ভাণ্ডারের কর্তৃপক্ষের মালিকানাধীন একটি অননুমোদিত কারখানায় অস্বাস্থ্যকর পরিবেশে রসমালাই ও অন্যান্য মিষ্টান্ন তৈরি করতে দেখা যায়। এস এস ফুড প্রোডাক্টস নামের এই কারখানায় পোকামাকড় ও তেলাপোকা পাওয়া যায় এবং পচা মিষ্টির দুর্গন্ধ ছড়িয়ে পড়ছিল। অভিযানে কুমিল্লা জেলা প্রশাসন ও বিএসটিআই কর্তৃপক্ষ দেড় লাখ টাকা জরিমানা করে এবং কারখানার স্বত্বাধিকারী তমাল সাহা এই অস্বাস্থ্যকর পরিবেশের কথা স্বীকার করে প্রয়োজনীয় ব্যবস্থা গ্রহণের অঙ্গীকার করেন।\n\n\n== তথ্যসূত্র ==\n\n\n== বহিঃসংযোগ ==\n\nহক, গাজিউল (১৭ আগস্ট ২০১৯)। \"কুমিল্লার রসমালাই\"। প্রথম আলো। \nইউটিউবে আদি মাতৃভাণ্ডারের খোঁজে"}