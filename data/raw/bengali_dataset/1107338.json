{"pageid": 1107338, "title": "লুৎফুর রহমান বর্ণভী", "url": "https://bn.wikipedia.org/wiki?curid=1107338", "content": "লুৎফুর রহমান বর্ণভী (১৯১৬ – ১৯৭৭) ছিলেন একজন বাংলাদেশি দেওবন্দি ইসলামি পণ্ডিত,লেখক, সম্পাদক ও ইসলামি বক্তা। তিনি হুসাইন আহমদ মাদানির শিষ্য ছিলেন। তিনি অরাজনৈতিক ইসলামি সংঘটন আঞ্জুমানে হেফাজতে ইসলাম বাংলাদেশ ও জামিয়া লুৎফিয়া আনওয়ারুল উলুম হামিদনগর বরুণা মাদ্রাসার প্রতিষ্ঠাতা।\n\n\n== জন্ম ==\nলুৎফুর রহমান বর্ণভী ১৯১৬ সালে সিলেটের মৌলভীবাজার জেলার শ্রীমঙ্গল থানাধীন বরুণা গ্রামে জন্মগ্রহণ করেন। তার পিতা মুহাম্মদ হামিদউল্লাহ ও মাতা আমিনা খাতুন।\n\n\n== শিক্ষাজীবন ==\nতার প্রাথমিক লেখাপড়ার হাতেখড়ি বাড়িতে বাবা-মার হাতে। অতঃপর তিনি সিলেটের ঐতিহ্যবাহী গাছবাড়ি জামিউল উলুম কামিল মাদ্রাসা ভর্তি হয়ে দীর্ঘ ৯ বছর লেখাপড়া করার পর ১৯৩৪ সালে উচ্চশিক্ষা লাভের জন্য ভারতের দারুল উলূম দেওবন্দ চলে যান। সেখানের ৬ বছর লেখাপড়ার পর ১৯৪১ সালে অত্যন্ত সুনামের সহিত দাওরা হাদিস সম্পন্ন করেন। দেওবন্দে তিনি হুসাইন আহমদ মাদানি রহ.-এর কাছে বুখারি শরীফের সবক গ্রহণ করেন। লেখাপড়া শেষ করে ১৯৪১ সালে তিনি দেশে ফিরে আসেন। দেশে প্রত্যাবর্তনকালে হুসাইন আহমদ মাদানি রহ. তাকে আধ্যাত্মিকতার খেলাফত প্রদান করেন। \n\n\n== কর্মজীবন ==\nদেশে ফিরে তিনি আল জামিয়াতুল ইসলামিয়া দারুল উলুম মৌলভীবাজারে শিক্ষকতা শুরু করেন। এখানে ১০ বছর শিক্ষকতা করে তিনি নিজ গ্রাম বরুণায় জামিয়া লুৎফিয়া আনওয়ারুল উলুম হামিদনগর বরুণা মাদ্রাসা প্রতিষ্ঠা করেন। ১৯৪০ এর দশকে তিনি তদানীন্তন ভারতের মুসলমানদের ঐক্য ও সমৃদ্ধির লক্ষ্যে আঞ্জুমানে হেফাজতে ইসলাম প্রতিষ্ঠা করেন। ১৯৬০ সালে তৎকালীন পাকিস্তানের সামরিক শাসক আইয়ুব খানের জন্মনিয়ন্ত্রণ আইনের প্রতিবাদে পল্টন ময়দানে আয়োজিত বিক্ষোভ সমাবেশে তিনি সভাপতিত্ব করেন। ১৯৭১ সালে তিনি বাংলাদেশের মুক্তিযুদ্ধের পক্ষে অবস্থান নেন।\n\n\n== মৃত্যু ==\n১৯৭৭ সালের ১৭ মে (মঙ্গলবার) ভোর পাঁচটায় নিজ বাড়ীতে তিনি মৃত্যুবরণ করেন। মৃত্যুকালে তার বয়স হয়েছিল ৬১ বছর। \n\n\n== আরও দেখুন ==\nদেওবন্দি ব্যক্তিত্বের তালিকা\nআঞ্জুমানে হেফাজতে ইসলাম বাংলাদেশ\nজামিয়া লুৎফিয়া আনওয়ারুল উলুম হামিদনগর বরুণা\nমাসিক হেফাজতে ইসলাম\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ==="}