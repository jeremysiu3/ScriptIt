{"pageid": 1033444, "title": "স্টেফান আম্ব্রোজিউস", "url": "https://bn.wikipedia.org/wiki?curid=1033444", "content": "স্টেফান কফি আম্ব্রোজিউস (জার্মান উচ্চারণ: [ʃtɛfan ambʁo:zi:ʊs], জার্মান: Stephan Ambrosius; জন্ম: ১৮ ডিসেম্বর ১৯৯৮; স্টেফান আম্ব্রোজিউস নামে সুপরিচিত) হলেন একজন জার্মান পেশাদার ফুটবল খেলোয়াড়। তিনি বর্তমানে জার্মানির পেশাদার ফুটবল লীগের দ্বিতীয় স্তর ২. বুন্দেসলিগার ক্লাব হামবুর্গার এবং জার্মানি অনূর্ধ্ব-২১ দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন কেন্দ্রীয় রক্ষণভাগের খেলোয়াড় হিসেবে খেললেও মাঝেমধ্যে রক্ষণাত্মক মধ্যমাঠের খেলোয়াড় হিসেবে খেলে থাকেন।\nজার্মান ফুটবল ক্লাব আইনিংকাইট ভিলহেমসবুর্গের যুব পর্যায়ের হয়ে খেলার মাধ্যমে আম্ব্রোজিউস ফুটবল জগতে প্রবেশ করেছেন এবং পরবর্তীকালে ভিলহেমসবুর্গ, জাংকট পাওলি এবং হামবুর্গারের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, জার্মান ক্লাব হামবুর্গার ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; হামবুর্গার ২-এর হয়ে তিনি ৫১ ম্যাচে ১টি গোল করেছেন। হামবুর্গার ২-এর হয়ে খেলাকালীন ২০১৭–১৮ মৌসুমে তিনি হামবুর্গারের মূল দলের হয়ে অভিষেক করেছেন।\n২০২০ সালে, আম্ব্রোজিউস জার্মানি অনূর্ধ্ব-২১ দলের হয়ে জার্মানির বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nস্টেফান কফি আম্ব্রোজিউস ১৯৯৮ সালের ১৮ই ডিসেম্বর তারিখে জার্মানির হামবুর্গে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবা-মা উভয়েই ঘানায়ীয় বংশোদ্ভূত।\n\n\n== আন্তর্জাতিক ফুটবল ==\nআম্ব্রোজিউস জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০২০ সালের ১২ই নভেম্বর তারিখে তিনি স্লোভেনিয়া অনূর্ধ্ব-২১ দলের বিরুদ্ধে ম্যাচে জার্মানি অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের জার্মানি অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nডিএফবিতে স্টেফান আম্ব্রোজিউস (ইংরেজি) (এছাড়াও জার্মান ভাষায় উপলব্ধ) \nসকারওয়েতে স্টেফান আম্ব্রোজিউস  (ইংরেজি)  \nসকারবেসে স্টেফান আম্ব্রোজিউস (ইংরেজি) \nবিডিফুটবলে স্টেফান আম্ব্রোজিউস  (ইংরেজি)  \nওয়ার্ল্ডফুটবল.নেটে স্টেফান আম্ব্রোজিউস (ইংরেজি)"}