{"pageid": 1155717, "title": "কালসিম", "url": "https://bn.wikipedia.org/wiki?curid=1155717", "content": "কালসিম (বৈজ্ঞানিক নাম: Papilio castor(Westwood)) এক প্রজাতির বড় আকারের প্রজাপতি, যার শরীর ও ডানা মূখ্যত কালচে বর্ণের। এরা ‘প্যাপিলিওনিডি’ পরিবারের এবং 'প্যাপিলিওনিনি' উপগোত্রের সদস্য।\n\n\n== আকার ==\nকালসিম এর প্রসারিত অবস্থায় ডানার আকার ১০০-১৩০ মিলিমিটার দৈর্ঘ্যের হয়।\n\n\n== উপপ্রজাতি ==\nভারতে প্রাপ্ত কালসিম এর উপপ্রজাতি হল- \n\nPapilio castor castor Westwood, 1842 – Patkai Common Raven\nPapilio castor polias Jordan, 1909 – Himalayan Common Raven\n\n\n== বিস্তার ==\nএদের ভারতএ সিকিম থেকে অরুণাচল প্রদেশ, নেপাল, ভুটান, বাংলাদেশ এবং মায়ানমার এর বিভিন্ন অঞ্চলে পাওয়া যায়।\n\n\n== বর্ণনা ==\nপ্রজাপতির দেহাংশের পরিচয় বিশদ জানার জন্য প্রজাপতির দেহ এবং ডানার অংশের নির্দেশিকা দেখুন:-\nলেজহীন কালো রঙ এর এই সোয়ালোটেল প্রজাতি কাওয়া এবং খাগড়া এর সাথে বিভ্রম ঘটায়। কালসিম এর স্ত্রী প্রকার খাগড়াএর clytia রূপটির সাথে ভীষণ রকম সাদৃশ্যপূর্ণ এবং পুরুষ প্রকারকে লেজহীন চান্দা মনে হয়।\n\n\n=== পুরুষ ===\nডানার উপরিতল কালো, সামনের ডানার উপরিতল দাগ-ছোপহীন। পিছনের ডানার উপরিপৃষ্ঠে ৪ থেকে ৭ নং সেল এর লাগোয়া অংশে সাদা ডিসকাল পটি বর্তমান এবং উক্ত পটিগুলি কালো শিরা দ্বারা সুস্পষ্ট ভাবে বিভক্ত। ডানার নিম্নপৃষ্ঠ উপরিপৃষ্ঠেরই অনুরূপ, শুধুমাত্র সামনের ডানায় সেল এর বহিঃপ্রান্তে একটি ছোট ছোপ এবং কিছু সাদা ক্ষুদ্র টার্মিনাল ও সাবটার্মিনাল ছোপের অবিন্যস্ত সারি দেখা যায়।\n\n\n=== স্ত্রী ===\nডানার উভয়পৃষ্ঠই কালচে বাদামী। সামনের ডানার উপরিতলে সেল এর প্রান্তভাগে একটি একটি ছোট সাদা ছোপ এবং প্রতিটি শিরামধ্যে টার্মিনাল এবং সাব-টার্মিনাল সাদা ছোট ছোপের নিয়ত সারি বিদ্যমান। শিরামধ্যে ডিসকাল অংশে ফ্যাকাশে লম্বাটে দাগ থাকতেও পারে, নাও থাকতে পারে। পিছনের ডানার উপরিপৃষ্ঠে একসারি চওড়া ধূসর রঙা অথবা হলদেটে দাগ অথবা ডোরা বর্তমান। এছাড়া একসারি অর্ধচন্দ্রাকৃতি সাব-টার্মিনাল ছোপ এবং টার্মেন শিরামধ্যে সরু সাদা রেখাঙ্কিত। ডানার নিম্নপৃ্যষ্ঠ অনুরূপ।\n\n\n== আচরণ ==\nধীরগতির উড়ান বিশিষ্ট এই প্রজাতিকে প্রায়শই দেখা যায়। পাহাড়ী জঙ্গলে ১২০০ মিটার উচ্চতা অবধি এদের বিচরন  চোখে পড়ে এবং প্রিয় বাসভূমি হল জঙ্গলের কিনারা এবং জঙ্গলের পথ। পুরুষ প্রকারদের ভিজা মাটি এবং নদী অথবা ঝর্নার ভিজে পাথর অথবা বালিতে ও হাতির বিষ্ঠায় অন্যান্য সোয়ালোটেল প্রজাতির সাথে মাড-পাডল করতে দেখা যায়। গ্রীষ্মকালের মাসগুলিতে এবং জুলাই-আগষ্ট মাসে এদের দর্শন মেলে।\n\n\n== তথ্যসূত্র ==\n\n\n== বহিঃসংযোগ =="}