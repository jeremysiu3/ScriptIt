{"pageid": 1179740, "title": "দক্ষিণ ভারতীয় ডার্বি", "url": "https://bn.wikipedia.org/wiki?curid=1179740", "content": "দক্ষিণ ভারতীয় ডার্বি (যা দক্ষিণাঞ্চল ডার্বি নামেও পরিচিত) হলো একটি ফুটবল ডার্বি, যা দক্ষিণ ভারতের তিনটি পেশাদার ফুটবল ক্লাবের (বেঙ্গালুরু, চেন্নাইয়িন এবং কেরল ব্লাস্টার্স) মধ্যে অনুষ্ঠিত হয়। ক্লাবগুলোর ভৌগোলিক নৈকট্য প্রতিদ্বন্দ্বিতায় উল্লেখযোগ্য অবদান রাখে। এর পাশাপাশি, ওয়েস্ট ব্লক ব্লুজ এবং মাঞ্জাপ্পাদা (যথাক্রমে বেঙ্গালুরু এবং কেরল ব্লাস্টার্সের ফ্যান ক্লাবের মধ্যে প্রতিযোগিতা) এই দুটি ক্লাবের মধ্যে প্রতিদ্বন্দ্বিতাকে আরও তীব্র করে তোলে।\nবেঙ্গালুরু ২০১৩ সালে প্রতিষ্ঠিত হয়েছে; অন্যদিকে কেরল ব্লাস্টার্স এবং চেন্নাইয়িন তার এক বছর পরে প্রতিষ্ঠিত হয়েছে। ২০১৪ সালে প্রথম দক্ষিণ ভারতীয় ডার্বি অনুষ্ঠিত হয়েছে, উক্ত সময় ইন্ডিয়ান সুপার লিগের উদ্বোধনী মৌসুমে কেরল ব্লাস্টার্স এবং চেন্নাইয়িন প্রথমবারের মতো মুখোমুখি হয়েছিল। বেঙ্গালুরু ২০১৭ সালে ইন্ডিয়ান সুপার লিগে (আইএসএল) যোগদান করে, যার ফলে প্রথমবারের মতো কেরল ব্লাস্টার্স এবং চেন্নাইয়িন একই স্তরের ফুটবল লিগে অংশগ্রহণ করেছিল। ২০১৭ সালের ১৭ই ডিসেম্বর তারিখে চেন্নাইয়িনের বিরুদ্ধে বেঙ্গালুরু প্রথমবারের মতো দক্ষিণ ভারতীয় ডার্বিতে অংশগ্রহণ করেছিল একই বছরের ৩১শে ডিসেম্বর তারিখে কেরল ব্লাস্টার্সের বিরুদ্ধে তারা তাদের প্রথম দক্ষিণ ভারতীয় ডার্বি ম্যাচে অংশগ্রহণ করেছিল।\n\n\n== ইতিহাস ==\nকর্ণাটক, কেরল এবং তামিলনাড়ু দক্ষিণ ভারতের পাঁচটি রাজ্যের মধ্যে তিনটি রাজ্য, যারা তাদের সীমানা ভাগ করে থাকে। কেরল ব্লাস্টার্স কেরালার পশ্চিমে কোচিতে অবস্থিত; চেন্নাইয়িন তামিলনাড়ুর উত্তর-পূর্বাঞ্চলের চেন্নাইয়ে অবস্থিত; বেঙ্গালুরু কর্ণাটকের দক্ষিণ-পূর্বে বেঙ্গালুরুতে অবস্থিত। যদিও হায়দ্রাবাদ তেলঙ্গানায় অবস্থিত (প্রযুক্তিগতভাবে দক্ষিণ ভারতীয় কেননা এটি দক্ষিণ ভারতের উত্তরে অবস্থিত), তবে তা এই তিনটি ক্লাব হতে অনেক দূরে অবস্থিত, এটি সাধারণত একটি দক্ষিণ ভারতীয় ক্লাব হিসেবে বিবেচিত হয় না। \n২০১৩ সালের জুলাই মাসে, বেঙ্গালুরু ২০১৩–১৪ আই লিগ মৌসুমে খেলার জন্য সরাসরি প্রবেশকারী হিসেবে প্রতিষ্ঠিত হয়েছিল। একই সাথে, আটটি নতুন ক্লাবের মধ্যে একটি নতুন প্রতিযোগিতা শুরু করার পরিকল্পনা ছিল; ২০১৩ সালের ২১শে অক্টোবর আইএমজি-রিলায়েন্স, স্টার স্পোর্টস এবং সর্বভারতীয় ফুটবল ফেডারেশন আনুষ্ঠানিকভাবে আইএসএল প্রতিষ্ঠিত করে। কেরল ব্লাস্টার্স এবং চেন্নাইয়িন ২০১৪ সালে লিগের দক্ষিণ ভারতীয় ক্লাব হিসেবে প্রতিষ্ঠিত হয়েছিল। ২০১৪ সালের ২১শে অক্টোবর তারিখে মেরিনা এরিনায় প্রথম আনুষ্ঠানিক দক্ষিণ ভারতীয় ডার্বি অনুষ্ঠিত হয়েছিল, যেখানে চেন্নাইয়িন কেরল ব্লাস্টার্সের বিরুদ্ধে ২–১ গোলের ব্যবধানে জয়লাভ করেছিল। তবে, চেন্নাইয়িন এবং কেরল ব্লাস্টার্সের মধ্যে প্রতিদ্বন্দ্বিতা ২০১৪ সালের ডিসেম্বর মাসে এক নতুন রূপ ধারণ করেছিল, যখন কেরল ব্লাস্টার্স সেমি-ফাইনালে চেন্নাইয়িনকে ৪–৩ গোলের ব্যবধানে পরাজিত করে ২০১৪ মৌসুমের ফাইনালে উত্তীর্ণ হয়েছিল। ২০১৭ সালে, এআইএফএফ একই সাথে স্বল্প-মেয়াদে আইএসএল এবং আই-লিগ আয়োজনের প্রস্তাব অনুমোদন করে, যার ফলে অদূর ভবিষ্যতে আইএসএল ভারতীয় ফুটবলের শীর্ষ স্তর হয়ে উঠবে। লিগ সম্প্রসারণের অংশ হিসেবে আইএসএলের আয়োজকরা ২০১৭–১৮ ইন্ডিয়ান সুপার লিগ মৌসুমে দুটি নতুন ফ্র্যাঞ্চাইজির জন্য বিড গ্রহণ করে; যার মধ্যে বেঙ্গালুরু একটি ছিল। এর ফলে প্রথমবারের মতো, দক্ষিণ ভারতের তিনটি প্রভাবশালী ক্লাব ভারতের শীর্ষ ফুটবল লীগে প্রতিদ্বন্দ্বিতা করেছিল; যা কলকাতা ডার্বির মতো একটি নতুন ডার্বি তৈরি প্রতিষ্ঠিত হয়ে সাহায্য করেছিল।\n\n\n== বেঙ্গালুরু বনাম চেন্নাইয়িন ==\n২০১৭ সালের ১৭ই ডিসেম্বর তারিখে বেঙ্গালুরুর ঘরের মাঠ শ্রী কান্তিরাভা স্টেডিয়ামে বেঙ্গালুরু এবং চেন্নাইয়িন প্রথমবারের মুখোমুখি হয়েছিল, ম্যাচটি চেন্নাইয়িন ২–১ গোলের ব্যবধানে জয়লাভ করেছিল। উক্ত মৌসুমে তারা তিনবার মুখোমুখি হয়েছিল; শেষবার ২০১৭–১৮ সালের ইন্ডিয়ান সুপার লিগ মৌসুমের ফাইনালে চেন্নাইয়িন বেঙ্গালুরুকে ৩–২ গোলের ব্যবধানে পরাজিত করেছিল, যার ফলে তারা তাদের দ্বিতীয় ইন্ডিয়ান সুপার লিগ শিরোপা জয়লাভ করে। এরপর থেকে, উভয় দলের সমর্থকরা একটি প্রতিদ্বন্দ্বিতা গড়ে তুলতে শুরু করে। ভক্ত এবং খেলোয়াড়দের মধ্যে প্রতিদ্বন্দ্বিতা আরও তীব্র হয়ে ওঠে, যখন চেন্নাইয়িনের সমর্থকরা রাফায়েল আউগুস্তো সম্পর্কে একটি বিতর্কিত ব্যানার প্রদর্শন করে যখন তিনি ২০১৯-২০ ইন্ডিয়ান সুপার লিগ মৌসুমে বেঙ্গালুরুর হয়ে খেলার জন্য চেন্নাইয়িন ত্যাগ করেন। সমর্থকদের প্রথম সংঘর্ষের পর থেকে বেঙ্গালুরু এবং চেন্নাইয়িনের মধ্যে একটি ম্যাচ দক্ষিণ ডার্বিতে সবচেয়ে প্রতীক্ষিত।\n\n\n== বেঙ্গালুরু বনাম কেরালা ব্লাস্টার্স ==\n২০১৭ সালের ৩১শে ডিসেম্বর তারিখে, কেরল ব্লাস্টার্স এবং বেঙ্গালুরু প্রথমবারের মতো মুখোমুখি হয়েছিল, যেখানে বেঙ্গালুরু ৩–১ গোলের ব্যবধানে ম্যাচটি জয়লাভ করেছিল। তবে, কেরল ব্লাস্টার্স এবং বেঙ্গালুরুর মধ্যে প্রতিদ্বন্দ্বিতা ভারতীয় ফুটবলে একটি অনন্য বিষয়, কারণ এই জুটি একে অপরের বিরুদ্ধে খেলার আগেই এটি বিকশিত হয়েছিল। এই প্রতিদ্বন্দ্বিতার উৎপত্তি উভয় ক্লাবের ফ্যান বেস – কেরল ব্লাস্টার্সের মাঞ্জাপ্পাদা এবং বেঙ্গালুরুর ওয়েস্ট ব্লক ব্লুজ-এর মধ্যে প্রতিযোগিতা হতে। ২০১৭ সালে যখন বেঙ্গালুরু ইন্ডিয়ান সুপার লিগে যোগদান করে, তখন এটিও ঘোষণা করা হয়েছিল যে সি কে বিনিথ এবং রিনো আন্তো, যারা উভয়ই বেঙ্গালুরু হতে ধারে ২০১৬ মৌসুমে কেরল ব্লাস্টার্সের হয়ে খেলেছিলেন, অতঃপর তারা কেরল ব্লাস্টার্সের সাথে স্থায়ীভাবে চুক্তিবদ্ধ হবেন। ২০১৭ সালের আগস্ট মাসে, এএফসি কাপ আন্তঃঅঞ্চলের প্রথম লেগে বেঙ্গালুরু উত্তর কোরিয়ার বিপক্ষে ঘরের মাঠে খেলেছিল, তখন বিনিথ এবং আন্তো উভয়ই শ্রী কান্তিরাভা স্টেডিয়ামে খেলাটি দেখার জন্য উপস্থিত ছিলেন। যদিও ওয়েস্ট ব্লক ব্লুজদের বেশিরভাগই বিনিথ এবং আন্তোর জন্য তাদের উপস্থিতি এবং ক্লাবে তাদের অবদানের কথা স্বীকার করে তাদের বিশেষ মন্ত্র গাইতে শুরু করে, দলের মধ্যে বেশ কয়েকজন সমর্থকও কেরল ব্লাস্টার্সের বিরুদ্ধে আপত্তিকর স্লোগান দিতে শুরু করে। পরে গ্রুপগুলোর মধ্যে উত্তেজনা শুরু হয় যখন রিনো আন্তো সামাজিক যোগাযোগ মাধ্যমে এই ঘটনায় তার অসন্তুষ্টি প্রকাশ করেন। প্রতিদ্বন্দ্বিতা আরও তীব্র হয়ে ওঠে যখন গ্রুপগুলো সামাজিক যোগাযোগ মাধ্যমে ব্যঙ্গ-বিদ্রুপ পোস্ট করে একে অপরের বিরুদ্ধে মন্তব্য করতে শুরু করে। ২০২১ ডুরান্ড কাপে আইএসএলের বাইরে প্রথমবারের মতো দুই দল মুখোমুখি হয়েছিল এবং ২০২১ সালের ১৫ই সেপ্টেম্বর তারিখে বেঙ্গালুরু ম্যাচটি ২–০ গোলে জয়লাভ করেছিল। ২০১৭ সালের ডিসেম্বর মাসে, তাদের প্রথম সাক্ষাতের পর থেকে, কেরল ব্লাস্টার্স এবং বেঙ্গালুরুর মধ্যে একটি ম্যাচ ইন্ডিয়ান সুপার লিগের সবচেয়ে প্রত্যাশিত ডার্বিগুলোর মধ্যে একটি এবং প্রায়শই এটিকে \"আসল দক্ষিণ ভারতীয় ডার্বি\" অথবা \"রিয়াল সাউথ ইন্ডিয়ান ডার্বি\" হিসেবে উল্লেখ করা হয়।\n\n\n== চেন্নাইয়িন বনাম কেরালা ব্লাস্টার্স ==\nকেরল ব্লাস্টার্স এবং চেন্নাইয়িন ২০১৪ সালে ইন্ডিয়ান সুপার লিগের (আইএসএল) উদ্বোধনী মৌসুমে প্রতিদ্বন্দ্বিতাকারী আটটি ক্লাবের মধ্যে দুটি হিসেবে প্রতিষ্ঠিত হয়েছিল। ২০১৪ সালে ২১শে অক্টোবর তারিখে মেরিনা এরিনায় তাদের প্রথম ম্যাচ অনুষ্ঠিত হয়েছে, যেখানে চেন্নাইয়িন ২–১ গোলের ব্যবধানে জয়লাভ করেছে। কোচিতে অনুষ্ঠিত দ্বিতীয় ম্যাচেও চেন্নাইয়িন ১–০ গোলে জয়লাভ করেছে। ক্লাবগুলো উক্ত মৌসুমের প্লে অফের সেমি-ফাইনালে পুনরায় একে অপরের মুখোমুখি হয়েছিল; দুই লেগ মিলিয়ে প্রথম ম্যাচে চেন্নাইয়িনকে ৩–০ গোলে পরাজিত করে কেরল ব্লাস্টার্স। দ্বিতীয় লেগের নিয়মিত সময়ের খেলা শেষে, চেন্নাইয়িন উক্ত লেগে ৩–০ গোলে এগিয়ে থাকলে সামগ্রিকভাবে ফলাফল ৩–৩-এ সমতায় থাকে এবং খেলা অতিরিক্ত সময়ে গড়ায়। তবে, ১১৬তম মিনিটে স্টিফেন পিয়ারসন কেরল ব্লাস্টার্সের হয়ে গোল করে দলকে সামগ্রিকভাবে ৪–৩ ব্যবধানে জয়লাভ করতে সাহায্য করেছেন।\n২০১৬ সালে, চেন্নাইয়িনের ম্যানেজার মার্কো মাতেরাৎসিকে চেন্নাইয়িন এবং কেরল ব্লাস্টার্সের এক খেলোয়াড়ের মধ্যে মারামারিতে জড়িত থাকার কারণে এক ম্যাচের জন্য নিষিদ্ধ করা হয়েছিল। এই ঘটনার ফলে কেরল ব্লাস্টার্সের সমর্থকরা কোচির ফিরতি লেগে জিনেদিন জিদানের মুখোশ পরিধান করে ছিল, যা ক্লাবগুলোর প্রতিদ্বন্দ্বিতাকে আরও তীব্র করে তোলে।\n\n\n== পরিসংখ্যান ==\nনিম্নে উল্লেখিত ছকে দলগুলোর মধ্যকার খেলা সকল ম্যাচ অন্তর্ভুক্ত করা হয়েছে। ২০১৪ সালের ২১শে অক্টোবর তারিখে কেরল ব্লাস্টার্স এবং চেন্নাইয়িনের মধ্যে অনুষ্ঠিত প্রথম খেলা থেকে শুরু করে ২০২২ সালের ৩০শে জানুয়ারি তারিখে অনুষ্ঠিত কেরল ব্লাস্টার্স এবং বেঙ্গালুরুর মধ্যকার সাম্প্রতিকতম দক্ষিণ ভারতীয় ডার্বি পর্যন্ত। \n\n২৬ ফেব্রুয়ারি ২০২২ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nবেঙ্গালুরুর প্রাতিষ্ঠানিক ওয়েবসাইট (ইংরেজি)\nচেন্নাইয়িনের প্রাতিষ্ঠানিক ওয়েবসাইট (ইংরেজি)\nকেরল ব্লাস্টার্সের প্রাতিষ্ঠানিক ওয়েবসাইট (ইংরেজি)"}