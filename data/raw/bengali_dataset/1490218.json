{"pageid": 1490218, "title": "সন্ধি পূজা", "url": "https://bn.wikipedia.org/wiki?curid=1490218", "content": "শারদীয়া দুর্গাপূজার অষ্টমী ও নবমী তিথির সন্ধিক্ষণে সন্ধি পূজা অনুষ্ঠিত হয়। অষ্টমী তিথির শেষ চব্বিশ মিনিট এবং নবমীর প্রথম চব্বিশ মিনিট হল সন্ধিক্ষণ।তন্ত্রমতে সন্ধিক্ষণের এই আটচল্লিশ মিনিটের মধ্যে দুর্গাপূজার অন্যতম গুরুত্বপূর্ণ অংশ হল সন্ধিপূজা —  দেবী দুর্গার অসুরদলনীরূপের পূজা।  অর্থাৎ, অষ্টমী এবং নবমী তিথির সন্ধিক্ষণে দেবী দুর্গার আরাধনা হল সন্ধিপূজা। অসুরদলনীরূপে তথা চামুণ্ডীরূপিনী দেবী দুর্গা অষ্টমী ও নবমীর সন্ধিক্ষণে 'চণ্ড' ও 'মুণ্ড' নামের দুই অসুরকে নিধন করেছিলেন। তাই অষ্টমী ও নবমীর সন্ধিক্ষণে দেবী চামুণ্ডার পূজা করা হয়।\nসন্ধিপূজার সময় দেবী সমানে ১০৮ টি মাটির প্রদীপ জ্বালিয়ে দেবীর পায়ে নিবেদিত হয় ১০৮ টি লাল পদ্ম। এই ১০৮টি পদ্মের পেছনেও আছে দুটি পৌরাণিক কাহিনি—\n\n\n== পৌরাণিক কাহিনী ==\nদেবী দুর্গা যখন দশ হস্তে দশ অস্ত্রে সজ্জিতা হয়ে এক অপরূপা সুন্দরী রূপে দুর্দমনীয় মহিষাসুরের সঙ্গে ভয়ানক যুদ্ধে ব্যস্ত, সেই সময়ে মহিষাসুরের দুই বন্ধু 'চণ্ড' ও মুণ্ড' পিছন থেকে দেবীকে আক্রমণ করে। রণণীতি ভঙ্গ হওয়ায় দেবী ক্রোধে ক্ষিপ্ত হন। দেবীর মুখমণ্ডল নীল হয়ে যায় এবং তৃতীয় নয়ন উন্মীলিত করে  চামুণ্ডারূপ ধারণ করেন এবং সন্ধিক্ষণে ভয়ঙ্কর দুই অসুরকে নিধন করেন। \nঅসুর নিধনকালের যুদ্ধে   দেবী দুর্গার সারা অঙ্গ জুড়ে সৃষ্টি হয় ১০৮টি ক্ষত।  ক্ষতগুলোর অসহনীয় জ্বালা হতে মুক্তির জন্য দেবাদিদেব  মহাদেব মা দুর্গাকে দেবীদহে স্নান করার পরামর্শ দেন।\nদেবীদহে দেবীর অবগাহনে একশো সাতটি ক্ষত থেকে সৃষ্টি হয়েছিল একশো সাতটি পদ্মের কিন্তু একটি ক্ষত তখনো অবশিষ্ট ছিল। দেবী দুর্গাকে ১০৮তম ক্ষতের জ্বালায় কষ্ট পেতে দেখে মহাদেবের এক ফোঁটা অশ্রু নিক্ষিপ্ত হয় দেবীর একশো আটতম ক্ষতের ওপর। তাতেই মিলিয়ে গিয়েছিল দেবীর শরীরের অবশিষ্ট ক্ষতটি।  অশ্রুসিক্ত ক্ষতটি হতে যে পদ্মটি জন্ম নিয়েছিল সেটি দেবী দুর্গা নিজে হরণ করেন, কারণ স্বামীর অশ্রুসিক্ত পদ্মফুলটি কেমন করে তিনি চরণে স্থান দেবেন। তাই দেবীদহে থেকে যায় ১০৭ টি পদ্ম। \nত্রেতা যুগে সীতা উদ্ধারে লঙ্কার রাক্ষসরাজা  রাবণকে বধ করার জন্য সন্ধিপূজায় রামচন্দ্র দেবীর পায়ে ১০৮টি পদ্ম উৎসর্গ করতে চান। তাই তিনি ভক্ত হনুমানকে পাঠান দেবীদহে ১০৮টি পদ্ম আনতে। কিন্তু পবনপুত্র হনুমান দেবীদহ থেকে ১০৭টি পদ্ম নিয়ে ফেরেন। কারণ, দেবীদহে আর পদ্ম ছিল না। সুতরাং দেবীর পায়ে নিবেদনের জন্য একটি পদ্ম কম হয়ে যায়। 'সন্ধিক্ষণ' উত্তীর্ণ হয় যাওয়ার উপক্রম হলে  রামচন্দ্র ধনুর্বাণ দিয়ে নিজের নীল পদ্মের ন্যায় চক্ষুদুটির মধ্যে একটি উৎপাটন করে দেবীর পায়ে অর্পণ করতে চান ১০৮তম পদ্ম হিসাবে। চক্ষু উৎপাটনের মুহূর্তে দেবী দুর্গা অবতীর্ণ হন। দেবী দুর্গার বরে বলীয়ান  রামচন্দ্র  অষ্টমী ও নবমীর সন্ধিক্ষণেই রাবণকে বধ করেন।\n\n\n== মাহাত্ম্য ==\nপুরাণে বর্ণিত আছে, অষ্টমী-নবমী তিথির এই সন্ধিক্ষণে রাবণের দশমুণ্ড ছিন্ন করেছিলেন রামচন্দ্র। সন্ধি পূজার মাহাত্ম্য প্রসঙ্গে আরও বলা হয় যে,\n\"অষ্টমীনবমীসন্ধিকালোয়ং বৎসরাত্মীঃ।\nতত্রৈব নবমী ভাগঃ কালঃ কল্পাত্মকো মম॥\"\nযার অর্থ \nঅষ্টমী-নবমীর সন্ধিকালের পূজা এক বছরের তূল্য। অর্থাৎ দেবীর সারাবছর ব্যাপী পূজায় যে ফল হয়, সন্ধিক্ষণের অষ্টমীভাগে একবার পূজা করলে সেই ফলের তুল্য ফল হয়। আর কল্পকাল পূজা করলে যে-ফল হয়, সন্ধির নবমীভাগে পূজা করলে সেই ফল হয়। \n\n\n== পূজার প্রয়োজনীয় উপকরণ ==\nসন্ধিপূজায় ১০৮টি পদ্ম মায়ের পায়ে নিবেদন করা হয়। মায়ের সামনে জ্বালিয়ে দেওয়া হয় মাটির তৈরি ১০৮টি প্রদীপ।  সন্ধিপূজায় অন্যান্য উপকরণ হিসেবে লাগে স্বর্ণাঙ্গুরীয়ক (একটি), লোহা ও নথ (একটি করে), চেলির শাড়ি (একটি), শাড়ি (একটি), মধুপর্কের কাঁসার বাটি (একটি), থালা (একটি), ঘড়া (একটি), দধি, চিনি, মধু, ঘৃত, বালিশ (একটি), মাদুর (একটি), চাঁদমালা (একটি) এবং ভোগ ও আরতির উপকরণ। নৈবেদ্যর মধ্যে প্রধান নৈবেদ্য হিসেবে লাল ফল এবং পুষ্পাদির মধ্যে জবা ফুল থাকতেই হবে।\n\n\n== তথ্যসূত্র =="}