{"pageid": 1089190, "title": "ওস্কার ব্রুসোন", "url": "https://bn.wikipedia.org/wiki?curid=1089190", "content": "ওস্কার ব্রুসোন বারেরাস (স্পেনীয়: Óscar Bruzón; জন্ম: ২৯ মে ১৯৭৭; ওস্কার ব্রুসোন নামে সুপরিচিত) হলেন একজন স্পেনীয় সাবেক পেশাদার ফুটবল খেলোয়াড় এবং ম্যানেজার। তিনি বর্তমানে বাংলাদেশের পেশাদার ফুটবল লিগের শীর্ষ স্তর বাংলাদেশ ফুটবল প্রিমিয়ার লিগের ক্লাব বসুন্ধরা কিংসের প্রধান কোচের দায়িত্ব পালন করছেন। ব্রুসোন তার খেলোয়াড়ি জীবনের অধিকাংশ সময় পোন্তেভেদ্রার হয়ে মধ্যমাঠের খেলোয়াড় হিসেবে খেলেছেন।\nস্পেনীয় ফুটবল ক্লাব কোলেগিও আপোস্তোল যুব পর্যায়ের হয়ে খেলার মাধ্যমে ব্রুসোন ফুটবল জগতে প্রবেশ করেছিলেন এবং পরবর্তীকালে আরেওসার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছিলেন। স্পেনীয় ক্লাব গ্রান পেনিয়ার হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন। অতঃপর ১৯৯৮–৯৯ মৌসুমে তিনি সেলতা বিগো বি-এ যোগদান করেছিলেন। সেলতা বিগো বি-এর সাথে চুক্তিবদ্ধ থাকাকালীন তিনি তিন মৌসুমের জন্য লাস পালমাস বিশ্ববিদ্যালয়ের হয়ে ধারে খেলেছেন। সর্বশেষ ২০০১–০২ মৌসুমে, তিনি সেলতা বিগো বি হতে স্পেনীয় ক্লাব পোন্তেভেদ্রায় যোগদান করেছিলেন; পোন্তেভেদ্রার হয়ে ২ মৌসুম খেলার পর তিনি অবসর গ্রহণ করেছিলেন।\nব্যক্তিগতভাবে, ব্রুসোন বেশ কিছু পুরস্কার জয়লাভ করেছেন, যার মধ্যে সেরা পুরুষ কোচ বিভাগে ২০১৬–১৭ মৌসুমে মালদ্বীপ ফুটবল পুরস্কার এবং ২০১৮–১৯ বাংলাদেশ ফুটবল পুরস্কার জয় অন্যতম। অন্যদিকে, ম্যানেজার হিসেবে, এপর্যন্ত ১০টি শিরোপা জয়লাভ করেছেন, যার মধ্যে ২টি বাংলাদেশ ফুটবল প্রিমিয়ার লিগের শিরোপা জয় অন্যতম।\n\n\n== প্রারম্ভিক জীবন ==\nওস্কার ব্রুসোন বারেরাস ১৯৭৭ সালের ২৯শে মে তারিখে স্পেনের ভিগোয় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== ম্যানেজার ==\nখেলোয়াড়ি জীবনের ইতি টানার পর ২০০৭ সালে, ব্রুসোন স্পেনীয় ফুটবল ক্লাব আরেওসা যুব দলের ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেন। আরেওসা যুব দলের হয়ে মাত্র ২ মৌসুম ম্যানেজারের দায়িত্ব পালন করার পর তিনি সেলতা বিগো যুব দলে ম্যানেজার হিসেবে পুনরায় যোগদান করেছেন। ২০১২–১৩ মৌসুমে, তিনি স্পোর্টিং গোয়ার ম্যানেজারের দায়িত্ব গ্রহণ যোগদান করেছেন। অতঃপর তিনি ভারতীয় ক্লাব মুম্বইয়ের ম্যানেজারের দায়িত্ব গ্রহণ করেন। পরবর্তীতে তিনি নিউ রেডিয়েন্টের ম্যানেজারের দায়িত্ব পালন করেছেন। ২০১৮ সালের ২১শে আগস্ট তারিখ, তিনি বসুন্ধরা কিংসের ম্যানেজারের পদে নিযুক্ত হয়েছেন, যেখানে তিনি ম্যানেজার হিসেবে দীর্ঘ সময় অতিবাহিত করছেন। ২০২১ সালের ১৭ই সেপ্টেম্বর তারিখে, ২০২১ সাফ চ্যাম্পিয়নশিপের জন্য তিনি ২ মাসের মেয়াদে বাংলাদেশ জাতীয় দলের অন্তর্বর্তীকালীন প্রধান কোচের দায়িত্ব গ্রহণ করেছিলেন।\n\n\n== অর্জন ==\n\n\n=== ম্যানেজার ===\nস্পোর্টিং গোয়া\n\nগোয়া পেশাদার লিগ: ২০১৩–১৪\nনিউ রেডিয়েন্ট\n\nধিবেহী প্রিমিয়ার লিগ: ২০১৭\nমালদ্বীপ এফএ কাপ: ২০১৭\nমালদ্বীপ প্রেসিডেন্টস কাপ: ২০১৭\nমালদ্বীপ এফএ চ্যারিটি শিল্ড: ২০১৮\nবসুন্ধরা কিংস\n\nবাংলাদেশ স্বাধীনতা কাপ: ২০১৮\nবাংলাদেশ ফুটবল প্রিমিয়ার লিগ: ২০১৮–১৯, ২০২১\nবাংলাদেশ ফেডারেশন কাপ: ২০১৯–২০, ২০২০–২১\n\n\n=== ব্যক্তিগত ===\nমালদ্বীপ ফুটবল পুরস্কার সেরা পুরুষ কোচ: ২০১৬–১৭\nবাংলাদেশ ফুটবল পুরস্কার সেরা পুরুষ কোচ: ২০১৮–১৯\n\n\n== তথ্যসূত্র ==\n\n\n== বহিঃসংযোগ ==\nবিডিফুটবলে ওস্কার ব্রুসোন  (ইংরেজি)  \nট্রান্সফারমার্কেটে ওস্কার ব্রুসোন (ইংরেজি)"}