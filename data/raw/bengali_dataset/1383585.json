{"pageid": 1383585, "title": "ঘূর্ণিঝড় ড্যানিয়েল", "url": "https://bn.wikipedia.org/wiki?curid=1383585", "content": "ঘূর্ণিঝড় ড্যানিয়েল হলো ২০০৮ সালে ঘূর্ণিঝড় নার্গিসের পর থেকে রেকর্ড করা সবচেয়ে মারাত্মক এবং ভয়াবহ ভূমধ্যসাগরীয় ক্রান্তীয়-সদৃশ ঘূর্ণিঝড়। এটি এখন পর্যন্ত ২০২৩ সালের সবচেয়ে মারাত্মক আবহাওয়াগত দুর্যোগ।  ৪ সেপ্টেম্বর একটি লঘুচাপ তৈরি হয়। ঝড়টি তখন একটি ভূমধ্যসাগরীয় ঝড় হিসাবে সংগঠিত হয়েছিল এবং তাকে স্টর্ম ড্যানিয়েল হিসাবে নামকরণ করা হয়েছিল। এটি শীঘ্রই অর্ধ-ক্রান্তীয় বৈশিষ্ট্য অর্জন করে এবং লিবিয়ার উপকূলের দিকে অগ্রসর হয়। সেখানে এটি একটি বিপর্যয়কর বন্যা সৃষ্টি করে। \nঝড়ের স্বল্পস্থায়ীত্ব এবং আকস্মিক প্রকৃতির কারণে ঝড়ের প্রস্তুতি ছিল ন্যূনতম। গ্রীসে, ঝড়টিকে ইতিহাসের সবচেয়ে ভয়াবহ হিসাবে বিবেচনা করা হয়েছিল। এটির প্রভাবে প্রচণ্ড বৃষ্টিপাত ও বন্যার ফলে গ্রীসে ২ বিলিয়ন ইউরোরও বেশি ক্ষতি হয়। সবচেয়ে বেশি ক্ষতিগ্রস্ত হয় লিবিয়া। প্রচন্ড মুষলধারে বৃষ্টির কারণে দেরনা শহরের কাছে দুটি বাঁধ ভেঙ্গে যায়। এর ফলে বহু মানুষের প্রাণহানি হয়েছে এবং বহু মানুষ নিখোঁজ রয়েছেন। ১৫ সেপ্টেম্বর পর্যন্ত, প্রায় ১১ হাজার ৩শ' মানুষের মৃত্যু ও ২০ হাজার মানুষের নিখোঁজ হওয়ার তথ্য জানানো হয়। দেরনার মেয়র এ ঘটনায় ২০  হাজারের বেশি মানুষের মৃত্যুর আশঙ্কা করেন। এই ধরনের বিপর্যয় মোকাবিলায় লিবিয়ার দুর্বলতার কারণ হিসেবে লিবিয়ার গৃহযুদ্ধকে দায়ী করা হয়েছিল। এর ফলে গুরুতরভাবে অবকাঠামোগত ক্ষয়ক্ষতিরও হয়েছিল।\n\n\n== আবহাওয়ার ইতিহাস ==\nক্রান্তীয় স্থানান্তরের সীমার মধ্যে আয়োনিয়ান সাগরের উপর একটি নিম্নচাপ এলাকা সৃষ্টি হয়।  ৪ সেপ্টেম্বর সেপ্টেম্বর ২০২৩-এ, এটি বলকান উপদ্বীপের উপর দিয়ে স্থানান্তরিত হয়েছিল যার ফলে থেসালি অঞ্চলে উল্লেখযোগ্য পরিমাণ প্রবল বৃষ্টিপাত হয়েছিল।  পরের দিন একটি ভূমধ্যসাগরীয় ঘূর্ণিঝড়ে পরিণত হয় এবং হেলেনিক ন্যাশনাল মেটিওরোলজিক্যাল সার্ভিস দ্বারা ঘূর্ণিঝড় ড্যানিয়েল নামকরণ করা হয়।  পরের দিনগুলিতে, এটি দক্ষিণ-পূর্ব দিকে সরে যায়। মেটপে যন্ত্র দ্বারা এটির বাতাসের গতিবেগ ৪৫ নট (৮৩ কিলোমিটার প্রতি ঘণ্টা; ৫২ মাইল প্রতি ঘণ্টা) রেকর্ড করা হয় এবং এটিকে উপ-ক্রান্তীয় ঝড় হিসাবে শনাক্ত। \n১০ সেপ্টেম্বর ঝড়টি লিবিয়ার বেনগাজি শহরের কাছে আছড়ে পড়ে।  পরে ড্যানিয়েল পূর্ব দিকে অগ্রসর হয় এবং পরবর্তীতে শুষ্ক বায়ু এবং ভূমি মিথস্ক্রিয়ার কারণে একটি অবশিষ্ট নিম্ন স্তরে পরিণত হয়। ১২ সেপ্টেম্বরের মধ্যে ঝড়টি সম্পূর্ণভাবে বিলুপ্ত হয়ে যায়। \n\n\n== প্রভাব ==\n\nঘূর্ণিঝড় ড্যানিয়েলকে ইয়েল ইউনিভার্সিটির গবেষকরা আফ্রিকার ইতিহাসে রেকর্ডকৃত সবচেয়ে বড় ঘূর্ণিঝড় ও সবচেয়ে বড় দূর্যোগের উৎস হিসেবে উল্লেখ করেছেন। এটি ১৯২৭ সালের আলজেরিয়ায় বন্যাকেও ছাড়িয়ে গেছে, যাতে অন্তত ৩,০০০ মানুষ নিহত হন। এটিকে ২০০৮ সালের ঘূর্ণিঝড় নার্গিসের পর বিশ্বব্যাপী সবচেয়ে মারাত্মক ঝড় হিসাবেও বিবেচনা করা হয়েছিল \n\n\n=== গ্রীস ===\n৫ সেপ্টেম্বর, গ্রিসের থেসালিতে বন্যায় কমপক্ষে একজন নিহত হয়।  এটির ফলে জাগোরা গ্রামে ১,০৯২ মিলিমিটার (৪৩.০ ইঞ্চি) বৃষ্টি হয়, এটি সে মাসে দেশের গড় বৃষ্টিপাতের তুলনায় ৫৫ গুণ বেশি।  \n৭ সেপ্টেম্বর, উপকূলবর্তী এথেন্স এবং থেসালোনিকির মধ্যে প্রধান মোটরওয়ে বন্ধ করে দেওয়া হয় এবং দুই শহরের মধ্যে ট্রেন পরিষেবা স্থগিত করা হয়।  থেসালিতে, ধসে পড়া ভবন ও সেতু এবং নিমজ্জিত গ্রামের মধ্য থেকে ৮০০ জনেরও বেশি লোককে উদ্ধার করা হয়েছিল।  \n\nআবহাওয়াবিদরা এটিকে ১৯৩০ সালের পর থেকে গ্রীসের ইতিহাসে সবচেয়ে খারাপ ঝড় হিসাবে শ্রেণীবদ্ধ করেছেন।  \n\n\n=== লিবিয়া ===\n\n\n==== প্রস্তুতি ====\nওসামা হামাদা, পূর্ব লিবিয়া নিয়ন্ত্রণকারী জাতীয় স্থিতিশীলতার সরকারের প্রধানমন্ত্রী, ৯ সেপ্টেম্বর জরুরি অবস্থা ঘোষণা করেন।  জাতীয় তেল কর্পোরেশন রাস লানুফ, জুয়েটিনা, ব্রেগা এবং সিদ্রা সহ চারটি তেল বন্দর তিন দিনের জন্য বন্ধ ঘোষণা করে।  \n\n\n==== দেরনা বাঁধে ভাঙ্গন ====\nলিবিয়ায়, ঘূর্ণিঝড়ের ফলে সৃষ্ট বন্যায় কমপক্ষে ৪,৩৩৩ জন নিহত হয়, এদের বেশিরভাগই দেরনা শহরে এবং এর আশেপাশের বাসিন্দা।  অন্তত ৩০,০০০ বাসিন্দা বাস্তুচ্যুত হয়েছিল। \nঝড়ের আগে, ১ সেপ্টেম্বর রাত ১০:০০ টায় কর্তৃপক্ষ সতর্কতামূলক কারফিউ জারি করার পরে বাসিন্দাদের তাদের বাড়ি ছেড়ে যেতে বাধা দেওয়া হয়েছিল।   বাঁধ ফেটে যাওয়ার সময় বাসিন্দারা বিস্ফোরণের শব্দ শোনার কথা জানান।  ভিডিওতে দেখা যায়, ১১ সেপ্টেম্বর রাত ৩টায় বন্যায় দেরনা শহর প্লাবিত হয়েছিল।  তখন প্রধানমন্ত্রী হামাদা জানান যে আবাসিক এলাকাগুলো ভেসে গেছে। সোশ্যাল মিডিয়ায় পোস্ট করা ভিডিওতে দেখা যায় গাড়িগুলো বন্যায় ডুবে যাচ্ছে।  চারটি সেতুও ধসে পড়ে। হামাদার বিমান পরিবহন মন্ত্রী হিশাম চকিউয়াত বলেন যে দেরনাকে দেখে মনে হচ্ছে এটি একটি \"সুনামি\" আঘাত করেছে। তিনি আরও বলেন যে শহরের ২৫% জায়গা \"অদৃশ্য\" হয়ে গেছে,  শহরের বড় অংশ ভূমধ্যসাগরে টেনে নিয়ে গেছে।  \n\nহামাদার স্বাস্থ্যমন্ত্রী ওসমান আব্দুলজালিল বলেছেন, শুধুমাত্র দেরনায় ৬,০০০ মানুষ নিখোঁজ হয়েছে।  দেরনার মেয়র, আব্দুলমেনাম আল-গাইথি, আল-আরাবিয়াকে বলেছেন যে শহরের মৃতের সংখ্যা ১৮,০০০ থেকে ২০,০০০ পর্যন্ত ছাড়াতে পারে, যা শহরের জনসংখ্যার এক পঞ্চমাংশের সমান।  শহরের দশটি জেলার মধ্যে মাত্র তিনটি বন্যা থেকে রক্ষা পায়,  দেরনায় প্রবেশের সাতটি পথের মধ্যে পাঁচটি বন্ধ হয়ে পড়ে।  কর্মকর্তারা জানিয়েছেন যে দেরনায় ৬,১৪২টি ভবনের মধ্যে মোট ১,৫০০টি ক্ষতিগ্রস্থ হয়েছে, যার মধ্যে ৮৯১টি সম্পূর্ণভাবে ধ্বংস হয়েছে, ২১১টি আংশিকভাবে ধ্বংস হয়েছে এবং বাকি ৩৯৮টি কাদায় তলিয়ে গেছে।  শহরের আনুমানিক ছয় বর্গ-কিলোমিটার (২.৩-বর্গ-মাইল) জমি প্লাবিত হয়েছিল। \nশহরের হাসপাতালগুলি অকার্যকর হয়ে পড়েছিল এবং মর্গগুলি পূর্ণ হয়ে গিয়েছিল। ফলে মানুষের মৃতদেহ ফুটপাতে  এবং শহরের প্রধান চত্বরে রাখতে হয়েছিল। এক হাজারেরও বেশি লাশ পরে গণকবরে দাফন করা হয়।  বন্যায় সমুদ্রে ভেসে যাওয়া মৃতদেহ উদ্ধারের জন্য নৌবাহিনীর দল পাঠানো হয়।  পরবর্তী সময়ে, দেরনা থেকে ২০ কিলোমিটার পর্যন্ত অন্তত ২০০টি মৃতদেহ ভেসে যেতে দেখা যায়।  আরো অনেক মৃতদেহ শহর থেকে ১০০ কিলোমিটারের বেশি দূরে পর্যন্ত পাওয়া যায়।  \nমুয়াম্মার গাদ্দাফির শাসনামলের কয়েক দশক ধরে এই অঞ্চলটি অবহেলিত থাকার কারণে দেরনায় এ বিপর্যয় ঘটেছে বলে মত দেওয়া হয়েছিল,    তারপরে শহরটি গৃহযুদ্ধের সময় একটি যুদ্ধক্ষেত্রে পরিণত হয়েছিল এবং ২০১০-এর দশকে সমসাময়িক ন্যাটো হস্তক্ষেপের এ অঞ্চলটি অনেকটা পিছিয়ে পড়ে যায়  ভেঙে পড়া বাঁধগুলি যুগোস্লাভ কোম্পানি হিড্রোতেহনিকা-হাইড্রোএনার্জেটিকা  দ্বারা ১৯৭৩ থেকে ১৯৭৭ সাল পর্যন্ত বন্যা নিয়ন্ত্রণ,  কৃষি জমিতে সেচ দেওয়া এবং আশেপাশের জনগোষ্ঠীকে জল সরবরাহ করার জন্য নির্মিত হয়েছিল।  এগুলি যথাক্রমে ৭৫ মিটার এবং ৪৫ মিটার উচ্চতাসম্পন্ন কাদামাটি ভরা বেড়িবাঁধ ছিল। \n\n১৯৮৬ সালে একটি ঝড়ে দুটি বাঁধের ব্যাপক ক্ষতি হয়েছিল,  এবং ১৯৯৮ সালে উভয় কাঠামোতেই ফাটল দেখা গিয়েছিল  দেরনার ডেপুটি মেয়র বলেছেন যে বাঁধগুলি ২০০২ সাল থেকে রক্ষণাবেক্ষণ করা হয়নি এবং এটির এ পরিমাণ ঢল সহ্য করার ক্ষমতা ছিল না। \n\n\n== তথ্যসূত্র =="}