{"pageid": 1528785, "title": "তেলুয়েত কাসবা", "url": "https://bn.wikipedia.org/wiki?curid=1528785", "content": "তেলুয়েত কাসবাহ (বারবার : ⵉⵖⵔⵎ ⵏ ⵜⵍⵡⴰⵜ; আরবি: قصبة تلوات; ফরাসি: Casbah de Télouet) হলো সাহারা থেকে আটলাস পর্বতমালার উপর দিয়ে মারাকেশ যাওয়ার কাফেলার পূর্ববর্তী পথ বরাবর একটি কসবা। এই কাসবা ছিল এল গ্লাউই পরিবারের ক্ষমতার কেন্দ্রস্থল, তাই কখনও কখনও এটিকে গ্লাউই প্রাসাদও বলা হত। এর নির্মাণকাজ ১৮৬০ সালে শুরু হয় এবং পরবর্তী বছরগুলিতে এটি আরও সম্প্রসারিত হয়। প্রাসাদটি এখনও পরিদর্শন করা যায় কিন্তু এটি ক্রমশ ক্ষতিগ্রস্ত হচ্ছে এবং ধীরে ধীরে ভেঙে পড়ছে। ২০১০ সালে এটি পুনরুদ্ধারের কাজ চলছিল।\n\n\n== অবস্থান ==\n\nপ্রাসাদটি মরক্কোর ছোট বারবার গ্রামের তেলুয়েতের উপকণ্ঠে অবস্থিত। এর দৈর্ঘ্য ১,৮০০ মিটার (৫,৯০০ ফুট)। উচ্চ আটলাসে একটি কৌশলগত অবস্থান দখল করে থাকায় প্রাসাদের বাসিন্দারা কাফেলা পথের কাছাকাছি থাকার সুবিধা ভোগ করতেন এবং গুরুত্বপূর্ণ লবণ খনির নিকটবর্তী ছিলেন।\n\n\n== ইতিহাস ==\n\nআটলাসের অপর পারে অবস্থিত বৃহৎ শহরগুলির সাথে মরুভূমিকে সংযুক্তকারী বণিক কাফেলাগুলির পথ এবং লবণ খনির উপস্থিতি তেলুয়েতে বসবাসকারী পাশাদের সম্পদে পরিণত হয়েছিল। বর্তমান কাসবাটি ১৮৬০ সালে উচ্চ অ্যাটলাসের গ্লাউই বংশের প্রধান মোহাম্মদ ইবিয়েট দ্বারা নির্মিত হয়েছিল। নির্মাণে ৫ বছর সময় লেগেছিল এবং বলা হয় যে ফেজ সহ মরক্কোর বিভিন্ন স্থান থেকে প্রায় ৩০০ কারিগরকে আনা হয়েছিল। পরবর্তী বছরগুলিতে পরিবারের ক্ষমতা এবং সম্পদ বৃদ্ধির সাথে সাথে কাসবাহটি সম্প্রসারিত হতে থাকে। কারিগররা জেলেজ এবং খোদাই করা স্টুকো দিয়ে দেয়াল সাজান এবং সিডার কাঠের সিলিং রঙিন নকশা দিয়ে আঁকেন। এতে স্থানীয় আমাজিঘ (বার্বার) শৈলীতে ধ্রুপদী আন্দালুসি-মরোক্কান শৈলীর স্বতন্ত্র উপাদান যুক্ত করা হয়।\n১৯১২ সালের পর মরক্কোতে ফরাসি ঔপনিবেশিক দখলের সময় গ্লাউই পরিবার ফরাসি শাসনের সাথে মিত্রতা স্থাপন করে। ১৯১৮ সালে মাদানী আল গ্লাউইয়ের মৃত্যুর পর পরিবারের প্রধান থামি আল গ্লাউই মারাকেশের \"পাশা\" হিসেবে স্বীকৃতি পান। ক্ষমতার শীর্ষে থাকাকালীন তিনি যথেষ্ট সম্পদ অর্জন করেছিলেন, যা তাকে দেশের অন্যতম শীর্ষস্থানীয় ব্যক্তিত্বে পরিণত করেছিল। ফরাসিদের সাথে তার রাজনৈতিক সম্পৃক্ততা এবং পঞ্চম মোহাম্মদকে নির্বাসনে ঠেলে দেওয়ার ক্ষেত্রে তার ভূমিকা অবশেষে মরক্কোর স্বাধীনতা আন্দোলন জোরদার হওয়ার সাথে সাথে তার পরিবারের পতন ডেকে আনে। ১৯৫৬ সালে মারাকেশে থামি ক্যান্সারে মারা যান। ঠিক তখনই পঞ্চম মোহাম্মদ বিজয়ের সাথে মরক্কোতে ফিরে আসছিলেন। তেলোয়েতে তার প্রাসাদটি তখনও সম্প্রসারিত ও সজ্জিত হচ্ছিল। কিন্তু তার মৃত্যু এবং পতনের ফলে চলমান কাজ বন্ধ হয়ে যায়। ১৯৫৭ সালে মরক্কো ফ্রান্সের কাছ থেকে আনুষ্ঠানিকভাবে স্বাধীনতা লাভের পর গ্লাউই পরিবারের সম্পদ এবং দেশজুড়ে প্রাসাদগুলি ফরাসি প্রশাসনের সাথে সহযোগিতাকারী অন্যান্য ব্যক্তিদের সম্পদ বাজেয়াপ্ত করা হয়। \nতারপর থেকে তেলোয়েতের গ্লাউই প্রাসাদটি পরিত্যক্ত অবস্থায় পড়ে আছে এবং এখন এটি গ্রাম পরিষদের মালিকানাধীন। প্রাসাদের বেশিরভাগ অংশই ধ্বংসস্তূপে রয়ে গেছে, তবে উপরের তলার একটি অলঙ্কৃত অভ্যর্থনা কক্ষের একটি অংশ সম্পূর্ণরূপে পুনরুদ্ধার করা হয়েছে এবং পর্যটকদের জন্য প্রবেশযোগ্য করে তোলা হয়েছে। ২০২৩ সালের মারাকেশ-সাফি ভূমিকম্পে প্রাসাদটি এর পুনরুদ্ধারকৃত অংশ সহ ক্ষতিগ্রস্ত হয়।\n\n\n== আরও দেখুন ==\nদার আল বাছা\nদার গ্লাউই\nকাসবাহ তাওরির্ট\nমরোক্কান স্থাপত্য\n\n\n== তথ্যসূত্র =="}