{"pageid": 1498693, "title": "আশরাফ কানসুহ ঘুরি", "url": "https://bn.wikipedia.org/wiki?curid=1498693", "content": "আশরাফ কানসুহ ঘুরি (আরবি: الأشرف قانصوه الغوري) বা কানসুহ ঘুরি (আনু. ১৪৪১/১৪৪৬ – ২৪ আগস্ট ১৫১৬) শেষ থেকে দ্বিতীয় মামলুক সুলতান ছিলেন। তিনি বুরজি রাজবংশের শেষের দিকের অন্যতম ক্ষমতাধর শাসক ছিলেন। তিনি ১৫০১ থেকে ১৫১৬ সাল পর্যন্ত শাসন করেন।\n\n\n== প্রাথমিক জীবন ==\nকানসুহ ১৪৪১ থেকে ১৪৪৬ সালে জন্মগ্রহণ করেন। তাকে কাইতবে তাকে ক্রয় করেন। তিনি কানসুহকে কায়রোর ঘুরি সামরিক বিদ্যালয়ে পড়াশোনার জন্য ভর্তি করেন। এখানে থেকেই কানসুহ \"ঘুরি\" উপনাম গ্রহণ করেন। এরপর তিনি উচ্চ মিশর, আলেপ্পো, তারসুস এবং মালাতিয়ার মতো স্থানে বিভিন্ন সরকারি পদে অধিষ্ঠিত হন। পরে, তুমান বের বিরুদ্ধে বিদ্রোহকারী আমিরদের ষড়যন্ত্রের ফলে কানসুহকে তার ইচ্ছার বিরুদ্ধে সুলতান হিসাবে নিয়োগ করা হয়। তার ইচ্ছা না থাকার কারণ ছিলো, তিনি আশঙ্কা করতেন যে, তার পূর্বসূরিদের মতো তাকেও অপসারণ করে মৃত্যুদণ্ড দেওয়া হতে পারে।\n\n\n== ক্ষমতা একত্রীকরণ ==\n\nআশরাফ কানসুহ ঘুরির শাসন শুরু হয় তুমান বের সমর্থকদের সরিয়ে দেওয়ার মাধ্যমে। সিংহাসনের জন্য বিপজ্জনক মনে করে তাদের গ্রেপ্তার, বন্দি বা নির্বাসিত করা হয় এবং তাদের সম্পত্তি বাজেয়াপ্ত করা হয়। অন্যদিকে, বিপরীতপক্ষের লোকজনকে মুক্তি দিয়ে পুনরায় ক্ষমতা ও পদে প্রতিষ্ঠিত করা হয়। তুমান বে প্রথমদিকে তার গোপন আস্তানা থেকে নতুন সুলতানের বিরুদ্ধে ষড়যন্ত্রে লিপ্ত ছিলেন। কয়েক সপ্তাহ পর, তার নিজের বন্ধুদের দ্বারা বিশ্বাসঘাতকতার শিকার হয়ে তিনি ধরা পড়েন এবং এমন এক আমিরের মামলুকদের হাতে নিহত হন, যাকে তিনি আগে হত্যা করেছিলেন। এতে আশরাফ কানসুহ ঘুরি তার পূর্বসূরির দলের শত্রুতা ছাড়াই এই বিপদ থেকে রক্ষা পান। অন্যদিকে, সুলতান আশরাফ জামবালাতের দেহাবশেষ আলেকজান্দ্রিয়া থেকে কায়রোতে নিয়ে আসা হয়, যেখানে প্রথম তুমান বে তাকে হত্যা করিয়েছিলেন। জামবালাতকে কায়রোতে যথাযোগ্য মর্যাদায় সমাধিস্থ করা হয়।\nএই বিপদ কেটে যাওয়ার পর ঘুরি রাজস্ব প্রশাসনের দিকে মনোযোগ দেন। শূন্য রাজকোষ পূরণ করার জন্য সকল ধরণের সম্পত্তির উপর চরম কর ধার্য করা হয়, যা সাত থেকে দশ মাসের আয়ের সমতুল্য ছিল। এমনকি ধর্মীয় ও দাতব্য তহবিলও এই কর থেকে রেহাই পায়নি। এই কর আদায় এতটাই কঠোরভাবে করা হয় যে, ইহুদি-খ্রিস্টানসহ সকল শ্রেণির মানুষের মধ্যে এর ফলে শহরে বিদ্রোহের গুঞ্জন শুরু হয়।\nশাসনামলের প্রথম দিকের বছরগুলোতে উল্লেখযোগ্য ঘটনা খুব বেশি ছিল না। রাজকীয় মামলুকদের অত্যাচার এতটাই অসহনীয় হয়ে উঠেছিল যে, ঘুরি দুইবার আমিরদের কাছ থেকে নতুন করে আনুগত্যের শপথ নেন এবং নিজেও কুরআন হাতে শপথ করেন যে, আর কখনো তার মামলুকদের দ্বারা ক্ষতি হতে দেবেন না। কিছু সন্দেহভাজন ষড়যন্ত্রের কথাও শোনা যায়, যার ফলে অত্যন্ত নিষ্ঠুর শাস্তি দেওয়া হয়। সালতানাতের শেষের দিকে পৌঁছানো পর্যন্ত খুব বেশি যুদ্ধ হয়নি। বেদুইনরা কারাক ও জেরুজালেম আক্রমণ করেছিল, কিন্তু সিরীয় আমিররা তাদের প্রতিহত করে। মক্কা ও ইয়ানবুতে বিদ্রোহ এবং প্রতিদ্বন্দ্বী দলগুলোর কারণে শরিফদের শাস্তি দিয়ে শৃঙ্খলা পুনঃপ্রতিষ্ঠার ব্যবস্থা নেওয়া হয়।\n১৫১২ সালের ১৫ই জুন ঘুরির কাছে জর্জিয়ার একজন রাজদূত ২০টি ঘোড়াসহ আগমন করেন। তার পোশাক ছিল সোনায় অলঙ্কৃত এবং টুপিতে ছিল আর্মিনের সাজসজ্জা। এই প্রতিনিধি ঘুরির কাছে দুই বছর ধরে খ্রিস্টানদের জন্য বন্ধ থাকা পবিত্র সমাধির গির্জা পুনরায় খুলে দেওয়ার অনুরোধ জানান।\n\n\n== পর্তুগিজ-মামলুক যুদ্ধ ==\n\nপ্রধান চিন্তা ছিল একটি নৌবহর তৈরি করা, যা পূর্ব সাগরকে পর্তুগিজ আক্রমণ থেকে রক্ষা করবে। কারণ ঠিক এই সময়েই ভাস্কো দা গামা, ১৪৯৮ সালে কেপের চারপাশে তার পথ খুঁজে বের করে এবং জাঞ্জিবার উপকূল থেকে নাবিক সংগ্রহ করে, ভারত মহাসাগর পার হয়ে মালাবার ও কালিকটের তীরে পৌঁছান। তিনি সেসব নৌবহর আক্রমণ করেন যা ভারতে মুসলিম তীর্থযাত্রীদের ও মালামাল লোহিত সাগর পর্যন্ত নিয়ে যায় এবং আশেপাশের শক্তিশালী শাসকদের মধ্যে আতঙ্ক ছড়িয়ে দেন। গুজরাত ও ইয়েমেনের শাসকরা সাহায্যের জন্য মিশরের কাছে যায়। সুলতান আশরাফ কানসুহ ঘুরি তার অ্যাডমিরাল হুসাইন কুর্দের অধীনে ৫০টি জাহাজের একটি নৌবহর প্রস্তুত করেন। দ্বিতীয় বারাকাত বিন মুহাম্মাদ , যিনি বারাকাত এফেন্দি নামে পরিচিত, জেদ্দা শহরকে পর্তুগিজদের আক্রমণ থেকে রক্ষা করার জন্য দুর্গে পরিণত করেন; এর মাধ্যমে আরব এবং লোহিত সাগর সুরক্ষিত হয়ে যায়। তবে ভারত মহাসাগরের নৌবহরগুলো শত্রুর হাতে বিপদগ্রস্ত ছিল।\nএর মধ্যে বিভিন্ন সংঘর্ষ ঘটে। এর মধ্যে একটি সংঘর্ষে আশরাফ কানসুহ ঘুরির একটি মিশরীয় জাহাজ পর্তুগিজদের হাতে ধরা পড়ে এবং পরবর্তী বছর এক তীব্র সংগ্রামের পর আরব উপকূল থেকে আসা ১৭টি জাহাজের একটি বহর পর্তুগিজরা দখল করে নেয়, তাদের মালামাল লুটে নেয়, যাত্রী ও কর্মচারীদের হত্যা করে এবং জাহাজগুলো পুড়িয়ে দেয়। সুলতান পর্তুগিজদের লোহিত সাগরে আক্রমণ, মক্কা ও তার বন্দরকে অপমান এবং তার নিজের জাহাজের পরিণতির কারণে অত্যন্ত ক্ষুব্ধ হন এবং তিনি পর্তুগালের বিরুদ্ধে প্রতিশোধ নেওয়ার শপথ নেন। তবে প্রথমে প্রায়োরি অফ সায়োন মারফত তিনি পোপকে হুমকি দেন যে, যদি তিনি ফার্দিনান্দ এবং প্রথম ম্যানুয়েলের ভারতীয় সাগরের আক্রমণ বন্ধ না করেন, তবে তিনি সমস্ত খ্রিষ্টান পবিত্র স্থান ধ্বংস করবেন এবং খ্রিষ্টানদের সঙ্গে তেমনি আচরণ করবেন যেমন তারা মুসলিমদের সঙ্গে আচরণ করছে। এই দাবি ব্যর্থ হলে, একটি নৌ অভিযান শুরু হয় এবং একাধিক সাফল্য অর্জিত হয়। ১৫০৮ সালে চৌলের যুদ্ধে লরেঞ্চো দে আলমেইদা পরাজিত হন এবং প্রাণ হারান। তবে পরবর্তী বছর ১৫০৯ সালে এই পরাজয়ের প্রতিশোধ নেয়ার জন্য দিউ বন্দর আক্রমণ করে। দিউ যুদ্ধে মিশরীয় বহর পরাজিত হয় এবং দিউ বন্দরটি পর্তুগিজদের হাতে চলে যায়, যা গুজরাত সালতানাত থেকে ছিনিয়ে নেওয়া হয়। কয়েক বছর পর, অ্যাফনসো দি আলবুকার্ক আদেন দখল করার চেষ্টা করেন এবং মিশরীয় সেনারা ইয়েমেনে বিপর্যস্ত হয়। আশরাফ কানসুহ ঘুরি তারপর একটি নতুন বহর প্রস্তুত করেন শত্রুদের শাস্তি দেওয়ার জন্য এবং ভারতীয় বাণিজ্য রক্ষা করার জন্য; তবে তার ফলাফল জানা না যাওয়ার আগেই, মিশর তার কর্তৃত্ব হারায়। লোহিত সাগর, মক্কা ও তার সমস্ত আরবীয় এলাকা উসমানীয় সাম্রাজ্যের হাতে চলে যায়।\n\n\n== উসমানীয়-সাফাভীয় অনুপ্রবেশ ==\n\nউসমানীয় সুলতান দ্বিতীয় বায়েজীদ তখনও ইউরোপে ব্যস্ত ছিলেন, কিন্তু ১৫০১ সালে আকস্মিকভাবে মিশরের সঙ্গে নতুন শত্রুতার সূত্রপাত হয়। এর কারণ ছিল উসমানীয় সাম্রাজ্য এবং পারস্যের সাফাভি রাজবংশের মধ্যে সম্পর্ক। পারস্যের প্রথম শাহ ইসমাইল ছিলেন একজন শিয়া মুসলিম, যিনি ককেশাস অঞ্চলে সুন্নি উসমানীয় সাম্রাজ্যের বিরুদ্ধে যুদ্ধ শুরু করেছিলেন ধর্মীয় মতপার্থক্যের কারণে। বহু সুফি সম্প্রদায়কে সুলতান দ্বিতীয় বায়েজীদ তার শাসনের জন্য হুমকি হিসেবে গ্রেফতার বা নির্বাসিত করেছিলেন; আর প্রথম শাহ ইসমাইল দাবি করেছিলেন যে, তাদেরকে ইউরোপে বসফরাস পার হয়ে যাওয়ার অনুমতি দেওয়া হোক। এটি প্রত্যাখ্যান করা হলে, প্রথম শাহ ইসমাইল সিরিয়া হয়ে ভেনিসদের কাছে একটি দূতাবাস পাঠান, যাতে তারা তার সাথে মিলে উসমানীয়দের কাছ থেকে হারানো ভূখণ্ড পুনরুদ্ধার করতে পারে।\nসুলতান দ্বিতীয় বায়েজীদ মামলুক সুলতান আশরাফ কানসুহ ঘুরির উপর ক্রুদ্ধ হয়ে অভিযোগ করেন যে এই দূতাবাসটি সিরিয়ার মধ্য দিয়ে যাওয়ার অনুমতি দেওয়া হয়েছিল। তাকে শান্ত করতে আশরাফ কানসুহ ঘুরি তখন সিরিয়া এবং মিশরে থাকা ভেনিসীয় ব্যবসায়ীদের আটক করেন। তবে ভেনিসের প্রতিশোধের ভয়ে এক বছর পর তিনি তাদের মুক্তি দেন। যদিও তখন অস্থায়ীভাবে মিশর এবং উসমানীয় সাম্রাজ্যের মধ্যে সম্পর্ক শান্ত হয়ে যায়।\nকিন্তু সুলতান প্রথম সেলিম যখন উসমানীয় সিংহাসনে বসেন, তখন পরিস্থিতি সম্পূর্ণ বদলে যায়। প্রথম শাহ ইসমাইলের হুমকি তখন আরও বেড়ে গিয়েছিল, আর সুলতান সেলিম নিজেই তার পিতার চেয়ে অনেক বেশি যোদ্ধাপ্রবণ ছিলেন। প্রথম সেলিম শাহ ইসমাইলের বিরুদ্ধে অভিযানে নামেন এবং ১৫১৪ সালের ২৩ আগস্ট তাবরিজের কাছে চালদিরানের যুদ্ধ সংঘটিত হয়। সুফিদের এই যুদ্ধে অধিক উৎসাহ ছিল, এমনকি তাদের নারীরাও এই যুদ্ধে অংশগ্রহণ করে। কিন্তু তুর্কি অশ্বারোহী বাহিনী এবং কামানবাহিনীর বিপরীতে মারাত্মকভাবে পরাজিত হয়। শাহ ইসমাইল ভয়াবহ পরাজয়ের পর পলায়ন করেন।\nপ্রথম সেলিম তখন খাদ্য সরবরাহ শেষ হয়ে যাওয়ায় পশ্চিমে ফিরে যান এবং আমাসিয়াতে শীতকাল অতিবাহিত করেন। পরবর্তী বসন্তে আবার তিনি অভিযান শুরু করেন এবং দুলকাদিরের শাসককে আক্রমণ করেন, যিনি মিশরের অধীনস্ত হিসেবে নিরপেক্ষ ছিলেন। বিজয়ের বার্তা এবং দুলকাদিরের শাসকের কাটা মস্তক তিনি মামলুক সুলতান আশরাফ কানসুহ ঘুরির কাছে পাঠান। প্রথম সেলিম এরপর দিয়ারবাকির এবং ইরাক দখল করেন, রোহা, নিনেভেহ, নিনেভেহর সমভূমি, নিসিবিন, মসুল এবং অন্যান্য শহর অধিকার করেন।\nপ্রথম শাহ ইসমাইলের বিরুদ্ধে এখন নিরাপদ হয়ে প্রথম সেলিমের সামনে বড় একটি পরিকল্পনা উন্মোচিত হয়েছিল; সেটি ছিল মিশর জয় করা, যার জন্য সিরিয়া হয়ে অভিযান চালাতে হবে। উত্তরের দিক থেকে কোনো হুমকি না থাকায় তিনি আত্মবিশ্বাসের সাথে অগ্রসর হতে পারতেন। তাই ১৫১৬ সালের বসন্তে তিনি এই উদ্দেশ্যে বিশাল এবং সুসজ্জিত একটি সেনাবাহিনী গড়ে তোলেন এবং মিশরকে বিভ্রান্ত করতে প্রকাশ্যে বলেছিলেন তার লক্ষ্য ছিল প্রথম শাহ ইসমাইলের বিরুদ্ধে আরও অভিযান চালানো।\n\n\n== মামলুক সালতানাতের পতন ==\n\nআশরাফ কানসুহ ঘুরি তার উজির আশরাফ দ্বিতীয় তুমান বেকে দায়িত্বে রেখে উসমানীয় তুর্কিদের বিরুদ্ধে অভিযানে বের হন। তিনি ১৫১৬ সালের ২৪ আগস্ট আলেপ্পোর উত্তরে মার্জ দাবিকের যুদ্ধে সুলতান প্রথম সেলিমের কাছে পরাজিত হন। মামলুক সেনাপতি জানবার্দি গাজালি এবং খায়ের বেগের বিশ্বাসঘাতকতা মামলুকদের পরাজয়ের কারণ হয় এবং সুলতান কানসুহের মৃত্যুর মধ্য দিয়ে এই যুদ্ধের পরিণতি ঘটে। এই পরাজয়ের ফলে মধ্যপ্রাচ্যে মামলুক শাসনের সমাপ্তি ঘটে এবং অঞ্চলটির নিয়ন্ত্রণ উসমানীয়দের হাতে চলে যায়। আশরাফ কানসুহ ঘুরি যুদ্ধক্ষেত্রেই নিহত হন এবং তার কাটা মস্তক বিজয়ীর কাছে পৌঁছে দেওয়া হয়।\nতবে তার মৃত্যুর ঘটনা নিয়ে বিভিন্ন বর্ণনা রয়েছে। বলা হয় যে, খায়ের বেগ তার মৃত্যুর গুজব ছড়িয়ে মিশরীয় সেনাদের পলায়নে প্ররোচিত করেছিলেন। অন্য একটি মত অনুযায়ী, সুলতানকে যুদ্ধক্ষেত্রে জীবিত অবস্থায় পাওয়া গিয়েছিল এবং তার মাথা কেটে কবর দেওয়া হয়েছিল, যেন তা শত্রুর হাতে না পড়ে। উসমানীয়দের বর্ণনায় বলা হয়েছে, এক উসমানীয় সৈন্য তাকে শিরশ্ছেদ করেছিল, যার জন্য সুলতান প্রথম সেলিম প্রথমে ওই সৈন্যকে মৃত্যুদণ্ড দিতে চেয়েছিলেন, কিন্তু পরে তাকে ক্ষমা করে দেন।\nআশরাফ কানসুহ ঘুরি প্রায় ১৫ বছরের কিছু বেশি সময় শাসন করেছিলেন। তার ব্যক্তিগত জীবন এবং প্রশাসন সম্পর্কে আমাদের খুব বেশি তথ্য নেই। মামলুক সালতানাতের শেষ সময়ে এসে ঘটনাবলির বিবরণ এতটাই দুর্বল হয়ে যায় যে তার শাসন সম্পর্কে বিস্তারিত বিচার করা কঠিন। যদিও তিনি নিষ্ঠুর ও শোষণকারী ছিলেন, তথাপি আগের অনেক সুলতানের তুলনায় তার বিরুদ্ধে অভিযোগের পরিমাণ কম।\nতার বংশধররা বর্তমানে আলেপ্পো এবং লেবাননে বসবাস করছেন।\n\n\n== পরিবার ==\nকানসুহ ঘুরি স্ত্রীদের মধ্যে একজন ছিলেন খাওয়ান্দ বাইসিওয়ার। তিনি \"খাওয়ান্দ-ই-কুবরা\" নামে পরিচিত ছিলেন। তার আরেক স্ত্রী ছিলেন খাওয়ান্দ ফাতিমা। তিনি আলাউদ্দিন আলি বিন আলি বিন খাসবকের কন্যা এবং সাইফুদ্দিন খাসবক নাসিরির (মৃত্যু ১৪৩৩) বংশধর ছিলেন, যিনি সুলতান নাসির মুহাম্মাদের সেবায় একজন বিশিষ্ট কর্মকর্তা ছিলেন। তিনি পূর্বে সুলতান কাইতবে এবং প্রথম তুমান বের স্ত্রী ছিলেন। তিনি ৬০ বছর বয়সে ৬ জুন ১৫০৪ সালে মারা যান।\nআরেক স্ত্রী বা উপপত্নী ছিলেন জান-ই-সুক্কর। তিনি সার্কেশিয়ান ছিলেন এবং কানসুহের পছন্দের স্ত্রী ছিলেন। তিনি বিশিষ্ট সাহিত্যিক এবং হাদিসবিশারদ আব্দুর রহিম আব্বাসির (মৃত্যু ১৫৫৭) সান্নিধ্যে এসেছিলেন এবং তার সঙ্গে কবিতা বিনিময় করেছিলেন। তিনি তার অতিথিপরায়ণতায় বিখ্যাত ইবনে আজা এবং তার স্ত্রী সিত্তুল হালাবকে সম্মান জানিয়ে চমৎকার পংক্তিতে প্রশংসাগীতি রচনা করেছিলেন। তিনি ১৫১৬ সালে মারা যান এবং তার জানাজার নামাজে আব্বাসীয় খলিফা তৃতীয় মুতাওয়াক্কিল অংশগ্রহণ করেছিলেন।\nতার দুটি পুত্র ছিল, একজন নাসিরি মুহাম্মাদ  এবং অপরজন মুহাম্মাদ (আনু. ১৫০২–১৫৪০)। এছাড়াও তার একটি কন্যা ছিল, যার নাম ছিল খাওয়ান্দ।\n\n\n== আরও দেখুন ==\nমামলুক সালতানাত\n\n\n== তথ্যসূত্র ==\n\n\n== আরও পড়ুন ==\nউইলিয়াম মুইর, দ্য মামেলুক; অথবা, মিশরের দাস রাজবংশ, ১২৬০-১৫১৭, খ্রি. (The Mameluke; Or, Slave Dynasty of Egypt, 1260–1517, A. D.)"}