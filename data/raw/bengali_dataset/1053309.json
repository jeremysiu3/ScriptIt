{"pageid": 1053309, "title": "জেরেমি দোকু", "url": "https://bn.wikipedia.org/wiki?curid=1053309", "content": "জেরেমি দোকু (ফরাসি: Jérémy Doku; জন্ম: ২৭ মে ২০০২) হলেন একজন বেলজীয় পেশাদার ফুটবল খেলোয়াড়। তিনি বর্তমানে ইংরেজ ক্লাব ম্যানচেস্টার সিটি এবং বেলজিয়াম জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় আক্রমণভাগের খেলোয়াড় হিসেবে খেলে থাকেন।\nবেলজীয় ফুটবল ক্লাব অলিম্পিক ডোর্নের যুব পর্যায়ের হয়ে খেলার মাধ্যমে দোকু ফুটবল জগতে প্রবেশ করেছেন এবং পরবর্তীকালে টুবান্টিয়া বর্খেরহাউট, বেরস্খট এবং আন্ডারলেখটের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৮–১৯ মৌসুমে, বেলজীয় ক্লাব আন্ডারলেখটের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; আন্ডারলেখটের হয়ে তিনি ৩৪ ম্যাচে ৫টি গোল করেছেন। অতঃপর ২০২০–২১ মৌসুমে তিনি প্রায় ২৬ মিলিয়ন ইউরোর বিনিময়ে ফরাসি ক্লাব রেনেতে যোগদান করেছেন।\n২০১৭ সালে, দোকু বেলজিয়াম অনূর্ধ্ব-১৫ দলের হয়ে বেলজিয়ামের বয়সভিত্তিক পর্যায়ে অভিষেক করেছিলেন। প্রায় ৪ বছর যাবত বেলজিয়ামের বয়সভিত্তিক দলের হয়ে খেলার পর, তিনি ২০২০ সালে বেলজিয়ামের হয়ে আন্তর্জাতিক পর্যায়ে অভিষেক করেছেন; বেলজিয়ামের জার্সি গায়ে তিনি এপর্যন্ত ২০ ম্যাচে ২টি গোল করেছেন।\n\n\n== প্রারম্ভিক জীবন ==\nজেরেমি দোকু ২০০২ সালের ২৭শে মে তারিখে বেলজিয়ামের আন্টভের্পে জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি ঘানায়ীয় বংশোদ্ভূত।\n\n\n== আন্তর্জাতিক ফুটবল ==\nদোকু বেলজিয়াম অনূর্ধ্ব-১৫, বেলজিয়াম অনূর্ধ্ব-১৬, বেলজিয়াম অনূর্ধ্ব-১৭ এবং বেলজিয়াম অনূর্ধ্ব-২১ দলের হয়ে খেলার মাধ্যমে বেলজিয়ামের প্রতিনিধিত্ব করেছেন। ২০১৭ সালের ১৬ই ফেব্রুয়ারি তারিখে তিনি ইংল্যান্ড অনূর্ধ্ব-১৫ দলের বিরুদ্ধে ম্যাচে বেলজিয়াম অনূর্ধ্ব-১৫ দলের হয়ে আন্তর্জাতিক পর্যায়ে অভিষেক করেছেন। ২০১৮ সালে তিনি বেলজিয়াম অনূর্ধ্ব-১৭ দলের হয়ে ২০১৮ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, উক্ত প্রতিযোগিতার সেমি-ফাইনালে তার দল ইতালি অনূর্ধ্ব-১৭ দলের সাথে ২–১ গোলের ব্যবধানে পরাজিত হয়েছিল। পরবর্তী বছরে তিনি ২০১৯ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, তবে তার দল উক্ত প্রতিযোগিতায় শুধুমাত্র কোয়ার্টার-ফাইনাল পর্যন্ত অংশগ্রহণ করতে সক্ষম হয়েছিল; উক্ত প্রতিযোগিতায় তিনি ৫ ম্যাচে ১টি গোল করেছিলেন। বেলজিয়ামের বয়সভিত্তিক দলের হয়ে তিনি প্রায় ৪ বছরে ৪১ ম্যাচে অংশগ্রহণ করে ১৪টি গোল করেছেন। তিনি ২০১৭ সালের ২৬শে এপ্রিল তারিখে অনুষ্ঠিত প্রীতি ম্যাচে ওয়েলস অনূর্ধ্ব-১৭ দলের বিরুদ্ধে বেলজিয়ামের বয়সভিত্তিক দলের হয়ে প্রথমবারের মতো গোল করেছেন।\n২০২০ সালের ৫ই সেপ্টেম্বর তারিখে, মাত্র ১৮ বছর ৩ মাস ৯ দিন বয়সে, ডান পায়ে ফুটবল খেলায় পারদর্শী দোকু ডেনমার্কের বিরুদ্ধে অনুষ্ঠিত ২০২০–২১ উয়েফা নেশন্স লিগের গ্রুপ পর্বের ম্যাচে অংশগ্রহণ করার মাধ্যমে আন্তর্জাতিক ফুটবলে বেলজিয়ামের হয়ে অভিষেক করেছেন। উক্ত ম্যাচের ৮৮তম মিনিটে মধ্যমাঠের খেলোয়াড় ইউরি তিলেমান্সের বদলি খেলোয়াড় হিসেবে তিনি মাঠে প্রবেশ করেন; ম্যাচে তিনি ২৩ নম্বর জার্সি পরিধান করে আক্রমণভাগের খেলোয়াড় হিসেবে খেলেছেন। ম্যাচটি বেলজিয়াম ২–০ গোলের ব্যবধানে জয়লাভ করেছিল। বেলজিয়ামের হয়ে অভিষেকের বছরে দোকু সর্বমোট ৫ ম্যাচে ১টি গোল করেছেন। জাতীয় দলের হয়ে অভিষেকের ৩ দিন পর, বেলজিয়ামের জার্সি গায়ে প্রথম গোলটি করেন; ৮ই সেপ্টেম্বর তারিখে, আইসল্যান্ডের বিরুদ্ধে ম্যাচের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন।\n\n\n== পরিসংখ্যান ==\n\n\n=== আন্তর্জাতিক ===\n১৮ মে ২০২১ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nজেরেমি দোকু – ফিফা প্রতিযোগিতার রেকর্ড (ইংরেজি) \nজেরেমি দোকু – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে জেরেমি দোকু  (ইংরেজি)  \nসকারবেসে জেরেমি দোকু (ইংরেজি) \nবিডিফুটবলে জেরেমি দোকু  (ইংরেজি)  \nট্রান্সফারমার্কেটে জেরেমি দোকু (ইংরেজি) \nওয়ার্ল্ডফুটবল.নেটে জেরেমি দোকু (ইংরেজি) \nইএসপিএন এফসিতে জেরেমি দোকু (ইংরেজি) \nন্যাশনাল-ফুটবল-টিমস.কমে জেরেমি দোকু (ইংরেজি)"}