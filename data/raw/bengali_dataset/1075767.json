{"pageid": 1075767, "title": "নূরুল আনোয়ার (শিক্ষাবিদ)", "url": "https://bn.wikipedia.org/wiki?curid=1075767", "content": "নূরুল আনোয়ার (জন্ম: ৩ নভেম্বর ১৯৫৪) একজন বাংলাদেশী শিক্ষাবিদ। তিনি চট্টগ্রাম বিশ্ববিদ্যালয়ের (চবি) মাইক্রোবায়োলজি বিভাগের সাবেক অধ্যাপক এবং চট্টগ্রামে অবস্থিত বেসরকারি বিশ্ববিদ্যালয়, পোর্ট সিটি ইন্টারন্যাশনাল ইউনিভার্সিটির উপাচার্য।\n\n\n== জন্ম ==\nআনোয়ার ১৯৫৪ সালের ৩ নভেম্বর চট্টগ্রামের মীরসরাই উপজেলার মধ্যম মঘাদিয়া গ্রামে জন্মগ্রহণ করেন।\n\n\n== শিক্ষাজীবন ==\nনূরুল আনোয়ার ঢাকা বিশ্ববিদ্যালয়ের উদ্ভিদ বিজ্ঞান বিভাগ থেকে বিএসসি (সম্মান) এবং এমএসসি ডিগ্রি লাভ করেন। তিনি ভারতের মহীশূর বিশ্ববিদ্যালয় থেকে ১৯৮৮ সালে পিএইচডি ডিগ্রি অর্জন করেন এবং জাপানের হোকাইডো বিশ্ববিদ্যালয় হতে ১৯৯৫ সালে অ্যাপ্লাইড মাইক্রোবায়োলজিতে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nআনোয়ার চট্টগ্রাম বিশ্ববিদ্যালয়ের উদ্ভিদ বিজ্ঞান বিভাগে ১৯৭৯ সালে প্রভাষক হিসেবে যোগ দেন। এরই ধারাবাহিকতায় তিনি বিশ্ববিদ্যালয়টির অধ্যাপক হন। তিনি চবির মাইক্রোবায়োলজি বিভাগের প্রতিষ্ঠাতা সভাপতি।\nকর্মজীবনে অধ্যাপনার পাশাপাশি তিনি চট্টগ্রাম বিশ্ববিদ্যালয়ের সিন্ডিকেট সদস্য, জীববিজ্ঞান অনুষদের ডিন, শিক্ষক সমিতির সভাপতিসহ বিভিন্ন গুরুত্বপূর্ণ দায়িত্ব পালন করেন। এছাড়া চট্টগ্রাম প্রকৌশল বিশ্ববিদ্যালয় এবং চট্টগ্রাম ভেটেরিনারি ও এনিম্যাল সাইন্সেস বিশ্ববিদ্যালয়ের সিন্ডিকেট সদস্য হিসেবেও দায়িত্ব পালনের অভিজ্ঞতা রয়েছে তার।\nনূরুল আনোয়ার ২০১৩ সালে প্রথম মেয়াদে চট্টগ্রামে অবস্থিত বেসরকারি বিশ্ববিদ্যালয়, পোর্ট সিটি ইন্টারন্যাশনাল ইউনিভার্সিটির উপাচার্য হিসেবে যোগ দেন। ২০১৭ সালে তিনি দ্বিতীয় মেয়াদে পরবর্তী চার বছরের জন্য বিশ্ববিদ্যালয়টির উপাচার্যের দায়িত্বভার গ্রহণ করেন।\n\n\n== গবেষণাকর্ম ও প্রকাশনা ==\nদেশীয় ও আন্তর্জাতিক জার্নালে তার দেড় শতাধিক গবেষণা প্রবন্ধ প্রকাশিত হয়েছে। তিনি বাংলাদেশ জার্নাল অব বোটানি, বাংলাদেশ জার্নাল অব মাইক্রোবায়োলজি, চট্টগ্রাম বিশ্ববিদ্যালয় জার্নাল অব সায়েন্স ও জার্নাল অব বায়ো-সায়েন্সের সম্পাদনা পরিষদের সদস্য হিসেবেও দায়িত্ব পালন করেন।\n\n\n== সদস্যপদ ==\nআনোয়ার বাংলাদেশ সোসাইটি অব মাইক্রোবায়োলজিস্টস এবং বাংলাদেশ উদ্ভিদবিজ্ঞান সমিতিসহ বিভিন্ন পেশাজীবী সংগঠনের সক্রিয় সদস্য। ২০১২-১৩ সেশনে তিনি বাংলাদেশ সোসাইটি অব মাইক্রোবায়োলজিস্টস এর সভাপতি হিসেবে দায়িত্ব পালন করেন।\n\n\n== তথ্যসূত্র =="}