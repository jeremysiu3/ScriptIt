{"pageid": 1366254, "title": "আনোয়ারুল হক (বিচারক)", "url": "https://bn.wikipedia.org/wiki?curid=1366254", "content": "আনোয়ারুল হক (আনু. ১৯৫৬ - ১৩ জুলাই ২০১৭) বাংলাদেশ সুপ্রিম কোর্টের একজন বিচারপতি ছিলেন। তিনি আন্তর্জাতিক অপরাধ ট্রাইব্যুনাল-১ এর চেয়ারম্যান হিসেবেও দায়িত্ব পালন করেছেন।\n\n\n== শিক্ষা ==\nআনোয়ারুল হক ঢাকার সরকারি মুসলিম উচ্চ বিদ্যালয় থেকে মাধ্যমিক স্কুল সার্টিফিকেট (এসএসসি) এবং নটরডেম কলেজ থেকে উচ্চ মাধ্যমিক সার্টিফিকেট (এইচএসসি) সম্পন্ন করেন। পরবর্তীতে তিনি ঢাকা বিশ্ববিদ্যালয় থেকে আইন বিষয়ে স্নাতক সম্পন্ন করেন।\n\n\n== কর্মজীবন ==\nআনোয়ারুল হক ১৯৮০ সালে আইন অনুশীলন শুরু করেন। ১৯৮১ সালের ১ ডিসেম্বর, তিনি সহকারী জজ হিসাবে বিচার বিভাগীয় চাকরিতে যোগদান করেন এবং পরে ১৯৯৭ সালে জেলা ও দায়রা জজ হন। তিনি ২০১০ সালের ১২ ডিসেম্বর বাংলাদেশ সুপ্রিম কোর্টের হাইকোর্ট বিভাগে অতিরিক্ত বিচারক হিসাবে উন্নীত হন এবং ২০১২ সালের ১০ ডিসেম্বর বাংলাদেশ সুপ্রিম কোর্টের একই বিভাগের স্থায়ী বিচারক হিসেবে নিযুক্ত হন।\n২০১৫ সালের ১৫ সেপ্টেম্বর আনোয়ারুল হককে আন্তর্জাতিক অপরাধ ট্রাইব্যুনাল-১ এর চেয়ারম্যান হিসেবে নিয়োগ দেওয়া হয়। চেয়ারম্যান হিসেবে নিয়োগের আগে তিনি ২৫ মার্চ ২০১২ সাল থেকে একই ট্রাইব্যুনালের সদস্য হিসেবে দায়িত্ব পালন করেছেন।\nআনোয়ারুল হক সার্ক আরবিট্রেশন কাউন্সিলের গভর্নিং বোর্ডের প্রধান ছিলেন এবং ১৯৮৮ সাল থেকে কমনওয়েলথ অ্যাসোসিয়েশন অফ লেজিসলেটিভ কাউন্সিলের সদস্য ছিলেন।\n\n\n== ব্যক্তিগত জীবন ও স্বাস্থ্য ==\nব্যক্তিজীবনে আনোয়ারুল হক আলাতুন্নেসা কে বিয়ে করেছিলেন। ২০১৭ সালের জানুয়ারিতে তার ফুসফুসে ক্যান্সার ধরা পড়ে এবং তিনি বাংলাদেশ ও সিঙ্গাপুরে চিকিৎসা নেন। পরবর্তীতে অসুস্থ হয়ে ৫ জুলাই তিনি বঙ্গবন্ধু শেখ মুজিব মেডিকেল বিশ্ববিদ্যালয়ে ভর্তি হন এবং ১৩ জুলাই মৃত্যুবরণ করেন।\n\n\n== তথ্যসূত্র =="}