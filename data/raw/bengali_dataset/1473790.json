{"pageid": 1473790, "title": "দুর্গাদাস ভট্টাচার্য", "url": "https://bn.wikipedia.org/wiki?curid=1473790", "content": "দুর্গাদাস ভট্টাচার্য (জন্ম: ১ নভেম্বর ১৯৪১) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ব্যবস্থাপনা বিভাগের অবসরপ্রাপ্ত অধ্যাপক এবং জাতীয় বিশ্ববিদ্যালয়ের সাবেক উপাচার্য।\n\n\n== প্রাথমিক জীবন ও শিক্ষা ==\nদুর্গাদাস ভট্টাচার্য ১৯৪১ সালের ১ নভেম্বর কিশোরগঞ্জ জেলার সদর উপজেলার যশোদলে জন্মগ্রহণ করেন। তিনি আজিম উদ্দিন উচ্চ বিদ্যালয় থেকে ১৯৫৮ সালে মাধ্যমিক ও গুরুদয়াল কলেজ থেকে ১৯৬০ সালে উচ্চ মাধ্যমিক পাস করেন। তিনি জগন্নাথ কলেজ থেকে ১৯৬২ সালে বাণিজ্যে স্নাতক ও ১৯৬৪ সালে ব্যবস্থাপনা বিষয়ে স্নাতকোত্তর ডিগ্রি লাভ করেন। সাবেক সোভিয়েত রাশিয়ার মস্কো স্টেট টেক্সটাইল ইনস্টিটিউট থেকে ১৯৭৭ সালে তিনি পিএইচডি ডিগ্রি অর্জন করেন।\n\n\n== কর্মজীবন ==\nদুর্গাদাস ভট্টাচার্য ১৯৬৫ সালে জগন্নাথ কলেজে শিক্ষকতা জীবন শুরু করেন এবং ১৯৬৭ সালে ঢাকা বিশ্ববিদ্যালয়ে যোগ দেন। ১৯৭১ সালে বাংলাদেশের মুক্তিযুদ্ধে তিনি সক্রিয়ভাবে অংশগ্রহণ করেছিলেন। তিনি মুজিবনগর সরকারের শরণার্থী প্রত্যাবর্তন ও পুনর্বাসন প্রকল্পের প্রশাসক ও হিসাব কর্মকর্তার দায়িত্ব পালন করেন।\nদুর্গাদাস ঢাকা বিশ্ববিদ্যালয়ের ব্যবস্থাপনা বিভাগে দীর্ঘদিন অধ্যাপনা করেছেন। তিনি ঢাকা বিশ্ববিদ্যালয় শিক্ষক সমিতির যুগ্ম সম্পাদক, ঢাকা বিশ্ববিদ্যালয় ক্লাবের সম্পাদক ও ইএমবিএ প্রোগ্রামের পরিচালক ছিলেন। ২০০০ থেকে ২০০১ সাল পর্যন্ত তিনি জাতীয় বিশ্ববিদ্যালয়ের উপাচার্য হিসেবে দায়িত্ব পালন করেন। ২০১২ সালে তার উদ্যোগে কিশোরগঞ্জে ঈশা খাঁ ইন্টারন্যাশনাল ইউনিভার্সিটি প্রতিষ্ঠিত হয়। তিনি বিশ্ববিদ্যালয়টির ট্রাস্টি বোর্ডের চেয়ারম্যান হিসেবেও দায়িত্ব পালন করেন।\n\n\n== তথ্যসূত্র =="}