{"pageid": 1049752, "title": "শক্তি ঠাকুর", "url": "https://bn.wikipedia.org/wiki?curid=1049752", "content": "শক্তি ঠাকুর (১৯৪৭ - ৫ অক্টোবর ২০২০) ছিলেন একজন ভারতীয় বাঙালি অভিনেতা, কৌতুক অভিনেতা এবং নেপথ্য সঙ্গীত শিল্পী। তিনি বহু বাংলা সিনেমার পাশাপাশি বেশ কয়েকটি হিন্দি সিনেমাতেও অভিনয় করেছেন এবং ছবিতে কণ্ঠ দিয়েছেন। তার কিছু ছবি — ইয়ে দেশ (১৯৮৪), আগুন (১৯৮৮), সজনী গো সজনী (১৯৯৪) ইত্যাদি।\n\n\n== কর্মজীবন ==\nপ্রথম জীবনে শক্তি ঠাকুর স্কুলে শিক্ষকতা করতেন। ১৯৭৬ খ্রিষ্টাব্দে তিনি নেপথ্য সঙ্গীত শিল্পী হিসাবে তপন সিনহার  \"হারমোনিয়াম\" চলচ্চিত্রের মধ্য দিয়ে চলচ্চিত্র জগতে প্রবেশ করেন। তারপর তিনি দাদার কীর্তি (১৯৮০) ও ভালোবাসা ভালোবাসা চলচ্চিত্রে অভিনয় করেন এবং সফলতা পান। বেশিরভাগ ছবিতে তাকে কৌতুক অভিনেতা হিসাবেই দেখা গেছে।\nশক্তি ঠাকুর ছিলেন প্রশিক্ষিত সঙ্গীত শিল্পী। তিনি হেমন্ত মুখোপাধ্যায়, অজয় দাশ এবং আরডি বর্মণ প্রভৃতি সুরকারদের সুরারোপিত গানে কণ্ঠ দিয়েছেন। ১৯৮৪ খ্রিষ্টাব্দে বিশিষ্ট সুরকার আরডি বর্মণ  তাঁকে কুমার সানু, উদিত নারায়ণ এবং শৈলেন্দ্র সিংয়ের সাথে  মিলিত ভাবে হিন্দি ছবি ইয়ে দেশ এ গান গাওয়ার সুযোগ দেন এবং এতেই  তিনি বলিউডে আত্মপ্রকাশ করেন। কুমার সানুও প্রথম এই সংগীতেই আত্মপ্রকাশের সুযোগ পান। এর পরে, তিনি বহু বাংলা এবং হিন্দি চলচ্চিত্রে  কণ্ঠ দিয়েছেন। ১৯৮৮ খ্রিষ্টাব্দে তিনি বাংলা ছবি \"আগুন\" এ  দ্বৈত কণ্ঠে প্রবীণ সঙ্গীত শিল্পী কিশোর কুমারের সাথে \"খালি পেটে করলে ভোজন\" গেয়েছিলেন।\n\n\n== ব্যক্তিগত জীবন ==\nশক্তি ঠাকুরের দুই কন্যা মেহুলি এবং মোনালি। জ্যেষ্ঠা কন্যা মেহুলি ঠাকুর রবীন্দ্র সংগীতশিল্পী এবং কনিষ্ঠা মোনালি ঠাকুর এক জনপ্রিয় সঙ্গীত শিল্পী ও অভিনেত্রী।\nতিনি রাসায়ন বিজ্ঞান, অংক ও স্পোর্টস নিয়ে নেতাজি নগর বিদ্যামন্দিরে শিক্ষকতা করতেন!\n\n\n== মৃত্যু ==\n২০২০ খ্রিস্টাব্দের ৫ অক্টোবর শক্তি ঠাকুর কলকাতার এক বেসরকারি হাসপাতালে হৃদরোগে আক্রান্ত হয়ে ৭৩ বৎসর বয়সে পরলোক গমন করেন।\n\n\n== তথ্যসূত্র =="}