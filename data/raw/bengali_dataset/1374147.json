{"pageid": 1374147, "title": "বৈদ্যনাথপুরম রাম কৃষ্ণ আইয়ার", "url": "https://bn.wikipedia.org/wiki?curid=1374147", "content": "বিচারপতি বৈদ্যনাথপুরম রাম কৃষ্ণ আইয়ার (১৫ই নভেম্বর ১৯১৫ - ৪ঠা ডিসেম্বর ২০১৪) একজন ভারতীয় বিচারক ছিলেন, যিনি বিচার বিভাগীয় সক্রিয়তার একজন পথপ্রদর্শক ছিলেন। তিনি ভারতের আইনি সহায়তা আন্দোলনের পথপ্রদর্শক। এর আগে তিনি প্রতিমন্ত্রী ও রাজনীতিবিদ ছিলেন। একজন সক্রিয় আইনজীবী হিসেবে, তিনি তাঁর দরিদ্র ও সুবিধাবঞ্চিত মক্কেলদের জন্য জেল খেটেছেন। তাঁকে একজন নিবেদিত মানবাধিকার কর্মী হিসেবে দেখা হতো। এছাড়াও, তিনি সামাজিক ন্যায়বিচার এবং পরিবেশের জন্য প্রচার করেছিলেন। এর সঙ্গে তিনি একজন ক্রীড়া উৎসাহী এবং বিশিষ্ট লেখকও ছিলেন। তিনি ১৯৯৯ সালে পদ্মবিভূষণে ভূষিত হন। তাঁর রায় উচ্চতর বিচার বিভাগে উদ্ধৃত হয়।\n\n\n== প্রাথমিক জীবন এবং শিক্ষা ==\n১৯১৫ সালের ১৫ই নভেম্বর, পালঘাটের বৈদ্যনাথপুরম গ্রামে, বৈদ্যনাথপুরম রাম আয়ার কৃষ্ণ আইয়ার একটি তামিল ব্রাহ্মণ পরিবারে জন্মগ্রহণ করেছিলেন। এই জায়গাটি তৎকালীন মাদ্রাজ রাজ্যের মালাবার অঞ্চলের অংশ ছিল। তাঁর পিতা রাম আইয়ার ছিলেন একজন আইনজীবী। তাঁর মায়ের নাম নারায়ণী আম্মাল। তাঁর পিতামাতার জন্মগ্রহণকারী সাত সন্তানের মধ্যে তিনি ছিলেন জ্যেষ্ঠ, তাঁদের মধ্যে সর্বকনিষ্ঠ, ভি আর লক্ষ্মীনারায়ণন তামিলনাড়ু পুলিশের মহাপরিচালক হিসেবে দায়িত্ব পালন করেছেন। আশেপাশের সম্প্রদায়ের প্রতি আগ্রহী হওয়া এবং যাদের বেশি প্রয়োজন তাদের সুবিধার জন্য আইনের ব্যবহার করার গুণাবলী তিনি তাঁর বাবার কাছ থেকে উত্তরাধিকার সূত্রে পেয়েছিলেন।\nকৃষ্ণ আইয়ার তালসেরির বাসেল ইভাঞ্জেলিক্যাল মিশন পার্সি হাই স্কুল, পালঘাটের সরকারি ভিক্টোরিয়া কলেজ, আন্নামালাই বিশ্ববিদ্যালয় এবং চেন্নাইয়ের ডাঃ আম্বেদকর সরকারি আইন কলেজে শিক্ষা লাভ করেন। তিনি ১৯৩৮ সালে মালাবারের তালসেরিতে তাঁর বাবার চেম্বারে আইনের অনুশীলন শুরু করেন। ১৯৪৮ সালে, যখন তিনি জিজ্ঞাসাবাদের সময় পুলিশী নির্যাতনের কুফলের প্রতিবাদ করেন, তখন একটি মিথ্যা অভিযোগে তাঁকে এক মাসের জন্য কারারুদ্ধ করা হয়, বলা হয় তিনি কমিউনিস্টদের আইনি সহায়তা দিয়েছেন।\n\n\n== কর্মজীবন ==\n\n\n=== আইনগত কর্মকাণ্ড ===\nকৃষ্ণ আইয়ার ১৯৩৮ সালে আইনজীবীদের বারে যোগদান করেন এবং তাঁর বাবা ভি ভি রাম আইয়ারের চেম্বারে অনুশীলন শুরু করেন।\n\n\n=== রাজনৈতিক জীবন ===\n১৯৫২ সালে, তালসেরি থেকে নির্দলীয়, স্বতন্ত্র প্রার্থী হিসেবে কৃষ্ণ আইয়ার মাদ্রাজ বিধানসভায় নির্বাচিত হন, এবং ১৯৫৬ সাল পর্যন্ত দায়িত্ব পালন করেন। ১৯৫৭ সালে, তিনি আবার তালসেরি আসন থেকে স্বতন্ত্র প্রার্থী হিসাবে নির্বাচনে দাঁড়ান। তাঁকে ভারতের কমিউনিস্ট পার্টি সমর্থন করেছিল। তিনি ১৯৫৭ থেকে ১৯৫৯ সালের মধ্যে ইএমএস নাম্বুদিরিপাদের নেতৃত্বাধীন সরকারে একজন মন্ত্রী ছিলেন। তাঁকে স্বরাষ্ট্র, আইন, কারাগার, বিদ্যুৎ, সেচ, সমাজকল্যাণ এবং অভ্যন্তরীণ জল দপ্তরের দায়িত্ব দেওয়া হয়েছিল। তিনি দরিদ্রদের আইনি সহায়তা দেওয়া শুরু করেছিলেন, বন্দিদের অধিকারকে অন্তর্ভুক্ত করে জেল সংস্কার শুরু করেন এবং নারী ও শিশুদের জন্য আরও আদালত ও ত্রাণ শিবির স্থাপন করেন। তিনি বেশ কিছু শ্রম ও ভূমি সংস্কার আইন পাস করেন। তিনি নবগঠিত প্রতিবেশী রাজ্য কেরালা এবং তামিলনাড়ুর মধ্যে একটি আন্তঃরাজ্য জল বিরোধের সমাধান করেছিলেন। এই সরকারকে কেন্দ্রীয় সরকার বরখাস্ত করলে, তিনি ১৯৫৯ সালের আগস্টে পুনরায় আইনী অনুশীলন শুরু করেন। তিনি ১৯৬৫ সালের বিধানসভা নির্বাচনে আবার স্বতন্ত্র প্রার্থী হিসাবে প্রতিদ্বন্দ্বিতা করে পরাজিত হন।\n\n\n=== বিচারগত জীবন ===\n১৯৬৮ সালের ১২ই জুলাই তিনি কেরালা হাইকোর্টের বিচারপতি নিযুক্ত হন। তিনি ১৯৭৩ সালের ১৭ই জুলাই  ভারতের সুপ্রিম কোর্টের বিচারক হিসাবে পদোন্নতি লাভ  করেন। এর পরে, আইনজীবীদের একটি দল, বিচারপতি হিসাবে তাঁর নিয়োগের বিরুদ্ধে আপত্তি জানিয়ে, টাইমস অফ ইন্ডিয়াতে প্রকাশিত একটি চিঠি লিখেছিল।\n\n\n=== ভারতের আইন কমিশন ===\nকৃষ্ণ আইয়ার ১৯৭১ থেকে ১৯৭৩ সাল পর্যন্ত ভারতের আইন কমিশনের সদস্য ছিলেন। সেইসময় তিনি একটি বিস্তৃত প্রতিবেদনের খসড়া তৈরি করেছিলেন, যা দেশের আইনি সহায়তা আন্দোলনকে পরিচালিত করেছে।\n\n\n== আইনশাস্ত্র ==\nসামাজিক, রাজনৈতিক এবং নাগরিক অধিকারের উপর দৃষ্টি নিবদ্ধ করে, কৃষ্ণ আইয়ার সাংবিধানিক আইনের ক্ষেত্রে উল্লেখযোগ্য অবদান রেখেছিলেন। তিনি বিচারের সময় সাহিত্যিক উদ্ধৃতি ব্যবহারের জন্য বিখ্যাত ছিলেন।\n\n\n=== জনস্বার্থ মামলা ===\nকৃষ্ণ আইয়ার ভারতের সুপ্রিম কোর্টে জনস্বার্থ মামলায় উল্লেখযোগ্য অবদান রেখেছিলেন এবং আদালতকে সামাজিকভাবে গুরুত্বপূর্ণ বিষয়ে শুনানি এবং সিদ্ধান্ত নেওয়ার অনুমতি দেওয়ার জন্য বেশ কয়েকটি মামলায় দাঁড়ানোর নিয়মগুলি শিথিল করেছিলেন। বেশ কয়েকটি অনুষ্ঠানে সামাজিক উদ্বেগ সম্পর্কে সচেতনতা বাড়াতে, তিনি আদালতে লেখা চিঠি বা পোস্টকার্ডের উপর ভিত্তি করে মামলার শুনানির জন্য সুপ্রিম কোর্টের সুওমোটো অধিকার ব্যবহার করেছিলেন। বিচারপতি পি এন ভগবতীর সাথে, তিনি দেশের আদালতে পিআইএল (জনস্বার্থ মামলা) বা \"জনগণের সম্পৃক্ততার\" ধারণার সূচনা করেছিলেন। এই বিপ্লবী হাতিয়ার, প্রাথমিকভাবে জন-উৎসাহী নাগরিকেরা ব্যবহার করেছিলেন। সমাজের বিভিন্ন অংশ, যারা নিজস্বভাবে পিআইএল দায়ের করতে সক্ষম ছিলনা, তাদের হয়ে এগুলি দাখিল করা হতো। আজ কয়েক দশক পরেও মানুষের দৈনন্দিন জীবনে এটি নজিরবিহীন পরিবর্তন এনে চলেছে।\n\n\n=== জরুরী অবস্থার সময় আইনশাস্ত্র ===\n১৯৭৫ সালের জুন মাসে, এলাহাবাদ হাইকোর্ট রায় দিয়েছিল যে প্রধানমন্ত্রী ইন্দিরা গান্ধীর সংসদে নির্বাচন বেআইনি ছিল, এবং তাঁকে আরও ছয় বছরের জন্য নিষিদ্ধ করেছিল। সুপ্রিম কোর্টে এই আদেশের বিরুদ্ধে আপিলের শুনানিকারী বেঞ্চে বিচারক ছিলেন কৃষ্ণ আইয়ার। ইন্দিরা গান্ধী বনাম রাজ নারায়ন মামলায় তিনি রায় দিয়েছিলেন যদিও ইন্দিরা গান্ধী আর সংসদ সদস্য হতে পারবেন না, কিন্তু তিনি প্রধানমন্ত্রী হিসেবে নিজের অবস্থান ধরে রাখার অধিকারী।\nপক্ষপাত-প্রার্থীদের খণ্ডন করে, তিনি এই আদেশের বিরুদ্ধে সুপ্রিম কোর্টে একটি চ্যালেঞ্জ শুনেছিলেন। শর্তসাপেক্ষে অবস্থান মঞ্জুর করার জন্য তাঁকে দোষী এবং নিঃশর্ত অবস্থান প্রত্যাখ্যান করার জন্য প্রশংসা করা হয়েছিল। এটিকে \"শাসন করার জনপ্রিয় মতদান হারানো\" হিসাবে ব্যাখ্যা করে, বিরোধীরা ইন্দিরার পদত্যাগের আহ্বান জানায়। পরদিন তিনি দেশে জরুরি অবস্থা ঘোষণা করেন।\n\n\n=== সামাজিক অধিকার ===\nকৃষ্ণ আইয়ার সামাজিক অধিকার সম্পর্কিত বেশ কয়েকটি উল্লেখযোগ্য মামলায় রায় দিয়েছেন। এর মধ্যে একটি হলো মানেকা গান্ধী বনাম ভারত সঙ্ঘ, যেখানে তিনি বলেছিলেন যে ভারতীয় সংবিধানের ২১তম অনুচ্ছেদ, যা জীবন ও স্বাধীনতার অধিকার রক্ষা করে, বেশ কয়েকটি সামাজিক অধিকার অন্তর্ভুক্ত করার জন্য তার ব্যাপকভাবে ব্যাখ্যা করা আবশ্যক। রতলাম মিউনিসিপ্যালিটি মামলায়, তিনি বিচারকক্ষ ছেড়ে বাইরে গিয়ে সরেজমিনে পরিস্থিতি দেখার প্রবণতা শুরু করেছিলেন। তদুপরি, এই মামলাটি  \"সাবধানতা নীতি\", \"দূষণকারী ক্ষতিপূরণ প্রদান\" এবং \"দীর্ঘস্থায়ী উন্নয়ন\" এর ধারণাগুলির উপর অন্য অনেক মামলার অগ্রদূত হয়েছে। মুথাম্মার মামলায়, তিনি সরকারি চাকরিতে প্রথাগত রীতিতে লিঙ্গ বৈষম্যের  'গ্লাস সিলিং' (অন্যায্য মনোভাব এবং অনুশীলন যা মহিলাদের, বা অন্যান্য গোষ্ঠীকে কাজের একটি নির্দিষ্ট ক্ষেত্রে সেরা চাকরি পেতে বাধা দিতে পারে) ভাঙার আহ্বান জানান।\n\n\n=== নাগরিক ও রাজনৈতিক অধিকার ===\nপুলিশি হেফাজতে সহিংসতা এবং জামিনের শর্তের পাশাপাশি আটক ব্যক্তিদের আইনি সহায়তা সুরক্ষিত করার বিষয়ে কৃষ্ণ আইয়ার বেশ কয়েকটি মামলায় রায় দিয়েছিলেন। রাজনৈতিকভাবে জড়িত ব্যক্তিদের জন্য মামলায়্য বিশেষ আদালত প্রতিষ্ঠা প্রথার বিরুদ্ধেও তিনি রায় দিয়েছেন। তিনি সংশোধনমূলক ব্যবস্থার উপর ভিত্তি করে ফৌজদারি বিচারের পক্ষে মত দিয়েছিলেন এবং প্রতিশোধমূলক ন্যায়বিচারের বিরোধিতা করেছিলেন। অপরাধপ্রবণতা হ্রাস করতে সহায়তা করার জন্য তিনি কারাগারের পরিবেশের মধ্যে ধ্যানের মতো মানসিক চিকিৎসার আহ্বান জানিয়েছিলেন। তিনি একাকী কারাবাসের প্রথার বিরুদ্ধেও রায় দিয়েছেন।\nকৃষ্ণ আইয়ার মৃত্যুদণ্ডের বিরোধী ছিলেন, মানদণ্ড স্থাপন করেছিলেন যে এটি শুধুমাত্র \"বিরলতম বিরল\" ক্ষেত্রে আরোপ করা যেতে পারে। এডিগা আনাম্মা বনাম অন্ধ্র প্রদেশ রাজ্য মামলায়, তিনি মৃত্যুদণ্ডের শাস্তিকে যাবজ্জীবন কারাদণ্ডে পরিবর্তন করার জন্য আইন প্রতিষ্ঠা করেছিলেন। এই ধরনের ক্ষেত্রে, দণ্ড লঘু করার কারণগুলি চিহ্নিত করে এই আইন প্রয়োগ করা যেতে পারে এমন রায় দিয়েছিলেন।\n\n\n== অবসর পরবর্তী জনজীবন ও মৃত্যু ==\nতিনি ১৯৮০ সালের ১৪ই নভেম্বর বিচারক হিসাবে অবসর গ্রহণ করেন। কিন্তু তিনি প্রতিটি সম্মেলনে এবং তাঁর লেখার মাধ্যমে ন্যায়বিচারের কারণের পক্ষে সোচ্চার থেকেছেন, রাস্তার প্রতিবাদে অংশ নিয়েছেন। যাদের সাহায্য বা উপদেশ প্রয়োজন তাদের জন্য তাঁর বাড়ি সর্বদা খোলা থাকত। ১৯৮৭ সালে, ক্ষমতাসীন কংগ্রেসের মনোনীত প্রার্থী আর ভেঙ্কটরমনের বিরুদ্ধে বিরোধী দলের প্রার্থী হিসেবে দেশের রাষ্ট্রপতি পদে প্রতিদ্বন্দিতা করে তিনি পরাজিত হন। ২০০২ সালে, তিনি অন্যান্যদের মধ্যে অবসরপ্রাপ্ত বিচারপতি পি বি সাওয়ান্তের সাথে নাগরিকদের প্যানেলের অংশ হিসাবে গুজরাট দাঙ্গার বিষয়ে অনুসন্ধান করেছিলেন। তিনি ২০০৯ সালে কেরালা আইন সংস্কার কমিশনেরও প্রধান ছিলেন। মৃত্যুর প্রায় কয়েক সপ্তাহ আগে পর্যন্ত তিনি সক্রিয় ছিলেন। এরপর অসুস্থতা এবং বয়স তাঁর ওপর প্রভাব ফেলেছিল। জনসাধারণের বুদ্ধিজীবী হিসেবে তিনি গণসংগঠন, আর্টস সোসাইটি, ক্রীড়া পরিষদ এবং সাংস্কৃতিক গোষ্ঠীতে বিভিন্ন পদে অধিষ্ঠিত ছিলেন।\nতিনি ২০১৪ সালের ৪ঠা ডিসেম্বর ৯৯ বছর বয়সে মারা যান। রাষ্ট্রীয় মর্যাদায় তাঁর শেষকৃত্য সম্পন্ন হয়। তাঁর স্ত্রী সারদা তাঁর আগেই মৃত্যুবরণ করেছিলেন। সারদা তাঁর কাজ সম্পর্কে শুনতেন এবং কখনও কখনও তাঁর মতের ওপর ভিত্তি করে কৃষ্ণ আইয়ার তাঁর সিদ্ধান্ত পরিবর্তন করতেন। তাঁর মৃত্যুর পর, তাঁর ব্যক্তিগত গ্রন্থাগারটি ন্যাশনাল ইউনিভার্সিটি অফ অ্যাডভান্সড লিগ্যাল স্টাডিজকে দান করা হয়েছিল, যেখানে বিচারপতি কৃষ্ণ আইয়ারের সংগ্রহ এখনও রয়েছে। তিনি তাঁর দুই ছেলে রমেশ ও পরমেশকে রেখে গেছেন।\n\n\n== প্রকাশনা ==\nকৃষ্ণ আইয়ার ৭০-১০০টি বই (বেশিরভাগই আইনের ওপর), এবং চারটি ভ্রমণকাহিনী লিখেছেন। তিনি তামিল ভাষায় একটি বইও লিখেছেন, নীথিমন্দ্রমুম সামনব্য মানিথানুম । লিভস ফ্রম মাই পার্সোনাল লাইফ তাঁর আত্মজীবনী। তাঁর সম্পর্কে অন্যান্য লেখকের প্রায় পাঁচটি প্রকাশিত বই রয়েছে।\n\n\n== পুরস্কার এবং সম্মাননা ==\nকৃষ্ণ আইয়ার তাঁর জীবদ্দশায় বেশ কিছু পুরস্কার এবং সম্মান পেয়েছিলেন, যার মধ্যে রয়েছে:\n\nসোভিয়েত ল্যান্ড নেহেরু পুরস্কার, ১৯৬৮।\nশ্রী জাহাঙ্গীর গান্ধী পদক এবং শিল্প শান্তি পুরস্কার, ১৯৮২।\nবিশিষ্ট ফেলো, ভারতীয় আইন ইনস্টিটিউট, নতুন দিল্লি।\nকুমারাপ্পা - রেকলেস অ্যাওয়ার্ড, ১৯৮৮। (দ্য ইন্ডিয়ান সোসাইটি অফ ক্রিমিনোলজি)\nভারতীয় দলিত সাহিত্য আকাদেমি কর্তৃক বাবা সাহেব বি.আর. আম্বেদকর জাতীয় পুরস্কার।\nরামাশ্রমম পুরস্কার ১৯৯২।\nআন্তর্জাতিকভাবে আইন পেশায় অসামান্য সেবা এবং আইনের শাসনের প্রতি অঙ্গীকারের জন্য ১৯৯৫ সালে আন্তর্জাতিক বার অ্যাসোসিয়েশন কর্তৃক বিচারপতি কৃষ্ণ আয়ার 'লিভিং লিজেন্ড অফ ল' উপাধিতে ভূষিত হন।\n১৯৯৮ সালের জন্য এম. এ. টমাস জাতীয় মানবাধিকার পুরস্কার।\n১৯৯৯ সালে ভারতের রাষ্ট্রপতি কর্তৃক পদ্মবিভূষণ পুরস্কার (ভারত রত্ন পরবর্তী সর্বোচ্চ পুরস্কার)।\nমানবাধিকার, আইন, প্রশাসন ইত্যাদি ক্ষেত্রে মেধাবী সেবার জন্য ১৯৯৯ সালের ভিলোপিলি পুরস্কার প্রাপক। এই পুরস্কারটি ২০০০ সালে ফেব্রুয়ারি মাসে ত্রিশূরের সহৃদয় বেদি দিয়েছিলেন।\n২০০০ সালের অক্টোবরে রাষ্ট্রপতি পুতিন কর্তৃক 'দ্য অর্ডার অফ ফ্রেন্ডশিপ', দুই দেশের মধ্যে ঐতিহ্যগত এবং সময়ের পরীক্ষিত বন্ধুত্ব, সহযোগিতা এবং চিরন্তন স্নেহের বন্ধনকে শক্তিশালী করার জন্য ব্যক্তিগত অবদানের জন্য রাশিয়ার উচ্চ রাষ্ট্রীয় সম্মান।\n২০০৩ সালে কালিকট বিশ্ববিদ্যালয় থেকে সম্মানসূচক ডক্টরেট।\n\n\n== আরও দেখুন ==\nপশু অধিকার আইনজীবীদের তালিকা\n\n\n== তথ্যসূত্র ==\n \n\n\n== বহিঃসংযোগ ==\nটেমপ্লেট:Padma Award winners of Kerala"}