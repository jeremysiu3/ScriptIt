{"pageid": 1099950, "title": "সিউল–পিয়ংইয়ং হটলাইন", "url": "https://bn.wikipedia.org/wiki?curid=1099950", "content": "সিউল–পিয়ংইয়ং হটলাইন, যাকে আন্তঃকোরীয় হটলাইন নামেও ডাকা হয়, হল ৪০টির বেশি টেলিফোন লাইনের একটি সিরিজ যা উত্তর এবং দক্ষিণ কোরিয়াকে সংযুক্ত করে। এগুলোর বেশিরভাগ কোরীয় নিরস্ত্রীকৃত জোনের মধ্য দিয়ে পানমুনজম যৌথ নিরাপত্তা এলাকাগুলো সংযুক্ত করে এবং রেড ক্রস কর্তৃক পরিচালিত হয়।\n\n\n== রূপরেখা ==\nপানমুনজম এলাকার সীমান্ত হটলাইন দক্ষিণ কোরিয়ার স্বাধীনতা ঘর এবং উত্তর কোরিয়ার পানমুনগাকে অবস্থিত। টার্মিনালগুলোতে লাল ও সবুজ টেলিফোন হ্যান্ডসেট সহ একাধিক কম্পিউটার স্ক্রিন রয়েছে।\nসর্বমোট, পানমুনজমের ভেতর দিয়ে প্রবাহিত উত্তর ও দক্ষিণ কোরিয়ার মাঝে ৩৩টি তথ্য যোগাযোগ লাইন রয়েছে। ৩৩টির ৫টি দৈনিক যোগাযোগের জন্য ব্যবহৃত, ২১টি দুই দেশের মধ্যকার আলোচনার জন্য, ২টি দুই দেশের বিমানপরিযান হ্যান্ডলিংয়ের জন্য, ২টি সমুদ্র পরিবহনের জন্য এবং তিনটি অর্থনৈতিক সহযোগিতার জন্য ব্যবহৃত হয়ে থাকে।\nউপরন্তু, ১৫টি টেলিফোন লাইন ভৌগোলিক কারণে পানমুনজমের বাইরে অবস্থিত। সেসব লাইনগুলো সামরিক কর্তৃপক্ষ এবং দুই কোরিয়ার দরাসান স্টেশন ও পানমুন স্টেশনের রেল যোগাযোগের উদ্দেশ্যে ব্যবহার করা হয়।\n\n\n== ইতিহাস ==\nউত্তর ও দক্ষিণ কোরিয়ার রেড ক্রসের সমঝোতার উদ্দেশ্যে ১৯৭১ সালের সেপ্টেম্বরে প্রথম হটলাইন প্রতিষ্ঠা করা হয়। ১৯৭২ এর ৪ জুলাইয়ে আরো লাইন প্রতিষ্ঠার জন্য দুটি দেশ সম্মত হয় যার পরিপ্রেক্ষিতে সেগুলো ১৯৭২ সালের ১৮ আগস্টে চালু করা হয়। আরো লাইন নব্বই ও পরবর্তী দশকগুলোতে প্রতিষ্ঠা করা হয়।\nউত্তর কোরিয়া একতরফাভাবে হটলাইনগুলো সাতবার বিচ্ছিন্ন করে: ১৯৭৬, ১৯৮০, ১৯৯৬, ২০০৮, ২০১০, ২০১৩, এবং ২০১৬। প্রত্যেক বার বিচ্ছিন্ন করে কিছু সময় করে সেগুলো পুনরায় সংযুক্ত করা হয়েছিলো।\n২০১৩ সালে, উত্তর কোরিয়া ১১ মার্চ ও ৩ জুলাই হটলাইন বিচ্ছিন্ন করে দেয়, যখন এটি কোরীয় যুদ্ধবিরতি চুক্তি থেকে প্রত্যাহার করে নেওয়া হয় এবং দক্ষিণ কোরিয়ার সাথে তারা অ-আগ্রাসন চুক্তি বাতিল করে। এটি ছিলো উত্তর কোরিয়া, দক্ষিণ কোরিয়া এবং মার্কিন যুক্তরাষ্ট্র মধ্যকার ক্রমবর্ধমান উত্তেজনার প্রতিক্রিয়া। দক্ষিণ কোরিয়ার এক সরকারি কর্মকর্তার তথ্য অনুযায়ী ১১ মার্চ ২০১৩ তারিখ সকাল ৯টায় একটা ফোন করা হয়েছিলো তবে উত্তর কোরিয়া থেকে কোন সাড়া মিলেনি। উত্তর কোরিয়া হটলাইনটি ২০১৩ সালের ৭ জুন তারিখে আবার চালু করে।\n২০১৬ সালের ফেব্রুয়ারিতে, উত্তর কোরিয়ার নতুন পারমাণবিক ক্ষেপণাস্ত্র পরীক্ষার ফলে কিসং শিল্প অঞ্চলে দুই দেশের চুক্তি দক্ষিণ কোরিয়া বাতিল করে এবং এর প্রতিক্রিয়ায় উত্তর কোরিয়া হটলাইন যোগাযোগ বন্ধ করে দেয়। কিম জং উনের নববর্ষের বক্তব্যের পর ২০১৮ সালের ৩ জানুয়ারিতে হটলাইনটি আবার খুলে দেওয়া হয়।\n২০১৮ সালের ২০ এপ্রিলে তথা ঐতিহাসিক ২৭ এপ্রিলের আন্তঃকোরীয় সভার এক সপ্তাহ পূর্বে দক্ষিণ কোরিয়ার রাষ্ট্রপতি ও উত্তর কোরিয়ার শাসকের মধ্যকার একটি নতুন হটলাইন সংযুক্ত করা হয়। এই সরাসরি যোগাযোগ ব্যবস্থাটি মুনের চিয়ং ওয়া ডাই এবং কিমের রাষ্ট্র বিষয়ক কমিশন দপ্তরের মাঝে যুক্ত ছিলো।\n২০২১ এর সেপ্টেম্বরে উত্তর কোরিয়ার নেতা কিম জং উন আগস্টে দক্ষিণ কোরিয়া-যুক্তরাষ্ট্রের যৌথ সামরিক মহড়ার প্রতিবাদে বিছিন্ন করার পর আবার হটলাইন চালু করার প্রস্তাব করেন। ২০২১ সালের ৪ অক্টোবরে দক্ষিণ কোরিয়ার সংহতি মন্ত্রণালয় হটলাইন পুনরায় চালু করার খবর নিশ্চিত করে বলেন এটি “দুই কোরিয়ার মধ্যে সম্পর্ককে ট্র্যাকে ফিরিয়ে আনার ভিত্তি তৈরি করেছে”।\n\n\n== আরও দেখুন ==\nমস্কো–ওয়াশিংটন হটলাইন\nইসলামাবাদ–নয়াদিল্লি হটলাইন\nবেইজিং–ওয়াশিংটন হটলাইন\n\n\n== তথ্যসূত্র =="}