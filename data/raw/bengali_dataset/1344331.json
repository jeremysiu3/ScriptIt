{"pageid": 1344331, "title": "চেঙ্গিজ (চলচ্চিত্র)", "url": "https://bn.wikipedia.org/wiki?curid=1344331", "content": "চেঙ্গিজ: যার না আছে কোনো সীমানা না কোনো পরিধি (সংক্ষেপে চেঙ্গিজ) রাজেশ গঙ্গোপাধ্যায় পরিচালিত ২০২৩ সালে মুক্তি পাওয়া অপরাধজগৎ নিয়ে বাংলা ভাষার ভারতীয় চলচ্চিত্র। রাজেশের সাথে যৌথভাবে ছায়াছবির কাহিনি লিখেছেন নিরজ পান্ডে। তবে চিত্রনাট্য ও সংলাপ রাজেশের। জিৎ ফিল্মওয়ার্কস ও এএ ফিল্মসের ব্যানারে প্রযোজনা করেছেন জিৎ, গোপাল মদনানি ও অমিত জুমরানি। চেঙ্গিজের চিত্রনাট্য ১৯৭০ থেকে ১৯৯০-এর দশকের মাঝামাঝি সময়ে কলকাতার অপরাধজগতের গ্যাংস্টারদের দাপট সম্পর্কিত। প্রধান চরিত্রে ছিলেন জিৎ, সুস্মিতা চট্টোপাধ্যায়, রোহিত রায় ও শতাফ ফিগার। সঙ্গীত পরিচালনা করেছেন কৌশিক গুড্ডু এবং অনিক ধর, অ্যাকশন ধারাবাহিক নকশা করেছেন স্টান্ট সিলভা।\nচেঙ্গিজ ২০২৩ সালের ২১শে এপ্রিল একই সাথে হিন্দি ও বাংলা ভাষায় ভারতের প্রেক্ষাগৃহে মুক্তি পায়। এটি বাংলা ও হিন্দি ভাষায় একসঙ্গে মুক্তি পাওয়া প্রথম বাংলা ছবি। একই সাথে পশ্চিমবঙ্গ হতে প্রযোজিত বাংলা ভাষায় নির্মিত প্রথম সর্ব-ভারতীয় চলচ্চিত্র। এটি কয়েকজন সমালোচক থেকে প্রশংসার পাশাপাশি গল্পের প্রেক্ষাপট ও বিশদ বর্ণনার ক্ষেত্রে খামতিসহ মিশ্র প্রতিক্রিয়া পেয়েছে। চলচ্চিত্রটি বিভিন্ন সমালোচকদের কাছ থেকে ৫-এর মধ্যে ৩ থেকে ৪ রেটিং অর্জন করেছে। ১০ কোটি ভারতীয় রুপি নির্মাণ ব্যয়ের চেঙ্গিজ সবমিলিয়ে ৬.২৫ কোটি রুপি আয় করে। ব্যবসা সফল না হলেও এটি ২০২৩ সালের টালিউডের সবচেয়ে বেশি আয় করা ছায়াছবি।\n\n\n== কাহিনিসংক্ষেপ ==\nকলকাতার সত্তোরোর্ধ পুলিশ অফিসার সমীর সিনহা অবসর নিয়েছেন। ১৯৭০ দশকের কলকাতা নিয়ে নিবন্ধ করতে চাওয়া এক মহিলা সাংবাদিকের কাছে সমীরের স্মৃতিচারণে চলে আসে চেঙ্গিজের কথা। ১৯৭০ সালের কলকাতার দুর্গাপুর। ১০ বছর বয়সি কিশোর জয়দেব সিং নিজচোখে নিজের পুলিশ বাবা ও মাকে স্থানীয় কাউন্সিলর গুন্ডা রশিদ খানের হাতে খুন হতে দেখে। মামা সৎ পুলিশ অফিসার এসিপি সমীর সিনহা ভাগনে জয়দেবকে নিজ বাড়িতে আশ্রয় দেন। ১৯৭৬ সাল। জয়দেব এখন ১৬ বছরের তরুণ। জয়দেব বড় হয়ে কি হতে চায়?- তার মামা মামি জানতে চাইলে, সে তার বাবা-মার খুনের প্রতিশোধ নিতে চায়। পরদিন মামা বাড়ি থেকে পালায় সে।\nফুটবল ময়দানে টিকিট কালোবাজারী ডন ওমর খালিদের নজরে পরা জয়দেব নাম পরিবর্তন করে হয়ে যায় চেঙ্গিজ। কলকাতার শক্তিশালী গ্যাংস্টার ওমর খালিদ ওরফে নল্লি ভাইয়ের হয়ে কাজ শুরু করে। নিজ বাবা-মার খুনের প্রতিশোধ নেয়, নব্বই দশকে মাঝে (১৯৯৫) এসে নল্লী ভাইকে খুন করে। চেঙ্গিজ হয়ে যায় ব্যাংকক থেকে কলকাতা শহরে মাদক চালানের প্রধান ডন। ব্যাংককে যাওয়ার পথে বিমানবালা নন্দিনীর সাথে প্রেম হয়। ব্যক্তিগত জীবনের বাইরে নিজের প্রতিপত্তি বাড়াতে পশ্চিমবঙ্গ, উত্তরপ্রদেশ এবং বিহার জুড়ে নিজের অপরাধের বলয় প্রতিষ্ঠা করে। ব্যাংকক থেকে কম দামে ভেজাল ছাড়া হেরোইন পাচার ও বিক্রি করতে গিয়ে কলকাতা শহরের তিন প্রান্তের তিন মাদক মাফিয়ার সাথে বিবাদ শুরু হয় চেঙ্গিজের। সব শত্রুদের দমন করে কলকাতার গুপ্ত অপরাধ জগতের একক ডন হয় চেঙ্গিজ।\nম্যাচ ফিক্সিং, মাদক বিস্তার, ঘোড়াদৌড়, হত্যার পাশাপাশি জমজমাট নৈশক্লাবের ব্যবসা করে চেঙ্গিজ। ১৯৯৫ সালে কলকাতার অন্ধকার অপরাধ জগৎ ও চেঙ্গিজ সহ অন্যান্য ডনদের নির্মূল করতে কলকাতা পুলিশের প্রধান কার্যালয় লালবাজারে বিশেষ স্কোয়াড বানানো হয়। এই স্কোয়াডে চেঙ্গিজের মামাও আছেন। মামা সমীর সিনহার মুখমুখি হয় তারই দত্তক নেওয়া জয়দেব ওরফে চেঙ্গিজ। চেঙ্গিজ আর সমীরের মধ্যে ধর-পাকড় নিয়ে চলে ইদুর-বিড়াল খেলা। বছর কয়েক ধরে তাকে ধরার চেষ্টা চলে। ড্যানিয়েল ডি সুজার সাথে চেঙ্গিজের চেহারার প্রায় অভিন্ন মিল থাকে। ২০০১ সালে ড্যানিয়েলকে ব্যবহার করে ছদ্মবেশ নিয়ে কলকাতার পুলিশকে ধোকা দিয়ে পালায় চেঙ্গিজ। একুশ বছর পর ২০২২ সালে মরোক্কোর মারাকেশে বয়স্ক বৃদ্ধ চেঙ্গিজকে পাওয়া যায় এক হোটেলে দুপুরের খাবার খাচ্ছে। এখনো কলকাতার কিছু অংশের গুপ্ত অপরাধের নিয়ন্তা চেঙ্গিজ। পাশাপাশি বৃদ্ধ মামা সমীর সিনহার উপর নজরদারি করে সময় কাটে চেঙ্গিজের।\n\n\n== অভিনয়শিল্পী ==\n\n\n== প্রযোজনা ==\nজিৎ ফিল্মওয়ার্কসের রাবণ মুক্তি পায় ২০২২ সালের ২৯ এপ্রিল, সেসময়ই চেঙ্গিজ নির্মাণের ঘোষণা আসে। তখনই রাজেশ গঙ্গোপাধ্যায়কে পরিচালক ও কলকাতার আশেপাশে চিত্রগ্রহণের পরিকল্পনা করা হয়। জিৎ ও রাজেশ চেঙ্গিজের  কাহিনি নিয়ে ৩-৪ বছর ধরে কাজ করছিলেন। তাদের খসড়া কাহিনির ধারণা সম্পাদনা ও পূর্ণরূপ দেন নিরজ পান্ডে। কাহিনির ভিত্তিতে চিত্রনাট্য ও সংলাপ রচনা করেন রাজেশ। কলকাতার রাস্তাঘাট, খিদিরপুর, পার্ক সার্কাস, ডক এরিয়া, দক্ষিণেশ্বরের সেতু, মোহনবাগানের মাঠ, লালবাজার সহ বিভিন্ন জায়গায় চিত্রগ্রহণ করা হয়েছে। মানস গঙ্গোপাধ্যায়ের ক্যামেরায় চিত্রগ্রহণ চলে প্রায় সাত মাস। মলয় সাহার সম্পাদনা শেষে চলচ্চিত্রটি সম্পূর্ণ হতে সময় লাগে এক বছর।\n\n\n== সঙ্গীত ==\n\nচেঙ্গিজের চলচ্চিত্র সঙ্গীত ও আবহ পরিচালনা করেছেন অনিক ধর এবং কৌশিক গুড্ডু। তিনটি মৌলিক গান,যথা- \"উইদা\", \"এভাবে কে ডাকে\" এবং \"রাগদা\"। গানের কথা লিখেছেন প্রাঞ্জল দাস এবং প্রসেন। প্রথম গান \"উইদ্দা\" বাংলা এবং হিন্দিতে ২০২৩ সালের ২৭ মার্চ প্রকাশিত হয়েছিল। বাংলায় দ্বিতীয় গান \"এভাবে কে ডাকে\" এবং হিন্দিতে \"তেরি মেরি বাতেঁ\" একই বছর ৮ এপ্রিল প্রকাশিত হয়েছে। তৃতীয় গান \"রাগদা\" বাংলা ও হিন্দিতে ১৩ এপ্রিল মুক্তি পায়।\nবাংলা সংস্করণ:\n\nহিন্দি সংস্করণ:\n\n\n== প্রচারণা ও মুক্তি ==\nচলচ্চিত্রটি আনুষ্ঠানিক বাংলা প্রথম বর্ণন ২০২২ সালের ৩০শে নভেম্বর। আনুষ্ঠানিক  হিন্দি প্রথম বর্ণন আসে ২০২৩ সালের ২৩ মার্চ। সর্ব ভারতীয় মুক্তির জন্য চেঙ্গিজের প্রধান দুই কুশীলব জিৎ ও সুস্মিতা ভারতের কলকাতা, মুম্বই, লখনউ, জয়পুর সহ বিভিন্ন শহরে গিয়ে প্রচারণা চালান। চলচ্চিত্রটির আনুষ্ঠানিক বাংলা এবং হিন্দি ট্রেলার ২০২৩ সালের ৪ এপ্রিল প্রকাশিত হয়। ২০২৩ সালে ২১শে এপ্রিল বাংলা ও হিন্দি ভাষায় প্রেক্ষাগৃহে একযোগে মুক্তি পায়। সমগ্র ভারতে বাংলা হিন্দি মিলিয়ে ৭৭৪ টি  পর্দায় ১২০০ প্রদর্শনীসহ মুক্তি  পায়। এর মধ্যে শুধু বাংলা সংস্করণ ১২০টিরো বেশি প্রেক্ষাগৃহে মুক্তি দেওয়া হয়।\n\n\n== অর্জন ==\n\n\n=== সমালোচনামূলক প্রতিক্রিয়া ===\n\nটাইমস অব ইন্ডিয়ার উজ্জয়িনী রায়ের মতে \"স্টান্ট সিলভার নির্দেশনায় করা মারামারির দৃশ্যগুলি চটকদার ও বেশ ভাল সম্পাদনা করা হয়েছে।\" তিনি ৩/৫ রেটিং দেন। হিন্দুস্তান টাইমসের রনিতা গোস্বামী গল্পের প্রেক্ষাপ্ট ও বর্ণনায় গবেষণার খামতি পেয়েছেন তার মতে \"গল্পের প্রেক্ষাপট ও ডিটেলিংয়ে বেশকিছু গোলযোগ ও রিসার্চের অভাব রয়েছে। 'চেঙ্গিজ' কেন আন্ডার ওয়ার্ল্ডে থেকে গেল? সেবিষয়টি চিত্রনাট্যে স্পষ্ট নেই।\" তবে অভিনেতাদের প্রশংসা করেন। সংবাদ প্রতিদিনের নির্মল ধর জিত, সুস্মিতা, শতাফ ফিগার ও রোহিতের অভিনয়ের প্রশংসা করেন। এশিয়ানেট নিউজের সায়নিতা চক্রবর্তী চেঙ্গিজের চলচ্চিত্রায়ন ও বিশেষ আবহের প্রশংসা করেন, তার মতে \"ভিজ্যুয়াল এফেক্ট ও সিনেমাটোগ্রাফি এক কথায় অসাধারণ\"  তিনি ৪/৫ রেটিং দেন। ওটিটিপ্লে - এর শময়িতা চক্রবর্তী ৫ এর মধ্যে ৩ রেটিং দিয়েছেন এবং লিখেছেন \"চেঙ্গিজের চমৎকার একটি পটভূমি ও অ্যাকশন সিকোয়েন্স রয়েছে। তবে এটিতে বিশ্বাসযোগ্য উপস্থাপনার অভাব রয়েছে। সিনেমাটি অগোছালো অভিনয় দিয়ে শুরু হয় এবং এটি এগিয়ে যাওয়ার সাথে সাথে গবেষণার একটি অংশ প্রতিফলিত করে। একটি পিরিয়ড চলচ্চিত্র হিসাবে নির্মাণ করা হয়েছে, যেখানে ৯০-এর দশকের কোলকাতা দেখানো হয়েছে, কিন্তু নির্মাতা পিরিয়ডটিকে বিশ্বাসযোগ্য করে তোলার জন্য কোন চেষ্টা করেনি।\" সিনে কলকাতার শৌভিক সাহা চেঙ্গিজকে দুই-একটি জায়গায় বিপর্যস্ত ছাড়া নিরজের গল্প, জনসাধারণের জন্য শালীন উপস্থাপন, ক্যামেরার কাজ, আবহ সঙ্গীত এবং জিত, শতাফ ফিগার, রোহিত ও সুস্মিতার অভিনয়ের প্রস্ংশা সহ ৩.৫/৫ রেটিং দিয়েছেন। দ্য ওয়ালের প্রসূন চন্দের সমালোচনায় গল্প 'এ ছবির আসল উপাদান' হিসেবে বর্নিত হয়েছে। তিনি অভিনয় ও সাজ-সজ্জার প্রশ্ংসার পাশাপাশি চেঙ্গিজের সিংহভাগ কৃতিত্ব দিয়েছেন পরিচালক ও লেখকদের। চেঙ্গিজ তার কাছ থেকে ৩/৫ রেটিং পায়।\n\n\n=== বক্স অফিস ===\nমুক্তির প্রথম দিন চেঙ্গিজ সমগ্র ভারতে মোট ₹ ০.৩৫ কোটি  - ₹ ০.৩৭ কোটি সংগ্রহ করেছে। মুক্তির প্রথম পাঁচ দিনে বাংলা সংস্করণ ১.১২ কোটি আয় করে। হিন্দি ভাষান্তর সংস্করণ প্রথম সপ্তাহে বক্স অফিসে ₹ ১.২৫ কোটি সংগ্রহ করে। প্রথম ৮ দিনে হিন্দি বাংলা মিলিয়ে চেঙ্গিজ ৪.১৯ কোটি রুপি ঘরে তোলে। ১০ কোটি রূপী বাজেটের চেঙ্গিজ প্রেক্ষাগৃহে ১ মাসের বেশি সময় প্রদর্শিত হয় এবং সবমিলিয়ে ৬.২৫ কোটি রুপি আয় করে।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে চেঙ্গিজ   (ইংরেজি)"}