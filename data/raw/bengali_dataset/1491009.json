{"pageid": 1491009, "title": "বারাকাত ইবনে হাসান", "url": "https://bn.wikipedia.org/wiki?curid=1491009", "content": "জয়নুদ্দীন আবু জুহাইর বারাকাত ইবনে হাসান ইবনে আজলান আল-হাসানী ছিলেন ১৪২৫ থেকে ১৪৫৫ সাল পর্যন্ত মক্কার শরীফ।\n\n\n== প্রাথমিক জীবন ==\nবারাকাত ইবনে হাসান ৮০১ হিজরী সালে (১৩৯৮/১৩৯৯ খ্রিস্টাব্দ) জেদ্দাহ-এর কাছে অবস্থিত আল-খুশাফাহ-তে জন্মগ্রহণ করেন। তিনি মক্কায় তাঁর পিতা মক্কার শরীফ হাসান ইবনে আজলান-এর কাছে লালিত পালিত হন।\n\n\n== মক্কার সহকারী শরীফ ==\nমক্কার শরীফ হাসান ইবনে আজলানের অনুরোধে সুলতান আন-নাসির ফারাজ বারাকাতকে ৮০৯ হিজরী সালে (১৪০৭ খ্রিস্টাব্দ) মক্কার সহকারী শরীফ হিসেবে নিযুক্ত করেন। ৮১১ হিজরীতে সুলতান তাঁর ভাই আহমেদ ইবনে হাসান ইবনে আজলানকেও মক্কার সহকারী শরীফ এবং তার পিতাকে হেজাজ অঞ্চলের প্রতিনিধি শাসক হিসেবে নিযুক্ত করেন। ৮১৮ হিজরীতে (১৪১৬ খ্রিস্টাব্দ) সুলতান আল-মুঈয়্যাদ শাইখ তিন জন শরীফকেই পদচ্যুত করেন। ৮১৯ হিজরীতে বারাকাত তাঁর পিতার পক্ষে সুলতানের সঙ্গে সাক্ষাৎ করে তাঁকে মক্কার শরীফ পদে পুনঃনিযুক্ত করান। তিনি নিজেও ৮২০ হিজরীতে (১৪১৭ খ্রিস্টাব্দ) মক্কার সহ-শরীফ পদ ফিরে পান। ৮২১ হিজরীর রবিউল আওয়াল মাসে (এপ্রিল/মে ১৪১৮) হাসান তাঁর লোকজনকে বারাকাতের নিকট আনুগত্য প্রদর্শন করতে নির্দেশ দেন। এতে তাঁর পুত্রের ক্ষমতা লাভ সহজ হয়। ৮২৪ হিজরীতে (১৪২১) বারাকাতের বিরুদ্ধে তাঁর ভাই ইব্রাহীম ইবনে হাসান রুখে দাঁড়ান, কারণ সুলতান আল-মুযাফফার আহমদ ইব্রাহীমকে মক্কার সহ-শরীফ হিসাবে নিযুক্ত না করে তার ভাইকে সমর্থন দিয়েছিলেন। ইব্রাহীম একতরফাভাবে মুয়াজ্জিন বা আজান দাতাকে নির্দেশ প্রদান করেছিলেন যেন তার বাবা ও ভাইয়ের নামের সঙ্গে তাঁর নামও যুক্ত করে আজান দেওয়া হয়। এই আইন ৮২৬ হিজরীতে (১৪২৩) হাসান ইব্রাহীমের নাম সরিয়ে নেওয়ার নির্দেশ না দেওয়া পর্যন্ত চলতে থাকে। ৮২৭ হিজরীতে (১৪২৪) সুলতান আল-আশরাফ বারসবে  হাসান ও বারাকাতকে পদচ্যুত করেন, পরে ৮২৮ হিজরীর শেষে (১৪২৫) তাঁরা আবার ক্ষমতা ফিরে পান। ৮২৯ হিজরীর মুহাররাম মাসে (নভেম্বর ১৪২৫) হাসান বারসবে-র আহ্বানে মিশরে যাত্রা করেন এবং মক্কার শাসন বারাকাতের হাতে ছেড়ে দেন। মিশরে সুলতান হাসানকে মক্কার শরীফ হিসাবে মেনে নেন, তবে শর্ত হিসেবে তিনি ত্রিশ হাজার দিনার দাবী করেন। হাসান পাঁচ হাজার দিনার প্রথম কিস্তির পরিশোধ না করা পর্যন্ত মিশরে অবস্থান করেন। মিশর থেকে ফেরার পথে হাসান অসুস্থ হন; তিনি পুনরায় মিশরে ফিরে যান এবং ৮২৯ হিজরীর জমাদিউস সানি মাসের ১৭ তারিখের বৃহস্পতিবার (২৫ এপ্রিল ১৪২৬) সেখানে মারা যান।\n\n\n== মক্কার শরীফ ==\nশরীফ হাসানের মৃত্যুর পর বারাকাত এবং ইব্রাহীম সুলতান বারসবের আহ্বানে সাড়া দিয়ে মক্কার শাসন আবু আল-কাসিমের হাতে ছেড়ে মিশরে চলে যান। কায়রোতে সুলতান স্বয়ং বারাকাতকে মক্কার শরীফ হিসাবে নিযুক্ত করেন এবং ইব্রাহীমকে তাঁর ভাইয়ের প্রতি আনুগত্যের শপথ নিতে বলেন। তাকে তার নিয়োগের সাথে তাদের পিতা হাসানের অবশিষ্ট ঋণ, অর্থাৎ বকেয়া পঁচিশ হাজার দিনার পরিশোধের শর্ত বেঁধে দেওয়া হয়। সুলতান এর সাথে আরও যুক্ত করেন দশ হাজার দিনারের বার্ষিক কর এবং জেদ্দাহ-তে তাঁর পাওয়া কর থেকে থেকে একটা অংশ সুলতানকে দিতে হবে।তিনি আরও নির্দিষ্ট করেন যে, ভারতীয় জাহাজগুলি আর শরীফের জেদ্দাহ-তে শুল্ক না দিয়ে সুয়েজ-এর মামলুক বন্দরে শুল্ক দিবে। বারাকাত এবং ইব্রাহীম ৮২৯ হিজরীর শাওয়াল মাসের ১১ তারিখে (আনুমানিক ১৬ আগস্ট ১৪২৬ খ্রিস্টাব্দ) কায়রো ত্যাগ করে ৯-১৫ জ্বিলক্বদ তারিখে (সেপ্টেম্বর ১৪২৬) মক্কায় পৌঁছান। এই সময়ে জালাল উদ্দীন মুহাম্মদ শাহ, বাংলার সুলতান বারাকাতকে উপহার এবং সম্মানবোধক পোশাক উপহার দেন। বারাকাতের অনুমতিসাপেক্ষে, বাংলার সুলতান দুটি ইসলামি প্রতিষ্ঠান (যাকে বাঞ্জালিয়া মাদারেস নামে পরিচিত) নির্মাণ করেন প্রথমটি মক্কাতে এবং দ্বিতীয়টি মদীনাতে যা ১৪২৮ থেকে ১৪৩১ সালের মধ্যে নির্মিত হয়। এর একটি বিবরণ পাওয়া যায় তারীখ মক্কা (মক্কার ইতিহাস) গ্রন্থে।\n\n\n== টীকা ==\n\n\n== তথ্যসূত্র ==\nde Zambaur, E. (১৯২৭)। Manuel de généalogie et de chronologie pour l'histoire de l'Islam (French ভাষায়)। হ্যানোভার: Heinz Lafaire। উদ্ধৃতি শৈলী রক্ষণাবেক্ষণ: অচেনা ভাষা (link) \nইবন ফাহদ, 'ইজ্জ আল-দীন 'আবদ আল-'আযীয ইবন 'উমর ইবন মুহাম্মদ (১৯৮৮) [১৫১৮ এর আগে রচিত]।  শাল্তুত, ফাহীম মুহাম্মদ, সম্পাদক। Ghāyat al-marām bi-akhbār salṭanat al-Balad al-Ḥarām غاية المرام بأخبار سلطنة البلد الحرام (আরবি ভাষায়)। 2 (1st সংস্করণ)। মক্কা: জাম'ইয়াত উম আল-কুরা, মার্কাজ আল-বাহস আল-'ইলমী ওয়া-ইহইয়া' আত-তুরাস আল-ইসলামী, কুল্লিয়াত আশ-শারী'আহ ওয়া আল-দিরাসাত আল-ইসলামীয়াহ।"}