{"pageid": 1513282, "title": "ঘানার রাজনৈতিক ইতিহাস", "url": "https://bn.wikipedia.org/wiki?curid=1513282", "content": "ঘানার রাজনৈতিক ইতিহাস প্রাক-ঔপনিবেশিক যুগ, ঔপনিবেশিক যুগ এবং স্বাধীনতার পরে ঘানায় বিদ্যমান বিভিন্ন রাজনৈতিক ব্যবস্থার ইতিহাস ববিবরণ তুলে ধরে। ঔপনিবেশিক-পূর্ব ঘানা বেশ কয়েকটি রাজ্য এবং নৃতাত্ত্বিক গোষ্ঠীর সমন্বয়ে গঠিত ছিল যেখানে রাজনৈতিক ব্যবস্থা তিনটি প্রধান প্রশাসনিক মডেলে বিভক্ত ছিল; কেন্দ্রীভূত রাষ্ট্রব্যবস্থা, অকেন্দ্রীভূত রাষ্ট্রব্যবস্থা, ধর্মতান্ত্রিক রাষ্ট্রব্যবস্থা। ঔপনিবেশিক যুগে ব্রিটিশ সাম্রাজ্য গোল্ড কোস্টে তার চারটি অঞ্চলে বিভিন্ন ধরণের শাসন ব্যবস্থা প্রয়োগ করেছিল। উত্তর নাইজেরিয়ায় সাফল্যের পর ১৯ শতকের শেষের দিকে পরোক্ষ শাসন কার্যকর করা হয়েছিল। ১৯৪০-এর দশক থেকে স্থানীয় ঘানাবাসীরা আরও স্বায়ত্তশাসনের জন্য দাবি জানাতে শুরু করে। এর ফলে বেশ কয়েকটি সাংবিধানিক সংস্কারের পাশাপাশি ১৯৫২ সালে প্রধানমন্ত্রীর পদ সৃষ্টি করা হয়।\n১৯৫৭ সালে গোল্ড কোস্ট  স্বাধীনতা লাভ করে এবং এর আইনগত নাম রাখা হয় ঘানা। ১৯৬০ সালে প্রধানমন্ত্রী কোয়ামে এনক্রুমাহ ঘানার প্রথম রাষ্ট্রপতি নির্বাচিত হন। ১৯৬৪ সালে কোয়ামে এনক্রুমাহের সরকার একটি সাংবিধানিক গণভোটের মাধ্যমে ঘানাকে একদলীয় রাষ্ট্র হিসাবে ঘোষণা করে এবং তাকে আজীবনের জন্য রাষ্ট্রপতি করা হয়। ন্যাশনাল লিবারেশন কাউন্সিল সামরিক অভ্যুত্থানের মাধ্যমে এনক্রুমাহর সরকারকে ক্ষমতাচ্যুত করে।  ১৯৬৯ সালের ১ অক্টোবর ন্যাশনাল লিবারেশন কাউন্সিল বেসামরিক শাসনের কাছে ক্ষমতা হস্তান্তর করলে ঘানা পুনরায় একটি প্রজাতন্ত্রে পরিণত হয়। যুক্তরাজ্যের সংসদীয় সরকার ব্যবস্থার অনুকরণে একটি নতুন সংবিধান প্রণয়ন করা হয়। ১৯৭২ থেকে ১৯৭৯ সালের মধ্যে ঘানা বেশ কয়েকটি সামরিক স্বৈরশাসকের শাসনের অধীনে চলে যায়। ১৯৭৯ সালের ৪ জুন জন জেরি রাওলিংস একটি অভ্যুত্থানের নেতৃত্ব দেন যা ১৯৭৯ সালের সেপ্টেম্বরের মধ্যে দেশটিকে গণতান্ত্রিক শাসনে রূপান্তরিত করে।\n১৯৮১ সালে জন রাওলিংস একটি অভ্যুত্থানের মাধ্যমে ঘানার ক্ষমতা দখল করেন এবং সামরিক সরকার ১৯৯৩ সাল পর্যন্ত ঘানা শাসন করে। ১৯৯৩ সালে একটি শান্তিপূর্ণ ক্ষমতা হস্তান্তর প্রক্রিয়ার মাধ্যমে সামরিক শাসন থেকে বেসামরিক শাসনে পরিবর্তন শুরু হয়। ৭ জানুয়ারি ১৯৯৩, ঘানার চতুর্থ প্রজাতন্ত্রের উদ্বোধন করা হয়।\n\n\n== প্রাক-ঔপনিবেশিক ঘানা ==\nপ্রাক-ঔপনিবেশিক ঘানার স্থানীয় জনগোষ্ঠীর মধ্যে তিনটি প্রধান রাজনৈতিক ব্যবস্থা বিদ্যমান ছিল। এগুলো হলো: কেন্দ্রীভূত রাষ্ট্র, অকেন্দ্রীভূত গোষ্ঠী এবং ধর্মতন্ত্র।\n\n\n=== কেন্দ্রীভূত রাজ্য ===\n\n\n==== আশান্তি সাম্রাজ্য ====\n\nআশান্তি সাম্রাজ্য বিভিন্ন প্রধানতন্ত্রের সমন্বয়ে গঠিত একটি সংঘবদ্ধ রাষ্ট্র ছিল, যা গোল্ডেন স্টুলের অধীনে ঐক্যবদ্ধ হয়। আসান্তেহেন সাম্রাজ্যের সর্বোচ্চ ক্ষমতার অধিকারী ছিলেন যেখানে আশান্তির বেশিরভাগ ক্ষমতা কেন্দ্রীভূত ছিল। তবে তিনি এককভাবে শাসন করতে পারতেন না; তার ক্ষমতা ছিল সীমিত। আসান্তেহেন তার সিংহাসনে বসার সময় নেওয়া শপথ ভঙ্গ করলে তাকে ক্ষমতা থেকে অপসারণ করা যেত। আসান্তেমান কাউন্সিল রাজার উপদেষ্টা সংস্থা হিসেবে কাজ করত। প্রতিটি মহানগর আশান্তি রাজ্যের নেতৃত্বে ছিলেন একজন আমানহেন বা প্রধান শাসক যিনি প্রতিটি রাজ্যের সর্বোচ্চ শাসনকর্তা হিসেবে দায়িত্ব পালন করতেন। ওহেন রাজ্যের বিভিন্ন বিভাগের দায়িত্বপ্রাপ্ত শাসক ছিলেন। অপরদিকে ওডিক্রো আশান্তির প্রত্যেক গ্রাম বা ছোট অঞ্চলের বিচার ও প্রশাসনিক ক্ষমতা পরিচালনা করতেন। কোটোকো কাউন্সিল ছিল সাম্রাজ্যের আইন প্রণয়নকারী সংস্থা। এভাবে আশান্তি সাম্রাজ্যের রাজনৈতিক কাঠামো একটি সংগঠিত ও সুসংহত প্রশাসনিক ব্যবস্থা গড়ে তুলেছিল, যা তাদের দীর্ঘস্থায়ী শক্তিশালী রাষ্ট্র হিসেবে টিকে থাকতে সাহায্য করেছিল।\n\n\n==== মোল-দাগবানি ====\nমোল-দাগবানিতে প্রতিটি রাজ্যের নিজস্ব স্বায়ত্তশাসিত সরকার ছিল যার নেতৃত্বে ছিলেন একজন সর্বোচ্চ শাসক। উদাহরণস্বরূপ, মাম্প্রুসি রাজ্যের সর্বোচ্চ শাসক ছিলেন নায়িরি এবং গোনজা রাজ্যের সর্বোচ্চ শাসক ছিলেন ইয়াগবুমউরা। রাজ্যের প্রশাসনে সর্বোচ্চ শাসককে সহায়তা করার জন্য একটি প্রবীণ পরিষদ বিদ্যমান ছিল। সর্বোচ্চ শাসক এবং প্রবীণ পরিষদের অধীনে ছিলেন বিভাগীয় প্রধানগণ। তারা রাজ্যের বিভিন্ন প্রশাসনিক ও আঞ্চলিক বিভাগের শাসন ও ব্যবস্থাপনা পরিচালনা করতেন।\n\n\n=== অকেন্দ্রীভূত রাজ্য ===\nউত্তর ঘানার ভাগালা, সিসালা, গুয়ান এবং তালেনসির মতো জাতিগত গোষ্ঠীগুলো অরাজনৈতিক রাষ্ট্র হিসেবে পরিচিত ছিল, যাদের কোনো সুসংগঠিত রাজনৈতিক ব্যবস্থা বা কেন্দ্রীয় সরকার ছিল না। আইন প্রণয়ন এবং প্রয়োগের জন্য তাদের কোনও কেন্দ্রীয় সরকার ছিল না। একজন স্বতন্ত্র জমিদার সমস্ত জমির উপর কর্তৃত্ব করতেন। উদাহরণস্বরূপ, তালেনসিদের মধ্যে এই ধরনের জমিদারদের তেনদানা বলা হত। প্রতিটি তালেনসি পরিবার বা বংশের নেতৃত্ব দিতেন একজন বয়োজ্যেষ্ঠ ব্যক্তি, যাকে কপে'এম বলা হতো। তিনি তার বংশের সদস্যদের আচরণের জন্য সামাজিকভাবে, আধ্যাত্মিকভাবে দায়ী ছিলেন।\n\n\n=== ধর্মতন্ত্র ===\nধর্মতান্ত্রিক গোষ্ঠীগুলির মধ্যে ছিল গা-আদাংবে এবং গুয়ান, যেখানে ক্ষমতা পুরোহিত শ্রেণীর হাতে ন্যস্ত ছিল। প্রতিটি গা বসতি স্বায়ত্তশাসিত হওয়ায় গা-আদাংবে জনগোষ্ঠীর কোনো একক কেন্দ্রীয় শাসন ব্যবস্থা ছিল না।। গা জনগোষ্ঠীতে উলোমেই বা ফেটিশ পুরোহিতরা ধর্মীয় নেতার ভূমিকা পালন করতেন। সময়ের সাথে সাথে শহর-রাজ্যগুলো ধর্মীয় কর্তৃত্ব থেকে রাজনৈতিক ক্ষমতা পৃথক করে। গা মানৎসে নামে পরিচিত রাজ্যপ্রধানের পদটি নাগরিক বিষয়গুলির জন্য দায়ী হয়ে ওঠে। তবুও ধর্মীয় কর্তৃত্ব উলোমেইয়ের হাতেই ছিল, রাজ্য প্রশাসনে উলোমেইয়ের ব্যাপক প্রভাব ছিল।\nরেইনডর্ফের মতে, গুয়ান জনগণ কোনও \"প্রধান ব্যক্তি\" দ্বারা শাসিত হত না, তবে প্রতিটি শহরের নিজস্ব শাসক ছিল। ফেটিশ পুরোহিত রাজনৈতিক ও ধর্মীয় উভয় দায়িত্ব পালন করতেন। সময়ের সাথে সাথে আকান শাসনব্যবস্থার প্রভাব গুয়ান রাজ্যে পড়তে শুরু করে। এর ফলে, গুয়ান রাজ্যগুলোতে চিফ বা প্রধান শাসক পদের প্রচলন শুরু হয় এবং পুরোহিতের পদ একজন প্রধানের পদ থেকে পৃথক করা হয়। প্রতিটি রাজ্যের গোত্র প্রধানরা একটি প্রবীণ পরিষদ গঠন করে যারা প্রধানদের সিদ্ধান্ত গ্রহণে সহায়তা করত।\n\n\n== ঔপনিবেশিক যুগ ==\n\n\n=== ডাচ গোল্ড কোস্ট ===\nডাচ ওয়েস্ট ইন্ডিয়া কোম্পানি গোল্ড কোস্টে ডাচ ঔপনিবেশিক সম্পত্তির জন্য দায়ী ছিল। কোম্পানির নেতৃত্বে ছিলেন একজন মহাপরিচালক (ডিরেক্টর-জেনারেল), যার সহায়তায় ছিলেন ঊর্ধ্বতন ঔপনিবেশিক কর্মকর্তাদের একটি পরিষদ। ১৬৭৫ সালে ডাচ গোল্ড কোস্ট সরকারের কাঠামো পুনর্গঠন করা হয়। মহাপরিচালকের কর্তৃত্বাধীন অঞ্চলটিকে \"সিয়েরা লিওন থেকে শুরু করে সম্পূর্ণভাবে ৩০ ডিগ্রি দক্ষিণ অক্ষাংশ পর্যন্ত, পাশাপাশি এর মধ্যে অবস্থিত সমস্ত দ্বীপসহ আফ্রিকার উপকূল\" হিসাবে পুনর্নির্ধারিত করা হয়, যার ফলে এই অঞ্চলে পর্তুগিজদের কাছে হারানো অঞ্চলগুলির উপর ডাচদের দাবি পুনঃপ্রতিষ্ঠিত হয়।\n\n\n=== ব্রিটিশ গোল্ড কোস্ট ===\nব্রিটিশ গোল্ড কোস্ট দক্ষিণ ঘানা, আশান্তি রাজকীয় কলোনি, গোল্ড কোস্ট সংরক্ষিত অঞ্চলের উত্তরাঞ্চল এবং টোগোল্যান্ডের ট্রাস্ট টেরিটরি নিয়ে গঠিত ছিল। দক্ষিণ ঘানার প্রশাসনিক ব্যবস্থা আশান্তি, উত্তরাঞ্চল এবং ব্রিটিশ টোগোল্যান্ডের প্রশাসনের চেয়ে ভিন্ন ছিল। আশান্তি, উত্তরাঞ্চল এবং ব্রিটিশ টোগোল্যান্ড সরাসরি গভর্নর দ্বারা শাসিত হত, যেখানে তাকে প্রধান কমিশনার, কমিশনার এবং জেলা কমিশনাররা সহায়তা করতেন। অন্যদিকে দক্ষিণ ঘানা একটি নির্বাহী এবং আইন পরিষদের মাধ্যমে শাসিত হতো, যা গভর্নরকে প্রশাসনিক কার্যক্রম পরিচালনায় সহায়তা করত।\nগভর্নর গর্ডন গুগিসবার্গ গোল্ড কোস্টে পরোক্ষ শাসন (ইনডাইরেক্ট রুল) ব্যবস্থা চালু করেন। ১৯০১ সালে উত্তর নাইজেরিয়ার ফ্রেডেরিক লুগার্ড গভর্নর হওয়ার পর প্রথমবারের মতো পশ্চিম আফ্রিকায় পরোক্ষ শাসন ব্যবস্থা প্রয়োগ করেন। এরপর তিনি আফ্রিকার অন্যান্য ব্রিটিশ উপনিবেশগুলিতেও এই ব্যবস্থা প্রয়োগের সুপারিশ করেন। পরোক্ষ শাসনের ফলে গোল্ড কোস্টকে প্রশাসনিক ও বিচারিক দায়িত্ব পালনের জন্য প্রদেশগুলোতে বিভক্ত করা হয়, যেগুলোর দায়িত্বে ছিলেন প্রাদেশিক কমিশনাররা। প্রতিটি প্রদেশকে আরও ছোট প্রশাসনিক একক বা জেলায় ভাগ করা হতো, যা জেলা কমিশনারের নেতৃত্বে পরিচালিত হতো। প্রতিটি জেলা ঐতিহ্যবাহী অঞ্চল নিয়ে গঠিত ছিল যা একজন সর্বোচ্চ প্রধান বা রাজা কর্তৃক শাসিত হতো।  এই রাজা, প্রধান ও উপ-প্রধানগণ স্থানীয় আদালতের বিচারকার্য পরিচালনা, আইনশৃঙ্খলা বজায় রাখা এবং ক্লিনিক ও বিদ্যালয়ের মতো মৌলিক সুযোগ-সুবিধার ব্যবস্থা নিশ্চিত করার দায়িত্ব পালন করতেন। তবে স্থানীয় কর্তৃপক্ষগুলো ব্রিটিশ জেলা কমিশনারদের সাধারণ নির্দেশনা ও নিয়ন্ত্রণের অধীনে কাজ করত। ১৯৪০-এর দশকে স্থানীয় ঘানাবাসীদের মধ্যে জাতীয়তাবাদী চেতনার বিকাশ ঘটে, যার ফলে ১৯৪৮ সালে আরও অধিক স্বায়ত্তশাসনের দাবি প্রবল হয়।\n১৯৪৮ সালে আক্রার দাঙ্গার প্রতিক্রিয়ায় কাউসি কমিটি গঠিত হয়, যার উদ্দেশ্য ছিল একটি নতুন সংবিধান খসড়া প্রণয়ন করা, যা স্থানীয় জনগণের দাবি মেটাতে সক্ষম হবে। ১৯৫১ সালে নতুন সংবিধান গৃহীত হয়, যা দেশকে স্বায়ত্তশাসনের মর্যাদা দেয়। ইউনাইটেড গোল্ড কোস্ট কনভেনশন (UGCC) ছিল গোল্ড কোস্টের প্রথম স্থানীয় রাজনৈতিক দল। ১৯৫১ সালে সাধারণ নির্বাচন অনুষ্ঠিত হয়। এই নির্বাচন ছিল আফ্রিকার সর্বজনীন ভোটাধিকারের অধীনে অনুষ্ঠিত প্রথম নির্বাচন। এর ফলে কনভেনশন পিপলস পার্টি (CPP) এর প্রতিনিধিত্বকারী কোয়ামে এনক্রুমাহ ১৯৫২ সালে ঘানার প্রথম প্রধানমন্ত্রী নির্বাচিত হন।\nপরবর্তীতে ১৯৫৪ সালের ২৯ এপ্রিল  একটি নতুন সংবিধান অনুমোদিত হয়। নতুন সংবিধানের ফলে জাতিগত পরিষদের মাধ্যমে বিধানসভার সদস্য নির্বাচনের প্রথা বিলুপ্ত হয়, বিধানসভার আকার বৃদ্ধি করা হয়, এবং সকল সদস্যকে সমান প্রতিনিধিত্ব নিশ্চিত করে একক সদস্য বিশিষ্ট আসন থেকে সরাসরি নির্বাচিত করা হয়। এছাড়াও, সংবিধান অনুসারে একটি আফ্রিকান মন্ত্রিসভা গঠিত হয়, যেখানে কেবল প্রতিরক্ষা ও পররাষ্ট্রনীতি গভর্নরের হাতে রাখা হয়; নির্বাচিত বিধানসভা দেশের অভ্যন্তরীণ অধিকাংশ বিষয়ে নিয়ন্ত্রণ পায়।\nনতুন সংবিধানের বিধানসমূহ বাস্তবায়নের লক্ষ্যে ১৯৫৪ সালের জাতীয় নির্বাচন অনুষ্ঠিত হয়, যেখানে কোয়ামে এনক্রুমাহর প্রতিষ্ঠিত রাজনৈতিক দল সিপিপি বিজয়ী হয়। এই সাধারণ নির্বাচন দেশকে প্রথম সর্বআফ্রিকান বিধানসভা উপহার দেয়।\n\n১৯৫৬ সালের জুলাই মাসে ব্রিটিশ সরকার নির্বাচনের আয়োজন করে, যার ফলে সিপিপি বিপুল ভোটে জয়লাভ করে। ১৯৫৬ সালের ৩ আগস্ট কোয়ামে এনক্রুমাহ গোল্ড কোস্টের স্বাধীনতার দাবি জানিয়ে সংসদে একটি প্রস্তাব পাস করেন এবং ব্রিটিশ সরকার এটি মেনে নেয়। এদিকে ১৯৫৬ সালের ৯ মে জাতিসংঘের তত্ত্বাবধানে একটি গণভোট অনুষ্ঠিত হয়, সিদ্ধান্ত নেওয়া হয় যে টোগোল্যান্ডের ট্রাস্ট অঞ্চল স্বাধীনতার সময় ঘানার সঙ্গে যুক্ত হবে কিনা। গণভোটে টোগোল্যান্ডের ট্রাস্ট টেরিটরির অধিকাংশ মানুষ ঘানার সাথে একীভূত হওয়ার পক্ষে ভোট দেয়। অবশেষে ১৯৫৭ সালে ঘানা স্বাধীনতা লাভ করে এবং ১৯৬০ সালে প্রথম রাষ্ট্রপতি নির্বাচন অনুষ্ঠিত হয়। কোয়ামে এনক্রুমাহ সার্বভৌম ঘানার প্রথম রাষ্ট্রপতি হিসেবে নির্বাচিত হন।\n\n\n== স্বাধীনতা ==\n\n\n=== প্রথম প্রজাতন্ত্র ===\n১৯৫৭ থেকে ১৯৬০ সালের মধ্যে ঘানার স্বাধীনতার পূর্ববর্তী গভর্নর চার্লস আরডেন-ক্লার্ক গভর্নর-জেনারেল এবং আনুষ্ঠানিক রাষ্ট্রপ্রধান হন। তিনি ব্রিটিশ রাজার প্রতিনিধিত্ব করতেন, আর কোয়ামে এনক্রুমাহ প্রধানমন্ত্রী ও সরকারপ্রধান হিসেবে দায়িত্ব পালন করতে থাকেন।  ১৯৬০ সালে গোল্ড কোস্ট সার্বভৌম রাষ্ট্র হিসেবে গণপ্রজাতন্ত্রী ঘানা নাম গ্রহণ করে এবং কোয়ামে এনক্রুমাহ দেশের প্রথম রাষ্ট্রপতি হন।  একই বছর এনক্রুমা সরকার একটি গণতান্ত্রিক সংবিধান প্রণয়ন করে, যা রাষ্ট্রপতি নকুমাহের ক্ষমতা আরও সুসংহত করে, এবং তাঁকে কার্যনির্বাহী রাষ্ট্রপতি হিসেবে প্রতিষ্ঠিত করে। রাষ্ট্রপতিকে প্রধান বিচারপতি নিয়োগ ও অপসারণের ক্ষমতা প্রদান করা হয়। সংবিধানের ২৪ নম্বর অনুচ্ছেদ অনুযায়ী রাষ্ট্রপতি সংসদে পাস হওয়া যেকোনো বিল সম্পূর্ণ বা আংশিকভাবে অনুমোদন কিংবা প্রত্যাখ্যান করতে পারতেন।\n১৯৬৪ সালের ৩১ জানুয়ারি অনুষ্ঠিত একটি সাংবিধানিক গণভোটের মাধ্যমে ঘানা একদলীয় রাষ্ট্রে পরিণত হয়, যেখানে সিপিপি দেশের একমাত্র স্বীকৃত রাজনৈতিক দল হিসেবে প্রতিষ্ঠিত হয়। ১৯৬৬ সালের ২৪শে ফেব্রুয়ারি কর্নেল ইমানুয়েল কোয়াসি কোটোকা এবং মেজর আকওয়াসি আফ্রিফার নেতৃত্বে এক সামরিক অভ্যুত্থানের মাধ্যমে এনক্রুমাহ সরকার উৎখাত করা হয়। তারা ন্যাশনাল লিবারেশন কাউন্সিল (এনএলসি) গঠনের ঘোষণা দেয় যা দেশের পরবর্তী সরকার হিসেবে কার্যভার গ্রহণ করে।\n\n\n=== দ্বিতীয় প্রজাতন্ত্র ===\nন্যাশনাল লিবারেশন কাউন্সিল  নীতি প্রণয়ন ও নাগরিক সমাজের সঙ্গে সম্পৃক্ততার জন্য বহু কমিশন ও উপদেষ্টা কমিটি গঠন করে। অর্থনীতি, জনসংযোগ, বৈদেশিক সম্পর্ক, আইন, কৃষি এবং সরকার কাঠামোর (যা প্রায়শই পুনর্গঠনের মধ্য দিয়ে যায়) মতো বিভিন্ন ক্ষেত্রে বিভিন্ন কমিটি গঠন করা হয়। আঞ্চলিক ও স্থানীয় কমিশনারদের বাতিল করে \"ব্যবস্থাপনা কমিটি\" গঠন করা হয়। এছাড়া প্রশাসনিক জেলা সংখ্যা ১৬৮ থেকে কমিয়ে ৪৭ করা হয়। ব্যবস্থাপনা কমিটিগুলি মূলত সরকারি কর্মচারীদের নিয়ে গঠিত হয়, তবে পুলিশ কর্তৃক মনোনীত একজন করে বেসরকারি নাগরিকও অন্তর্ভুক্ত করা হয়। পুরানো কাউন্সিলের অনেক কর্মী নতুন কমিটিতে অংশগ্রহণ করেছিলেন।\nএনএলসি বেসামরিক শাসনে ক্ষমতা হস্তান্তরের পরিকল্পনা নিশ্চিত করে এবং মে ১৯৬৯ সালে ঘানায় রাজনৈতিক কর্মকাণ্ডের নিষেধাজ্ঞা প্রত্যাহার করে।  ১ অক্টোবর ১৯৬৯ তারিখে বেসামরিক শাসনের কাছে ক্ষমতা হস্তান্তর করার জন্য সাধারণ নির্বাচনের জন্য একটি তারিখ নির্ধারণ করা হয়। ২৯শে আগস্টের নির্বাচনে পাঁচটি রাজনৈতিক দল অংশগ্রহণ করে। এর মধ্যে সবচেয়ে বড় দল ছিল কে.এ. বুসিয়ার নেতৃত্বে প্রগ্রেস পার্টি এবং কে.এ. গবেদেমাহের নেতৃত্বে ন্যাশনাল অ্যালায়েন্স অফ লিবারেল। বুসিয়া এবং প্রগ্রেস পার্টি ১৪০টির মধ্যে ১০৫টি আসনে জয়লাভ করে এবং নিরঙ্কুশ সংখ্যাগরিষ্ঠতা অর্জন করে। ১৯৬৯ সালের ১৫ আগস্ট নতুন সংবিধান অনুমোদিত হয়, যা একককক্ষবিশিষ্ট আইনসভা, বিচার বিভাগ, প্রধানমন্ত্রী এবং রাষ্ট্রপতির জন্য বিধান করে। এই সংবিধান যুক্তরাজ্যের পার্লামেন্টারি শাসনব্যবস্থার অনুরূপ একটি সরকার ব্যবস্থা চালু করে। নতুন সংবিধান অনুযায়ী, রাষ্ট্রপতির দায়িত্ব ছিল বিভিন্ন সংস্থা ও প্রতিষ্ঠানের স্বাধীনতা সংরক্ষণ করা। দ্বিতীয় প্রজাতন্ত্রের সংবিধান বিকেন্দ্রীভূত শাসনব্যবস্থা চালু করে, যেখানে স্থানীয় প্রশাসন কেন্দ্রীয় সরকারের অধীন থেকে কাজ করত, যা স্থানীয় প্রশাসনের বিশেষাধিকার নির্ধারণ করেছিল। দ্বিতীয় প্রজাতন্ত্রের সূচনা হয় ১৯৬৯ সালের ১ অক্টোবর, যেখানে কে. এ. বুসিয়া প্রধানমন্ত্রী হন এবং এডওয়ার্ড আকুফো-অ্যাডো রাষ্ট্রপতি ও আনুষ্ঠানিক রাষ্ট্রপ্রধান হিসেবে দায়িত্ব গ্রহণ করেন।\n\n\n=== তৃতীয় প্রজাতন্ত্র ===\n১৯৭২ সালে বুসিয়া প্রশাসন এবং ঘানার দ্বিতীয় প্রজাতন্ত্রের অবসান ঘটে, যখন ন্যাশনাল রিডেম্পশন কাউন্সিল একটি সামরিক অভ্যুত্থানের মাধ্যমে ক্ষমতা দখল করে এবং ১৩ জানুয়ারি ১৯৭২ সালে নতুন সরকার গঠন করে। ১৯৭২ থেকে ১৯৭৯ সাল পর্যন্ত বেশ কয়েকটি সামরিক জান্তা দেশ শাসন করে। এর মধ্যে উল্লেখযোগ্য ছিল সুপ্রিম মিলিটারি কাউন্সিল এবং আর্মড ফোর্সেস রেভল্যুশনারি কাউন্সিল। ৪ জুন ১৯৭৯ সালে জন জেরি রলিংসের নেতৃত্বে আর্মড ফোর্সেস রেভল্যুশনারি কাউন্সিল (AFRC) এক অভ্যুত্থানের মাধ্যমে ক্ষমতা দখল করে। এই কাউন্সিল একটি বেসামরিক সরকারের কাছে ক্ষমতা হস্তান্তরের একটি প্রক্রিয়া শুরু করে। ১৯৭৯ সালের সাধারণ নির্বাচন অনুষ্ঠিত হয়। পিপলস ন্যাশনাল পার্টি (ঘানা) (পিএনপি) এর প্রার্থী হিলা লিমান সাধারণ নির্বাচনে জয়লাভের পর রাষ্ট্রপতি হন। ২৪ সেপ্টেম্বর ১৯৭৯ সালে হিলা লিমানের নেতৃত্বে তৃতীয় প্রজাতন্ত্রের সূচনা হয়।\n\n\n== সাম্প্রতিক ইতিহাস ==\n\n\n=== চতুর্থ প্রজাতন্ত্র ===\n১৯৮১ সালের ৩১ সেপ্টেম্বর জন জেরি রাওলিংসের নেতৃত্বে অস্থায়ী জাতীয় প্রতিরক্ষা কাউন্সিল (পিএনডিসি) একটি অভ্যুত্থানের মাধ্যমে তৃতীয় প্রজাতন্ত্রের সরকারকে উত্‌খাত করে। এই অভ্যুত্থানের ফলে ১৯৮১ সালের ডিসেম্বর থেকে ১৯৯৩ সালের ৭ জানুয়ারি পর্যন্ত সামরিক সরকার ঘানার শাসনক্ষমতায় ছিল।\n\n১৯৯২ সালে পিএনডিসি একটি নতুন সংবিধান প্রণয়ন করে এবং সেই বছরই নির্বাচন অনুষ্ঠিত হয়। রাওলিংসের দল এনডিসি ৫৮% ভোট পেয়ে রাষ্ট্রপতি নির্বাচনে জয়লাভ করে। বিরোধী দল পরবর্তী সংসদীয় নির্বাচন বয়কট করে। নতুন সংবিধানটি ঘানায় সরকারের বিকেন্দ্রীকরণে সহায়ক ছিল। ২০০০ সালের ঘানার সাধারণ নির্বাচনে সংখ্যাগরিষ্ঠ ভোট পেয়ে জন কুফুর জেরি রাওলিংসের স্থলাভিষিক্ত হন এবং চতুর্থ প্রজাতন্ত্রের দ্বিতীয় রাষ্ট্রপতি হন। এটি ছিল চতুর্থ প্রজাতন্ত্রের প্রথম শান্তিপূর্ণ ক্ষমতার হস্তান্তর।\n২০০৪ সালে রাষ্ট্রপতি নির্বাচনে কুফুর আবারও জয়লাভ করেন। কুফুরের রাষ্ট্রপতিত্বে বেশ কয়েকটি সামাজিক সংস্কার করা হয়, যেমন ২০০৩ সালে ঘানার জাতীয় স্বাস্থ্য বীমা ব্যবস্থায় সংস্কার। ২০০৫ সালে ঘানা স্কুল ফিডিং প্রোগ্রাম শুরু হয়, যার মাধ্যমে দারিদ্র্যপীড়িত অঞ্চলের সরকারি স্কুল এবং কিন্ডারগার্টেনগুলিতে প্রতিদিন বিনামূল্যে গরম খাবার সরবরাহ করা হয়। যদিও কিছু প্রকল্প অসম্পূর্ণ বা অপ্রয়োজনীয় বলে সমালোচিত হয়েছিল, তবে ঘানার অগ্রগতি আন্তর্জাতিকভাবে প্রশংসিত হয়। ২০০৮ সালে রাষ্ট্রপতি কুফুর ক্ষমতা ছেড়ে দেন। ক্ষমতাসীন নিউ প্যাট্রিয়টিক পার্টি এডওয়ার্ড আকুফো-আডোর ছেলে নানা আকুফো-আডোকে তাদের প্রার্থী হিসেবে বেছে নেয় এবং ন্যাশনাল ডেমোক্রেটিক কংগ্রেসের জন আত্তা মিলস তৃতীয়বারের মতো নির্বাচনে প্রার্থী হন। পরবর্তী ভোটাভুটিতে জন আত্তা মিলস জয়লাভ করেন। ২৪ জুলাই ২০১২ তারিখে ঘানা তাদের রাষ্ট্রপতির মৃত্যুর পর একটি মর্মান্তিক ধাক্কার সম্মুখীন হয়। এরপর তার সহ-রাষ্ট্রপতি জন দ্রামানি মহামাকে ক্ষমতা দেওয়া হয়। তিনি ঘানার ব্যাংকের তৎকালীন গভর্নর কোয়েসি আমিসা-আর্থারকে তার সহ-রাষ্ট্রপতি হিসেবে বেছে নেন। ন্যাশনাল ডেমোক্রেটিক কংগ্রেস ২০১২ সালের নির্বাচনে জয়লাভ করে এবং জন মাহামা তার প্রথম মেয়াদে শাসন শুরু করেন।\nনানা আকুফো অ্যাডো অল্পের জন্য পরাজিত হওয়ার পর জন আত্তা মিলস ৭ জানুয়ারি ২০০৯ তারিখে একটি শান্তিপূর্ণ পরিবর্তনের মাধ্যমে রাষ্ট্রপতি হিসেবে শপথ গ্রহণ করেন। মিলস স্বাভাবিক কারণে মৃত্যুবরণ করেন এবং ২৪ জুলাই ২০১২ তারিখে সহ-রাষ্ট্রপতি জন দ্রামানি মাহামা তার স্থলাভিষিক্ত হন।\n২০১২ সালের ঘানার রাষ্ট্রপতি নির্বাচনের পর জন দ্রামানি মাহামা রাষ্ট্রপতি নির্বাচিত হন এবং ৭ জানুয়ারি ২০১৩ তারিখে শপথগ্রহণ করেন। ঘানায় একটি স্থিতিশীল গণতন্ত্র বজায় ছিল।\n২০১৬ সালের ঘানার রাষ্ট্রপতি নির্বাচনের ফলে নানা আকুফো-আদো রাষ্ট্রপতি নির্বাচিত হন এবং ৭ জানুয়ারি ২০১৭ তারিখে চতুর্থ ঘানা প্রজাতন্ত্রের পঞ্চম রাষ্ট্রপতি এবং ঘানার অষ্টম রাষ্ট্রপতি হিসেবে শপথ গ্রহণ করেন। ২০২০ সালের ডিসেম্বরে তীব্র প্রতিদ্বন্দ্বিতাপূর্ণ নির্বাচনের পর রাষ্ট্রপতি নানা আকুফো-আদো পুনরায় নির্বাচিত হন।\n\n\n== উদ্ধৃতি ==\n\n\n== তথ্যসূত্র =="}