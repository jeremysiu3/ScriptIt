{"pageid": 1510538, "title": "দিব্যাভারতী", "url": "https://bn.wikipedia.org/wiki?curid=1510538", "content": "দিব্যাভারতী (জন্ম: ২৮ জানুয়ারি ১৯৯২) একজন ভারতীয় অভিনেত্রী, যিনি মূলত তামিল চলচ্চিত্রে অভিনয় করেন। তিনি মডেল হিসেবে কর্মজীবন শুরু করে বেশ কয়েকটি টেলিভিশন বিজ্ঞাপনে অভিনয় করেছিলেন। পরবর্তীতে তিনি অভিনয়ে যুক্ত হয়ে প্রণয়ধর্মী নাট্য চলচ্চিত্র ব্যাচেলর-এর মাধ্যমে জনপ্রিয়তা অর্জন করেছিলেন।\nচলচ্চিত্রটিতে তার অভিনয় সকলের নজর কেড়েছিল এবং প্রথম চলচ্চিত্রেই একাধিক পুরস্কার অর্জন করেছিলেন। ২০২১ সালে তিনি \"বর্ষসেরা নারী বিনোদনশিল্পী\" পুরস্কার লাভ করেছিলেন। এছাড়া, তিনি \"মিস এথনিক ফেস অব মাদ্রাজ\" এবং \"প্রিন্সেস অব কোয়েম্বাটুর ২০১৬\" খেতাব অর্জন করেছিলেন। ২০২২ সালে তিনি \"উদীয়মান নারী তারকা\" পুরস্কারে ভূষিত হয়েছিলেন।\n\n\n== প্রারম্ভিক জীবন ==\nদিব্যাভারতী ভারতের তামিলনাড়ুর কোয়েম্বাটুরে জন্মগ্রহণ করেন। তিনি কোয়েম্বাটুরেই বিদ্যালয়ের পড়াশোনা সম্পন্ন করেছেন এবং সত্যমঙ্গলমের বান্নারি আম্মান ইনস্টিটিউট অব টেকনোলজি থেকে বি. টেক. ডিগ্রি অর্জন করেছিলেন।\n\n\n== কর্মজীবন ==\nদিব্যাভারতী ফ্যাশন শো ও ডিজাইনার ইভেন্টে মডেলিংয়ের মাধ্যমে কর্মজীবন শুরু করেছিলেন। পাশাপাশি বিজ্ঞাপনচিত্র, ফটোশুট ও টেলিভিশন বিজ্ঞাপনে অভিনয় করেছেন। মডেলিং জগতে সাফল্য অর্জন করে তিনি ২০১৫ সালে \"মিস এথনিক ফেস অব মাদ্রাজ\" খেতাব অর্জন করেছিলেন। একই বছরে তিনি \"পপুলার নিউ ফেস মডেল\" হিসেবে স্বীকৃতি পেয়েছিলেন। ২০১৬ সালে তিনি \"প্রিন্সেস অব কোয়েম্বাটুর\" খেতাব অর্জন করেছিলেন। মডেলিংয়ে সাফল্যের পর দিব্যাভারতী অভিনয়কে পূর্ণকালীন পেশা হিসেবে গ্রহণের সিদ্ধান্ত নিয়েছিলেন।\nদিব্যাভারতী জি. ভি. প্রকাশ কুমার অভিনীত ব্যাচেলর চলচ্চিত্রে কেন্দ্রীয় চরিত্রের জন্য অডিশন দিয়ে নির্বাচিত হয়েছিলেন। বিজ্ঞাপনচিত্র থেকে পূর্ণদৈর্ঘ্য চলচ্চিত্রে অভিনয়ের জন্য নিজেকে প্রস্তুত করতে তিনি বিশেষ কর্মশালায় অংশ নিয়েছিলেন। ব্যাচেলর চলচ্চিত্রটি ২০২১ সালের ৩ ডিসেম্বর মুক্তি পেয়েছিল; প্রথমদিকে এটি মিশ্র প্রতিক্রিয়া পেলেও, \"সুব্বু\" চরিত্রে দিব্যাভারতীর সাহসী অভিনয় দর্শকদের ব্যাপক প্রশংসা অর্জন করেছিল। তার অনবদ্য অভিনয়ের জন্য তিনি ২০২২ সালে উদীয়মান নারী তারকা বিভাগে এডিসন পুরস্কার অর্জন করেছিলেন।\n২০২৩ সালের অক্টোবরে ঘোষণা করা হয়েছিল, তিনি জি. ভি. প্রকাশ কুমারের ২৫তম চলচ্চিত্র কিংস্টন-এ অভিনয় করবেন। ব্যাচেলর (২০২১) চলচ্চিত্রের পর এটি তাদের দ্বিতীয় যৌথ প্রকল্প ছিল। ২০২৪ সালে দিব্যাভারতী ওয়েব ধারাবাহিক সেরান'স জার্নি-তে অভিনয় করেছিলেন, যেখানে তার সহ-অভিনেতা হিসেবে ছিলেন প্রবীণ অভিনেতা আর. শরৎকুমার, প্রসন্ন ও কালাইয়ারাসন। চেরান পরিচালিত এই ধারাবাহিকটি ওটিটি প্ল্যাটফর্ম সনি লিভ-এ মুক্তি পেয়েছিল। এছাড়া, তিনি ২০২৪ সালের অন্যতম সর্বোচ্চ আয়কারী তামিল চলচ্চিত্র মহারাজা-তে মহারাজার স্ত্রী হিসেবে একটি ক্ষণিক চরিত্রে অভিনয় করেছিলেন।\n\n\n== চলচ্চিত্রের তালিকা ==\n\n\n=== পূর্ণদৈর্ঘ্য চলচ্চিত্র ===\n\n\n=== ওয়েব ধারাবাহিক ===\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে দিব্যাভারতী (ইংরেজি)\nইন্সটাগ্রামে দিব্যাভারতী"}