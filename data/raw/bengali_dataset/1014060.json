{"pageid": 1014060, "title": "হ্যামিল্টন নাকি", "url": "https://bn.wikipedia.org/wiki?curid=1014060", "content": "হ্যামিল্টন নাকি (২৬ জুন ১৯২৬ – ২৯ মে ২০০৫) ছিলেন দক্ষিণ আফ্রিকার কার্ডিয়াক সার্জন ক্রিস্টিয়ান বার্নার্ডের ল্যাবরেটরি সহকারী। তিনি কোনও আনুষ্ঠানিক চিকিৎসা শিক্ষা না পাওয়া সত্ত্বেও তার অস্ত্রোপচার দক্ষতা এবং মেডিকেল ছাত্র ও চিকিৎসকদের এই ধরনের দক্ষতা শেখানোর ক্ষমতার জন্য স্বীকৃত। তিনি প্রাণীদের উপর অঙ্গ প্রতিস্থাপন গবেষণায় অগ্রণী ভূমিকা পালন করেন করেন।\nতার মৃত্যুর পর একটি বিতর্কের সৃষ্টি হয়েছিল এবং অ্যাসোসিয়েটেড প্রেস সহ পাঁচটি সাময়িকী তাদের নাকির স্মৃতিতে রচিত বিবৃতি কিছু অংশ প্রত্যাহার করে নেয়, যেখানে দাবি করা হয়েছিল যে ১৯৬৭ সালে তিনি বিশ্বের প্রথম মানব থেকে মানব হার্ট প্রতিস্থাপনে অংশগ্রহণ করেছিলেন। ঘটনাটিকে সংবাদ মাধ্যম কর্তৃক অপর্যাপ্ত তথ্য পরীক্ষা এবং ত্রুটিসংশোধনের বিলম্বের একটি উদাহরণ হিসেবে উদ্ধৃত করা হয়েছে।\n\n\n== প্রাথমিক জীবন ==\nনাকি দক্ষিণ আফ্রিকার পূর্ব কেপ প্রদেশের সেন্টানি গ্রামের এনজিসিংওয়ানে একটি দরিদ্র পরিবারে জন্মগ্রহণ করেন। তিনি ১৪ বছর বয়স পর্যন্ত মাত্র ছয় বছর শিক্ষা লাভ করেন। এরপর তিনি কেপটাউনে চলে যান। ১৯৪০ সাল থেকে তিনি কেপ টাউনের লাঙ্গায় থেকে কেপ টাউন বিশ্ববিদ্যালয়ে মালি হিসেবে কাজ করতে আসতেন। বিশেষ করে তিনি টেনিস কোর্টের ঘাসের পরিচর্যা করতেন।\n\n\n== চিকিৎসা পেশা ও অবসর ==\n১৯৫৪ সালে বিশ্ববিদ্যালয়ের অস্ত্রোপচার অনুষদের রবার্ট গোয়েটজ নাকিকে প্রাণীদের গবেষণাগারে তাকে সাহায্য করতে বলেন। সেখানে নাকির প্রাথমিক দায়িত্ব খাঁচা পরিষ্কার করা হলেও পরে তিনি অ্যানাস্থেশিয়া করার দায়িত্ব পান। গোয়েৎজের অধীনে নাকির দায়িত্ব ছিল মূলত কুকুরের অ্যানাস্থেশিয়া করা, কিন্তু তিনি একটি জিরাফের উপর অপারেশন করার সময় \"জিরাফ কেন পানি পান করার সময় অজ্ঞান হয় না তা নির্ধারণ করার জন্য জুগুলার ভেনাস ভাল্ব আলাদা করতে\" সাহায্য করেছিলেন।\nগোয়েটজ চলে যাওয়ার কয়েক বছর পর নাকি ক্রিস্টিয়ান বার্নার্ডের সহকারী হিসেবে গবেষণাগারে কাজ শুরু করেন। বার্নার্ড মার্কিন যুক্তরাষ্ট্রে ওপেন-হার্ট সার্জারি কৌশল অধ্যয়ন করেছিলেন এবং সেই কৌশলগুলো দক্ষিণ আফ্রিকায় নিয়ে এসেছিলেন। নাকি প্রথমে বার্নার্ডের জন্য পশুদের উপর অ্যানাস্থেশিয়া করতেন, কিন্তু তারপর তার অসাধারণ দক্ষতার কারণে তাকে ল্যাবরেটরির প্রধান অস্ত্রোপচার সহকারী হিসেবে নিযুক্ত করা হয়। বার্নার্ডকে উদ্ধৃত করে বলা হয় যে \"যদি হ্যামিলটনের পড়াশোনার সুযোগ থাকত, তাহলে তিনি সম্ভবত একজন প্রতিভাবান শল্যচিকিৎসক হতেন\" এবং নাকি ছিলেন \"হৃদযন্ত্র প্রতিস্থাপনের ক্ষেত্রে সর্বকালের অন্যতম সেরা গবেষক\"।\n১৯৬৮ সালে বার্নার্ডের কার্ডিয়াক সার্জিক্যাল রিসার্চ টিম সার্জিক্যাল ল্যাবরেটরি থেকে সরে আসে, এবং নাকি এই টিমে হেটেরোটপিক বা \"পিগিব্যাক\" হৃদযন্ত্র প্রতিস্থাপন কৌশল বিকাশে সাহায্য করে। ১৯৭০-এর দশকে নাকি বার্নার্ডের দল ত্যাগ করে সার্জিক্যাল ল্যাবরেটরিতে ফিরে আসেন, এবার তিনি লিভার প্রতিস্থাপন নিয়ে কাজ করেন। এই সময়ে তার অবদান নিম্নরূপ:\n\nরোজমেরি হিকম্যান, প্রতিস্থাপন শল্য চিকিৎসক, যাকে নাকি গবেষণাগারে সাহায্য করতেন এবং শেখাতেন, এবং যিনি প্রায় ৩০ বছর নাকির সাথে কাজ করেছেন: \"তার সীমিত প্রচলিত শিক্ষা সত্ত্বেও, তার শারীরবৃত্তীয় নাম শিখতে এবং অসঙ্গতি চেনার বিস্ময়কর ক্ষমতা ছিল। তার দক্ষতা ছিল সহায়তা থেকে শুরু করে অপারেশন পর্যন্ত এবং তিনি প্রায়ই দাতা পশু প্রস্তুত (কখনও কখনও এককভাবে) করতেন এবং দলের অন্যরা গ্রহীতাকে নিয়ে কাজ করতেন।\nগ্রুট শুর হাসপাতালের অঙ্গ প্রতিস্থাপন ইউনিটের প্রধান ডেল খান, যাকে নাকি গবেষণাগারে শিখিয়েছেন। \"যুক্তরাষ্ট্রে একটি শূকরের লিভার প্রতিস্থাপনের জন্য দুই বা তিনজন শল্যচিকিৎসকের একটি দল জড়িত থাকে... হ্যামিলটন একাই এসব করতে পারে।\nকেপ টাউন বিশ্ববিদ্যালয়ের লিভার রিসার্চ সেন্টারের প্রধান রালফ কির্শ: \"তিনি সেই সব অসাধারণ ব্যক্তিদের একজন ছিলেন যারা সত্যিই দীর্ঘ সময় পরে পৃথিবীতে একবার আসেন। অশিক্ষিত একজন মানুষ হয়েও তিনি সর্বোচ্চ পর্যায়ের অস্ত্রোপচারের কৌশল অবলম্বন করেন এবং সেগুলো তরুণ ডাক্তারদের হাতে তুলে দেন।\"\nবার্নার্ড: \"লিভার প্রতিস্থাপন হৃদযন্ত্র প্রতিস্থাপনের চেয়ে অনেক কঠিন... [নাকির সাথে কাজ করা ডাক্তাররা] আমাকে বলেন যে হ্যামিলটন লিভার প্রতিস্থাপনের বিভিন্ন দিক করতে পারে, যা আমি করতে পারি না। তাই টেকনিক্যালি, সে আমার চেয়ে ভালো শল্যচিকিৎসক।\nনাকি তার কর্মজীবনে অনেক ছাত্র-ছাত্রীকে পড়িয়েছেন। তবে নিউজমিডিয়া সংস্থাগুলো এই সংখ্যাকে হাজার হাজার বলে উল্লেখ করেছে। তবে হিকম্যান বলেছেন যে মনে হচ্ছে এই সংখ্যা অতিরঞ্জিত করে বলা হচ্ছে। নাকি ১৯৯১ সালে অবসর গ্রহণের আগ পর্যন্ত হিকম্যানকে সাহায্য করেছেন। এরপর থেকে তিনি একজন মালী হিসেবে মাসে ৭৬০ র্যান্ড, অথবা মাসে প্রায় ২৭৫ ডলার পেতেন।\n\n\n== ব্যক্তিগত জীবন, অবসরোত্তর কর্মকাণ্ড, স্বীকৃতি ও মৃত্যু ==\nনাকি চার ছেলে ও এক মেয়ে আছে বলে জানা গেছে। তিনি বিদ্যুৎ বা পানি বিহীন একটি ছোট এক কামরার বাড়িতে বাস করতেন। তার বেতনের বেশিরভাগই ট্রান্সকেইতে রেখে আসা স্ত্রী ও সন্তানদের জন্য পাঠাতেন। কিন্তু এই অর্থ দিয়ে তিনি তার মাত্র একজন সন্তানকে উচ্চ বিদ্যালয়ের শিক্ষা শেষ করাতে পেরেছেলিন। তিনি নিয়মিত গির্জায় যেতেন এবং নিয়মিত বাইবেল পড়তেন।\nঅবসরগ্রহণের পর, নাকি কেন্তানি সম্প্রদায়কে কিছু সাহায্য করেন, যেখানে তার পরিবারের কিছু অংশ বাস করতেন। উদাহরণস্বরূপ তার চিকিৎসা  সংশ্লিষ্ট ব্যক্তিদের সাথে যোগাযোগ থেকে অনুদান চাওয়ার মাধ্যমে একটি বিদ্যালয় নির্মাণ এবং একটি ভ্রাম্যমাণ ক্লিনিকের ব্যবস্থা করেছিলেন। তিনি অবসরগ্রহণের পর তার চিকিৎসা কাজের সর্বজনীন স্বীকৃতি লাভ করেন, যার মধ্যে রয়েছে:\n\nমেট্রোপলিটন ইস্টার্ন কেপ অ্যাওয়ার্ড, ২০০২।\nমাপুঙ্গুবওয়ে,২০০২ এর ব্রোঞ্জ পদক, রাষ্ট্রপতি থাবো এমবেকি এই পদক প্রদান করেছেন। এটি দক্ষিণ আফ্রিকার সর্বোচ্চ নাগরিক সম্মান, এই পদক \"উৎকর্ষ এবং ব্যতিক্রমী অর্জনের জন্য দক্ষিণ আফ্রিকার নাগরিকদের প্রদান করা হয়।\nবিটিডব্লিউএসসি ব্ল্যাক এস/হিরোস অ্যাওয়ার্ড, ২০০৩।\n২০০৩ সালে ইউনিভার্সিটি অফ কেপ টাউন থেকে সাম্মানিক স্নাতকোত্তর ডিগ্রী, চ্যান্সেলর গ্রাসা মাচেল এটি প্রদান করেন। কিছু উৎসে এই সম্মানসূচক ডিগ্রীকে এমমেড (মাস্টার অফ মেডিসিন) এবং অন্য উৎসে একে এমএসসি (মাস্টার অফ সায়েন্স) হিসেবে বর্ণনা করা হয়।\n২০০৪ সালে দক্ষিণ আফ্রিকার সংসদের উদ্বোধনী অনুষ্ঠানে \"সিনিয়র সিভিল গার্ড অফ অনার\" প্রাপ্ত হন।\n২০১৭ সালের আগস্ট মাসে কেপটাউনের খ্রিস্টান বার্নার্ড হাসপাতালের উল্টো দিকের সমভূমির নাম পরিবর্তন করে সালাজার প্লেইন থেকে হ্যামিল্টন নাকি স্কোয়ার রাখা হয়।\nতিনি ২৯ মে, ২০০৫ তারিখে ৭৮ বছর বয়সে হৃদরোগে আক্রান্ত হয়ে লাঙ্গায় মৃত্যুবরণ করেন।\n\n\n== তথ্যসূত্র =="}