{"pageid": 1475179, "title": "আলফ্রেড উডলি ক্রফট", "url": "https://bn.wikipedia.org/wiki?curid=1475179", "content": "স্যার আলফ্রেড উডলি ক্রফট KCIE (ইংরেজি: Alfred Woodley Croft) (৭ ফেব্রুয়ারি ১৮৪১ - ২৯ অক্টোবর ১৯২৫)  ছিলেন একজন ব্রিটিশ শিক্ষাবিদ এবং প্রশাসক যিনি তার কর্মজীবনের বেশিরভাগ সময় ভারতে কাটিয়েছেন। ১৮৭৭ খ্রিস্টাব্দ হতে দীর্ঘ কুড়ি বৎসর তিনি ব্রিটিশ শাসকের পাবলিক ইন্সট্রাকশন ডিরেক্টর তথা সরকারের শিক্ষা অধিকর্তা ছিলেন এবং ১৮৮৪ খ্রিস্টাব্দের নভেম্বরে কম্প্যানিয়ন অফ দ্য অর্ডার অফ দ্য ইন্ডিয়ান এম্পায়ার (সিআইই) নিযুক্ত হন। তিনি ১৮৯৩-৯৬ খ্রিস্টাব্দে  কলকাতা বিশ্ববিদ্যালয়ের উপাচার্যও ছিলেন। \n\n\n== জীবনী ==\nআলফ্রেড উডলি ক্রফট ১৮৪১ খ্রিস্টাব্দের ৭ ফেব্রুয়ারি দক্ষিণ-পশ্চিম  ইংল্যান্ডের ডেবন কাউন্টির  প্লাইমাউথের উপশহর কম্পটন গিফোর্ডে জন্মগ্রহণ করেন। তার পিতা মাতা ছিলেন চার্লস এবং শার্লট ক্রফট। আলফ্রেড উডলির বিদ্যালয়ের পাঠ প্লাইমাউথের শহরতলির মান্নামাডের এক স্কুলে। তিনি ১৮৬৩ খ্রিস্টাব্দে অক্সফোর্ডের এক্সেটার কলেজ থেকে দর্শনে বি.এ এবং ১৮৭১ খ্রিস্টাব্দে এম.এ ডিগ্রি অর্জন করেন। ১৮৬৬ খ্রিস্টাব্দে বেঙ্গল এডুকেশন সার্ভিসে যোগ দেওয়ায় কলকাতায় আসতে হয়। তিনি কলকাতা বিশ্ববিদ্যালয়ের অধীনস্থ প্রেসিডেন্সি কলেজে দর্শনের অধ্যাপক হিসেবে বেঙ্গল এডুকেশন সার্ভিসে যোগ দেন। \n১৮৮৭ খ্রিস্টাব্দে তাকে কম্প্যানিয়ন অফ দ্য অর্ডার অফ ইন্ডিয়ান এম্পায়ার নিযুক্ত করা হয় এবং পরে নাইট উপাধিতে ভূষিত হন এবং তাকে ব্রিটিশ ভারততে শিক্ষা অধিকর্তার পদে আসীন করা হয়। \n১৮৯৩ খ্রিস্টাব্দের ১৯ ডিসেম্বর থেকে ১৮৯৬ খ্রিস্টাব্দের ৩১ ডিসেম্বর পর্যন্ত তিনি কলকাতা বিশ্ববিদ্যালয়ের উপাচার্যের দায়িত্ব পালন করেন। ১৮৯৭ খ্রিস্টাব্দে তার অবসরের সময় বিশ্ববিদ্যালয় তাকে সাম্মানিক ডক্টরেট ডিগ্রি প্রদান করে। \nএছাড়াও ক্রফট ১৮৮৭ খ্রিস্টাব্দ থেকে ১৮৯২ খ্রিস্টাব্দ পর্যন্ত বেঙ্গল লেজিসলেটিভ কাউন্সিলের সদস্য ছিলেন।  অবসরের পর আলফ্রেড উডলি ক্রফট ইংল্যান্ডে ফিরে আসেন। প্লাইমাউথ এলাকায় বসবাস করতে থাকেন। তিনি অকৃতদার ছিলেন। ১৯২৫ খ্রিস্টাব্দের তিনি ২৯ অক্টোবর তারিখে ডেবনের টাভিস্টকে পরলোক গমন করেন। \n\n\n== তথ্যসূত্র ==\n\n\n== বহিঃসংযোগ =="}