{"pageid": 1097707, "title": "শোভনদেব চট্টোপাধ্যায়", "url": "https://bn.wikipedia.org/wiki?curid=1097707", "content": "শোভনদেব চট্টোপাধ্যায় হলেন একজন ভারতীয় রাজনীতিবিদ। তিনি সর্বভারতীয় তৃণমূল কংগ্রেসের সদস্য। ১৯৯৮ সালে তিনিই ছিলেন এই দলের প্রথম নির্বাচিত বিধায়ক। তিনি তৃণমূল কংগ্রেসের শ্রমিক সংগঠক আইএনটিটিইউসি-র প্রতিষ্ঠাতা সভাপতি।\n২০১১ থেকে ২০১৬ সাল পর্যন্ত পশ্চিমবঙ্গ বিধানসভায় প্রথম তৃণমূল কংগ্রেস সরকারের সরকারি মুখ্য সচেতকের দায়িত্ব পালন করেন শোভনদেব। ২০১৬ সালের ২৭ মে তিনি পশ্চিমবঙ্গ সরকারের বিদ্যুৎ ও অচিরাচরিত শক্তি মন্ত্রীর দায়িত্ব গ্রহণ করেন।\nপ্রথম জীবনে মুষ্টিযোদ্ধা শোভনদেব বিজ্ঞান ও আইনবিদ্যায় ডিগ্রিধারী এবং একজন প্রবীণ ট্রেড ইউনিয়ন নেতা। তিনি কলকাতা অটো রিকশা অপারেটার্স’ ইউনিয়নেরও সভাপতি।\nশোভনদেব চট্টোপাধ্যায় ভারতীয় জাতীয় কংগ্রেস প্রার্থী হিসেবে ১৯৯১ ও ১৯৯৬ সালে বারুইপুর পশ্চিম বিধানসভা কেন্দ্র থেকে এবং সর্বভারতীয় তৃণমূল কংগ্রেস প্রার্থী হিসেবে ২০০১ ও ২০০৬ সালে রাসবিহারী বিধানসভা কেন্দ্র থেকে বিধায়ক নির্বাচিত হন। ২০১১ সালেও তিনি একই কেন্দ্র থেকে ৫০,০০০ ভোটে নির্বাচিত হন এবং তারপর ২০১৬ সালেও নির্বাচনে জয়লাভ করেন। বর্তমানে তিনি পশ্চিমবঙ্গ সরকারের বিদ্যুৎ ও অচিরাচরিত শক্তি বিভাগের মন্ত্রী। ২০২১ সালে মুখ্যমন্ত্রী মমতা বন্দ্যোপাধ্যায়কে উপনির্বাচনে প্রতিদ্বন্দ্বিতা করার সুযোগ করে দিতে তিনি ভবানীপুর বিধানসভা কেন্দ্রের বিধায়ক পদ থেকে ইস্তফা দেন। কিন্তু ২০২১ সালেই তিনি আবার খড়দহ বিধানসভা কেন্দ্র থেকে বিধানসভায় পুনর্নির্বাচিত হন। \n\n\n== তথ্যসূত্র =="}