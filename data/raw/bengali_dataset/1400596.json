{"pageid": 1400596, "title": "উৎপাদনী কৃত্রিম বুদ্ধিমত্তা", "url": "https://bn.wikipedia.org/wiki?curid=1400596", "content": "উৎপাদনী কৃত্রিম বুদ্ধিমত্তা (ইংরেজি Generative artificial intelligence, generative AI বা GenAI) বলতে এমন এক ধরনের কৃত্রিম বুদ্ধিমত্তাকে বোঝায় যেটি উৎপাদনী প্রতিমান ব্যবহার করে পাঠ্যবস্তু (টেক্সট), চিত্র ও অন্যান্য সম্প্রচারযোগ্য বিষয়বস্তু (মিডিয়া) উৎপাদন করার সামর্থ্য রাখে। উৎপাদনী কৃত্রিম বুদ্ধিমত্তা প্রতিমানগুলি যান্ত্রিক শিখন পদ্ধতির মাধ্যমে এগুলিতে প্রবিষ্ট উপাত্তের বিভিন্ন বিন্যাস ও কাঠামো সম্পর্কে শিক্ষা লাভ করে এবং অনুরূপ বৈশিষ্ট্যবিশিষ্ট নতুন উপাত্ত উৎপাদন করে।\n\n২০২০-এর দশকের প্রারম্ভে রূপান্তরক-ভিত্তিক গভীর স্নায়ুবৎ জালিকাব্যবস্থাতে উন্নতির ফলে বেশ কিছু উৎপাদনী কৃত্রিম বুদ্ধিমত্তা ব্যবস্থা উদ্ভাবন করা সম্ভব হয়, যেগুলি মানুষের মুখের স্বাভাবিক ভাষায় রচিত স্মারক (প্রম্পট) প্রবিষ্ট উপাত্ত হিসেবে গ্রহণ করার সামর্থ্য রাখে। এই ব্যবস্থাগুলির মধ্যে রয়েছে বৃহৎ ভাষা প্রতিমান চ্যাটবট (মনুষ্যবৎ আলাপকারী যন্ত্র) যেমন চ্যাটজিপিটি, কোপাইলট, বার্ড এবং পাঠ্য থেকে চিত্র কৃত্রিম বুদ্ধিমত্তা শিল্পকলা ব্যবস্থা যেমন স্টেবল ডিফিউশন, মিডজার্নি এবং ড্যাল-ই।\nঅর্থনীতির বিভিন্ন খাতে উৎপাদনী কৃত্রিম বুদ্ধিমত্তার ব্যাপক প্রয়োগ সম্ভব। এদের মধ্যে শিল্পকলা, লিখন, স্ক্রিপ্ট লিখন, সফটওয়্যার নির্মাণ, পণ্য নকশাকরণ, স্বাস্থ্যসেবা, অর্থসংস্থান, ভিডিও খেলা, বিপণন ও বেশভূষাশৈলী (ফ্যাশন) অন্যতম। ২০২০-এর দশকের শুরুতে তাই উৎপাদনী কৃত্রিম বুদ্ধিমত্তা খাতে বিনিয়োগ বহুগুণে বৃদ্ধি পায়। বিশেষ করে মাইক্রোসফট, গুগল ও চীনের পাইতু (বাইডু) নামক প্রযুক্তি দানবগুলিসহ আরও বহুসংখ্যক ছোট ছোট ব্যবসা প্রতিষ্ঠান উৎপাদনী কৃত্রিম বুদ্ধিমত্তার প্রতিমান নির্মাণে মনোযোগ দেয়। তবে উৎপাদনী কৃত্রিম বুদ্ধিমত্তার সম্ভাব্য ভুল ব্যবহারের ব্যাপারেও উদ্বেগের কারণ রয়েছে। এসব ভুল ব্যবহারের মধ্যে আছে আন্তর্জাল অপরাধ (সাইবার ক্রাইম), ভুয়া সংবাদ সৃষ্টি বা বিশ্বাসযোগ্য ভুয়া চিত্র (ডিপফেক) সৃষ্টি, যেগুলিকে মানুষের সাথে প্রতারণা বা কারসাজিতে প্রয়োগ করা হতে পারে।\n\n\n== তথ্যসূত্র ==\n\n\n== পরিভাষা (বাংলা থেকে ইংরেজি, বাংলা বর্ণানুক্রমে) =="}