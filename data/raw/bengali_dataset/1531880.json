{"pageid": 1531880, "title": "জাহম বিন সাফওয়ান", "url": "https://bn.wikipedia.org/wiki?curid=1531880", "content": "জাহম বিন সাফওয়ান ( আরবি: جَهْم بن صَفْوان; ৬৯৬ –৭৪৫ খ্রি.) ছিলেন উমাইয়া যুগের একজন ইসলামি ধর্মতত্ত্ববিদ, যাকে জাহমিয়া মতবাদের প্রবক্তা হিসেবে উল্লেখ করা হয়। জীবদ্দশায় তিনি খুরাসানের বিদ্রোহী নেতা হারিস ইবনে সুরাইজের সাথে যুক্ত ছিলেন। ৭৪৫ সালে সালাম ইবনে আহওয়াজ তাকে মৃত্যুদণ্ড দেন।  জাহম সম্পর্কে নিরপেক্ষ ঐতিহাসিক তথ্য খুবই কম পাওয়া যায় এবং তার সম্পর্কে প্রাপ্ত তথ্যাবলী পরবর্তী সময়ে তার বিরোধীদের উৎস থেকে বর্ণিত হয়েছে।  তবে ইসলামের ইতিহাসের প্রায় সকল আলিম একমত যে, জাহম একজন পথভ্রষ্ট এবং তিনি ভ্রান্ত বিশ্বাসের প্রচারকারী ছিলেন। \n\n\n== জীবনী ==\nজাহম বিন সাফওয়ান ছিলেন বানু রাসেব গোত্রের মাওলা (আজাদকৃত দাস)।  তিনি কুফায় জন্মগ্রহণ করেছিলেন। তবে পরবর্তীতে তিনি বৃহত্তর খুরাসানের তিরমিয শহরে বসবাস শুরু করেন। তিনি জাদ ইবনে দিরহামের অধীনে শিক্ষালাভ করেন। যাদ বিন দিরহাম সর্বশেষ উমাইয়া খলিফা দ্বিতীয় মারওয়ানের শিক্ষক ছিলেন এবং তাকে দাহরী ও জিন্দিক (ধর্মদ্রোহী) হিসেবে বর্ণনা করা হয়েছে। কারণ তিনিই প্রথম ব্যক্তি, যিনি বলেন যে, আল্লাহ কথা বলেন না এবং সেই সূত্রে কুরআন হল মাখলুক (সৃষ্ট)।  তিনিই ছিলেন প্রথম মুসলিম, যিনি কুরআনের সৃষ্টতা নিয়ে কথা বলেছেন এবং ইব্রাহিম আল্লাহর বন্ধু হওয়া ও আল্লাহর সাথে নবী মুসার কথা বলার বিষয়টি অস্বীকার করেন। \nপরবর্তীতে জাহমিয়া নামে পরিচিত একটি মতবাদের প্রতি জাহম বিন সাফওয়ানকে সম্পৃক্ত করা হয়েছে। যদিও এটি যথার্থ কি না, তা প্রমাণিত হয়নি। ধারণা করা হয় যে, জাহমিয়া তাদের বলা হতো, যারা জাহম বিন সাফওয়ানের অনুরূপ বিশ্বাস পোষণ করত।  \nজাহম ছিলেন হারিস ইবনে সুরাইজের সহকারী, যিনি উমাইয়া গভর্নর নাসর বিন সাইয়ারের বিরুদ্ধে বিদ্রোহ করেন। ৭৪৬ সালে মার্ভ শহর দখলের প্রথম প্রচেষ্টার সময় জাহম নিহত হন। তবে সেই বিদ্রোহ উমাইয়া শাসনের ওপর মারাত্মক প্রভাব ফেলে এবং বিদ্রোহটি আব্বাসীয় বিপ্লবের সফলতায় পরোক্ষভাবে ভূমিকা রাখে। \n\n\n== শিক্ষা ==\nজাহমের শিক্ষার নির্দিষ্ট ও নিশ্চিত রূপরেখা নির্ধারণ করা কঠিন। কারণ সেগুলো কেবল পরবর্তী সময়ের বিতর্কমূলক রচনায় সংক্ষেপে পাওয়া যায়, যা যাচাই করা কঠিন। তবে তার মৌলিক বিশ্বাসগুলি ইসলামি ইতিহাসের প্রায় সব গ্রন্থে বর্ণিত হয়েছে। বলা হয়, তিনি আল্লাহর সীমিত কিছু গুণাবলি; যেমন সৃষ্টি, ক্ষমতা ও কার্যকলাপ মেনে নিতেন; কিন্তু বাকীগুলো (যেমন: কালাম বা বাকশক্তি) অস্বীকার করতেন। ফলে তিনি বিশ্বাস করতেন, কুরআনকে আল্লাহর চিরন্তন বাক্য বলা ঠিক নয়। কারণ আল্লাহ মূলত 'বক্তা' নন। তিনি মূলত কুরআনের সৃষ্টিত্ববাদে বিশ্বাসী ছিলেন।  \nতিনি জাবরিয়া মতবাদেরও প্রবক্তা ছিলেন, যার মতে মানুষ বা সৃষ্টজীবরা কার্যত কিছুই করে না; বরং এসব কিছুই আল্লাহ পূর্ব থেকেই নির্ধারণ করে রেখেছেন এবং মানুষের কোনো স্বাধীন ইচ্ছাশক্তি নেই। \n\n\n== ধর্মতত্ত্ব ==\n\nজাহমের মহান আল্লাহ ও আল্লাহর গুণাবলি সংক্রান্ত মতবাদ পরবর্তীতে মুতাযিলা সম্প্রদায়ের সমালোচনায় ব্যবহৃত হয়। ধারণা করা হয় যে, জাহম ও মুতাজিলা সম্প্রদায়ের বিশ্বাস প্রায় কাছাকাছি ছিল। তাই তাদের অনেক সময় জাহমিয়া বলা হতো। মুতাযিলারা বিশ্বাস করতেন যে, কুরআন সৃষ্ট, যা জাহমের মতবাদের সঙ্গে সাদৃশ্যপূর্ণ বলে মনে করা হয়। জাহম কোনো লিখিত রচনা রেখে যাননি, তবে অনেক মুসলিম পণ্ডিত তার মতবাদ নিয়ে লিখেছেন এবং আধুনিক গবেষকগণও তার ওপর কাজ করেছেন। \n\n\n== সমালোচনা ==\n\n\n=== সমসাময়িক ব্যক্তিত্ব ===\nমুকাতিল ইবনে সুলাইমান নামক কুরআনের একজন প্রাথমিক মুফাসসির–যাকে সুন্নি মুসলিমরা জাহমের বিপরীত মেরুতে অবস্থানকারী মনে করেন–জাহমের সমসাময়িক ছিলেন এবং তার কঠোর সমালোচনা করেন। \nমার্ভের একটি মসজিদে এই দুই ব্যক্তির মধ্যে আল্লাহর গুণাবলি ও রাজনৈতিকভাবে সংশ্লিষ্ট দুই ব্যক্তিত্ব নিয়ে তীব্র ধর্মতাত্ত্বিক ও রাজনৈতিক বিতর্ক হয়। শেষ পর্যন্ত তারা একে অপরের বিরুদ্ধে একটি করে বই লেখেন। তবে মুকাতিল তার রাজনৈতিক প্রভাব ব্যবহার করে জাহমকে বালখ থেকে বিতাড়িত করে তিরমিয শহরে পাঠিয়ে দেন। \nমুকাতিল জাহমিয়াদের বিপরীতে মুকাতিলিয়া নামে একটি প্রতিদ্বন্দ্বী মতবাদ গড়ে তোলেন। তবে সুন্নি মুসলিমরা নিজেদেরকে এই দুই চরমপন্থার মাঝখানে অবস্থানকারী মনে করেন, যার একদিকে আল্লাহর গুণাবলিকে অস্বীকার করা (তাতিল) এবং অন্যদিকে সেগুলিকে মানুষের সাথে তুলনা করা (তাশবীহ)। তবে মুকাতিল নিজেও তার সময়ের আলেমদের—যেমন ইমাম আবু হানিফা ও বুখারির শিক্ষক মাক্কি ইবনে ইব্রাহিম—নিদারুণ সমালোচনার মুখে পড়েন। \nআবু হানিফা জাহমের কঠোর সমালোচনা করেছেন, এবং মুকাতিলিয়্যা সম্প্রদায়ের বিরুদ্ধেও তিনি সরব ছিলেন। তিনি জাহমকে অবিশ্বাসী (কাফির) ঘোষণা করেছিলেন। \n\n\n=== পরবর্তী আলেম ===\nউসমান ইবনে সাঈদ আল দারিমিও (মৃত্যু: ২৮০ হি.; তাকে সুনানে দারিমি গ্রন্থের রচয়িতা আল-দারিমির সাথে গুলিয়ে ফেলা যাবে না) জাহমিয়া মতবাদের প্রতিবাদে অনেক লেখালেখি করেন। তিনি জাহমিয়া মতবাদের বিশিষ্ট ব্যক্তি বিশর মারিসির বিরুদ্ধেও একটি বৃহৎ খণ্ডের কিতাব (প্রতিবাদপত্র) লেখেন এবং তাকে কাফির (অবিশ্বাসী) ঘোষণা করেন। \nতবে মুকাতিলের মতো উসমান ইবনে সাঈদও নিজেই চরম প্রতিক্রিয়ার শিকার হন। তাই কিছু আলেম তাকে জাহমের বিপরীত চরমপন্থী হিসেবে বর্ণনা করে তাকে মুজাসসিম (আল্লাহকে মানবদেহে কল্পনা করা ব্যক্তি) আখ্যা দেন। বিশেষ করে সুন্নি হাদীস পণ্ডিত ও সাধক হাকিম তিরমিজি ( মৃত্যু: আনুমানিক ২৮০ হি.) তার বিরুদ্ধে একটি জবাবি কিতাব লেখেন। \nঅনেক হাদীসের পণ্ডিত জাহমের মতবাদের বিরুদ্ধে গ্রন্থ রচনা করেন। বিশেষ করে, ইমাম আহমদ ইবন হাম্বল (মৃ.: ২৪১ হি.), তার ছাত্র ইমাম বুখারি (মৃ.: ২৫৬ হি.) ও আবু দাউদ আস-সিজিস্তানি (মৃত্যু: ২৭৫ হি.)। ইমাম বুখারি আকীদার ক্ষেত্রে ইবনে কুল্লাব ও আল-কারাবিসির মতবাদ গ্রহণ করেন, যারা জাহমিয়্যাহর বিরোধিতা করেছিলেন। পরে সুন্নি কালামি (তত্বগত ধর্মতত্ত্ববিদ) আলেমরাও জাহমের সমালোচনা করা অব্যাহত রাখেন, বিশেষ করে আবু হাসান আশয়ারি (মৃ.: ৩২৪ হি.) ও আবু মনসুর মাতুরিদির (মৃ: ৩৩৩ হি.) উত্তরসূরিরা আশআরী ও মাতুরিদি মতবাদ অনুযায়ী ভ্রান্ত ও ধর্মবিরোধী বিশ্বাসের শ্রেণিতে জাহমের নাম উল্লেখ করেন। \n\n\n== আরো দেখুন ==\nমুকাতিল ইবনে সুলাইমান\nজাদ বিন দিরহাম\nজাহমিয়া\nজাবরিয়া\n\n\n== তথ্যসূত্র =="}