{"pageid": 1300988, "title": "আব্দুন নূর ইন্দেশ্বরী", "url": "https://bn.wikipedia.org/wiki?curid=1300988", "content": "আব্দুন নূর চৌধুরী, শায়খে ইন্দেশ্বরী ছিলেন একজন বাংলাদেশি দেওবন্দি ইসলামি পণ্ডিত ও লেখক। তিনি হুসাইন আহমদ মাদানির অন্যতম শাগরেদ। তাছাড়া ইন্দেশ্বরী সাহেব আল জামিয়াতুল ইসলামিয়া দারুল উলুম মৌলভীবাজার মাদ্রাসার প্রতিষ্ঠাতা মুহতামিম। তিনি আযাদ দ্বীনী এদারায়ে তালীম বাংলাদেশ শিক্ষাবোর্ডের সাথে সম্পৃক্ত ছিলেন।\n\n\n== জীবনী ==\nআব্দুন নূর দক্ষিণ শ্রীহট্ট মহকুমার (বর্তমান মৌলভীবাজার জেলা) কমলগঞ্জ থানার ইন্দেশ্বর গ্রামের একটি সম্ভ্রান্ত বাঙ্গালী মুসলিম চৌধুরী পরিবারে জন্মগ্রহণ করেন। তাঁর বাবা মাওলানা আহমদ আলী চৌধুরী ছিলেন একজন জবরদস্ত আলেমে দ্বীন এবং রশীদ আহমদ গঙ্গোহীর শাগরেদ।\nআব্দুন নূর সিলেট সরকারি আলিয়া মাদ্রাসায় লেখাপড়া করেছিলেন। ছাত্রজীবনেই তিনি ফার্সী ভাষায় \"নাজাতুন্নুহাত\" নামক কাফিয়ার শরাহ লিখেছিলেন। তিনি আব্দুল করিম কৌড়িয়ার দস্তে বাইয়াত গ্রহণ করে অবশেষে উনার কাছ থেকে খেলাফৎ পেয়েছিলেন।\nআব্দুন নূর ইন্দেশ্বরী সাহেব ছিলেন তবলিগী জমাতের সালিশ। ১৯৩৭ সালে আব্দুন নূর ইন্দেশ্বরী সাহেব লুৎফুর রহমান বর্ণভীর সহযোগিতায় আল জামিয়াতুল ইসলামিয়া দারুল উলুম মৌলভীবাজার মাদ্রাসা প্রতিষ্ঠা করেছিলেন। সেবছর থেকে তিনি ১৯৯২ সালে ইন্তেকাল পর্যন্ত এই মাদ্রাসার মুহতামিম ছিলেন। তাঁর জামাতা হবিগঞ্জের খলিফায়ে মাদানী সিরাজুল হক চৌধুরী ছিলেন মাদ্রাসার পরবর্তী মুহতামিম। ইন্দেশ্বরী সাহেবের ছেলে যোবায়ের আহমদ চৌধুরী হলেন জামিয়া ইসলামিয়া ইব্রাহিমিয়া উজানি মাদ্রাসার শায়খুল হাদীছ এবং বেফাকুল মাদারিসিল আরাবিয়া বাংলাদেশ শিক্ষাবোর্ডের সাবেক মহাপরিচালক।\nউনার নামে শায়েখে ইন্দেশ্বরী (র.) এইড ট্রাস্ট ইউকে প্রতিষ্ঠিত হয়েছে।\n\n\n== তথ্যসূত্র =="}