{"pageid": 1352091, "title": "দ্য ঢাকা নিউজ", "url": "https://bn.wikipedia.org/wiki?curid=1352091", "content": "দ্য ঢাকা নিউজ (ইংরেজি: Dacca News) ছিল পূর্ববঙ্গ থেকে প্রকাশিত প্রথম ইংরেজি পত্রিকা। এটি একটি সাপ্তাহিক ইংরেজি সংবাদপত্র ছিল। ১৮৫৬ সালের ১৮ এপ্রিল এটি প্রথম প্রকাশিত হয়। পত্রিকাটি ঢাকা প্রেস থেকে প্রকাশিত হতো, যার মালিকানা ছিল ইংরেজ, আর্মেনি এবং কাশ্মীরি সম্প্রদায়ের কয়েকজনের। এই পত্রিকাটির সম্পাদক ছিলেন আলেকজান্ডার ফর্বেস। তিনি ছিলেন একজন স্কটিশ নাগরিক।\n\n\n== ইতিহাস এবং বিবরণ ==\nঢাকা নিউজ পত্রিকাটি প্রতি শনিবার প্রকাশিত হতো। পত্রিকার অধিকাংশ খবরের বিষয় ছিল নীলচাষ ও নীলকর সংক্রান্ত। তাছাড়া চিঠিপত্র ও কিছু আঞ্চলিক কিছু খবরও থাকত। ঢাকা নিউজ-এর প্রতিসংখ্যার মূল্য ছিল দুআনা বা বার্ষিক চাঁদার হার আড়াই টাকা করে। শুরুতে পত্রিকাটি ছিল ১ পৃষ্ঠার। পরে এটি বৃদ্ধি পেয়ে প্রথমে ৪ পৃষ্ঠা এবং আরও পরে ৮ পৃষ্ঠা হয়। এর সঙ্গে নিয়মিত ক্রোড়পত্র বের হতো। যার মুখ্য বিষয় ছিল চলতি বাজারদর। ঢাকা প্রেস থেকে পত্রিকাটি ছাপা হতো। ১৮৫৮ সালের ৩০ অক্টোবর পত্রিকা প্রকাশের ব্যবস্থাপনায় পরিবর্তন হয় এবং তেরো বছর প্রকাশনার পর ১৮৬৯ সালে এটি বন্ধ হয়ে যায়। কিছু কিছু ইতিহাসবিদ বলেছেন যে ঢাকা নিউজ পরবর্তীতে এর নাম পরিবর্তন করে বেঙ্গল টাইমস নামে প্রকাশনা শুরু করে। ঢাকা নিউজ-এর সম্পাদক আলেকজান্ডার ফর্বেস পরবর্তীকালে এই পত্রিকা ছেড়ে কলকাতার হরকরা পত্রিকার সম্পাদক হন। ঢাকা নিউজ পত্রিকাটি বরাবর নীলকরদের সমর্থন করত এবং তাদের স্বার্থ রক্ষা করে চলত। এর শিরোনামে এক সময় প্লান্টার্স জার্নাল কথাটিও ব্যবহৃত হতো।\n\n\n== আরও দেখুন ==\nঢাকার মুদ্রণ ও প্রকাশনার ইতিহাস\n\n\n== তথ্যসূত্র =="}