{"pageid": 1515313, "title": "নারী ও পরিবারের জন্য জাতীয় অংশীদারিত্ব", "url": "https://bn.wikipedia.org/wiki?curid=1515313", "content": "নারী ও পরিবারের জন্য জাতীয় অংশীদারিত্ব (ন্যাশনাল পার্টনারশিপ ফর উইমেন অ্যাণ্ড ফ্যামিলিজ) হল ওয়াশিংটন, ডিসি-তে অবস্থিত একটি অলাভজনক, নির্দলীয় ৫০১(গ)(৩) সংস্থা। এটি ১৯৭১ সালে প্রতিষ্ঠিত হয়েছিল। জাতীয় অংশীদারিত্ব নারী ও পরিবারের ওপর দৃষ্টি নিবদ্ধ ক'রে জননীতি, শিক্ষা এবং প্রচারণার ওপর কাজ করে।\n\n\n== ইতিহাস ==\n১৯৯৮ সাল পর্যন্ত ন্যাশনাল পার্টনারশিপ ফর উইমেন অ্যাণ্ড ফ্যামিলিজ (এনপিডব্লিউএফ) আগে নারী আইনগত প্রতিরক্ষা তহবিল (উইমেন লীগ্যাল ডিফেন্স ফাণ্ড বা ডব্লিউএলডিএফ) নামে পরিচিত ছিল।\nজুডিথ এল. লিচম্যানকে ১৯৭৪ সালে ন্যাশনাল পার্টনারশিপের প্রথম বেতনভুক্ত কর্মী হিসেবে নিয়োগ করা হয়েছিল। লিচম্যান ১৯৮৮ সালে সভাপতি হন এবং ১৬ বছর ধরে এই ভূমিকা পালন করেন। লিচম্যান বর্তমানে সংস্থার বরিষ্ঠ উপদেষ্টা।\n\nসংগঠনের বর্তমান সভাপতি, জোসেলিন সি. ফ্রাই, ২০২১ সালের ডিসেম্বরে এই পদ গ্রহণ করেন। তিনি পূর্বে বৈষম্য এবং লিঙ্গ বৈষম্য সম্পর্কিত বিষয়গুলিতে মনোযোগ দিয়ে একজন আইনজীবী হিসেবে কাজ করেছেন। ফার্স্ট লেডি মিশেল ওবামার অধীনে তিনি নীতি ও বিশেষ প্রকল্পের পরিচালকও ছিলেন। তিনি প্রাক্তন এনপিডব্লিউএফ সভাপতি, ডেব্রা এল. নেসের স্থলাভিষিক্ত হন।\nএই সংস্থাটি পারিবারিক ও চিকিৎসা ছুটি আইন গঠন, পাস, রক্ষা এবং সম্প্রসারণের ক্ষেত্রে তাদের কাজের জন্য পরিচিত - এটি প্রথম এবং একমাত্র জাতীয় আইন যার সাহায্যে নবজাতক বা সদ্য দত্তক নেওয়া শিশুর যত্নের জন্য, গুরুতর অসুস্থ পরিবারের সদস্যের যত্নের জন্য অথবা তাদের নিজস্ব গুরুতর স্বাস্থ্যগত অবস্থা পুনরুদ্ধারের জন্য যোগ্য কর্মীরা চাকরি-সুরক্ষিত, অবৈতনিক ছুটি পেতে পারে।\n\n\n== প্রভাব এবং অর্জন ==\n১৯৭৭ সালে, এনপিডব্লিউএফ বার্নস বনাম কস্টেল মামলায় উল্লেখযোগ্য জয় পায়। যৌন প্রস্তাব প্রত্যাখ্যান করার জন্য একজন কর্মচারীর বিরুদ্ধে বসের যেকোনো প্রতিশোধ শিরোনাম VII-এর লিঙ্গ বৈষম্যের বিরুদ্ধে যে নিষেধাজ্ঞা তা লঙ্ঘন করে, মার্কিন আপিল আদালতের এই সিদ্ধান্ত বহাল থাকে।\nজাতীয় অংশীদারিত্ব যেসব আইন প্রণয়নে সহায়তা করেছিল তার মধ্যে রয়েছে: ১৯৭৮ সালের গর্ভাবস্থা বৈষম্য আইন, ১৯৯১ সালের নাগরিক অধিকার আইন, ১৯৯৩ সালের পরিবার ও চিকিৎসা ছুটি ফ্যামিলি অ্যাণ্ড মেডিক্যাল লিভ) আইন এবং ১৯৯৬ সালের স্বাস্থ্য বীমা বহনযোগ্যতা ও জবাবদিহিতা আইন, পাশাপাশি ১৯৮৮ সালে জাতীয় শিশু সহায়তা সংস্কার।\n২০০৯ সালে, জাতীয় অংশীদারিত্ব ২০০৯ সালের লিলি লেডবেটার ফেয়ার পে অ্যাক্ট এবং ২০০৯ সালের চিলড্রেনস হেলথ ইন্স্যুরেন্স প্রোগ্রাম রিঅথরাইজেশন অ্যাক্ট তৈরির প্রচেষ্টায় নেতৃত্ব দিতে সাহায্য করে। এই ফাউণ্ডেশনটি বিশ্বব্যাপী গ্যাগ নিয়ম বাতিল করার জন্য এবং ২০০৯ সালের আমেরিকান রিকভারি অ্যাণ্ড রিইনভেস্টমেন্ট অ্যাক্টে ধারা যুক্ত করার জন্যও কাজ করেছিল।\nজাতীয় অংশীদারিত্ব ২০১০ সালের রোগী সুরক্ষা এবং সাশ্রয়ী মূল্যের যত্ন আইনের সমর্থনে প্রযুক্তিগত সহায়তা এবং বিশেষজ্ঞ সাক্ষ্য প্রদান করেছে।\nজাতীয় অংশীদারিত্ব শহর ও রাজ্য পর্যায়ের প্রচারণায়ও কাজ করে এবং সান ফ্রান্সিসকো (২০০৬), ডিস্ট্রিক্ট অফ কলম্বিয়া (২০০৮) ও কানেকটিকাট রাজ্যে (২০১১) বেতনভুক্ত অসুস্থতার ছুটি (পেইড সিক লিভ) আইন প্রণয়নের প্রচেষ্টা পরিচালনা করেছে বা সমর্থন করেছে। পাশাপাশি ক্যালিফোর্নিয়া (২০০২), ওয়াশিংটন (২০০৭) এবং নিউ জার্সি (২০০৮) রাজ্যে বেতনভুক্ত পারিবারিক ছুটি আইন প্রণয়নের প্রচেষ্টা চালিয়েছে বা সমর্থন করেছে।\n২০১১ সালে, সংস্থাটি সেরা অনলাইন প্রচারণার জন্য কনভিও ইনোভেটর পুরস্কার জিতেছে।\n২০২২ সালে, সংস্থাটি গর্ভবতী শ্রমিকদের ন্যায্যতা আইন (পিডব্লিউএফএ) পাস করতে সাহায্য করেছিল। এটি একটি যুক্তরাষ্ট্রীয় আইন যা বৈষম্য দূর করতে এবং কর্মীদের পরিচিত সীমাবদ্ধতাগুলির জন্য কর্মক্ষেত্রে থাকার ব্যবস্থা নিশ্চিত করতে তৈরি। পরিচিত সীমাবদ্ধতার মধ্যে পড়ছে গর্ভাবস্থা, প্রসব, বা এই সম্পর্কিত কোনও চিকিৎসাগত অবস্থা। ২০২২ সালের ২৯শে ডিসেম্বর তারিখে রাষ্ট্রপতি জো বাইডেন পিডব্লিউএফএ  আইনে স্বাক্ষর করেন।\n\n\n== উল্লেখযোগ্য সমর্থক ==\nপ্রাক্তন ফার্স্ট লেডি মিশেল ওবামা জাতীয় অংশীদারিত্বের অনুষ্ঠানে দুইবার বক্তা হিসেবে যোগ দিয়েছেন। ২০১১ সালে, তিনি বলেছিলেন যে জাতীয় অংশীদারিত্ব \"আমাদের দেশের নারী ও পরিবারের জন্য সবচেয়ে প্রভাবশালী সংস্থাগুলির মধ্যে একটি\" এবং \"নারী ও পরিবারের জন্য এই দেশের প্রায় প্রতিটি প্রধান নীতিগত অর্জনের উপর এর একটি আশ্চর্যজনক ছাপ রয়েছে।\"\nপররাষ্ট্রমন্ত্রী এবং প্রাক্তন ফার্স্ট লেডি হিলারি ক্লিনটন ১৯৯৪ এবং ২০১২ সালে দুবার ন্যাশনাল পার্টনারশিপ কর্তৃক সম্মানিত হয়েছেন। ২০১২ সালে তিনি জাতীয় অংশীদারিত্ব সম্পর্কে বলেছিলেন, \"৪০ বছরেরও বেশি সময় ধরে, আপনারা আমাদের মধ্যে সবচেয়ে ঝুঁকিপূর্ণদের রক্ষা করে আসছেন এবং যখন আমরা আমাদের নিজস্ব আমেরিকান মূল্যবোধ মেনে চলছি না তখন আমাদের সকলকে জবাবদিহিতার মুখোমুখি করে আসছেন। এবং এই প্রক্রিয়ায়, আপনারা অসংখ্য নারীর জীবন উন্নত করছেন এবং সেই ভবিষ্যতকে তাদের এবং তাদের সন্তানদের জন্য একটি উন্নত স্থান করে তুলতে সাহায্য করছেন।\"\n\n\n== মন্তব্য ==\n\n\n== বহিঃসংযোগ ==\nঅফিসিয়াল ওয়েবসাইট"}