{"pageid": 1526899, "title": "চীনে ইসলাম (১৯১২-বর্তমান)", "url": "https://bn.wikipedia.org/wiki?curid=1526899", "content": "সিনহাই বিপ্লবের (১৯১১-১৯১২) ফলে ছিং রাজবংশের পতনের নতুন চীন প্রজাতন্ত্রের (১৯১২-১৯৪৯) নেতৃত্বদানকারী সান ইয়াত-সেন অবিলম্বে ঘোষণা করেন যে, দেশটি সমানভাবে হান, হুয়েই (মুসলিম), মেং (মঙ্গোল) ও সাং (তিব্বতি) জনগণের। ১৯৪৯ সালে যখন গণপ্রজাতন্ত্রী চীন প্রতিষ্ঠিত হয়, তখন চীনের অন্যান্য ধর্মীয় গোষ্ঠীর সাথে চীনা মুসলিমরাও রাজনৈতিক নিপীড়নের শিকার হয়, বিশেষ করে সাংস্কৃতিক বিপ্লবের সময় (১৯৬৬-১৯৭৬)।\nআধুনিক চীনে, চীনা মুসলমিদের বিরুদ্ধে ধারাবাহিকভাবে মানবাধিকার লঙ্ঘন চলছে; তাদের ধর্ম পালনে নিষেধাজ্ঞা দেওয়া হচ্ছে এবং মুসলিম জাতিগত পরিচয় মুছে ফেলার অপচেষ্টা করা হচ্ছে, বিশেষ করে স্বায়ত্তশাসিত শিনচিয়াং অঞ্চলে উইঘুরদের উপর নির্যাতন চালানো হচ্ছে। \n\n\n== চীন প্রজাতন্ত্র ==\n\nহুই মুসলিম সম্প্রদায় শিনহাই বিপ্লবে (১৯১১-১৯১২) দুই দলে বিভক্ত ছিল। শানসি প্রদেশের হুয়েই মুসলিমরা বিপ্লবীদের সমর্থন করেছিল। তবে গানসু প্রদেশের হুয়েইরা ছিং সাম্রাজ্যের পক্ষে ছিল। শানসি প্রদেশের সিয়ান শহরের স্থানীয় হুয়েই মুসলিমরা হান চীনা বিপ্লবীদের সাথে যোগ দিয়ে শহরের ২০,০০০ মানচুকে নির্মমভাবে হত্যা করেছিল।  শুধুমাত্র কিছু ধনী মানচু মুক্তিপণ দিয়ে প্রাণ বাঁচাতে সক্ষম হয় এবং কিছু মানচু নারী বেঁচে যায়। ধনী হান চীনারা মানচু মেয়েদের দাসী হিসেবে গ্রহণ করে এবং গরীব হান চীনা সৈন্যরা মানচু নারীদের সম্মতিতে বা জোরপূর্বক স্ত্রী বানিয়ে নেয়। এছাড়া কিছু সুন্দরী মানচু কন্যাকে হুয়েই মুসলিমদের হাতে তুলে দেওয়া হয়, যারা পরবর্তীতে মুসলিম হিসেবে বেড়ে ওঠে। \nঅন্যদিকে গানসু প্রদেশের মুসলিম সেনাপতি মা আনলিয়াং ছিং সাম্রাজ্যের পক্ষে অবস্থান নেন এবং বিপ্লবীদের বিরুদ্ধে যুদ্ধের প্রস্তুতি নেন। ১৯১২ সালে ছিং সাম্রাজ্যের পতন ঘটে এবং সান ইয়াত-সেনের নেতৃত্বে গণপ্রজাতন্ত্রী চীন প্রতিষ্ঠিত হয়। তিনি ঘোষণা করেন যে, দেশটি হান, হুই (মুসলিম), মঙ্গোল (মেং) ও তিব্বতি (ত্সাং) জনগণের সমান অংশীদারিত্বের ভিত্তিতে গঠিত হবে। এর ফলে চীনের বিভিন্ন জাতিগোষ্ঠীর মধ্যে সম্পর্ক কিছুটা উন্নত হয়। ছিং সাম্রাজ্যের পতনের পর চীনের মুসলিমরা মধ্যপ্রাচ্যের মুসলিম দেশগুলোর সাথে অধিক যোগাযোগ করতে শুরু করে। ১৯৩৯ সালের মধ্যে অন্তত ৩৩ জন হুই মুসলিম মিসরের কায়রো শহরের আল-আজহার বিশ্ববিদ্যালয়ে পড়াশোনা করেছিল। ১৯১২ সালে নানজিংয়ে চীনা মুসলিম ফেডারেশন গঠিত হয় এবং পরে বেইজিং (১৯১২), সাংহাই (১৯২৫) ও জিনানে (১৯৩৪) একই ধরনের সংগঠন প্রতিষ্ঠিত হয়। মুসলিম সম্প্রদায়ের মধ্যে প্রাতিষ্ঠানিক ও সাংস্কৃতিক কার্যক্রম বৃদ্ধি পায়। ১৯১১ থেকে ১৯৩৭ সালের মধ্যে প্রায় ৩০টি মুসলিম পত্রিকা প্রকাশিত হয়। যদিও লিনশিয়া শহর ইসলামি কার্যক্রমের প্রধান কেন্দ্র ছিল; তবে মুসলিম সংস্কৃতি ও শিক্ষার কেন্দ্র হিসেবে বেইজিং গুরুত্বপূর্ণ হয়ে ওঠে। মুসলিমদের জন্য জাতীয় সংগঠন হিসেবে চীনা মুসলিম অ্যাসোসিয়েশন গঠিত হয়। চীনের জাতীয় বিপ্লবী সেনাবাহিনীতে মুসলিমরা ব্যাপকভাবে অংশগ্রহণ করে এবং গুরুত্বপূর্ণ পদে অধিষ্ঠিত হয়; যেমন জেনারেল বাই চংসি প্রতিরক্ষা মন্ত্রী হন। ২০শ শতকের প্রথম দশকে অনুমান করা হয়েছিল যে, চীনের মূল ভূখণ্ডে ( মঙ্গোলিয়া ও শিনচিয়াং বাদে) প্রায় ২ কোটি মুসলিম বসবাস করত। এর মধ্যে প্রায় অর্ধেক গানসু প্রদেশে, এক-তৃতীয়াংশ শানসি প্রদেশে (সেই সময়কার সীমানা অনুযায়ী) এবং বাকিরা ইউন্নান প্রদেশে বসবাস করত। \nদ্বিতীয় চীন-জাপান যুদ্ধ চলাকালে জাপানি বাহিনী মুসলিম সম্প্রদায়ের ওপর নির্মম হত্যাকাণ্ড চালায়। একটি তথ্যে বলা হয়, ১৯৪১ সালের এপ্রিল মাসের মধ্যে জাপানিরা ২২০টিরও বেশি মসজিদ ধ্বংস করে এবং অসংখ্য হুয়েই মুসলিমকে হত্যা করে। নানজিং গণহত্যার পর শহরের মসজিদগুলি মৃতদেহে পরিপূর্ণ ছিল। এছাড়া জাপানিরা মুসলিমদের অর্থনৈতিকভাবে ধ্বংস করার জন্য মসজিদ ও হুয়েই মুসলিম সম্প্রদায়ের ব্যবসা-বাণিজ্য ধ্বংস করে দেয়, যার ফলে বহু মুসলিম কর্মহীন ও গৃহহীন হয়ে পড়ে। জাপানিরা মুসলিমদের ইচ্ছাকৃতভাবে অপমানের নীতি গ্রহণ করে। এর মধ্যে ছিল: মসজিদে শূকরের চর্বি মাখিয়ে দেওয়া, মুসলিমদের জোরপূর্বক শূকর জবাই করতে বাধ্য করা, মুসলিম মেয়েদের জাপানি সৈন্যদের যৌনদাসী বানানো, মুসলিম কবরস্থান ধ্বংস করা ইত্যাদি। তবে হুয়েই মুসলিমরা জাপানিদের বিরুদ্ধে যুদ্ধে সাহসিকতার পরিচয় দেয়।\n১৯৩৭ সালে বেইপিং-তিয়ানজিন যুদ্ধের সময় মুসলিম জেনারেল মা বুফাং চীনা সরকারকে জানান যে, তিনি জাপানিদের বিরুদ্ধে যুদ্ধ করতে প্রস্তুত। মার্কো পোলো ব্রিজ সংঘর্ষের পর মা বুফাং মুসলিম জেনারেল মা বিয়াওর নেতৃত্বে প্রথম ক্যাভালরি ডিভিশন পাঠান, যেখানে প্রধানত মুসলিম সালাররা ছিলেন। \nজাপানিরা দাচাঙে হুয়েই মুসলিমদের নির্মমভাবে হত্যা করে। দ্বিতীয় বিশ্বযুদ্ধের পর চীনা গৃহযুদ্ধে (১৯৪৫-১৯৪৯) মুসলিমরা কুওমিনতাং জাতীয়তাবাদী বাহিনীর পক্ষে লড়ে। কমিউনিস্ট বিপ্লবের পর অনেক মুসলিম তাইওয়ানে চলে যায়। \nতবে ১৯৫০ থেকে ১৯৫৮ সালের মধ্যে গানসু, কিংহাই, নিংশিয়া, শিনচিয়াং ও ইউন্নানে কুওমিনতাং-সমর্থিত মুসলিম সৈন্যরা কমিউনিস্টদের বিরুদ্ধে বিদ্রোহ চালায়, যা শেষ পর্যন্ত ব্যর্থ হয়। যদিও কুওমিনতাংয়ের পতনের পর কমিউনিস্ট শাসনে মুসলিমদের ধর্মীয় ও সামাজিক জীবনে কঠোরতা আরোপ করা হয়, তবুও তারা আজও চীনের অন্যতম গুরুত্বপূর্ণ সংখ্যালঘু সম্প্রদায় হিসেবে রয়ে গেছে।\n\n\n== গণপ্রজাতন্ত্রী চীন ==\n\n\n=== বিংশ শতাব্দী ===\nচীনা কমিউনিস্ট বিপ্লবের (১৯৪৬-১৯৫০) পর ১৯৪৯ সালে গণপ্রজাতন্ত্রী চীন প্রতিষ্ঠিত হয়। ভূমি সংস্কার আন্দোলনের সময় মুসলিমরা অগ্রাধিকারমূলক নীতি গ্রহণ করেছিল। কারণ ১৯৫০ সালের কৃষি সংস্কার আইনের ৩ নং ধারায় পূর্বপুরুষের মন্দির, বৌদ্ধ মঠ ও খ্রিস্টান গির্জার বিপরীতে মসজিদের মালিকানাধীন জমি দখল এবং পুনর্বণ্টন থেকে স্পষ্টভাবে অব্যাহতি দেওয়া হয়েছিল। তবে ১৯৫৮ সালের মধ্যে কেন্দ্রীয় নেতৃত্ব সমবায় সমাজ প্রতিষ্ঠার প্রস্তুতির জন্য সমস্ত মসজিদের জমি বাজেয়াপ্ত করার নির্দেশ দেয়। \nপ্রাথমিক কয়েক বছর ধরে প্রচণ্ড উত্থান-পতন ঘটে, যা সাংস্কৃতিক বিপ্লবের (১৯৬৬-১৯৭৬) ফলে হয়ছিল। সাংস্কৃতিক বিপ্লবের সময় ইসলামও দেশের অন্য সব ধর্মের সাথে–যার মধ্যে চীনা লোকজ ধর্মও অন্তর্ভুক্ত ছিল–নাস্তিক লাল প্রহরীদের হাতে নির্যাতিত হয়, যারা চীনা কমিউনিস্ট পার্টির মতাদর্শে উজ্জীবিত হয়ে ধারাবাহিক ধর্মবিরোধী প্রচারণার মাধ্যমে সকল ধর্ম নির্মূল করার চেষ্টা করেছিল। এই অভিযানের মাধ্যমে তারা চার প্রাচীন ধর্ম নির্মূল করার ব্যাপক অপেচষ্টা চালিয়েছিল। ঐতিহ্যবাহী চীনা, কনফুসীয় ও বৌদ্ধ মন্দির ও মঠ, খ্রিস্টান গির্জা ও মুসলিমদের মসজিদ সবকিছুতে আক্রমণ করা হয়েছিল। ১৯৭৫ সালে শাদিয়ান গণহত্যা নামে পরিচিত এক ঘটনায় হুইদের মধ্যে একটি বিদ্রোহ সংঘটিত হয়েছিল, যা সাংস্কৃতিক বিপ্লবের সময় একমাত্র বৃহৎ আকারের জাতিগত বিদ্রোহ ছিল।  বিদ্রোহ দমন করার জন্য পিপলস লিবারেশন আর্মি গ্রামে রকেট নিক্ষেপের জন্য ব্যবহৃত এমআইজি যুদ্ধবিমান ব্যবহার করে ১,৬০০ জন হুই  হত্যা করে।  \n১৯৭৯ সালে তেং শিয়াওফিং আবির্ভূত হলে মুসলিমরা একটি উদার যুগ উপভোগ করেছিল। নতুন আইন সকল সংখ্যালঘুকে তাদের নিজস্ব কথ্য ও লিখিত ভাষা ব্যবহার, নিজস্ব সংস্কৃতি ও শিক্ষা বিকাশের এবং তাদের ধর্ম পালনের স্বাধীনতা দিয়েছিল।  আগের তুলনায় অনেক বেশি চীনা মুসলিমকে হজে যাওয়ার অনুমতি দেওয়া হয়েছিল। সংখ্যালঘু উইঘুরদের মধ্যে একটি জাতিগত বিচ্ছিন্নতাবাদী আন্দোলন ছিল, যারা তুর্কি জাতিভুক্ত এবং তাদের নিজস্ব ভাষাও  রয়েছে। উইঘুর বিচ্ছিন্নতাবাদীরা চীনে পূর্ব তুর্কিস্তান প্রজাতন্ত্র প্রতিষ্ঠার লক্ষ্যে কাজ করছে, যা ১৯৩০-এর দশকে কয়েক বছর ধরে টিকে ছিল। চীন-সোভিয়েত বিভক্তির সময় সোভিয়েত ইউনিয়ন চীনের বিরুদ্ধে উইঘুরদের সমর্থন করেছিল। সোভিয়েত ইউনিয়নের পতনের পর চীন শিনচিয়াঙে মুসলিম সংখ্যাগরিষ্ঠদের সম্ভাব্য বিচ্ছিন্নতাবাদী আন্দোলন তীব্র হওয়ার আশঙ্কা করেছিল। তবে ১৯৯৬ সালের এপ্রিল মাসে রাশিয়া, কাজাখস্তান, তাজিকিস্তান ও কিরগিজস্তানের মধ্যে সাক্ষরিত একটি চুক্তি চীনকে সামরিক সংঘাত এড়াতে আশ্বস্ত করে। এছাড়াও অন্যান্য মুসলিম রাষ্ট্রও জোর দিয়ে বলে যে, চীনের অভ্যন্তরীণ বিষয়ে তাদের জড়িত হওয়ার কোনো ইচ্ছা নেই। \n১৯৮৯ সালে চীনা হুইদের লানঝো ও বেইজিংয়ে বিক্ষোভের পর চীন \"জিং ফেংসু\" (\"যৌন রীতিনীতি\") নামে একটি বই নিষিদ্ধ করে এবং এর লেখককে গ্রেপ্তার করে। তখন চীনা পুলিশ হুই বিক্ষোভকারীদের সুরক্ষা প্রদান করে এবং চীনা সরকার বইটি প্রকাশ্যে পোড়ানোর আয়োজন করে। চীনা সরকার তাদের সহায়তা করে এবং তাদের দাবিও মেনে নেয়। কারণ উইঘুরদের মত হুইরা বিচ্ছিন্নতাবাদী আন্দোলনে অংশ নেয়নি। বইটির বিরুদ্ধে বিক্ষোভের সময় ভাঙচুর করে সহিংস দাঙ্গাকারী হুই মুসলিম বিক্ষোভকারীদের চীনা সরকার ছেড়ে দিয়েছিল। তাদের শাস্তি দেওয়া হয়নি; অন্যদিকে উইঘুর বিক্ষোভকারীদের কারাদণ্ড দেওয়া হয়েছিল। \n১৯৮০ সাল থেকে অন্যান্য সংখ্যালঘু জাতিগোষ্ঠীর মত হুই ও উইঘুর মুসলমানরাও ইতিবাচক পদক্ষেপ নীতির আওতায় এসেছে, যার লক্ষ্য ছিল সংখ্যাগরিষ্ঠ হান ও জাতিগত সংখ্যালঘুদের মধ্যে আর্থ-সামাজিক ব্যবধান কমানো। মুসলিম এলাকাগুলিতে চীন সরকার কর্তৃক ইসলামি বেসরকারি স্কুল ( চীন-আরবি স্কুল) সমর্থিত ও অনুমোদিত হয়েছে; শুধুমাত্র শিনচিয়াঙে বিচ্ছিন্নতাবাদী মনোভাবের কারণে স্কুলগুলিকে এই অনুমতি দেওয়া থেকে বাদ দেওয়া হয়েছে। \n\n\n=== একবিংশ শতাব্দী ===\n\nএকবিংশ শতাব্দীতে চীন মুসলিমদের উপর, বিশেষ করে শিনচিয়াঙের উইঘুর মুসলিমদের উপর দমন-পীড়ন উল্লেখযোগ্যভাবে বৃদ্ধি করে।  এর ফলে চীনা সরকার ঐতিহ্যবাহী সমাবেশ নিষিদ্ধ করে এবং পুলিশ বাহিনী বিবাহ ও জানাজার মত মুসলিম ধর্মীয় অনুষ্ঠানেও ক্রমবর্ধমানভাবে নজরদারি করে।    কর্তৃপক্ষ ধর্মীয় প্রতিষ্ঠানে অভিযান চালায় এবং সরকার কর্তৃক 'অননুমোদিত' ধর্মীয় গ্রন্থের মুদ্রণ দমন করে। এছাড়া অনেক মসজিদ ভেঙে দেওয়া হয় এবং ইমামদের রাজনৈতিক মতবাদ গ্রহণে বাধ্য করা হয়।    উইঘুরদের তাদের সন্তানদের কুরআনের আয়াত শেখানোর জন্যও কারারুদ্ধ করা হয়। \n২০০৭ সালে গণপ্রজাতন্ত্রী চীনের রাষ্ট্রীয় টেলিভিশন সিটিভি প্রধান বিজ্ঞাপন সংস্থাগুলিকে জাতিগত সংখ্যালঘুদের সাথে সংঘাত এড়াতে শূকরের ছবি, কার্টুন বা স্লোগান ব্যবহার না করার নির্দেশ দেয়।  ২০১৫ সালের শার্লি এবদো গুলিবর্ষণের প্রতিক্রিয়ায় চীন সরকার কর্তৃক পরিচালিত সংবাদমাধ্যমগুলি নবি মুহাম্মদকে অবমাননা করে কার্টুন প্রকাশ করার জন্য শার্লি হেবদোকে আক্রমণ করে সংবাদ পরিবেশন করে। \nঅতীতে চীন উইঘুরদের ধর্মীয় অনুষ্ঠান উদযাপন এবং মক্কায় হজ করতে উৎসাহিত করত।  ১৯৭৯ থেকে ১৯৮৯ সাল পর্যন্ত তুরপানে ৩৫০টি মসজিদ নির্মিত হয়েছিল। তবে তিন দশক পর সরকার তুরপানে মুসলিমদের আটক রাখার জন্য \"পুনঃশিক্ষা\" শিবির তৈরি করছিল। এরপর থেকে হজ অত্যন্ত সীমাবদ্ধ হয়ে পড়ে এবং হজ করতে হলে চীন ইসলামি সমিতির স্পষ্ট অনুমতি প্রয়োজন হয়। \n২০২৩ সালের আগস্টে শি জিনপিং চীনে ইসলামের চীনাকরণকে আরো গভীর করার আহ্বান জানান।  ২০২৪ সালের মার্চ মাসে জিনজিয়াংয়ের চীনা কমিউনিস্ট পার্টির সেক্রেটারি মা জিংরুই বলেছিলেন যে, জিনজিয়াংয়ে ইসলামের চীনাকরণ \"অনিবার্য\"।  \n\n\n==== শিনচিয়াং বন্দিশিবির ====\nবিংশ শতাব্দীতে সংঘটিত চীনা কমিউনিস্ট বিপ্লবের (১৯৪৬-১৯৫০) পর থেকে এবং একবিংশ শতাব্দীর প্রথমার্ধে চীনা কমিউনিস্ট সরকার ও গণপ্রজাতন্ত্রী চীনের কর্তৃপক্ষ দশ লক্ষেরও বেশি চীনা মুসলিমকে বন্দিশিবিরে আটক করেছে বলে জানা গেছে।      এই বন্দিশিবিরগুলিতে যাদের লক্ষ্যবস্তুতে পরিণত করা হয়েছে এবং নির্বিচারে আটক করা হয়েছে তাদের বেশিরভাগই উইঘুর, যারা মূলত তুর্কি-ভাষী চীনা-মুসলিম জাতি, যারা মূলত শিনচিয়াঙের উত্তর-পশ্চিমাঞ্চলে  কাজাখ, কিরগিজ ও অন্যান্য তুর্কি মুসলিম জাতিগত সংখ্যালঘুদের সাথে বাস করে। উইঘুর ও অন্যান্য তুর্কি মুসলিম জাতিগত সংখ্যালঘুদের বিরুদ্ধে চীন সরকারের অভিযানের মূল কৌশলের মধ্যে রয়েছে পরিচয়-ভিত্তিক নিপীড়ন, গণ আটক ও নজরদারি, নারীদের জোরপূর্বক গর্ভপাত ও বন্ধ্যাকরণ, জোরপূর্বক জন্ম নিয়ন্ত্রণ, জোরপূর্বক শ্রম, জোরপূর্বক আত্মীকরণ, নির্যাতন, মগজ ধোলাই ও গণধর্ষণ।    \n২০১৮ সালের মে মাসে পশ্চিমা সংবাদমাধ্যম রিপোর্ট করে যে, পশ্চিম জিনজিয়াংয়ের বিচারবহির্ভূত বিশাল বন্দী শিবিরে লক্ষ লক্ষ মুসলিমকে আটক করা হচ্ছে।  কথিত সন্ত্রাসবাদ ও ধর্মীয় চরমপন্থা মোকাবেলায় \"পুনর্বাসন ও মুক্তির\" উদ্দেশ্যে সরকার এসব শিবিরকে \"পুনর্শিক্ষা\" শিবির ও পরে \"বৃত্তিমূলক প্রশিক্ষণ কেন্দ্র\" নামে অভিহিত করেছিল।      ২০১৮ সালের আগস্টে জাতিসংঘ বলেছিল যে, বিশ্বাসযোগ্য প্রতিবেদনের ভিত্তিতে অনুমান করা হয়েছে, প্রায় দশ লক্ষ উইঘুর এবং অন্যান্য মুসলিমকে \"একটি বিশাল বন্দিশিবিরের মতো গোপন কারাগারে আটকে রাখা হয়েছে। জাতিসংঘের সকল বর্ণগত বৈষম্য দূরীকরণ সংক্রান্ত আন্তর্জাতিক কনভেনশনে বলা হয়েছে যে, কিছু অনুমান অনুসারে ২০ লক্ষ উইঘুর এবং অন্যান্য মুসলিমকে \"অধিকারহীন অঞ্চলে\" \"ধর্মান্তরের জন্য রাজনৈতিক শিবিরে\" আটকে রাখা হয়েছিল। \nততক্ষণে শিনচিয়াঙের পরিস্থিতি এতটাই খারাপ হয়ে গিয়েছিল যে, পর্যবেক্ষকরা বন্দী শিবিরগুলিকে নাৎসি বন্দীশিবিরের সাথে তুলনা করেছিলেন। \nযথাযথ প্রক্রিয়া ছাড়াই অনির্দিষ্টকালের জন্য আটক রাখার কারণে জাতিসংঘের কঠোর প্রতিক্রিয়ায় চীনা সরকারি প্রতিনিধিদল আনুষ্ঠানিকভাবে স্বীকার করে যে, তারা ব্যাপক \"পুনর্বাসন ও পুনঃশিক্ষাতে\" জড়িত। \n২০১৮ সালের ৩১ আগস্ট জাতিসংঘের কমিটি চীনা সরকারকে আইনি অভিযোগ, বিচার ও দোষী সাব্যস্ত হওয়া ছাড়াই আটকে রাখার প্রথা বন্ধ করা, আটক ব্যক্তিদের মুক্তি দেওয়ার, সমাহিত ব্যক্তিদের সংখ্যা ও তাদের আটকের কারণ সম্পর্কে সুনির্দিষ্ট তথ্য প্রদান করার আহ্বান জানায়। বিবিসির একটি প্রতিবেদনে নাম প্রকাশে অনিচ্ছুক একজন চীনা কর্মকর্তার উদ্ধৃতি দিয়ে বলা হয়েছে যে \"উইঘুররা পূর্ণ অধিকার ভোগ করছে\" কিন্তু একই সাথে স্বীকার সে করেছে যে, \"যারা ধর্মীয় চরমপন্থার মাধ্যমে প্রভাবিত হয়েছে... তাদের পুনর্বাসন ও পুনঃশিক্ষার মাধ্যমে সহায়তা করা হবে\"। \n\n\n=== হুই ও উইঘুর মুসলিমদের সাথে ভিন্ন আচরণ ===\nধর্মীয় স্বাধীনতার ক্ষেত্রে গণপ্রজাতন্ত্রী চীন সরকার অঞ্চলভেদে বিভিন্ন মুসলিম জাতিগোষ্ঠীর সাথে ভিন্ন আচরণ করে। হুই মুসলিমরা নির্বিঘ্নে তাদের ধর্ম পালন করতে পারে; মসজিদ তৈরি করতে পারে এবং তাদের সন্তানদের মসজিদেও পড়াতে পারে; কিন্তু অন্যদিকে শিনচিয়াঙে উইঘুরদের উপর আরও নিয়ন্ত্রণ আরোপ করা হয়েছে।  রাষ্ট্র কর্তৃক নিযুক্ত হুই মুসলিমরা রমজান মাসে রোজা রাখতে পারে; কিন্তু উইঘুররা একই সুবিধা পায় না। হুইদের হজে যাওয়ার সংখ্যাও ক্রমশ বাড়ছে; হুই নারীদের বোরকা পরার অনুমতিও দেওয়া হচ্ছে, অন্যদিকে উইঘুর নারীদের বোরকা পরতে নিরুৎসাহিত করা হয় এবং উইঘুররা হজে যাওয়ার জন্য পাসপোর্ট পেতে নানা প্রতিবন্ধকতার সম্মুখীন হয়। \nযদিও চীনে শিশুদের ধর্মীয় শিক্ষা আনুষ্ঠানিকভাবে আইন দ্বারা নিষিদ্ধ, তবে কমিউনিস্ট সরকার হুইদের এই আইন লঙ্ঘন করে সন্তানদের ধর্মীয় শিক্ষা দেওয়া ও মসজিদে যাওয়ার অনুমতি দেয়। তবে এ আইনটি উইঘুরদের উপর কঠোর প্রয়োগ করা হয়। মাধ্যমিক শিক্ষা সম্পন্ন হওয়ার পর চীন হুই শিক্ষার্থীদের ইমামের অধীনে ধর্মীয় শিক্ষা গ্রহণের অনুমতিও দেয়। \nতিব্বতি-মুসলিম সাম্প্রদায়িক সহিংসতা\nতিব্বতের সংখ্যাগরিষ্ঠ মুসলিমই হুই সম্প্রদায়ভুক্ত। তিব্বতি ও মুসলিমদের মধ্যে ঘৃণার উদ্ভব হয় মূলত কিংহাইর মুসলিম যুদ্ধবাজ নেতা মা বুফাঙের শাসনে সংঘটিত ঘটনাবলীর মাধ্যমে; যেমন: এনগোলোক বিদ্রোহ (১৯১৭-৪৯) ও চীন-তিব্বত যুদ্ধ । ১৯৪৯ সালের পর কমিউনিস্ট পার্টির দমন-পীড়নের ফলে সহিংসতা কমে যায় কিন্তু কঠোরতা শিথিল হওয়ার সাথে সাথে তা আবারো শুরু হয়। ২০০৮ সালের মার্চ মাসে মুসলিম মালিকানাধীন প্রতিষ্ঠানে পরিবেশিত স্যুপে মানুষের হাড় ঢুকিয়ে দেওয়ার সন্দেহ ও মুসলিম বিক্রেতারা কর্তৃক বেলুনের অতিরিক্ত দাম নির্ধারণের মত ঘটনাকে কেন্দ্র করে মুসলিম ও তিব্বতিদের মধ্যে দাঙ্গা শুরু হয়। তিব্বতিরা মুসলিম রেস্তোরাঁগুলিতে আক্রমণ করে। তিব্বতিদের দেওয়া আগুনের ফলে অনেক মুসলিমের মৃত্যু ও দাঙ্গার ঘটনা ঘটে।  এছাড়া চীনা ভাষাভাষী হুইদের সাথে তিব্বতি হুই মুসলিমদেরও সমস্যা ছিল। দাঙ্গার সময় তিব্বতিরা লাসার প্রধান মসজিদটি পুড়িয়ে দেয়। \n৯/১১ হামলার পর ইরাক ও আফগানিস্তানের বিরুদ্ধে মার্কিন যুদ্ধকে বেশিরভাগ তিব্বতিই ইতিবাচকভাবে দেখেছিল এবং এর ফলে তিব্বতিদের মধ্যে মুসলিম-বিরোধী মনোভাব জাগ্রত হয়েছিল। ফলে মুসলিম মালিকানাধীন ব্যবসার বিরুদ্ধে মুসলিম-বিরোধী বয়কট শুরু হয়েছিল।  তিব্বতীয় বৌদ্ধদের মধ্যে একটি মিথ্যা অপপ্রচার রয়েছে যে, মুসলিমরা নাকি তাদের ইমামদের দাহ করে এবং সেই দাহের ছাই ব্যবহার করে তিব্বতীয়দের ইসলাম ধর্মে দীক্ষিত করে। এটি এভাবে যে, তারা তিব্বতীয়দের সেই ছাই শ্বাসের মাধ্যমে গ্রহণ করিয়ে ইসলামের প্রতি আকর্ষিত করে। অথচ বাস্তবতা হল, তিব্বতীয়রা নিজেরাও জানে যে মুসলমানরা মৃতদেহ দাফন করে; দাহ করে না। \n\n\n== ইসলামি শিক্ষা ==\nমা ফুক্সিয়াং, মা হংকুই ও মা বুফাঙের মত হুই মুসলিম জেনারেলরা স্কুলের অর্থায়ন করতেন অথবা বিদেশে পড়াশোনা করা শিক্ষার্থীদের পৃষ্ঠপোষকতা করতেন। ইমাম হু সোংশান ও মা লিনি চীনের অভ্যন্তরে ইসলামি শিক্ষা সংস্কারের ক্ষেত্রে ব্যাপক অবদান রেখেছিলেন।\nচীন প্রজাতন্ত্রের মুসলিম কুওমিন্তাং কর্মকর্তারা চেংদা শিক্ষক পরিষদকে সমর্থন করেছিল, যা চীনে ইসলামি শিক্ষার এক নতুন যুগের সূচনা করতে সাহায্য করে। তারা মুসলিমদের মধ্যে জাতীয়তাবাদ এবং চীনা ভাষা প্রচার করে এবং চীনা সমাজের প্রধান দিকগুলিতে তাদের সম্পূর্ণরূপে অন্তর্ভুক্ত করে। এছাড়া শিক্ষা মন্ত্রণালয় চীনা মুসলমানদের শিক্ষার জন্য চাইনিজ ইসলামিক ন্যাশনাল স্যালভেশন ফেডারেশনকে তহবিল প্রদান করে। ফেডারেশনের সভাপতি ছিলেন জেনারেল বাই চংজি (পাই চুং-সি) ও সহ-সভাপতি ছিলেন তাং কেসান (তাং কো-সান)।  নিংশিয়ায়ের গভর্নর মা হংকুই সেখানে ৪০টির মতো চীনা-আরবি প্রাথমিক বিদ্যালয় প্রতিষ্ঠা করেছিলেন। \nইমাম ওয়াং জিংঝাই কয়েকজন চীনা মুসলিম ছাত্রের সাথে আল-আজহার বিশ্ববিদ্যালয়ে পড়াশোনা করেন, যারা আধুনিক যুগে মধ্যপ্রাচ্যে পড়াশোনা করা প্রথম চীনা ছাত্র ছিলেন।  তারা ওয়াং হেনান (ইউ), হেবেই (জি) ও শানডং (লু) প্রদেশের মাদ্রাসাসমূহে শিক্ষকতা করেন। এসব প্রদেশ উত্তর-পশ্চিম চীনের ঐতিহ্যবাহী মুসলিম শিক্ষার শক্ত ঘাঁটির বাইরে ছিল এবং সেখানে জীবনযাত্রার মান অত্যন্ত দরিদ্র ছিল। সেখানে উত্তর-পশ্চিমাঞ্চলের শিক্ষার্থীদের তুলনায় স্থানীয় ছাত্রদের পড়াশোনা অত্যন্ত কঠিন ছিল। ১৯৩১ সালে চীন পাঁচজন ছাত্রকে মিশরের আল-আজহারে পড়াশোনার জন্য পাঠায়, তাদের মধ্যে মুহাম্মদ মা যিয়ানও ছিলেন।     ১৯৩১ সালে ঝাং জিরেন, মা জিয়ান ও লিন ঝংমিংয়ের সাথে আল-আজহারে প্রেরিত ছাত্রদের মধ্যে নাসরুদ্দীনও উল্লেখযোগ্য ছিলেন।\nএছাড়া নারী শিক্ষার ক্ষেত্রে কেন্দ্রীয় (ঝংইয়ুয়ান) হুই মুসলিমদের দৃষ্টিভঙ্গি উত্তর-পশ্চিম প্রদেশের হুইদের চেয়ে ভিন্ন ছিল। হেনানের মত কেন্দ্রীয় প্রদেশের হুই নারীদের মসজিদ ও মহিলাদের ধর্মীয় শিক্ষা অর্জনের প্রসিদ্ধ ইতিহাস ছিল, অন্যদিকে উত্তর-পশ্চিম প্রদেশে বসবাসকারী হুই নারীরা সাধারাণত ঘরেই অবস্থান করত। তবে উত্তর-পশ্চিম চীনের সংস্কারকরা ১৯২০-এর দশকে নারীশিক্ষা চালু করেন। মুসলিম যুদ্ধবাজ নেতা মা বুফাং গানসুর লিনক্সিয়ায় হুই মেয়েদের জন্য একটি ধর্মনিরপেক্ষ স্কুল প্রতিষ্ঠা করেছিলেন। স্কুলটির নাম তার স্ত্রী মা সুকিনের নামে শুয়াদা সুকিন মহিলা প্রাথমিক বিদ্যালয় রাখা হয়েছিল, যিনি এর প্রতিষ্ঠায় জড়িত ছিলেন।  জাপানিদের চীন আক্রমণের পর হুই মুসলিম শরণার্থীরা মধ্য সমভূমীয় অঞ্চল থেকে উত্তর-পশ্চিম চীনে পালিয়ে যায়, যেখানে তারা নারী শিক্ষা অনুশীলন ও মহিলাদের জন্যও মসজিদ গড়ে তোলা অব্যাহত রাখে। যদিও স্থানীয় উত্তর-পশ্চিমা হুই মুসলিমরা নারীশিক্ষা গ্রহণ করেনি। \nমাধ্যমিক শিক্ষা সম্পন্ন হওয়ার পর চীনা আইন মতে, ধর্মশিক্ষা গ্রহণে ইচ্ছুক শিক্ষার্থীদের ইমামের অধীনে ধর্মীয় শিক্ষা গ্রহণ করার অনুমতি ছিল।  জেনারেল মা ফুক্সিয়াং হুই মুসলিমদের শিক্ষার প্রসার ও হুইদের মধ্যে একটি বুদ্ধিজীবী শ্রেণী গড়ে তোলার জন্য এবং জাতির শক্তি বিকাশে হুইদের ভূমিকা রাখার জন্য ব্যাপক তহবিল সরবরাহ করেছিলেন। \n\n\n== আরো দেখুন ==\nদেশ অনুযায়ী ইসলাম\nচীনের ধর্মবিশ্বাস\nচীনে ইসলামের ইতিহাস\n\n\n== তথ্যসূত্র =="}