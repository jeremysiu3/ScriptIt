{"pageid": 1067001, "title": "লোকি (টিভি ধারাবাহিক)", "url": "https://bn.wikipedia.org/wiki?curid=1067001", "content": "লোকি হলো একটি আমেরিকান টেলিভিশন ধারাবাহিক যা মার্ভেল কমিকসের একই নামের চরিত্রের উপর ভিত্তি করে, মাইকেল ওয়ালড্রন স্ট্রিমিং পরিষেবা ডিজনি প্লাসের জন্য তৈরি করেছেন। এটি মার্ভেল স্টুডিওজ প্রযোজিত মার্ভেল সিনেম্যাটিক ইউনিভার্স (এমসিইউ) এর তৃতীয় টেলিভিশন ধারাবাহিক এবং এটি ফ্র্যাঞ্চাইজির অন্যান্য চলচ্চিত্রের সাথে ধারাবাহিকতা রক্ষা করে। এর ঘটনাপ্রবাহ অ্যাভেঞ্জার্স: এন্ডগেম (২০১৯) চলচ্চিত্রের ঘটনার পরে সঞ্চালিত হয়, যেখানে লোকির একটি বিকল্প সংস্করণ নতুন একটি সময়রেখা তৈরি করে। ওয়ালড্রন প্রধান লেখক হিসেবে দায়িত্ব পালন করেন এবং কেট হেরন প্রথম মৌসুম পরিচালনা করেন। এরিক মার্টিন এবং জাস্টিন বেনসন ও অ্যারন মুরহেড যথাক্রমে প্রধান লেখক এবং পরিচালক হিসেবে দ্বিতীয় মৌসুমে দায়িত্ব পালন করবেন।\nটম হিডেলস্টোন চলচ্চিত্র থেকে তার লোকি চরিত্রে প্রত্যাবর্তন করেন। অন্যান্য বিভিন্ন চরিত্রে রয়েছেন গুগু এমব্যাটে-র, উনমি মোসাকু, ইউজিন করডেরো, টারা স্ট্রং, ওয়েন উইলসন, সোফিয়া মারি ডি মার্টিনো, সাশা লেইন, জ্যাক ভিল, ডিওবিয়া ওপারেই, রিচার্ড ই. গ্রান্ট এবং জোনাথন মেজরস। ২০১৮ এর সেপ্টেম্বর নাগাদ মার্ভেল স্টুডিওজ ডিজনি প্লাসের জন্য এমসিইউর পার্শ্ব চরিত্রদের কেন্দ্র করে কিছু ক্ষুদ্র ধারাবাহিক নির্মাণের পরিকল্পনা করে। নভেম্বরে টন হিডেলস্টোন অভিনীত লোকি চরিত্রটি নিয়ে ধারাবাহিক নির্মাণের সিদ্ধান্ত চুড়ান্ত হয়। ২০১৯ এর ফেব্রুয়ারিতে ওয়ালড্রন নিয়োগ পান এবং একই বছরের আগস্টে হেরন যোগ দেন। ২০২০ এর ফেব্রুয়ারিতে আটলান্টায় দৃশ্যধারণ শুরু হলেও মার্চে কোভিড-১৯ মহামারীর কারণে তা স্থগিত হয়ে যায়। পরে সেপ্টেম্বরে দৃশ্যধারণ পুনরায় শুরু হয়ে ডিসেম্বরে শেষ হয়।\nলোকি ধারাবাহিকের প্রথম মৌসুম ২০২১ এর ৯ জুন শুরু হয়ে ৬ পর্ব ধরে চলে এবং জুলাইয়ের ১৪ তারিখ শেষ হয়। এটি এমসিইউর চতুর্থ পর্যায়ের অংশ। ছয় পর্ব নিয়ে গঠিত এর দ্বিতীয় মৌসুম নির্মাণাধীন রয়েছে।\n\n\n== পটভূমি ==\nঅ্যাভেঞ্জার্স: এন্ডগেম (২০১৯) এর ঘটনাকালে টেসারেক্ট চুরি করার পর লোকির এক বিকল্প সংস্করণকে রহস্যময় টাইম ভেরিয়েন্স অথরিটি (টিভিএ) এর নিকট নিয়ে আসা হয। এটি একটি আমলাতান্ত্রিক সংস্থা যা সময় ও স্থানের বাইরে বিদ্যমান এবং সময়রেখা পর্যবেক্ষণ করে। তারা লোকিকে একটি পছন্দ দেয়: হয় \"টাইম ভেরিয়েন্ট\" হওয়ার কারণে তাকে অস্তিত্ব থেকে মুছে ফেলা হবে, অথবা তাকে সময়রেখা ঠিক করে এক বৃহত্তর হুমকি বন্ধ করতে সহায়তা করতে হবে।\n\n\n== অভিনয়ে ==\nলোকি চরিত্রে টম হিডেলস্টোন: থরের দত্তক ভাই এবং অনিষ্টের দেবতা। নর্স পুরাণের একই নামের দেবতা অবলম্বনে চরিত্রটি গৃহীত। ধারাবাহিকে দেখানো চরিত্রটি লোকির এক বিকল্প সংস্করণ যে অ্যাভেঞ্জার্স: এন্ডগেম চলচ্চিত্রের ঘটনাচক্রে এক বিকল্প সময়রেখার জন্ম দিয়েছে যা ২০১২ থেকে শুরু।\nএছাড়া টম হিডেলস্টোন লোকির অন্য এক সংস্করণ প্রেসিডেন্ট লোকি চরিত্রে অভিনয় করেছেন।\nর‍্যাভোনা রেনস্লেয়ার চরিত্রে গুগু এমব্যাটে-র:<> প্রাক্তন টিভিএ হান্টার এ-২৩ এবং সম্মানিত বিচারক।\nগুগু এমব্যাটে-র র‍্যাভোনার অন্য একটি সংস্করণ চরিত্রায়ন করেন, যার নাম রেবেকা টুর্মিনেট এবং সে ২০১৮ সময়কালে ওহাইওর ফ্রেমন্টের এক বিদ্যালয়ের উপাধ্যক্ষ।\nহান্টার বি-১৫ চরিত্রে উনমি মোসাকু:<> টিভিএ এর এক উচ্চপদস্থ হান্টার।\nক্যাসি চরিত্রে ইউজিন করডেরো:<> টিভিএ এর অভ্যর্থনাকারী যাকে মৌসুম শেষে হান্টার কে-৫ই চরিত্রে দেখা যায়।\nমিস মিনিট এর কন্ঠে টারা স্ট্রং:<> টিভিএ এর এনিমেটেড নরত্বারোপমূলক (অন্য বস্তুতে মানুষের গুণাবলি আরোপ) মাসকট।\nমবিয়াস এম. মবিয়াস চরিত্রে ওয়েন উইলসন:<> টিভিএ এর বিশেষ প্রতিনিধি যিনি বিশেষত ভয়ানক অপরাধীদের বিষয়ে অভিজ্ঞ।\nসিলভি চরিত্রে সোফিয়া ডি মার্টিনো:<> লোকির এক বিকল্প সংস্করণ যার জাদুকরী শক্তি রয়েছে এবং পবিত্র সময়রেখাকে আক্রমণ করে। সে নিজেকে লোকি হিসেবে বিবেচনা করে না এবং ছদ্মনাম সিলভি ব্যবহার করে।\nহান্টার সি-২০ চরিত্রে সাশা লেইন:<> টিভিএ এর হান্টার যাকে সিলভি অপহরণ করে সময়রক্ষকদের অবস্থান জানার চেষ্টা করে।\nকিড (শিশু) লোকি চরিত্রে জ্যাক ভিল:<> লোকির এক অল্পবয়সী সংস্করণ।\nবোস্টফুল (অহংকারী) লোকি চরিত্রে ডিওবিয়া ওপারেই:<> লোকির এক সংস্করণ যে নিজের অর্জন অতিরঞ্জিত করে বর্ণনা করে।\nক্লাসিক লোকি চরিত্রে রিচার্ড ই. গ্রান্ট:<> লোকির এক বৃদ্ধ সংস্করণ।\nহি হু রিমেইনস চরিত্রে জোনাথন মেজরস:<> ৩১ শতকের এক বিজ্ঞানী যে নিজের এক অনিষ্টকারী সংস্করণের হাতে বহুজাগতিক যুদ্ধ সংঘটিত হওয়া থামাতে টিভিএ প্রতিষ্ঠা করেছে।\nঅন্যান্যদের মধ্যে রয়েছে হান্টার ডি-৯০ চরিত্রে নিল এলিস। জেমি অ্যালেকজান্ডার তার সিফ চরিত্রে ক্ষণিকের জন্য উপস্থিত হন এবং থ্রগ হিসেবে ক্রিস হেমসওর্থ এর কন্ঠ শোনা যায়।\n\n\n== পর্বসমূহ ==\n\n\n== মুক্তি ==\nলোকি ধারাবাহিক ২০২১ এর ৯ জুন তারিখে শুরু হয় এবং ৬ পর্ব ধরে চলে। ১৪ জুলাই প্রথম মৌসুমের অন্তিম পর্ব প্রকাশিত হয়। প্রথমে ধারাবাহিকটি ২০২১ এর মে মাসে প্রকাশের কথা ছিলো, পরে নতুন তারিখ নির্ধারিত হয় ১১ জুন। এরপর আরও দুইদিন এগিয়ে ৯ তারিখ প্রকাশ শুরু হয়। এটি মার্ভেল সিনেম্যাটিক ইউনিভার্সের চতুর্থ পর্যায়ের অংশ। এর দ্বিতীয় মৌসুমেও ৬টি পর্ব থাকবে।\n\n\n== বিশেষ তথ্যচিত্র ==\n২০২১ এর ফেব্রুয়ারিতে মার্ভেল স্টুডিওজ: অ্যাসেম্বেলড নামের তথ্যচিত্র ঘোষণা করা হয়। ধারাবাহিকটি উপলক্ষে এর বিশেষ একটি পর্ব অ্যাসেম্বেলড: দ্য মেকিং অব লোকি জুলাইয়ের ২১ তারিখে প্রকাশিত হয়। এতে ধারাবাহিকটি নির্মাণের পিছনের দৃশ্য এবং অভিনেতাদের সাক্ষাৎকার দেখানো হয়।\n\n\n== আরও দেখুন ==\nমার্ভেল সিনেম্যাটিক ইউনিভার্স\nমার্ভেল সিনেম্যাটিক ইউনিভার্সের চলচ্চিত্রের তালিকা\nমার্ভেল সিনেম্যাটিক ইউনিভার্সের টেলিভিশন ধারাবাহিকের তালিকা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nইন্টারনেট মুভি ডেটাবেজে লোকি   (ইংরেজি)"}