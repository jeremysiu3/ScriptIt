{"pageid": 1492865, "title": "অরুণ চক্রবর্তী", "url": "https://bn.wikipedia.org/wiki?curid=1492865", "content": "অরুণ চক্রবর্তী (১৬ সেপ্টেম্বর ১৯৪৬ – ২৩ নভেম্বর ২০২৪) ছিলেন একজন ভারতীয় বাঙালি কবি ও গীতিকার। তার রচিত লাল পাহাড়ির দেশে যা, রাঙা মাটির দেশে যা গানটিই রাতারাতি তাকে পরিচিতি ও খ্যাতি এনে দিয়েছিল।\n\n\n== জীবনী ==\nঅরুণ চক্রবর্তীর জন্ম ১৯৪৬ খ্রিস্টাব্দের ১৬ সেপ্টেম্বর  ব্রিটিশ ভারতের কলকাতার বাগবাজারে। পড়াশোনাও কলকাতায়। ১৯৭২ খ্রিস্টাব্দে শিবপুরের বেঙ্গল ইঞ্জিনিয়ারিং কলেজ থেকে সিভিল ইঞ্জিনিয়ারিং পাশ করেন। সে বছরই ট্রেনে ভ্রমণ করার সময় হঠাৎই তিনি শ্রীরামপুর স্টেশনে একটি মহুয়া গাছ দেখতে পান। মহুয়া গাছ যেহেতু পশ্চিম বাংলার লাল মাটির গাছ, শ্রীরামপুরে তো বেমানান তথা 'মিসফিট'। তাই তিনি গাছটিকে নিয়ে লিখে ফেলেন 'লাল পাহাড়ি' কবিতা। ভি বালসারার হাত ধরে কবিতা হয়ে যায় গান। আর বাঁকুড়ার ঝুমুর গায়ক সুভাষ চক্রবর্তীর সুরারোপে (প্রচলিত সুরে) আর কণ্ঠে লাল পাহাড়ি ১৯৭৯ খ্রিস্টাব্দে লোকগানে তুমুল জনপ্রিয়তার শীর্ষে পৌঁছে যায়।\nঅরুণ কুমার চক্রবর্তী সিভিল ইঞ্জিনিয়ার হিসাবে সরকারি চাকরিতে উচ্চপদে কর্মরত ছিলেন। প্রথম দিকে অবশ্য কাজ করতেন হিন্দ মোটরে। চাকুরির পাশাপাশি লেখালেখি করতেন। লিখেছেন অজস্র কবিতা পুরোদস্তুর কবি অরুণ চক্রবর্তী। বাংলার লোকসংস্কৃতি নিয়ে নিয়মিত চর্চা করতেন, বাউলের মত ঘুরতেন পাহাড়, জঙ্গল ও আদিবাসী এলাকায়।\nকবি অরুণ চক্রবর্তীর কবিতা সংকলন গ্রন্থ- অরুণ চক্রবর্তীর কবিতা নামে ২০১৮ খ্রিস্টাব্দে প্রকাশিত হয়েছে।\n১৯৯০ খ্রিস্টাব্দ হতে চুঁচুড়ার ফার্ম সাইড রোডে নিজের বাড়ি সোনাঝুরি তে বসবাস করতেন। কিন্ত সংস্কৃতিবান মানুষ ২০২৪ খ্রিস্টাব্দের ২২ নভেম্বর শুক্রবার সকালে তিনি শহর কলকাতায় এসেছিলেন মোহরকুঞ্জে জঙ্গলমহল অনুষ্ঠানে অংশগ্রহণ করতে। সেদিনই ফিরেও গেছেন চুঁচুড়ায়।\n\n\n== জীবনাবসান ==\nকবি অরুণ চক্রবর্তী ২০২৪ খ্রিস্টাব্দের ২৩ নভেম্বর শনিবার (ভারতে প্রচলিত ১৪৩১ বঙ্গাব্দের ৬ অগ্রহায়ণ শুক্রবারের গভীর রাত ১২টা ১৫ মিনিটে) হৃদরোগে আক্রান্ত হয়ে নিজ বাসভবনে শেষ নিঃশ্বাস ত্যাগ করেন।\n\n\n== আরও দেখুন ==\nলাল পাহাড়ির দেশে যা\n\n\n== তথ্যসূত্র =="}