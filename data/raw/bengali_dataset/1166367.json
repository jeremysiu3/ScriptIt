{"pageid": 1166367, "title": "মুজাফফর হাসান", "url": "https://bn.wikipedia.org/wiki?curid=1166367", "content": "মুজাফফর হাসান (১৯২০-২০১২) পাকিস্তান নৌবাহিনীর একজন জ্যেষ্ঠ অ্যাডমিরাল ছিলেন। ১৯৬৯ সাল থেকে ১৯৭১ সাল পর্যন্ত তিনি পাকিস্তান নৌবাহিনীর সর্বাধিনায়ক ছিলেন, এবং এ পদে দায়িত্ব পালন করা তিনিই ছিলেন সর্বশেষ ব্যক্তি, এরপর এ পদটি বিলুপ্ত করে তার জায়গায় পাকিস্তান নৌবাহিনী প্রধান পদটি চালু করা হয়। ভাইস অ্যাডমিরাল মুজাফফর পাকিস্তান নৌবাহিনীর সর্বাধিনায়ক থাকাকালীন ভারত-পাকিস্তান নৌযুদ্ধ ১৯৭১ ঘটে।\n\n\n== নৌবাহিনীর কর্মজীবন ==\n১৯২০ সালে ভারতের লখনউতে জন্মগ্রহণ করেন মুজাফফর। তিনি ১৯৪১ সালে রাজকীয় ভারতীয় নৌবাহিনীতে যোগ দিয়েছিলেন, কমিশন পেয়েছিলেন এক্সিকিউটিভ শাখায়। তিনি দ্বিতীয় বিশ্বযুদ্ধে অংশ নিয়েছিলেন এবং ১৯৪৭ সালে ভারত বিভাজনের পর পাকিস্তান রাষ্ট্রের জন্ম হলে তিনি রাজকীয় পাকিস্তান নৌবাহিনীতে যোগ দেন লেফটেন্যান্ট পদবীতে। পাকিস্তান নৌবাহিনীতে তার সার্ভিস নম্বর হয় পিএন - ০৭৩।\n১৯৫২ সালে তিনি কমান্ডার পদবীতে পাকিস্তানের যুদ্ধ জাহাজ পিএনএস তুঘরিলের অধিনায়ক হন, পরে তিনি পিএনএস টিপু সুলতানও নেতৃত্ব দেন। ১৯৬৫ সালে ভারতের সাথে যুদ্ধ চলাকালে মুজাফফর রিয়ার অ্যাডমিরাল ছিলেন। ১৯৬৯ সালের ১ সেপ্টেম্বর তিনি ভাইস অ্যাডমিরাল হয়ে নৌ সর্বাধিনায়কের দায়িত্ব পান, ২২ ডিসেম্বর ১৯৭১ পর্যন্ত তিনি এ পদে ছিলেন।\n\n\n== তথ্যসূত্র =="}