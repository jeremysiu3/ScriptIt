{"pageid": 1095541, "title": "ক্রিয়াবিশেষণ", "url": "https://bn.wikipedia.org/wiki?curid=1095541", "content": "ক্রিয়াবিশেষণ বলতে সেইসব পদ বা শব্দকে বোঝায়, যা ক্রিয়াপদকে বিশেষিত করে। সাধারণত এই ধরনের পদ ক্রিয়া বা কাজের স্থান, সময়, অবস্থা নির্দেশ করে। যেমন সুখে, শান্তিতে ,দুঃখে, খুব ,দ্রুত ,খুশিতে।\n\n\n== প্রকারভেদ ==\n\n\n=== সাধারণ শ্রেণীকরণ ===\nধরণবাচক\nকালবাচক\nস্থানবাচক\nনেতিবাচক\nপদাণু\n\n\n=== গঠন বিবেচনায় ===\nএকপদী\nবহুপদী\n\n\n== বিভিন্ন ক্রিয়াবিশেষণ ==\nধরনবাচক ক্রিয়াবিশেষণ: কোনো কাজ কীভাবে সম্পন্ন হয়, ধরনবাচক ক্রিয়াবিশেষণ তা নির্দেশ করে। উদাহরণ: টিপ টিপ বৃষ্টি পড়ছে। ঠিকভাবে চললে কেউ কিছু বলবে না।\nকালবাচক ক্রিয়াবিশেষণ: এই ধরনের ক্রিয়াবিশেষণ কাজ সম্পাদনের কাল নির্দেশ করে। উদাহরণ: আজকাল ফলের চেয়ে ফুলের দাম বেশি। যথাসময়ে সে হাজির হয়।\nস্থানবাচক ক্রিয়াবিশেষণ: কাজের স্থান নির্দেশ করে স্থানবাচক ক্রিয়াবিশেষণ। উদাহরণ: মিছিলটি সামনে এগিয়ে যায়। তাকে কোথাও খুঁজে পাওয়া যাচ্ছে না।\nনেতিবাচক ক্রিয়াবিশেষণ: ‘না’, ‘নি’ ইত্যাদি দিয়ে ক্রিয়াপদের নেতিবাচক অবস্থা বোঝায়। এগুলো সাধারণত ক্রিয়াপদের পরে বসে। উদাহরণ: সে এখন যাবে না। তিনি বেড়াতে যাননি। এমন কথা আমার জানা নেই।\nপদাণু ক্রিয়াবিশেষণ: বাক্যের মধ্যে বিশেষ কোনো ভূমিকা পালন না করলে ‘কি’, ‘যে’, ‘বা’, ‘না’, ‘তো’ প্রভৃতি পদাণু বা শব্দাংশ ক্রিয়াবিশেষণ হিসেবে কাজ করে। এগুলোর অধিকাংশই সংযোজক পদ ও অনুসর্গ পদ। উদাহরণ: আমি কি যাব? খুব যে বলেছিলেন আসবেন! কখনো বা দেখা হবে। একটু ঘুরে আসুন না, ভালো লাগবে। মরি তো মরবো।\nএকপদী ক্রিয়াবিশেষণ: একটি পদ বা শব্দ নিয়ে গঠিত ক্রিয়াবিশেষণকে একপদী ক্রিয়াবিশেষণ বলে। যেমন- আছে, জোরে, চেঁচিয়ে, সহজে, ভালোভাবে।\nবহুপদী ক্রিয়াবিশেষণ: একের অধিক পদ বা শব্দ নিয়ে গঠিত ক্রিয়াবিশেষণকে বহুপদী ক্রিয়াবিশেষণ বলে। যেমন- ভয়ে ভয়ে, চুপি চুপি।\n\n\n== তথ্যসূত্র =="}