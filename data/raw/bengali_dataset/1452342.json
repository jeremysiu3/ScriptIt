{"pageid": 1452342, "title": "ইন্ডিয়ান ইনস্টিটিউট অফ ব্যাঙ্কিং অ্যান্ড ফিনান্স", "url": "https://bn.wikipedia.org/wiki?curid=1452342", "content": "ইন্ডিয়ান ইনস্টিটিউট অফ ব্যাঙ্কিং অ্যান্ড ফিনান্স (আই আই বি এফ) হল ইন্ডিয়ান কোম্পানিজ অ্যাক্ট, ১৯১৩ এর ২৬ নম্বর ধারা অনুসারে ১৯২৮ খ্রিস্টাব্দে গঠিত আর্থিক পরিষেবা শিল্পে পেশাগত যোগ্যতা এবং প্রশিক্ষণ প্রদানকারী একটি প্রতিষ্ঠান। এটি পূর্বে ইন্ডিয়ান ইনস্টিটিউট অফ ব্যাঙ্কার্স (আই আই বি) নামে পরিচিত ছিল। ভারতের সমস্ত ব্যাঙ্ক, আর্থিক প্রতিষ্ঠান সমূহের পেশাদারী দক্ষতা বৃদ্ধির জন্য এবং তাদের কর্মচারীদের শিক্ষা, প্রশিক্ষণ, পরীক্ষা, পরামর্শ তথা কাউন্সেলিং-এর কাজ করে থাকে।\nপ্রতিষ্ঠানটি জুনিয়র অ্যাসোসিয়েট অফ ইন্ডিয়ান ইনস্টিটিউট অফ ব্যাঙ্কার্স (জে এ আই আই বি)/ 'ডিপ্লোমা ইন ব্যাঙ্কিং অ্যান্ড ফিনান্স' (ডি বি এফ) এবং সার্টিফায়েড অ্যাসোসিয়েট অফ ইন্ডিয়ান ইনস্টিটিউট অফ ব্যাঙ্কার্স (সি এ আই আই বি ) নামক তিনটি ফ্ল্যাগশিপ কোর্সের জন্য সর্বাধিক পরিচিত।  ভারতের ৬০০ টির বেশি ব্যাঙ্ক ও আর্থিক প্রতিষ্ঠান এবং তাদের প্রায় দশ লক্ষ কর্মচারী যথাক্রমে শিক্ষা প্রতিষ্ঠানটির প্রাতিষ্ঠানিক ও সাধারণ সদস্য। এই ধরনের প্রতিষ্ঠান হিসাবে ভারতের \"আই আই বি এফ\" বিশ্বের এক বৃহত্তম ইনস্টিটিউট।\n\n\n== ইতিহাস ==\n১৯২৮ খ্রিস্টাব্দে ইন্ডিয়ান ইনস্টিটিউট অফ ব্যাঙ্কার্স ১৯২৮ খ্রিস্টাব্দে লন্ডন ইনস্টিটিউট অফ ব্যাঙ্কিং অ্যান্ড ফিন্যান্সের আদলে ব্যাংকার হিসাবে পেশাদারী লাইসেন্স প্রদান এবং নিয়ন্ত্রণের উদ্দেশ্যে প্রতিষ্ঠিত হয়েছিল। ১৯২৫ খ্রিস্টাব্দে ভারতের ভাইসরয়ের এক্সিকিউটিভ কাউন্সিলের অর্থ বিষয়ক সদস্য স্যার বেসিল ব্ল্যাকেটের আগ্রহে তৎকালীন কেন্দ্রীয় ব্যাঙ্ক, ইম্পেরিয়াল ব্যাংক অফ ইন্ডিয়া লন্ডন ইনস্টিটিউট অফ ব্যাঙ্কার্সকে এক চিঠিতে ভারতীয় ব্যাঙ্কিং সম্পর্কিত বিয়য়গুলি তাদের ইনস্টিটিউটের পরীক্ষায় অন্তর্ভূক্ত করতে অনুরোধ করে। কিন্তু ১৯২৫ খ্রিস্টাব্দের ২৫ অক্টোবর লন্ডন ইনস্টিটিউট অফ ব্যাঙ্কার্সের সেক্রেটারি আর্নেস্ট সাইকস উত্তরে ভারতের ব্যাঙ্কগুলির জন্য নিজস্ব ইনস্টিটিউট চালু করতে পরামর্শ ও উৎসাহ প্রদান করে। ১৯২৭ খ্রিস্টাব্দের ১২ মার্চ তারিখে ইম্পেরিয়াল ব্যাঙ্ক অফ ইন্ডিয়ার মুম্বাইয়ের প্রধান কার্যালয়ের বোর্ড রুমে এই বিষয়ে একটি বিশদ আলোচনা হয় এবং ১৯২৮ খ্রিস্টাব্দের ৩০ এপ্রিল ব্যাঙ্কের ম্যানেজিং গভর্নর স্যার নরকট ওয়ারেনকে ইনস্টিটিউটের প্রথম সভাপতি করে ইন্ডিয়ান ইনস্টিটিউট অফ ব্যাঙ্কার্স প্রতিষ্ঠিত হয়েছিল। কিছুদিন পরে স্যার ওয়ারেন অবসর নেন এবং স্যার নরম্যান মারে তার স্থলাভিষিক্ত হন। ১৯২৮ খ্রিস্টাব্দের ৯ জুলাই মুম্বাইয়ে অনুষ্ঠিত প্রথম সাধারণ সভা অনুষ্ঠিত হয় এবং ইনস্টিটিউটটি প্রথম অ্যাসোসিয়েট পরীক্ষা ১৯২৯ খ্রিস্টাব্দের ৬ থেকে ১৩ এপ্রিলের মধ্যে গ্রহণ করে। ৮৯ জন সদস্য পরীক্ষায় অংশ নেন। তাদের মধ্যে মাত্র একজন সদস্য যিনি ইম্পেরিয়াল ব্যাংক অফ ইন্ডিয়ার কাদাপা শাখার সদস্য টিএম শ্রীনিবাসরাঘবন দুই পার্টের সি এ আই আই বি পরীক্ষায় দুই পার্টেই সফল হন।\n\n\n== মিশন ==\nইন্ডিয়ান ইনস্টিটিউট অফ ব্যাঙ্কিং অ্যান্ড ফিনান্স প্রাথমিকভাবে আর্থিক পরিষেবা প্রদানের শিক্ষা, প্রশিক্ষণ, পরীক্ষা, পরামর্শ/কাউন্সেলিং এর কাজ করে থাকে। ক্রমাগত পেশাদার উন্নয়ন কর্মসূচির একটি প্রক্রিয়ার মাধ্যমে পেশাগত যোগ্য এবং যোগ্য ব্যাঙ্কার এবং ফিনান্স পেশাদারদের বিকাশের মাধ্যমে ব্যাংকিং এবং ফিনান্স ক্ষেত্রে দক্ষ পেশাদারদের বিকাশ ও লালনপালনের জন্য দেশে প্রধান প্রতিষ্ঠান হওয়ার লক্ষ্য রাখে।\n\n\n== উদ্দেশ্য ==\nব্যাঙ্কিং এবং ফিনান্সের তত্ত্ব এবং অনুশীলন অধ্যয়নের সুবিধা প্রদান\nব্যাঙ্কিং এবং আর্থিক পরিষেবা প্রদানের পেশায় দক্ষতা অর্জনের পরীক্ষা গ্রহণ ও প্রত্যয়ন তথা শংসাপত্র প্রদান\nব্যাঙ্কিং এবং আর্থিক পরিষেবা প্রদানকারীদের প্রয়োজনীয় তথ্য সংগ্রহ, বিশ্লেষণ এবং প্রদান করা\nক্রমাগত পেশাদার উন্নয়ন প্রচার করা\nব্যাঙ্কিং এবং ফিনান্সে অপারেশন, পণ্য, যন্ত্র, প্রসেস, ইত্যাদি সম্পর্কিত গবেষণা প্রচার ও পরিচালনা করা\nঅর্থ পেশাদারদের মধ্যে উদ্ভাবন এবং সৃজনশীলতাকে উত্সাহিত করা যাতে তারা প্রতিযোগিতার মুখোমুখি হতে পারে এবং সফল হতে পারে\n\n\n== কোর্স সমূহ ==\nইন্ডিয়ান ইনস্টিটিউট অফ ব্যাঙ্কিং অ্যান্ড ফিনান্স'-এর ফ্ল্যাগশিপ কোর্সসমৃহ হল-\n\nজুনিয়র অ্যাসোসিয়েট অফ ইন্ডিয়ান ইনস্টিটিউট অফ ব্যাঙ্কার্স (JAIIB) বা এর সমতুল্য ডিপ্লোমা ইন ব্যাঙ্কিং অ্যান্ড ফিনান্স (DBF) এবং\nসার্টিফাইড অ্যাসোসিয়েট অফ ইন্ডিয়ান ইনস্টিটিউট অফ ব্যাঙ্কার্স (CAIIB)৷ অন্যান্য উল্লেখযোগ্য কোর্স গুলি হল-\nট্রেজারি ইনভেস্টমেন্ট অ্যান্ড রিস্ক ম্যানেজমেন্টে ডিপ্লোমা\nইন্টারন্যাশনাল ব্যাংকিং অ্যান্ড ফাইন্যান্সে ডিপ্লোমা\nডিপ্লোমা ইন ব্যাংকিং অ্যান্ড টেকনোলজি\nমাইক্রো ফাইন্যান্স পেশাদারদের জন্য ডিপ্লোমা পরীক্ষা\nডিপ্লোমা ইন কমোডিটি ডেরিভেটিভস ফর ব্যাংকার\nআরবান কো-অপারেটিভ ব্যাঙ্কিংয়ে অ্যাডভান্স ডিপ্লোমা\nডিপ্লোমা ইন অ্যাডভান্সড ওয়েলথ ম্যানেজমেন্ট এবং বিভিন্ন সার্টিফিকেট প্রোগ্রাম\nইনস্টিটিউটের কোর্সগুলি দূরশিক্ষণ পদ্ধতিতে সম্পন্ন করা যায়। প্রতিষ্ঠানটি দূরশিক্ষার শিক্ষাতত্ত্ব\n১) প্রতিটি প্রশ্নপত্র/ পরীক্ষার জন্য প্রকাশ করে\n২) শিক্ষাতত্ত্ব অনুসারে গ্রন্থ প্রকাশ করে\n৩) স্বীকৃত প্রতিষ্ঠানের মাধ্যমে প্রশিক্ষণ প্রদান\n৪) করেসপন্ডেস প্রক্রিয়ায়\n৫) পোর্টালের মাধ্যমে ই-লার্নিং;\n৬) নির্বাচিত কোর্সের জন্য ক্যাম্পাস প্রশিক্ষণ ইত্যাদির ব্যবস্থা করে থাকে। \n\n\n== পরিচালনা পরিষদ ==\n'ইন্ডিয়ান ইনস্টিটিউট অফ ব্যাঙ্কিং অ্যান্ড ফিনান্স'-এর পরিচালনা পরিষদ ভারতীয় রিজার্ভ ব্যাঙ্ক, রাষ্ট্রায়ত্ত্ব ব্যাঙ্ক , ক্ষেত্রীয় গ্রামীণ ব্যাঙ্ক , অ্যাপেক্স কো-অপারেটিভ ব্যাঙ্ক , আর্থিক প্রতিষ্ঠান এবং বেসরকারি ব্যাঙ্কগুলির সদস্য/প্রতিনিধিদের নিয়ে গঠিত । ইনস্টিটিউটের শিক্ষা ও গবেষণা বিষয়ক কমিটিগুলি সংশ্লিষ্ট ক্ষেত্রের বিশিষ্ট অনুশীলনকারীদের নিয়ে গঠিত হয়ে থাকে।"}