{"pageid": 1149606, "title": "পুষ্পা ২: দ্য রুল", "url": "https://bn.wikipedia.org/wiki?curid=1149606", "content": "পুষ্পা ২: দ্য রুল (অনু. পুষ্পা ২: শাসন) ২০২৪ সালে মুক্তিপ্রাপ্ত ভারতীয় তেলুগু ভাষার মারপিটধর্মী নাট্য চলচ্চিত্র, যেটি রচনা ও পরিচালনা করেছেন সুকুমার। এটি পুষ্পা: দ্য রাইজ (২০২১) এর দ্বিতীয় কিস্তি। মুত্তামসেট্টি মিডিয়ার সহযোগিতায় মৈত্রী মুভি মেকার্স দ্বারা প্রযোজিত। ছবিটিতে অল্লু অর্জুন প্রধান চরিত্রে অভিনয় করেছেন, সাথে রশ্মিকা মন্দানা, ফাহাদ ফজিল, জগপতি বাবু, ধনঞ্জয়া, রাও রমেশ, সুনীল এবং অনসূয়া ভরদ্বাজ।\n২০২১ সালের ডিসেম্বর মাসে মূল ছবির মুক্তির কয়েক দিন আগে \"পুষ্পা ২\" নামক সিক্যুয়েলটির ঘোষণা করা হয়েছিল, এবং আগস্ট ২০২২-এ \"পুষ্পা ২: দ্য রুল\" সাবটাইটেলটির ঘোষণা করা হয়। ছবির প্রাথমিক শুটিংয়ে ১০% অংশ মূল ছবির সঙ্গে একসাথে চিত্রধারণ করা হয়েছিল। তবে, সুকুমার গল্পে পরিবর্তন আনতে সিদ্ধান্ত নেন, যার ফলে ছবির মূল চরিত্রগ্রহণ অক্টোবর ২০২২ থেকে শুরু হয়। ছবির সঙ্গীত সুর করেছেন দেবী শ্রী প্রসাদ, চিত্রগ্রহণ করেছেন মিরোস্লাভ কুবা ব্রোজেক, এবং সম্পাদনা করেছেন নাবীন নুলি। ₹৪০০–৫০০ কোটি বাজেটে তৈরি হওয়া ছবিটি ভারতের অন্যতম ব্যয়বহুল সিনেমা। ২০০ মিনিট দৈর্ঘ্যের ছবিটি ভারতের সবচেয়ে দীর্ঘ সিনেমাগুলির মধ্যে একটি।\n\"পুষ্পা ২: দ্য রুল\" ২০২৪ সালের ৫ ডিসেম্বর বিশ্বব্যাপী স্ট্যান্ডার্ড, আইম্যাক্স, ৪ডিএক্স, ডি-বক্স এবং পিভিআর আইসিই ফরম্যাটে মুক্তি পায় এবং প্রশংসিত হয়। এটি একাধিক বক্স অফিস রেকর্ড তৈরি করেছে এবং মুক্তির প্রথম সাত দিনে ₹১,০০০ কোটি আয় করেছে।\n\n\n== কাহিনী ==\nএকদিন জাপানের ইয়কোহামা বন্দরে লাল চন্দন কাঠের একটি চালান আসে। সেখানকার কর্মীরা কন্টেইনারের ভেতর পুষ্পা কে দেখতে পেয়ে অবাক হয়। সে তাদের কাছে তার পাওনা দাবি করে আক্রমণ করে, কিন্তু দুর্ভাগ্যবশত একটি গুলি লেগে সে সমুদ্রে পড়ে যায় এবং এর মধ্য দিয়ে ফ্ল্যাশব্যাকটি শেষ হয়।\nএসপি ভাঁওয়ার সিং শেখাওয়াত এর সাথে ঝামেলার পর, পুষ্পা তার লাল চন্দনের কারবার আরও বিস্তৃত করেছে। একদিন শেখাওয়াত মজদুরের ছদ্মবেশে একটি বিশাল চন্দনের চালান আটক করে। অন্যদিকে পুষ্পা অন্ধ্র প্রদেশের মুখ্যমন্ত্রীর সাথে দেখা করতে যায়, তিনি রাজনৈতিক সমস্যার কথা বলে পুষ্পার সাথে ছবি তুলতে অস্বীকার করেন। এই ঘটনাটি পুষ্পা কে মারাত্মক ব্যথিত করে। সে তার বন্ধু সিডাপ্পা কে মুখ্যমন্ত্রী বানাতে চায় যার জন্য তার ₹৫০০ কোটি প্রয়োজন।\nসিডাপ্পা কেন্দ্রীয় মন্ত্রী কোগাতাম ভিরা প্রতাপ রেড্ডি কে বলে তাকে মুখ্যমন্ত্রী বানাতে। অন্যদিকে, পুষ্পা মালদ্বীপের ব্যবসায়ী হামিদ এর সাথে ₹৫,০০০ কোটির বিনিময়ে ২,০০০ টন লাল চন্দন বিক্রির চুক্তি করে। শেখাওয়াত এটি আটকানোর পরিকল্পনা করে।\nপুষ্পা তার কৌশল ও বুদ্ধি ব্যবহার করে লাল চন্দন চেন্নাইতে পৌঁছানোর পর শ্রীলঙ্কার গন্তব্যে পৌঁছানোর ব্যবস্থা করে। পরিবহনের সময়, শেখাওয়াত এসে সমস্ত ট্রাকে গুলি করে, ড্রাইভারদের পালিয়ে যেতে বাধ্য করে। মিডিয়া শেখাওয়াতের আক্রমণের প্রশংসা করে, কিন্তু পরে সে বুঝতে পারে যে এগুলো আসল লাল চন্দন নয়, বরং সান্দ্রা নামক একটি কাঠ, যা লাল চন্দনের মতো দেখতে হলেও এর কোনো বাজার মূল্য নেই। আসলে পুষ্পা গরুর গাড়ি তৈরি করে এবং আসল চালানটি চেন্নাইয়ে পৌঁছানোর জন্য পরিবহন করে, যার জন্য পরোক্ষভাবে শেখাওয়াত নিজেই সাহায্য করেছিল।\nশেষ পর্যন্ত শেখাওয়াত রামেশ্বরমে চালান আটক করার অনুমতি পায়, কিন্তু ভারত-শ্রীলঙ্কা সীমান্ত পার হওয়ার আগে এটি ধরতে ব্যর্থ হয়। রাগান্বিত হয়ে, সে স্টোরেজ সাইটে আগুন লাগিয়ে দেয়, যার ফলে সে আগুনে মারা যায়। এদিকে, শ্রীভল্লী জানতে পারে যে সে গর্ভবতী, এবং পুষ্পা এই খবর উদযাপন করে। তবে, দুঃখজনক ঘটনা ঘটে যখন তার ভাতিজি, কাবেরী অপহরণের শিকার হয়। পুষ্পা কাবেরীকে উদ্ধার করে, বুগি এবং তার গ্যাং কে হত্যা করে। এই ঘটনাটির কারণে সে তার বড় ভাইয়ের পরিবারের সঙ্গে আবারও মিলিত হয়, কাবেরীর বিয়ে উদযাপন করে, তবে একজন রহস্যময় ব্যক্তি বিয়েতে একটি বোমা বিস্ফোরণ ঘটায় এবং এর মধ্য দিয়ে গল্পটির সমাপ্তি ঘটে।\n\n\n== অভিনয়ে ==\n\n\n== নির্মাণ ==\n\n\n=== উন্নয়ন ===\nপুষ্পা: দ্য রাইজ ২০২১ সালে মুক্তির আগে, চলচ্চিত্রটিকে দুই ভাগে প্রকাশ করার ঘোষণা দেওয়া হয়েছিল। নির্মাতারা জানিয়েছিলেন যে প্রথম ভাগটি সেই বছরের মধ্যে মুক্তি পাবে, আর দ্বিতীয় ভাগটি পরের বছর (২০২২) মুক্তি পাবে। শুরুতে, সিকোয়েলের ১০% দৃশ্য প্রথম ভাগের সাথে একইসাথে শুট করা হয়েছিল। তবে, সুকুমার সিকোয়েলের গল্প পরিবর্তন করার সিদ্ধান্ত নেন, যাতে দর্শকদের প্রত্যাশা পূরণ করা যায় এবং পূর্বের ছবির ভুলগুলো ঠিক করা যায়। চলচ্চিত্রের স্ক্রিপ্টিং কাজ জুলাই ২০২২ সালে হায়দ্রাবাদে শেষ হয়। ২২ আগস্ট ২০২২ তারিখে অফিসিয়াল শিরোনাম, পুষ্পা ২: দ্য রুল, ঘোষণা করা হয়। একই দিনে হায়দ্রাবাদে ছবির কাস্ট এবং ক্রুদের উপস্থিতিতে উদ্বোধনী মূহুর্ত পূজা অনুষ্ঠান অনুষ্ঠিত হয়।\nসুকুমার চলচ্চিত্রটির চিত্রনাট্য লিখেছেন, আর সংলাপ রচনায় অবদান রেখেছেন শ্রীকান্ত ভিসা। সুকুমার পূর্ববর্তী পর্বের বেশিরভাগ টেকনিশিয়ানকে ধরে রেখেছেন, যার মধ্যে রয়েছেন সিনেমাটোগ্রাফার মিরোস্লাভ কুবা ব্রোজেক, সম্পাদক কার্তিকা শ্রীনিবাস এবং রুবেন, শিল্প পরিচালক এস. রামকৃষ্ণ ও মনিকা নিগোত্রে এবং সাউন্ড ডিজাইনার রেসুল পুকুট্টি ও বিজয় কুমার। দীপালি নূর ও শীতল শর্মা কস্টিউম ডিজাইনার হিসেবে কাজ করেছেন, আর প্রীতি শীল সিংহ চরিত্র ডিজাইনার হিসেবে নিযুক্ত ছিলেন। স্টান্ট পরিচালকের দলে ছিলেন পিটার হেইন, কেচা কামফাকডি, ড্রাগন প্রকাশ এবং নবকান্ত। ছবিটির নৃত্য পরিচালকদের মধ্যে রয়েছেন প্রেম রক্ষিত, গণেশ আচার্য, শেখর, বিজয় পোলাকি এবং শ্রষ্টি ভার্মা।\n\n\n=== কাস্টিং ===\nপ্রথম পর্বের অভিনেতাদের মধ্যে অল্লু অর্জুন, ফাহাদ ফজিল, রশ্মিকা মন্দানা, ধনঞ্জয়, রাও রমেশ, সুনীল, অনসূয়া ভরদ্বাজ, অজয় ঘোষ এবং অন্যরা তাদের পূর্বের চরিত্রে ফিরে এসেছেন। ২০২৩ সালের এপ্রিলে জগপতি বাবুকে একটি গুরুত্বপূর্ণ চরিত্রে অন্তর্ভুক্ত করা হয়। জগদীশ প্রতাপ বান্দারি ২০২৪ সালের ফেব্রুয়ারিতে আত্মহত্যার মামলায় জামিন পাওয়ার পর আবার কাস্টে যোগ দেন।\nপ্রথমে গুঞ্জন ছিল যে তৃপ্তি ডিমরি, জাহ্নবী কাপুর, দিশা পাটানি এবং শ্রদ্ধা কাপুরের মতো বিভিন্ন অভিনেত্রীকে একটি আইটেম গানের জন্য বিবেচনা করা হচ্ছে। তবে, পরে শ্রীলীলাকে চূড়ান্ত করা হয়।\nপরবর্তী সময়ে সৌরভ সচদেবা, তারক পন্নাপ্পা, সত্য এবং আদিত্য মেননেরও চলচ্চিত্রটির অংশ হওয়ার খবর পাওয়া যায়।\n\n\n=== চিত্রগ্রহণ ===\nচলচ্চিত্রটির শুটিং ৩০ অক্টোবর ২০২২ সালে হায়দ্রাবাদে একটি পরীক্ষামূলক চিত্রগ্রহণ দিয়ে শুরু হয়। জানুয়ারি ২০২৩-এ, বিশাখাপত্তনমে একটি অ্যাকশন দৃশ্য ধারণ করা হয়। মার্চ ২০২৩-এ, কিছু দৃশ্য বেঙ্গালুরুতে ধারণ করা হয়। শুটিং বন্ধ হওয়ার গুজব ছড়ালেও পরে এটি মিথ্যা প্রমাণিত হয় এবং কয়েকদিন পর আবার শুটিং শুরু হয়।\nএপ্রিল ২০২৩-এ ওড়িশার মলকানগিরি জেলার জঙ্গলে কিছু দৃশ্য ধারণ করা হয়। একই মাসে জগপতি বাবু কাস্টে যোগ দেন। মে ২০২৩-এ ফাহাদ ফাসিল এবং জুন ২০২৩-এ রশ্মিকা শুটিং-এ যোগ দেন। ৩ জুন ২০২৩-এ, একটি বাস দুর্ঘটনায় ক্রু সদস্যরা আহত হন। জুলাই ২০২৩-এ, বিশাখাপত্তনম বন্দরে একটি অ্যাকশন দৃশ্য ধারণ করা হয়, যেখানে আল্লু অর্জুনকে ১০০ ফুট উপরে ক্রেনের সাহায্যে উল্টো ঝুলতে দেখা যায়। আগস্ট ২০২৩-এ রামোজি ফিল্ম সিটিতে কিছু দৃশ্য ধারণ করা হয়। নভেম্বরে শুটিং হায়দ্রাবাদে আবার শুরু হয়। তবে ডিসেম্বর ২০২৩-এ আল্লু অর্জুনের অসুস্থতার কারণে শুটিং স্থগিত করা হয়।\nমার্চ ২০২৪-এ, বিশাখাপত্তনম এবং ইয়াগান্তি মন্দিরে কিছু দৃশ্য ধারণ করা হয়। জানা যায়, গঙ্গাম্মা যাত্রা পরিবেশনা ও একটি লড়াইয়ের দৃশ্যে ₹৫০–৬০ কোটি খরচ হয়। এপ্রিলে হায়দ্রাবাদে বিশাল একটি পানির নিচের দৃশ্য ধারণ করা হয়। মে ২০২৪-এ, গোপনীয়তা বজায় রাখতে শুটিং সেটে ফোন নিষিদ্ধ করা হয়। জুলাই ২০২৪-এ, আল্লু অর্জুন ও সুকুমারের মধ্যে মতভেদের গুজব ছড়ালেও এটি ভুল প্রমাণিত হয় এবং শুটিং আবার শুরু হয়।\nরামোজি ফিল্ম সিটিতে ১৯৯০ ও ২০০০ সালের জাপান এবং মালয়েশিয়ার সেট তৈরি করা হয়, কারণ বাজেট ও সময়ের কারণে প্রকৃত স্থানে শুটিং করা সম্ভব হয়নি। আগস্ট ২০২৪-এ ছবিটির ক্লাইম্যাক্স দৃশ্য ধারণ করা হয়। নভেম্বরে হায়দ্রাবাদে শ্রীলীলার অংশগ্রহণে একটি আইটেম গান শুট হয়। নভেম্বরে একটি রোমান্টিক গানসহ পুরো শুটিং সম্পন্ন হয়।\n\n\n=== উৎপাদন পরবর্তী ===\nচলচ্চিত্রটির ভিএফএক্স সরবরাহ করেছে মাকুটা ভিএফএক্স, এবং আর. সি. কমলাকান্নান ভিজ্যুয়াল ইফেক্টস সুপারভাইজার হিসেবে দায়িত্ব পালন করেছেন। রেসুল পুকুট্টি এবং বিজয় কুমার সাউন্ড ডিজাইনার ছিলেন। আগের অংশের মতোই হিন্দি ডাবিংয়ে আল্লু অর্জুনের জন্য শ্রেয়াস তালপাড়ে এবং মালয়ালাম ডাবিংয়ে জিস জয় কণ্ঠ দিয়েছেন।\nমে ২০২৪-এ, রুবেন এবং কার্তিকা শ্রীনিবাস শিডিউল জটিলতা এবং সৃজনশীল মতবিরোধের কারণে চলচ্চিত্রটি থেকে সরে যান, যার ফলে নাভীন নুলি তাদের স্থলাভিষিক্ত হন। এটি ছিল নাভীন নুলির সাথে সুকুমারের তৃতীয় কাজ, \"নান্নাকু প্রেমাথো\" (২০১৬) এবং \"রঙ্গস্থলম\" (২০১৮)-এর পরে। অক্টোবর ২০২৪-এর মধ্যে চলচ্চিত্রটির প্রথম অংশের সম্পাদনা শেষ হয়। রশ্মিকা তার অংশগুলোর ডাবিং নভেম্বরে শেষ করেন।\nচলচ্চিত্রটির চূড়ান্ত কপি নভেম্বর ২০২৪-এর শেষের দিকে তৈরি হয় এবং সেই মাসেই এটি কেন্দ্রীয় চলচ্চিত্র অনুমোদন পর্ষদে জমা দেওয়া হয়। ২৮ নভেম্বর ২০২৪-এ, চলচ্চিত্রটি সেন্সর বোর্ড থেকে U/A সার্টিফিকেট পায়। কিছু সংলাপ এবং অতিরিক্ত সহিংস দৃশ্য বাদ দেওয়ার পর এর চূড়ান্ত দৈর্ঘ্য নির্ধারণ করা হয় ২০০ মিনিট।\n\n\n== সংগীত ==\nছবির ব্যাকগ্রাউন্ড স্কোর এবং সাউন্ডট্র্যাক সুর করেছেন দেবী শ্রী প্রসাদ, যার গানের কথা লিখেছেন চন্দ্রবোস। ছবির আরও একটি ব্যাকগ্রাউন্ড স্কোর সুর করেছেন সাম সি. এস। ছবির মিউজিক রাইটস টি-সিরিজ ₹৬৫ কোটি টাকায় অধিকার করেছে। প্রথম সিঙ্গল \"পুষ্পা পুষ্পা\" ১ মে ২০২৪ তারিখে প্রকাশিত হয়। দ্বিতীয় সিঙ্গল \"সূসেকি (দ্য কাপল সঙ)\" ২৯ মে ২০২৪ তারিখে মুক্তি পায়। তৃতীয় সিঙ্গল \"কিসিক\" ২৪ নভেম্বর ২০২৪ তারিখে প্রকাশিত হয়। চতুর্থ সিঙ্গল \"পিলিংস\" ১ ডিসেম্বর ২০২৪ তারিখে মুক্তি পায়। পঞ্চম সিঙ্গল \"গাঙ্গো রেনুকা থল্লি\" ৫ ডিসেম্বর ২০২৪ তারিখে অ্যালবামসহ মুক্তি পায়।সকল গানের গীতিকার রাকুব আলম।\nসকল গানের গীতিকার শ্রীজাত।\nসকল গানের গীতিকার চন্দ্রবোস।\nসকল গানের গীতিকার বিবেকা।\nসকল গানের গীতিকার ভার্দরাজ চিক্কাবাল্লাপুরা।\nসকল গানের গীতিকার শিজু ঠুরাভ।\n\n\n== মুক্তি ==\nচলচ্চিত্রটি ৫ ডিসেম্বর ২০২৪-এ স্ট্যান্ডার্ড এবং আইম্যাক্স ফর্ম্যাটে মুক্তি পায়। মূল ভাষা তেলুগু ছাড়াও হিন্দি, মালয়ালম,তামিল,কন্নড় ও বাংলা ভাষায় মুক্তি পেয়েছে। চলচ্চিত্রটি মূলত স্বাধীনতা দিবসের সাথে মিল রেখে ১৫ আগস্ট ২০২৪ এ মুক্তির ঘোষণা করা হয়েছিল। এটি প্রথম সর্ব ভারতীয় চলচ্চিত্র যা বাংলা ভাষায় মুক্তি পেয়েছে।\n\n\n=== বিতরণ ===\nউত্তর ভারতের বিতরণ অধিকার ২০০ কোটি টাকায় অর্জন করেছে অনিল থাদানি'স এএ ফিল্মস। উত্তর আমেরিকার বিতরণ অধিকার অর্জন করেছে প্রত্যঙ্গিরা সিনেমাস এবং এএ ক্রিয়েশনস। কেরালা এবং কর্ণাটক এর বিতরণ অধিকার যথাক্রমে ই৪ এন্টারটেইনমেন্ট এবং এন সিনেমাস অর্জন করেছে। তামিলনাড়ুর বিতরণ অধিকার অর্জন করেছে এজি এস এন্টারটেইনমেন্ট। অস্ট্রেলিয়া এবং নিউজিল্যান্ডে ছবিটি বিতরণ করবে ফোরাম ফিল্মস, যুক্তরাজ্যে এটি বিতরণ করবে এএ ফিল্মস ইউকে লিমিটেড এবং ফ্রান্সে ছবিটি বিতরণ করবে ফ্রাইডে এন্টারটেইনমেন্ট। \n\n\n== বিতর্ক ==\n২০২৪ সালের ৪ ডিসেম্বর, হায়দ্রাবাদের সন্ধ্যা থিয়েটারে পুষ্পা ২ দ্য রুল সিনেমার প্রদর্শনী চলাকালে হঠাৎ অল্লু অর্জুন সবাইকে চমকে দিতে তার নিরাপত্তাকর্মীসহ হাজির হয়েছিলেন। ভিড়ে ঠাসা সন্ধ্যা থিয়েটারে দম বন্ধ করা পরিস্থিতি ছিল। অল্লুর হঠাৎ আগমনে সেখানে উপস্থিত দর্শক দিশেহারা হয়ে যান। অল্লুকে একঝলক দেখার জন্য হুড়োহুড়ি পড়ে যায়। তার অনুসারীরা একে অপরকে ধাক্কা দিতে শুরু করেছিলেন। এই ধাক্কাধাক্কির ফলে মাটিতে পড়ে পদপিষ্ট হয়ে মারা যান ৩৫ বছরের রেবতী। তার ১৩ বছরের ছেলেও দুর্ঘটনার শিকার হয়েছিল। পরে চলচ্চিত্রের ইউনিট, প্রধান অভিনেতা অল্লু অর্জুন, সন্ধ্যা থিয়েটারের মালিক এবং অল্লু অর্জুনের নিরাপত্তা দলের বিরুদ্ধে ভারতীয় দণ্ডবিধির বিভিন্ন ধারায় মামলা দায়ের করা হয়। ১৩ ডিসেম্বর এই মামলায় অল্লু অর্জুনকে গ্রেফতার করে হায়দ্রাবাদ পুলিশ। যদিও কয়েক ঘন্টা পরেই তেলেঙ্গানা হাইকোর্ট তাকে জামিন দেয়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে পুষ্পা ২: দ্য রুল  (ইংরেজি)\nবলিউড হাঙ্গামায় পুষ্পা ২: দ্য রুল (ইংরেজি)"}