{"pageid": 1208495, "title": "সেলিম রেজা (সচিব)", "url": "https://bn.wikipedia.org/wiki?curid=1208495", "content": "সেলিম রেজা (জন্ম: ১৯৬১ খ্রি.) বাংলাদেশের একজন সাবেক সচিব। তিনি প্রবাসী কল্যাণ ও বৈদেশিক কর্মসংস্থান মন্ত্রণালয় এবং রেলপথ মন্ত্রণালয়ের সচিব ছিলেন। বর্তমানে তিনি জাতীয় মানবাধিকার কমিশনের সার্বক্ষণিক সদস্য হিসেবে দায়িত্ব পালন করছেন।\n\n\n== প্রাথমিক জীবন ==\nরেজা ১৯৬১ খ্রিষ্টাব্দে পাবনা জেলায় জন্মগ্রহণ করেন। তিনি ঢাকা বিশ্ববিদ্যালয়ের আইন বিভাগ থেকে স্নাতক ও স্নাতকোত্তর ডিগ্রি লাভ করেন এবং একটি বেসরকারি বিশ্ববিদ্যালয় থেকে গভর্নেন্স স্টাডিতে স্নাতকোত্তর ডিপ্লোমা অর্জন করেন। তিনি দেশ ও বিদেশে বিভিন্ন প্রশিক্ষণ ও কোর্সে অংশগ্রহণ করেছেন।\n\n\n== কর্মজীবন ==\nসেলিম রেজা বিসিএস (প্রশাসন) ক্যাডারের ৭ম ব্যাচের একজন কর্মকর্তা হিসেবে ১৯৮৮ সালে সরকারি চাকরিতে যোগ দেন। তিনি প্রশাসনের বিভিন্ন স্তরে কাজ করেছেন। তিনি ম্যাজিস্ট্রেট ও সহকারী কমিশনার, নেজারত ডেপুটি কালেক্টর, প্রধানমন্ত্রীর কার্যালয়ের সিনিয়র অ্যাসাইনমেন্ট কর্মকর্তা হিসেবে কাজ করেছেন। তিনি কুয়েতে বাংলাদেশ দূতাবাসে প্রথম সচিব (শ্রম) ছিলেন। পরবর্তীকালে তিনি প্রবাসী কল্যাণ ও বৈদেশিক কর্মসংস্থান মন্ত্রণালয়ে যোগ দেন। তিনি জনশক্তি কর্মসংস্থান ও প্রশিক্ষণ ব্যুরোর পরিচালক, অতিরিক্ত মহাপরিচালক (প্রশিক্ষণ) ও মহাপরিচালকসহ বিভিন্ন দায়িত্ব পালন করেছেন।\n২০১৯ খ্রিষ্টাব্দে তিনি সচিব পদে পদোন্নতি লাভ করেন। তিনি প্রবাসী কল্যাণ ও বৈদেশিক কর্মসংস্থান মন্ত্রণালয় এবং রেলপথ মন্ত্রণালয়ের সচিব হিসেবে দায়িত্ব পালন করেছেন। বর্তমানে তিনি সুপ্রিম কোর্টের হাইকোর্ট বিভাগের বিচারপতির পদমর্যাদায় জাতীয় মানবাধিকার কমিশনের সার্বক্ষণিক সদস্য হিসেবে দায়িত্ব পালন করছেন।\n\n\n== তথ্যসূত্র =="}