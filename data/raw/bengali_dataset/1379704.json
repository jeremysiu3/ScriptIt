{"pageid": 1379704, "title": "পরমনাথ ভাদুড়ী", "url": "https://bn.wikipedia.org/wiki?curid=1379704", "content": "ড.পরমনাথ ভাদুড়ী (২১ আগস্ট ১৯০৮ – ৩১ ডিসেম্বর ১৯৯২) ছিলেন বিশিষ্ট ভারতীয় বাঙালি কৃষিবিজ্ঞানী। কৃষিকাজে জৈব সার (রাইজোবিয়াম) ব্যবহারের ক্ষেত্রে তাকে পথিকৃৎ অভিহিত করা হয়। \n\n\n== জীবনী ==\nপরমনাথ ভাদুড়ীর জন্ম ১৯০৮ খ্রিস্টাব্দের ২১ আগস্ট। পড়াশোনার কলকাতায়। প্রেসিডেন্সি কলেজ থেকে স্নাতক হওয়ার পর, ১৯৩১ খ্রিস্টাব্দে কলকাতা বিশ্ববিদ্যালয় থেকে উদ্ভিদবিদ্যায়  এম.এসসি পাশ করেন। এরপর গবেষণার জন্য লন্ডন যান। ১৯৩৯ খ্রিস্টাব্দে লন্ডন বিশ্ববিদ্যালয় থেকে  পিএইচডি ডিগ্রি লাভ করেন। \n\n\n== কর্মজীবন ==\nদেশে ফিরে ড.পরমনাথ ভাদুড়ী ১৯৪২ খ্রিস্টাব্দে  কলকাতা বিশ্ববিদ্যালয়ে  উদ্ভিদবিজ্ঞানের প্রভাষক পদে নিযুক্ত হন। ১৯৪৪ খ্রিস্টাব্দে  ভারতীয় জাতীয় বিজ্ঞান একাডেমীর ফেলো নির্বাচিত হন। ১৯৬৪-৬৬ খ্রিস্টাব্দে তিনি একাডেমীর সদস্য হয়েছিলেন। ১৯৪৮ খ্রিস্টাব্দে নতুন দিল্লির পুসা'র 'ইন্ডিয়ান এগ্রিকালচারাল রিসার্চ ইনস্টিটিউট'-এ যোগ দেন। তিনি 'নিউক্লিওলাস ডিফারেনশিয়াল স্টেনিং'এর পদ্ধতি তৈরি করেন। এই পদ্ধতিতে তিনি উদ্ভিদকোষ-সুপ্রজননবিদ্যা তথা 'প্লান্ট সাইটোজেনেটিক্স'-এর উপর কাজ করেন।  পরে ১৯৫৮ খ্রিস্টাব্দে তিনি পুনরায়  কলকাতা বিশ্ববিদ্যালয়ে যোগ দেন এবং উদ্ভিদ বিজ্ঞান বিভাগের প্রধান হন। ১৯৬৪ খ্রিস্টাব্দে তিনি প্রবীণ উদ্ভিদবিজ্ঞানের অধ্যাপক হিসাবে  বর্ধমান বিশ্ববিদ্যালয়ের যোগ দেন এবং অবশেষে উপাচার্য পদে নিযুক্ত হন। অবসরের পর ১৯৭৩ খ্রিস্টাব্দে তিনি ইন্ডিয়ান কাউন্সিল অফ এগ্রিকালচারাল রিসার্চ (আই.সি.এ.আর)-এর এমেরিটাস সায়েন্টিস্ট হিসাবে বিধানচন্দ্র কৃষি বিশ্ববিদ্যালয়ে যোগ দেন। অধ্যাপক পরমনাথ ভাদুড়ী ১৯৬৪-৬৬ খ্রিস্টাব্দে  ভারতীয় জাতীয় বিজ্ঞান একাডেমীর সদস্য ছিলেন। \n\n\n== সম্মাননা ==\nঅধ্যাপক পরমনাথ ভাদুড়ীকে এশিয়াটিক সোসাইটি 'পল জোহানেস ব্রুহল মেমোরিয়াল মেডেল' প্রদান করে। লন্ডনের রয়াল হর্টিকালচারাল সোসাইটির ফেলো ছিলেন। \n\n\n== জীবনাবসান ==\nঅধ্যাপক পরমনাথ ভাদুড়ী ১৯৯২ খ্রিস্টাব্দের ৩১ ডিসেম্বর কলকাতায় প্রয়াত হন। \n\n\n== তথ্যসূত্র =="}