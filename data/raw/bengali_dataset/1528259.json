{"pageid": 1528259, "title": "ফুলবসন বাই যাদব", "url": "https://bn.wikipedia.org/wiki?curid=1528259", "content": "ফুলবসন বাই যাদব (জন্ম ৫ই ডিসেম্বর ১৯৬৯) একজন ভারতীয় সমাজকর্মী। তিনি একটি বেসরকারী সংস্থা মা বামলেশ্বরী জনহিত করে সমিতির প্রতিষ্ঠাতা, এই সমিতি ভারতের ছত্তিশগড়ের অর্থনৈতিক ও সামাজিক ভাবে পিছিয়ে পড়া মহিলাদের উন্নয়নের প্রচেষ্টার জন্য পরিচিত। ২০১২ সালে ভারত সরকার তাঁকে চতুর্থ সর্বোচ্চ ভারতীয় বেসামরিক পুরস্কার পদ্মশ্রী দিয়ে সম্মানিত করে। তিনি ভিশন ইণ্ডিয়া ফাউণ্ডেশনের একজন পরামর্শদাতা হিসেবেও কাজ করেন। তিনি রেণুকা শাহানের সাথে কৌন বনেগা ক্রোড়পতি (মরশুম ১২) -র কর্মবীর বিশেষ পর্বে উপস্থিত হয়েছিলেন।\n\n\n== জীবনী ==\n\nফুলবসন বাই যাদব ১৯৭০ সালের ৫ই ডিসেম্বর ভারতের ছত্তিশগড় রাজ্যের রাজনন্দগাঁও জেলার একটি প্রত্যন্ত গ্রাম সুকুলদাইহানে একটি সামাজিকভাবে পিছিয়ে পড়া পরিবারে জন্মগ্রহণ করেন। শৈশবেই, তাঁর বয়স যখন ১০, তখন তাঁর বিয়ে হয়ে যায়। তাঁর শিক্ষাজীবন ছিল মাত্র সপ্তম শ্রেণী পর্যন্ত।\nজেলার স্বনির্ভর গোষ্ঠীর কার্যকলাপে অংশ নেওয়া শুরু করার পর থেকে তাঁর সামাজিক কর্মজীবন শুরু হয়। এর পরপরই, তিনি প্রজ্ঞা মহিলা সমূহ, কিরায়া ভাণ্ডার, বাজার ঠেকা ইত্যাদির মতো নিজস্ব দল গঠন করেন এবং দারিদ্র্যসীমার নীচের (বিপিএল) মানুষের মধ্যে খাদ্য বিতরণের জন্য রেশন দোকান স্থাপন করেন। পরবর্তীতে, তিনি মা বামলেশ্বরী জনহিত কার্য সমিতি নামে একটি বেসরকারি সংস্থা গঠন ক'রে একটি ছাতার তলায় সব কার্যক্রমগুলিকে একীভূত করেন। এরপর থেকে এই সংগঠনটি ১২০০০ মহিলা স্বনির্ভর গোষ্ঠী তৈরি করেছে এবং এর মোট সদস্য সংখ্যা ২০০,০০০ এরও বেশি বলে জানা গেছে। প্রতি ব্যক্তির কাছ থেকে ₹ ২ সংগ্রহ করে, সংগঠনটি ₹ ১৫০ মিলিয়ন তহবিল সংগ্রহ করেছে, যা ৩ মিলিয়ন মার্কিন$ -এর  সমতুল্য। অংশগ্রহণকারী গোষ্ঠীগুলি স্বাস্থ্য কর্মসূচি, শিক্ষা, পরিষ্কার পরিচ্ছন্নতা এবং সামাজিক সংস্কারের মতো কার্যকলাপে জড়িত। তারা নিয়মিত পোলিও টিকা ক্লিনিক পরিচালনা করে, স্কুল এবং অঙ্গনওয়াড়ি খুলেছে, বাল ভোজের মতো খাদ্য কর্মসূচির আয়োজন করে, মহিলাদের জন্য সেলাই কেন্দ্রের মতো জীবিকা নির্বাহের কর্মসূচি স্থাপন করে এবং বাল্যবিবাহের বিরুদ্ধে প্রচারণা চালায়। ৫৪ জন শিশুকে দত্তক নেওয়া এই সংগঠনটির ছত্তিশগড় জুড়ে কাজ করে। তারা শরাব বন্ধ (মদ বন্ধ করুন)-এর মতো সামাজিক প্রচারণা শুরু করেছে, যার মাধ্যমে তারা রাজ্যের ২৫০টি মদের দোকান বন্ধ করতে সফল হয়েছে বলে জানা গেছে। রাজস্থান সরকার এই সংস্থাটিকে কন্যাভ্রূণ হত্যার ব্র্যাণ্ড অ্যাম্বাসেডর হিসেবে মনোনীত করেছে।\nফুলবসন বাই যাদব তাঁর প্রচেষ্টায় অনেক বাধার সম্মুখীন হয়েছেন, এমনকি তাঁর স্বামীর কাছে তিনি অত্যাচারিত হয়েছিলেন, কাজ থেকে ফিরতে দেরি হলে তাঁকে বাড়িতে প্রবেশ করতে বাধা দেওয়া হত বলে জানা গেছে। তবে, তিনি অধ্যবসায়ী ছিলেন। পুরুষ শাসিত সমাজে গ্রাম পরিষদে (গ্রামসভা) নারীদের অংশগ্রহণ নিশ্চিত করার প্রচেষ্টার জন্য তাঁর সংগঠনকে কৃতিত্ব দেওয়া হয়। রাজনৈতিক প্রচারণার মাধ্যমে, এই দলটি বাল্যবিবাহ বন্ধেও সফল হয়েছে, একটি প্রতিবেদনে এই সংখ্যা ২৫০-এরও বেশি বলে উল্লেখ করা হয়েছে। তিনি তাঁর বার্তা প্রচারের জন্য সেমিনারে অংশগ্রহণ করেন এবং কয়েকটি সেমিনারে মূল বক্তব্য প্রদান করেছেন।\nফুলবাসন বাই যাদবের স্বামী পেশায় একজন গোপালক। এই দম্পতির চারটি সন্তান রয়েছে।\n\n\n== পুরস্কার এবং স্বীকৃতি ==\nনারী ক্ষমতায়নের প্রচেষ্টার জন্য ফুলবসন যাদব ২০০৪ সালে ছত্তিশগড় মিনিমাতা অলংকরণ পুরস্কার লাভ করেন, এরপর ২০০৮ সালে যমনালাল বাজাজ পুরস্কার এবং জি এন্টারটেইনমেন্ট এন্টারপ্রাইজেস থেকে জি টিভি অস্তিত্ব পুরস্কার পান। ২০১০ সালে তিনি দুটি পুরস্কার পেয়েছিলেন, ভারত সরকারের কাছ থেকে কান্নাগী স্ত্রী শক্তি পুরস্কার এবং সদগুরু জ্ঞানানন্দ জাতীয় পুরস্কার। পরের বছর, ২০১১ সালে, তিনি সমাজসেবা বিভাগে (আমোদিনি পুরস্কার) গডফ্রে ফিলিপস জাতীয় সাহসিকতা পুরস্কার জিতেছিলেন। ভারত সরকার ২০১২ সালে তাঁকে পদ্মশ্রী প্রদান করে। ছত্তিশগড় সরকার জেনানা সুরক্ষা যোজনা নামক মাতৃত্বকালীন কর্মসূচির ব্র্যাণ্ড অ্যাম্বাসেডর হিসেবে তাঁকে মনোনীত করেছে। তিনি ২০১৪ সালে ভগবান মহাবীর ফাউণ্ডেশন কর্তৃক প্রদত্ত মহাবীর পুরস্কারও পেয়েছেন।\n\n\n== আরও দেখুন ==\nফুলবসন বাই যাদবের জীবন পরিচয় फूलबसन बाई यादव का जीवन परिचय\n\n \n\n\n== তথ্যসূত্র ==\n\n\n== বহিঃসংযোগ ==\n\"Civil Investiture Ceremony - Padma Shri\"। Video। YouTube। ৪ এপ্রিল ২০১২। সংগ্রহের তারিখ ১ ডিসেম্বর ২০১৪। \n\"Padma Shree Phoolbasan Bai Yadav\"। Video। YouTube। ৩১ জুলাই ২০১২। সংগ্রহের তারিখ ৪ ডিসেম্বর ২০১৪। \n\"Godfrey Phillips National Bravery Award - Investiture Ceremony\"। Moovyshoovy। ২০১১। সংগ্রহের তারিখ ৪ ডিসেম্বর ২০১৪। \nhttp://www.bmfawards.org/bhagwan_mahaveer_awards.php. Retrieved 14 February 2015.\nটেমপ্লেট:Jamnalal Bajaj Award winnersটেমপ্লেট:Padma Shri Award Recipients in Social Work"}