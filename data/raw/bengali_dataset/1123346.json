{"pageid": 1123346, "title": "কাঁটায় কাপড় বোনা", "url": "https://bn.wikipedia.org/wiki?curid=1123346", "content": "কাঁটায় কাপড় বোনা বলতে বোনার সুতা থেকে বস্ত্র বা কাপড় প্রস্তুত করার একটি পদ্ধতিকে বোঝায়। কাঁটায় বোনার মাধ্যমে বিভিন্ন ধরনের পরিধেয় পোশাক তৈরি করা হয়। হাত দিয়ে কাঁটায় বোনা ও যন্ত্র দিয়ে কাঁটায় বোনা উভয়ই প্রচলিত। হাত দিয়ে কাঁটায় বোনার ক্ষেত্রে দুই হাতে দুইটি বোনার কাঁটা দিয়ে সুতার ফাঁস ও ফাঁসগুলির মধ্যে সংযুক্তি সৃষ্টি করা হয়।\nকাঁটায় বোনার সময় বোনার সুতা দিয়ে ফাঁসের সারি সৃষ্টি করা হয়। ফাঁসের সারি হল বোনার সুতার অনেকগুলি পাক বা ফাঁসের একটি সারি, যেগুলি হয় সমতল বা নলাকার। সাধারণত একটি বোনার কাঁটায় একই সময় অনেকগুলি সক্রিয় পাকের সারি বিদ্যমান থাকে। কাঁটায় বোনা কাপড় অনেকগুলি সংযুক্ত ফাঁসের সারি দিয়ে গঠিত যেখানে একটি সারি তার আগের ও পরের সাথে আন্তঃসংবদ্ধ থাকে। প্রতিটি সারি তৈরি হবার সময় প্রতিটি নতুন ফাঁসকে আগের সারির এক বা একাধিক ফাঁসের ভেতর দিয়ে টেনে নিয়ে আসা হয় এবং অগ্রবর্তী কাঁটার উপরে স্থাপন করা হয় যাতে পূর্ববর্তী সারির ফাঁসগুলি অন্য কাঁটাটি থেকে এমনভাবে টেনে নেয়া যায় যেন বুননের ফোঁড় খুলে না যায়।\nবোনার সুতা (তন্তুর ধরন, বোনার সুতার ওজন, সমসত্ত্বতা ও পাকানির বিভিন্নতার কারণে), কাঁটার আকার এবং ফোঁড় বা পাকের ধরন, ইত্যাদির পার্থক্যকে কাজে লাগিয়ে বিভিন্ন ধরনের কাঁটায় বোনা কাপড় প্রস্তুত করা যায় যেগুলির রঙ, বুনট, পুরুত্ব, উত্তাপ ধরে রাখার ক্ষমতা, জলপ্রতিরোধী ক্ষমতা ও অখণ্ডতা, ইত্যাদি ভিন্ন ভিন্ন হতে পারে।\nখ্রিস্টপূর্ব ১০ম শতক বা তারও আগে থেকে কাঁটায় কাপড় বোনার চল রয়েছে। কাঁটায় বোনা কাপড় দিয়ে পরিধেয় পোশাক বা গৃহস্থালি কাজে ব্যবহৃত কাপড়ের দ্রব্যই প্রস্তুত করার পাশাপাশি বিভিন্ন কারিগরি উদ্দেশ্যেও এগুলিকে কাজে লাগানো হয়। ২০শ শতাব্দীর দ্বিতীয়ার্ধে এসে শিল্পখাতে যন্ত্র দিয়ে কাঁটায় বুনন প্রযুক্তির বহুল উন্নতিসাধন হয়।\n\n\n== আরও দেখুন ==\nতাঁতে কাপড় বোনা\nকুরুশ কাঁটায় কাপড় বোনা\nজমাট বয়ন\nবিনুনি বা বিঁড়ে বয়ন"}