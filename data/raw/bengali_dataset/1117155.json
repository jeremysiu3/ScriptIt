{"pageid": 1117155, "title": "বিষ্ণুপুর শিক্ষা সংঘ", "url": "https://bn.wikipedia.org/wiki?curid=1117155", "content": "বিষ্ণুপুর শিক্ষা সংঘ  (বিএসএস) ভারতের পশ্চিমবঙ্গ রাজ্যের দক্ষিণ চব্বিশ পরগনা জেলার বিষ্ণুপুরে অবস্থিত এক প্রাচীন  ও ঐতিহ্যবাহী বিদ্যালয়।  এটি সহ-শিক্ষামূলক মাধ্যমিক ও উচ্চমাধ্যমিক স্তরের বিদ্যালয়। বর্তমানে কেবলমাত্র বাংলা ভাষাতেই শিক্ষাদানের ব্যবস্থা আছে সুপ্রাচীন এই বিদ্যালয়টিতে এবং শিক্ষাদানের মান মোটামুটি ভালোই।  বিদ্যালয়টির প্রতিষ্ঠাতা ছিলেন ১৯১১ খ্রিস্টাব্দে আইএফএ শীল্ড বিজয়ী কলকাতার  মোহনবাগান অ্যাথলেটিক ক্লাবের ফুটবল দলের অন্যতম খেলোয়াড়  রেভারেন্ড সুধীরকুমার চট্টোপাধ্যায়। ধর্মপ্রাণ বাঙালি খ্রিস্টান শিক্ষাব্রতী মানুষটি দীর্ঘদিন বিদ্যালয়ের প্রধান শিক্ষক ছিলেন।  চারিদিকে বিস্তীর্ণ সবুজ পরিসরের স্কুল ক্যাম্পাসে খেলার মাঠ বেশ কয়েকটি পুষ্করিণী আছে। বিভিন্ন শিক্ষাক্রম বহির্ভূত বিষয়ে শিক্ষাদানের ব্যবস্থা করে থাকে বিদ্যালয়টি। স্বনামধন্য শিক্ষাবিদ, সাহিত্যিক, চিত্রশিল্পী,  চিকিৎসকসহ বহু ব্যক্তিত্ব এই বিদ্যালয়ের প্রাক্তনী ছিলেন। বর্তমানে বারোশো' র বেশি ছাত্রছাত্রী আছে বিদ্যালয়ে।\n\n\n== পরিকাঠামো ==\nসুপ্রাচীন বিদ্যালয় ভবনের পাশাপাশি তিনতলার মূল ভবনে শ্রেণীকক্ষসমূহ প্রশস্ত এবং যথেষ্ট। ষষ্ঠ শ্রেণী হতে দ্বাদশ শ্রেণীর শিক্ষার্থীদের পঠনপাঠনের সুব্যবস্থা আছে। শিক্ষার্থী ও শিক্ষক অনুপাত বর্তমানে ৫৪:১। বিদ্যালয়ের পাঠাগারের পুস্তক সংখ্যা ২৬০০। পড়াশোনার মানের সাথে বিদ্যালয়ের চূড়ান্ত পরীক্ষায় শিক্ষার্থীদের উত্তীর্ণের হার বর্তমানে ৯৮ শতাংশ এবং তন্মধ্যে প্রথম শ্রেণী প্রাপ্তির হার ৪৪%।\nবিদ্যালয় পরিসরে পঞ্চাশ জন প্রাথমিক শিক্ষক প্রশিক্ষণের জন্য শিক্ষা সংঘ গভর্নমেন্ট স্পনসর্ড প্রাইমারি টিচার্স ট্রেনিং ইনস্টিটিউট নামে আলাদা ব্যবস্থাও আছে। \n\n\n== উল্লেখযোগ্য প্রাক্তন ছাত্র ==\nকমলকুমার মজুমদার, বাঙালি কথাসাহিত্যিক\nনীরদ মজুমদার, বাঙালি চিত্রশিল্পী\nএবনে গোলাম সামাদ, বাংলাদেশের একজন বিশিষ্ট পণ্ডিত, এবং কলামিস্ট\n\n\n== আরো দেখুন ==\nসুধীরকুমার চট্টোপাধ্যায়\n\n\n== তথ্যসূত্র =="}