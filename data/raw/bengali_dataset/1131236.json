{"pageid": 1131236, "title": "ষাঁড়ের দৌড়", "url": "https://bn.wikipedia.org/wiki?curid=1131236", "content": "ষাঁড়ের দৌড় হল একটি ক্রীড়া প্রতিযোগিতা, যেখানে একজোড়া ষাঁড় এবং তাদের চালকদের নিয়ে গঠিত দলগুলির মধ্যে দৌড় প্রতিযোগিতা হয়। এটি প্রতি বছর ১৫ই আগস্টের কাছাকাছি সময়ে, দক্ষিণ কেরালার পথনামথিট্টা জেলার আনন্দপল্লী গ্রামে অনুষ্ঠিত হয়। ষাঁড়ের দৌড় — বা মারামাডি উৎসব — প্রতি বছর কেরালার গ্রামে পালিত ফসল কাটা-পরবর্তী মরসুমের একটি গুরুত্বপূর্ণ অংশ। এটি একটি দিনের জন্যই হয়, দুপুর থেকে শুরু করে এবং সূর্যাস্ত পর্যন্ত চলতে থাকে।  জোয়ালে বাঁধা এক জোড়া ষাঁড়কে, গোড়ালি পর্যন্ত গভীর জলে ডোবা ফুটবল মাঠের আকারের ধান ক্ষেতে দৌড় করানো হয়, তাদের চালক একটি কাঠের তক্তার উপর চড়ে তাদের লেজ বা জিন ধরে থাকে এবং ষাঁড় দৌড়ের সাথে সাথে কাদার মধ্য দিয়ে পিছলে চলে। এইভাবে ষাঁড় দৌড়ের ফলে মাঠগুলি কর্ষিত হয়ে যায়।\nষাঁড়ের দৌড় প্রতিযোগিতা কেরালার একটি সাধারণ প্রতিযোগিতা, যেখানে স্থানীয় ক্লাব বা বাড়িওয়ালারা গতি এবং শৈলীরর বিভিন্ন বিভাগে দৌড়ের জন্য ট্রফি এবং নগদ পুরস্কার প্রদান করে। একজোড়া ষাঁড় দৌড়োয় এবং সাধারণত একজন চালক (দৌড় সদস্য) তাকে চালায়। তাকে সহায়তা করার জন্য একটি দল থাকে। সাধারণত ৩০ থেকে ৫০টি এই ধরনের দল দৌড়ে অংশগ্রহণ করে। পেশাদার জকিদের মতো, এই অংশগ্রহণকারীরা রীতিমত প্রশিক্ষণ প্রাপ্ত থাকে এবং দৌড়ের সময় ষাঁড় পরিচালনায় বিশেষজ্ঞ হয়। ষাঁড়গুলিকে বিশেষভাবে খাওয়ানো হয় এবং বিশেষ করে এই প্রতিযোগিতার জন্যই প্রশিক্ষণ দেওয়া হয়। এগুলিকে ভালভাবে সাজসজ্জা করিয়ে প্রতিযোগিতায় নামানো হয়। বেশিরভাগ অংশগ্রহণকারীরা ষাঁড়ের সাথে সংযুক্ত দড়ি ধরে শুরু করে। একবারে একটি দলই দৌড়োয় এবং দৌড়ের অনেকগুলি পর্যায় চলে। শেষে দেখা হয় কোন দল পুরো মাঠ প্রদক্ষিণ করতে সর্বনিম্ন সময় নিয়েছে এবং সেই দল বিজয়ী ঘোষিত হয়। গ্রামবাসীরা নিরাপদ দূরত্ব বজায় রেখে এই মাঠের চারপাশে জড়ো হয় এবং প্রতিযোগিদের উৎসাহ দিতে থাকে।\n\n\n== বর্ণনা ==\nএই উৎসবের সময়, একজোড়া বলদ বা ষাঁড়কে একটি জোতা দিয়ে আটকানো হয় এবং অর্ধ ফুট জলে ঢাকা ধান ক্ষেতের মধ্যে দিয়ে দৌড়ের জন্য তৈরি করা হয়। মাঠ থেকে শস্য কেটে নেওয়ার পর সেটি জল এবং কাদা দিয়ে ভরাট করা হয়। ষাঁড়গুলি যখন পঙ্কিল মাঠে দৌড় শুরু করে, ঘোলা জল ছিটকে ছড়াতে থাকে, এবং দর্শকদের জন্য একটি রোমাঞ্চকর দৃশ্য তৈরি করে। ষাঁড়গুলিকে কয়েক মাস আগে থেকেই এই দৌড়ের জন্য পুষ্ট ও লালন-পালন করা হয়। প্রতিযোগিতার দিনে তারা উজ্জ্বল রঙে সুসজ্জিত হয় এবং তাদের শিংগুলি পালিশ করা হয়।\nষাঁড়ের প্রতিটি জোড়াকে সাধারণত তিনজন পুরুষ দৌড় করায় এবং সেগুলিকে সঠিক পথে চালিত করে। এই তিনজন থাকে পেশাদার জকি। এর মধ্যে দু'জন লোক (হ্যান্ডলার বলা হয়) ষাঁড়গুলিকে নিয়ন্ত্রণ করার জন্য দু'পাশ থেকে দড়ি ধরে টেনে রাখে এবং রাস্তা দেখিয়ে শেষ পর্যন্ত নিয়ে যায়। তৃতীয় ব্যক্তি (সার্ফার বলা হয়) ষাঁড় জোড়ার মাঝে কাঠের তক্তার উপর বসে থাকে, এবং কাদার মধ্যে দিয়ে পিছলে এগিয়ে যায়। দৌড় শেষ হওয়ার সময় তিনজনেরই আপাদমস্তক ঘোলা জলে পূর্ণ হয়ে যায়।      \n\n\n== বিভাগ ==\nষাঁড়ের দ্রুততম জোড়া বিভিন্ন বিভাগে নগদ পুরস্কার এবং স্মারক জেতে। বিভাগগুলির মধ্যে সেরা সজ্জিত থেকে শুরু করে সেরা শৈলী এবং সেরা গতির ষাঁড় থাকে। এই প্রতিযোগিতা দেখতে বেশ রোমাঞ্চকর, এবং অনেক দর্শনার্থী কেরালায় ছুটে আসে ক্ষিপ্ত ষাঁড় এবং হ্যান্ডলার ও সার্ফারদের প্রবল সাহসের সাক্ষী হতে।\n\n\n== তথ্যসূত্র =="}