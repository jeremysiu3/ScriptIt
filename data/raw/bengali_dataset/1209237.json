{"pageid": 1209237, "title": "আদান-প্রদান (ফুটবল)", "url": "https://bn.wikipedia.org/wiki?curid=1209237", "content": "ফুটবল খেলায় বলের আদান-প্রদান বা ইংরেজিতে পাসিং (Passing) একটি গুরুত্বপূর্ণ কর্মকাণ্ড। দলের বিভিন্ন খেলোয়াড়ের মধ্যে বলের আদান-প্রদানের উদ্দেশ্য হল নিজ দলের কাছে বিভিন্ন কৌশলে বল নিয়ন্ত্রণে ও দখলে রেখে খেলার মাঠে নিজ অর্ধ থেকে প্রতিপক্ষের অর্ধে বলসহ অগ্রসর হওয়া। যে খেলোয়াড় বলকে অপর খেলোয়াড়ের কাছে পাঠায় বা \"পাস দেয়\", তাকে বলদাতা (ইংরেজিতে পাসার passer) বলে। আর যে খেলোয়াড় পাঠানো বল গ্রহণ করে বা \"পাস নেয়\", তাকে বলগ্রহীতা (ইংরেজিতে রিসিভার receiver) বলে।\nবলের আদান-প্রদানের একটি সুবিধা হল এভাবে একটি দল বলের দখল নিজের কাছে রাখে এবং প্রতিপক্ষ দলকে আক্রমণের সুযোগ দেয় না। আধুনিক ফুটবল খেলাতে একক প্রচেষ্টায় বল কাটানোর প্রবণতা ২০শ শতাব্দীর দ্বিতীয়ার্ধ থেকে হ্রাস পেয়েছে ও বলের আদান-প্রদানের প্রবণতা বৃদ্ধি পেয়েছে।\nবলের আদান-প্রদানে সাফল্য দুইটি নিয়ামকের উপর নির্ভর করে। প্রথম নিয়ামকটি হল বলদাতা খেলোয়াড়ের উদ্দীষ্ট বলগ্রহীতার দিকে সঠিকভাবে লক্ষ্যস্থির করে সঠিক মাপে বল প্রেরণ করার দক্ষতা। দ্বিতীয় নিয়ামকটি হল বলগ্রহীতার সঠিক মাপে ও সঠিক সময়ে বল গ্রহণ করার দক্ষতা, যাতে দলের কাছে বল দখলে রেখে খেলা চালিয়ে যাওয়ার ভিত্তি তৈরি হয়।\n\n\n== বল আদান-প্রদানের প্রকারভেদ ==\n\n\n=== সংক্ষিপ্ত বল আদান-প্রদান ===\n\nযখন কোনও খেলোয়াড় সংক্ষিপ্ত দূরত্বে অপর কোনও খেলোয়াড়ের কাছে বল প্রেরণ করে, তখন তাকে সংক্ষিপ্ত বল আদান-প্রদান (ইংরেজিতে শর্ট পাস short pass) বলে। \n\n\n=== দীর্ঘ বল আদান-প্রদান ===\nদীর্ঘ বল আদান-প্রদানের (ইংরেজিতে লং বল long ball বা লং পাস long pass) লক্ষ্য হল তৃতীয় কোনও খেলোয়াড়ের সাথে বল আদান-প্রদান করা কিংবা খোলা জায়গায় থাকা কোনও সতীর্থ খেলোয়াড়কে বল পাঠানো। একটি দীর্ঘ বল আদান-প্রদান সাধারণত সংক্ষিপ্ত বল আদান-প্রদানের চেয়ে বেশি আক্রমণাত্মক হয়ে থাকে, তবে এ ব্যাপারটি খেলোয়াড় দুইজন মাঠের কোথায় অবস্থিত, তার উপর নির্ভর করে। যদি কোনও খেলোয়াড় মাটি কামড়ে বল আদান-প্রদান করতে চান (ড্রাইভ), তাহলে তাকে বলটিকে ৩০ ডিগ্রি কোণে মারতে হয়, যাতে তিনি লাথি মারা পাটিকে সম্পূর্ণ একটি বৃত্তচাপে ঘোরাতে পারেন (সুইং)। এসময় খেলোয়াড় তাঁর হাতগুলিকে ভারসাম্য রক্ষার কাজে ব্যবহার করেন, লাথি না মারা পা-টিকে বলের কাছে ও পাশে স্থাপন করেন ও বলের উপর চোখ রাখেন।\n\n\n=== দেয়ালবৎ বল আদান-প্রদান ===\nদেয়ালবৎ বল আদান-প্রদান (ইংরেজিতে ওয়াল পাস Wall pass) (যা \"বল এক-দুই করা\" বা \"বল ঠেলে দৌড়ানো\") করার সময় একজন খেলোয়াড় তার উন্মুক্ত কোনও সতীর্থ খেলোয়াড়ের কাছে বল প্রেরণ করে সামনে দৌড় দেন এবং ঐ সতীর্থ আবার তাকে প্রতিপক্ষের রক্ষণাত্মক খেলোয়াড়ের পাশ দিয়ে বলটি ফেরত দেয়। এই ধরনের বল আদান-প্রদানে সঠিক সময়ে বল প্রেরণ ও গ্রহণ করতে হয়, কেননা যদি কোনও ভুল হয়, তাহলে আক্রমণটি ভেঙে পড়তে পারে। \n\n\n=== ব্যুহভেদী বল আদান-প্রদান ===\n\nব্যুহভেদী বল আদান-প্রদানের সময় (ইংরেজিতে থ্রু পাস Through pass) প্রতিপক্ষের রক্ষণভাগের দুইজন খেলোয়াড়ের মাঝখান দিয়ে একটি উন্মুক্ত অবস্থানে বল প্রেরণ করাকে বোঝায়, যাতে নিজদলের আক্রমণভাগের খেলোয়াড় ঐ দুই রক্ষণাত্মক খেলোয়াড়ের পেছনে গিয়ে সেই বলটি গ্রহণ করতে পারে।\n\n\n== আরও দেখুন ==\nআড়াআড়ি বল প্রদান (ক্রস)\nবাঁকিয়ে বল প্রদান (কার্ল)\nম্যাগনাস ক্রিয়া\nসহায়তা (ফুটবল)\nদীর্ঘ বল\n\n\n== তথ্যসূত্র =="}