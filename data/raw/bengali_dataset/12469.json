{"pageid": 12469, "title": "শাবি আলোনসো", "url": "https://bn.wikipedia.org/wiki?curid=12469", "content": "শাবিয়ের আলোনসো ওলানো (স্পেনীয়: Xabi Alonso, বাস্ক: [ˈʃaβi aˈlons̺o oˈlano], স্পেনীয়: [ˈ(t)ʃaβj aˈlonso oˈlano]; জন্ম: ২৫ নভেম্বর ১৯৮১; শাবি আলোনসো নামে সুপরিচিত) হলেন একজন স্পেনীয় পেশাদার ফুটবল খেলোয়াড় এবং ম্যানেজার। তিনি বর্তমানে জার্মান পেশাদার ফুটবল লিগের শীর্ষ স্তর বুন্দেসলিগার ক্লাব বায়ার লেভারকুজেনের ম্যানেজারের দায়িত্ব পালন করছেন। তিনি তার খেলোয়াড়ি জীবনের অধিকাংশ সময় রিয়াল মাদ্রিদ, লিভারপুল এবং স্পেন জাতীয় ফুটবল দলের হয়ে একজন মধ্যমাঠের খেলোয়াড় হিসেবে খেলেছেন। তিনি মূলত একজন রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় অথবা আক্রমণাত্মক মধ্যমাঠের খেলোয়াড় হিসেবে খেলে থাকেন।\n১৯৯০–৯১ মৌসুমে, স্পেনীয় ফুটবল ক্লাব আন্তিগুওকোর যুব পর্যায়ের হয়ে খেলার মাধ্যমে আলোনসো ফুটবল জগতে প্রবেশ করেন এবং এই হয়ে খেলার মাধ্যমেই তিনি ফুটবল খেলায় বিকশিত হয়েছেন। ১৯৯৯–২০০০ মৌসুমে, রিয়াল সোসিয়েদাদ বি-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ী জীবন শুরু করেন। রিয়াল সোসিয়েদাদ বি-এর হয়ে ১ মৌসুম খেলার পর, পরবর্তী মৌসুমে তিনি রিয়াল সোসিয়েদাদে যোগদান করেন, যেখানে তিনি ৩ মৌসুমে ১১৯ ম্যাচে ৯টি গোল করেছেন। অতঃপর তিনি ১০.৫ মিলিয়ন ইউরোর বিনিময়ে ইংরেজ ক্লাব লিভারপুলে যোগদান করেন, যেখানে রাফায়েল বেনিতেসের অধীনে তিনি লিভারপুলের হয়ে একটি উয়েফা চ্যাম্পিয়নস লিগ শিরোপা জয়লাভ করেছেন। লিভারপুলের হয়ে ৫ মৌসুমে সকল প্রতিযোগিতায় ২১০ ম্যাচে ১৯টি গোল করার পর, প্রায় ৩০ মিলিয়ন ইউরোর বিনিময়ে স্পেনীয় ক্লাব রিয়াল মাদ্রিদে যোগদান করেন। সর্বশেষ ২০১৪–১৫ মৌসুমে, তিনি রিয়াল মাদ্রিদ হতে ৯ মিলিয়ন ইউরোর বিনিময়ে জার্মান ক্লাব বায়ার্ন মিউনিখে যোগদান করেছিলেন, যেখানে তিনি ৩ মৌসুম অতিবাহিত করে অবসর গ্রহণ করেছেন।\n২০০৩ সালে, আলোনসো স্পেনের হয়ে আন্তর্জাতিক পর্যায়ে অভিষেক করেছেন, যেখানে তিনি ১১৪ ম্যাচে ১৬টি গোল করেছেন। তিনি স্পেনের হয়ে ৩টি ফিফা বিশ্বকাপ (২০০৬, ২০১০ এবং ২০১৪) এবং ৩টি উয়েফা ইউরোপীয় চ্যাম্পিয়নশিপে (২০০৪, ২০০৮ এবং ২০১২) অংশগ্রহণ করেছেন।\nখেলোয়াড়ি জীবনের ইতি টানার পর ২০১৮ সালে, আলোনসো রিয়াল মাদ্রিদের বয়স ভিত্তিক দলের ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেন। রিয়াল মাদ্রিদ অনূর্ধ্ব-১৪-এ ১ মৌসুমের জন্য ম্যানেজারের দায়িত্ব পালন করার পর তিনি তার শৈশবের ক্লাব রিয়াল সোসিয়েদাদ বি-এ ম্যানেজার হিসেবে পুনরায় ফিরে আসেন। ২০২২ সালের অক্টোবর মাসে, হেরার্দো সেওয়ানের প্রস্থানের পর তিনি বায়ার লেভারকুজেনের ম্যানেজার হিসেবে নিযুক্ত হয়েছেন।\nব্যক্তিগতভাবে, আলোনসো বেশ কিছু পুরস্কার জয়লাভ করেছেন, যার মধ্যে ২০০৩ সালে দোন বালোন পুরস্কার এবং ২০১১–১২ মৌসুমে লা লিগার সেরা মধ্যমাঠের খেলোয়াড়ের পুরস্কার জয় অন্যতম। দলগতভাবে, ঘরোয়া ফুটবলে, আলোনসো সর্বমোট ১৪টি শিরোপা জয়লাভ করেছেন, যার মধ্যে ৪টি লিভারপুলের হয়ে, ৫টি রিয়াল মাদ্রিদের হয়ে এবং ৫টি বায়ার্ন মিউনিখের হয়ে জয়লাভ করেছেন। অন্যদিকে আন্তর্জাতিক প্রতিযোগিতায়, তিনি ৪টি শিরোপা জয়লাভ করেছেন; যার মধ্যে ২০১০ ফিফা বিশ্বকাপ এবং ২টি উয়েফা ইউরোপীয় চ্যাম্পিয়নশিপ শিরোপা জয় অন্যতম।\n\n\n== প্রাথমিক জীবন ==\nশাবিয়ের আলোনসো ওলানো ১৯৮১ সালের ২৫শে নভেম্বর তারিখে স্পেনের বাস্ক প্রদেশের গিপুস্কোয়ার ছোট গ্রাম তোলোসায় জন্মগ্রহণ করেছেন। তার বাবার নাম পেরিকো আলোনসো, যিনি রিয়াল সোসিয়েদাদের হয়ে দুইবার লা লিগার শিরোপা জয়লাভ করেছেন। তার ভাই মিকেল আলোনসোও একজন ফুটবল খেলোয়াড় ছিলেন, যিনি ২০১৮ সালে ফুটবল খেলা হতে অবসর গ্রহণ করেছেন।\n\n\n== পরিসংখ্যান ==\n\n\n=== ক্লাব ===\n\n১ এখানে ফিফা ক্লাব বিশ্বকাপ, এফএ কমিউনিটি শিল্ড, স্পেনীয় সুপার কাপ এবং ডিএফএল-সুপারকাপ অন্তর্ভুক্ত।\n\n\n=== আন্তর্জাতিক ===\n\n১৮ জুন ২০১৮ পর্যন্ত হালনাগাদকৃত।\n\n\n=== ম্যানেজার ===\n২৬ নভেম্বর ২০২৩ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nরিয়াল মাদ্রিদের প্রাতিষ্ঠানিক ওয়েবসাইটে শাবি আলোনসো (ইংরেজি)\nবিডিফুটবলে শাবি আলোনসো  (ইংরেজি)  \nবিডিফুটবলে জাতীয় দলের পরিসংখ্যান\nওয়েব্যাক মেশিনে ২০১০ ফিফা বিশ্বকাপ প্রোফাইল (২০ অক্টোবর ২০১৩ তারিখে আর্কাইভকৃত)\nওয়ার্ল্ডফুটবল.নেটে শাবি আলোনসো (ইংরেজি)\nন্যাশনাল-ফুটবল-টিমস.কমে শাবি আলোনসো (ইংরেজি)  \nশাবি আলোনসো – ফিফা প্রতিযোগিতার রেকর্ড (ইংরেজি) \nশাবি আলোনসো – উয়েফা প্রতিযোগিতার রেকর্ড (আর্কাইভ) (ইংরেজি) \nসকারবেসে শাবি আলোনসো (ইংরেজি) \nএলএফসিহিস্টোরি.নেটে  ওয়েব্যাক মেশিনে শাবি আলোনসো (১৮ ফেব্রুয়ারি ২০০৭ তারিখে আর্কাইভকৃত)\nবিবিসি স্পোর্টসে শাবি আলোনসো  ওয়েব্যাক মেশিনে আর্কাইভকৃত ৩১ ডিসেম্বর ২০০৫ তারিখে\nইএসপিএন এফসিতে শাবি আলোনসো (ইংরেজি)"}