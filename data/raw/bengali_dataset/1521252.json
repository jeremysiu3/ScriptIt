{"pageid": 1521252, "title": "কৃষ্ণা যাদব", "url": "https://bn.wikipedia.org/wiki?curid=1521252", "content": "কৃষ্ণা যাদব একজন ভারতীয় উদ্যোক্তা। তিনি তাঁর সফল আচার ব্যবসার জন্য পরিচিত, দিল্লির কৃষি বিজ্ঞান কেন্দ্র থেকে প্রশিক্ষণ নেওয়ার পর তিনি এই উদ্যোগ শুরু করেছিলেন। বেশ কয়েক বছর ধরে তিনি রাস্তার ধারে আচার বিক্রি করেছেন। এরপর তিনি ধীরে ধীরে তাঁর ব্যবসাকে বহুমুখী ক'রে চারটি ভিন্ন ব্যবসায়িক উদ্যোগ নিয়ে আসেন, যার টার্নওভার (ব্যবসায়ে যে টাকা খাটানো হয়) গিয়ে দাঁড়ায় ৪ কোটি ভারতীয় টাকায়। তিনি ২০১৬ সালে নারী শক্তি পুরস্কারে ভূষিত হন।\n\n\n== জীবন ==\n\nকৃষ্ণা যাদব স্কুলে যাননি এবং তাঁর কোনও আনুষ্ঠানিক শিক্ষাও হয়নি। তিনি ক্ষেতের পড়ে থাকা ফসল কুড়িয়ে বড় হয়েছেন। যখন তাঁর স্বামীর গাড়ির ব্যবসা সফল হলনা, তখন তাঁদের বুলন্দশহরের বাড়ি বিক্রি করতে হয়েছিল। তিনি রোজগারের জন্য দিল্লি চলে যাওয়ার পরিকল্পনা করেন। তিনি টাকা ধার ক'রে তাঁর স্বামীকে পাঠান যাতে তিনি সেখানে কিছু কাজ খুঁজে পেতে পারেন। তিন মাস অতিবাহিত করার পরও, তাঁর স্বামী তেমন কোন কাজ পাননি। এমন পরিস্থিতিতে, কৃষ্ণা যাদব তাঁদের তিন সন্তানকে নিয়ে দিল্লিতে তাঁর স্বামীর কাছে যাওয়ার সিদ্ধান্ত নেন। দিল্লিতে স্থায়ী হওয়ার পর, তাঁরা কিছু সবজি চাষ করেছিলেন কিন্তু বিক্রি করতে তেমন সুবিধা হয়নি। তারপর তিনি আচার সম্বন্ধে এবং ব্যবসা হিসেবে এর সম্ভাবনা সম্পর্কে শুনতে পেলেন। কিন্তু তিনি জানতেন যে আচার ব্যবসা করার জন্য তাঁর প্রশিক্ষণের প্রয়োজন হবে। তিনি দিল্লির উজওয়া গ্রামের কৃষি বিজ্ঞান কেন্দ্রে প্রশিক্ষণ নেওয়ার জন্য যোগ দিয়েছিলেন।\n২০০২ সালে কৃষ্ণা আচার উৎপাদন শুরু করেন। পরিচিত ব্র্যাণ্ড না হওয়ায়, প্রথমদিকে তিনি মুদি দোকানে এগুলো বিক্রি করার ব্যবস্থা করতে পারেননি। সেইসময় তাঁর স্বামী রাস্তার পাশে এগুলো বিক্রি করতেন এবং তিনি তাঁর সন্তানদের সাথে নিয়ে এগুলো তৈরি করতেন। ২০১৩ সালের মধ্যে, তিনি ১৫০টিরও বেশি ধরণের আচার বিক্রি করেছিলেন এবং ২০১৬ সালে তিনি ২০০ টন খাদ্য পণ্য বিক্রি করেছেন বলে জানা গেছে। তাঁর প্রচেষ্টার ফলে গ্রামীণ এলাকায় কর্মসংস্থানের সৃষ্টি হয়েছে। তিনি এবং তাঁর স্বামী জি এস যাদব নাজাফগড়ে একটি দোকান খুলেছেন। জানা গেছে, তাঁর চারটি ভিন্ন ব্যবসায়িক উদ্যোগ রয়েছে এবং তাঁর বার্ষিক টার্নওভার ৪ কোটি ভারতীয় টাকা।\n২০১৬ সালের প্রথমদিকে নারী ও শিশু উন্নয়ন মন্ত্রক কৃষ্ণা যাদবকে নারী শক্তি পুরস্কারের জন্য মনোনীত করেছিল। আন্তর্জাতিক নারী দিবসে নতুন দিল্লির রাষ্ট্রপতি ভবনে রাষ্ট্রপতি প্রণব মুখার্জি এই পুরস্কার প্রদান করেন। একই দিনে আরও চোদ্দজন নারী এবং সাতটি প্রতিষ্ঠানকে তাঁদের কৃতিত্ব এবং অবদানের জন্য সম্মানিত করা হয়েছে।\n\n\n== বহিঃসংযোগ ==\nতেজস্বিনী: কৃষ্ণ যাদবের সাথে কথাবার্তা, নারী শক্তি পুরস্কার - ডিডি নিউজ\nকৃষ্ণা যাদবের সাফল্যের গল্প শ্রীমতি কৃষ্ণা যাদব রাস্তা থেকে ক্রোড়পতিতে পৌঁছোনো পর্যন্ত কিভাবে লড়াই করেছেন\n\n\n== তথ্যসূত্র =="}