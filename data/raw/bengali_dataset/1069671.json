{"pageid": 1069671, "title": "অমিতা সেন (আশ্রমকন্যা)", "url": "https://bn.wikipedia.org/wiki?curid=1069671", "content": "অমিতা সেন  (১৭ জুলাই ১৯১২ ― ২২ আগস্ট ২০০৫)  ছিলেন \nরবীন্দ্রনাথ ঠাকুরের স্নেহধন্য আশ্রম কন্যা, নোবেলজয়ী অর্থনীতিবিদ  অমর্ত্য সেনের মা।\n\n\n== সংক্ষিপ্ত জীবনী ==\nঅমিতা সেনের জন্ম ১৯১২ খ্রিস্টাব্দের ১৭ই জুলাই  বেঙ্গল প্রেসিডেন্সির  বর্তমানে পশ্চিমবঙ্গের বীরভূম জেলার শান্তিনিকেতনে। পিতা রবীন্দ্র-পরিকর আচার্য ক্ষিতিমোহন সেন এবং মাতা কিরণবালা দেবী। তবে তাঁদের পৈতৃক নিবাস ছিল অধুনা বাংলাদেশের তৎকালীন বিক্রমপুরের (বর্তমান মুন্সীগঞ্জ জেলার) সোনারং গ্রামে। । অমিতার ছাত্রীজীবন কাটে শান্তিনিকেতনে  রবীন্দ্রনাথ ঠাকুরের সান্নিধ্যে।  বাংলা 'শ্রাবণ' মাসে অমিতার জন্ম হয়েছিল বলে রবীন্দ্রনাথ অমিতাকে 'শ্রাবণী' বলেই সম্বোধন করতেন।  সঙ্গীতে তার গুরু ছিলেন রবীন্দ্রনাথ ও দিনেন্দ্রনাথ। রবীন্দ্রনাথ পরিচালিত বিভিন্ন উৎসবে ও নৃত্যানুষ্ঠানে আশৈশব যুক্ত থেকেছেন। নৃত্য ও অভিনয়ে বিশেষ পারদর্শিনী ছিলেন তিনি। 'নটীর পূজা' র প্রথম অভিনয়ে 'মল্লিকা' এবং 'শাপমোচন' -এ প্রথম অভিনয়ে তার 'রাণী' র ভূমিকা ছিল। এছাড়া অভিনয় করেছেন বিভিন্ন ঋতুনাট্যে। জুজুৎসুও শিখেছিলেন জাপানি প্রশিক্ষক তাগাকাকির কাছে।\n১৯৩২ খ্রিস্টাব্দে  ঢাকা বিশ্ববিদ্যালয়ের কৃষি-রসায়নবিদ আশুতোষ সেনের সাথে তার বিবাহ হয়। ১৯৯৮ খ্রিস্টাব্দে অর্থনীতিতে নোবেলজয়ী ভারতীয় অর্থনীতিবিদ অমর্ত্য সেন তাঁদের পুত্র। অমিতা সেনের পৌত্র-পৌত্রীরা হলেন - নন্দনা সেন, অন্তরা দেব সেন নন্দিনী সেন ও কবির সেন।\nঅমিতা সেন নিজেকে সর্বত্র আশ্রমকন্যা বলে পরিচয় দিতেন। তার রচিত গ্রন্থগুলি হল -\n\n শান্তিনিকেতনের আশ্রমকন্যা\nআনন্দ সর্বকাজে\nশিরীশ বকুল আমের মুকুল\nচলে যায় দিন প্রভৃতি।\nশান্তিনিকেতনের মহিলাদের মুখপত্র 'শ্রেয়সী' পত্রিকার সম্পাদনা করতেন তিনি।\nবিবাহের পর স্বামীর চাকরিসূত্রে বিভিন্ন জায়গায় ঘুরলেও শান্তিনিকেতনের সঙ্গে কখনো তার সম্পর্কও ছিন্ন হয়নি৷ ২০০৫ খ্রিস্টাব্দের ২২ শে আগস্ট শান্তিনিকেতনেই তিনি শেষ নিঃশ্বাস ত্যাগ করেন।\n\n\n== তথ্যসূত্র =="}