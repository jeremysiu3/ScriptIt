{"pageid": 1531894, "title": "বরজ সুদ", "url": "https://bn.wikipedia.org/wiki?curid=1531894", "content": "বরজ সুদ (আরবি: برج الجنوب) হলো ফেজ, মরক্কো শহরের একটি কেল্লা। এটি প্রথম আনুমানিক ১৫৮২ সালে সাদিয়ান রাজবংশের দ্বারা নির্মিত হয়েছিল। সম্ভবত সেই সময়ের পর্তুগিজ কেল্লার আদলে এটি নির্মিত হয়েছিল। এটি পুরাতন শহর (ফেজ আল-বালি)-এর দক্ষিণের পাহাড়ে অবস্থিত। উপত্যকার বিপরীতে উত্তর পাহাড়ে এর সহোদর কেল্লা বরজ নর্ড অবস্থিত। বর্তমানে এটি পুরাতন শহরের ওপর একটি প্রধান পর্যবেক্ষণ বিন্দু হিসেবেও পরিচিত।\n\n\n== ঐতিহাসিক পটভূমি ==\n১৫৮২ সালে শক্তিশালী সাদিয়ান সুলতান আহমদ আল-মানসুর বরজ নর্ড ও এই কেল্লাটি নির্মাণ করেন। সাদিয়ানরা (যাদের রাজধানী ছিল মারাকেশ) ফেজে তাদের শাসনের বিরুদ্ধে উল্লেখযোগ্য প্রতিরোধের সম্মুখীন হয়েছিল। শহরের চারপাশে নির্মিত কয়েকটি কেল্লার মধ্যে এটি একটি। শহরকে বাইরের আক্রমণ থেকে রক্ষার উদ্দেশ্যের পাশাপাশি এগুলো মূলত পুরাতন শহরের (ফেজ আল বালি) অশান্ত জনগণকে নিয়ন্ত্রণে রাখার জন্য নির্মিত হয়েছিল। । সেই অনুযায়ী কেল্লাগুলো এমন অবস্থানে নির্মিত হয়েছিল যেখান থেকে শহরের ওপর সহজেই কামান দাগা সম্ভব হতো। সাদিয়ানরা বরজ নর্ড, বরজ সুদ এবং ফেজ আল-জদিদের দক্ষিণ ও পূর্ব প্রাচীর বরাবর তিনটি দুর্গ নির্মাণ করে পর্তুগিজ সামরিক স্থাপত্যের অনুকরণ করেছিল। এগুলোকে মরক্কো থেকে পর্তুগিজদের তাড়ানোর যুদ্ধের ফলাফল হিসেবে চিহ্নিত করা হয়। সম্ভবত ১৫৭৮ সালের বিখ্যাত তিন রাজার যুদ্ধে বন্দী ইউরোপীয়দের শ্রম ও কারিগরি জ্ঞান এই নির্মাণকাজে সহায়তা করেছিল। এগুলো ফেজ শহরে নির্মিত প্রথম এবং সম্ভবত একমাত্র দুর্গ, যেগুলো গানপাউডারের যুগের জন্য পরিকল্পিত ছিল।\n\n\n== সূত্র =="}