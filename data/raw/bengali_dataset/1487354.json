{"pageid": 1487354, "title": "২০২৪-এ বাংলাদেশে ইন্টারনেট বিভ্রাট", "url": "https://bn.wikipedia.org/wiki?curid=1487354", "content": "২০২৪-এ বাংলাদেশে ইন্টারনেট বিভ্রাট বলতে বুঝায়\nওই বছরে জুলাই মাসের মাঝামাঝি থেকে আগস্টের প্রথম দিকে, বাংলাদেশে ছাত্র–জনতার অভ্যুত্থান চলাকালে একাধিকবার ইন্টারনেট বিভ্রাট ঘটে। তখনকার শেখ হাসিনার প্রশাসন ইন্টারনেট বন্ধের নির্দেশ দেয়।\nতবে দায় এড়ানোর জন্য সরকারের ডাক ও টেলিযোগাযোগ প্রতিমন্ত্রী জুনাইদ আহমেদ পলক মহাখালীর খাজা টাওয়ারের ডেটা সেন্টারে আগুনের দাবি করলেও, বক্তব্যটি ছিল পুরোটাই ছিল মিথ্যাচার। \nদেশব্যাপী প্রথম ইন্টারনেট বন্ধের ঘটনা শুরু হয় ১৮ জুলাই, যা কোটা সংস্কার আন্দোলন চলাকালে ঘটে। ব্রডব্যান্ড সংযোগ ২৪ জুলাই পুনঃস্থাপিত হয় এবং মোবাইল ইন্টারনেট ২৮ জুলাই পুনঃস্থাপিত হয়, তবে ফেসবুক, ইনস্টাগ্রাম এর মতো সোশ্যাল মিডিয়া ব্লক করা হয়েছিল, যা ৩১ জুলাই পুনঃস্থাপিত হয়। পরে, পুনরায় অস্থিরতার সময় দ্বিতীয়বার ৪ আগস্ট ৪জি নেটওয়ার্ক বন্ধ করা হয়, তবে শেখ হাসিনার পদত্যাগের পরে ৫ আগস্ট তা পুনরায় চালু করা হয়।\n\n\n== পটভূমি ==\n২০২৪ সালের কোটা সংস্কার আন্দোলন সরকারি চাকরিতে ব্যবস্থা কোটা সংস্কারের দাবিতে শুরু হয়, যখন ৫ জুন ২০২৪-এ হাইকোর্ট কোটা ব্যবস্থা বহাল রাখে। জুলাইয়ের শুরুতে বিশ্ববিদ্যালয়ের ছাত্ররা শান্তিপূর্ণভাবে এই প্রতিবাদ শুরু করে। কিন্তু আওয়ামী লীগ নেতৃত্বাধীন সরকার আইনশৃঙ্খলা বাহিনী ও দলীয় সদস্যদের দিয়ে প্রতিবাদ দমন করে। সামাজিক মাধ্যমে নেটিজেনরা পুলিশ ও আওয়ামী লীগের ছাত্র সংগঠন ছাত্রলীগের এই দমনের তীব্র নিন্দা করে। ১৬ জুলাই রংপুরে আবু সাঈদের মৃত্যুর পর প্রতিবাদ সহিংস হয়ে ওঠে। অনলাইনে আরও সক্রিয়তা রোধ ও প্রতিবাদকারীদের সংগঠিত হওয়া বন্ধ করতে সরকার ১৮ জুলাই সারাদেশে ইন্টারনেট সংযোগ বন্ধ করে দেয়, যা তখন পর্যন্ত আন্দোলনের সবচেয়ে রক্তাক্ত দিন ছিল। \n\n\n== বিভ্রাট ==\n\n\n=== প্রথম পর্যায় ===\n\n১৮ জুলাই থেকে শুরু হওয়া দেশব্যাপী ইন্টারনেট সংযোগ বন্ধের প্রথম ধাপ ২৮ জুলাই পর্যন্ত অব্যাহত ছিল।\n২২ জুলাই, বৈষম্য বিরোধী ছাত্র আন্দোলন দুই দিনের জন্য আন্দোলন স্থগিতের ঘোষণা দেয় এবং যত তাড়াতাড়ি সম্ভব ইন্টারনেট সংযোগ চালুর দাবি জানায়। পরের দিন, ২৩ জুলাই, তথ্য ও যোগাযোগ প্রযুক্তি মন্ত্রী জুনাইদ আহমেদ পলক জানান যে, সরকার ইন্টারনেট সংযোগে বিঘ্ন ঘটার পর তা আংশিকভাবে আবার চালু করবে—ব্যাংক, ব্যবসা প্রতিষ্ঠান, রপ্তানি খাত ও নির্দিষ্ট কিছু এলাকায়।\nসেই অনুযায়ী, ২৪ জুলাই, ব্রডব্যান্ড ইন্টারনেট পরিষেবা চালু করা হয়, এবং ২৮ জুলাই, মোবাইল ইন্টারনেট চালু করা হয়, যার ফলে বাংলাদেশে ১০ দিনের দীর্ঘ ইন্টারনেট বিভ্রাটের অবসান ঘটে। যদিও ফেসবুক, ইনস্টাগ্রাম এবং টিকটকের মতো সামাজিক মাধ্যমগুলি তখনও ব্লক করা ছিল। ৩১ জুলাই ১৩ দিন বন্ধ থাকার পর, বিকেল ৩টায়, ফেসবুক, হোয়াটসঅ্যাপ এবং অন্যান্য সোশ্যাল মিডিয়া প্ল্যাটফর্মগুলি আবার চালু করা হয়।\n\n\n=== দ্বিতীয় পর্যায় ===\n২ আগস্ট আবারও অস্থিরতা শুরু হওয়ায়, ইন্টারনেট সেবা প্রদানকারীরা ফেসবুক, হোয়াটসঅ্যাপ এবং টেলিগ্রাম বন্ধ করে দেয়। পাঁচ ঘণ্টা বন্ধ থাকার পর ফেসবুক ও মেসেঞ্জার আবার চালু করা হয়, তবে টেলিগ্রামে তখনো বন্ধ থাকে।\n৪ আগস্ট, অসহযোগ আন্দোলনের প্রথম দিন সবচেয়ে ভয়াবহ দিন ছিল। এদিন প্রায় ৯১ জন মারা যান, যার মধ্যে ১৪ জন পুলিশ সদস্য ছিলেন। ফলে সরকার আবারও সারাদেশে ইন্টারনেট বন্ধ করে দেয়। যা ছিল দ্বিতীয় দফার ইন্টারনেট বন্ধ। ৫ আগস্ট, সরকারের পতনের পর দ্বিতীয় দিনে ইন্টারনেট পুনরায় চালু হয়। রিপোর্ট অনুযায়ী, ৫ আগস্ট দুপুর ১টার দিকে ব্রডব্যান্ড ইন্টারনেট চালু হয় এবং দুপুর ২টার পর মোবাইল ইন্টারনেট ফিরে আসে। তবে, সামাজিক মাধ্যমে প্রবেশাধিকার তখনও সীমিত ছিল।\n\n\n== তথ্যসূত্র =="}