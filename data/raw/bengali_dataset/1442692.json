{"pageid": 1442692, "title": "সান হুয়ান, পুয়ের্তো রিকো", "url": "https://bn.wikipedia.org/wiki?curid=1442692", "content": "সান হুয়ান (স্পেনীয়: San Juan; স্পেনীয়: [saŋ ˈxwan]; \"সাধু জন\") মার্কিন যুক্তরাষ্ট্রের অ-অঙ্গীভূত অঞ্চল পুয়ের্তো রিকো কমওয়েলথের (বিশেষ স্বশাসিত দ্বীপ অঞ্চল) রাজধানী ও সর্বাধিক জনবহুল নগরী। ২০২০ সালে মার্কিন জনগণনা অনুযায়ী একটি মার্কিন যুক্তরাষ্ট্রের আইনি অধিকারভুক্ত এলাকার মধ্যে ৫৭তম বৃহত্তম নগরী। এর জনসংখ্যা ৩,৪২,২৫৯। ১৫২১ সালে স্পেনীয় ঔপনিবেশিকেরা এখানে শহরটি প্রতিষ্ঠা করে ও এর নাম দেয় সিউদাদ দে পুয়ের্তো রিকো (অর্থাৎ \"সমৃদ্ধ বন্দর নগরী\")\nদুই আমেরিকা মহাদেশে অবস্থিত ও ইউরোপীয়দের প্রতিষ্ঠিত রাজধানী নগরীগুলির মধ্যে সান হুয়ান দ্বিতীয় প্রাচীনতম। সবচেয়ে প্রাচীন এরূপ নগরীটি হল ডমিনিকান প্রজাতন্ত্রের সান্তো দোমিঙ্গো শহর, যা ১৪৯৬ সালে প্রতিষ্ঠিত হয়েছিল। একই কারণে সান হুয়ান মার্কিন যুক্তরাষ্ট্রের অধীনে ইউরোপীয়দের প্রতিষ্ঠিত শহরগুলির মধ্যে প্রাচীনতম। পুরাতন সান হুয়ান নামক ঐতিহাসিক এলাকাটিতে অনেকগুলি ঐতিহাসিক ভবন আছে। এদের মধ্যে সবচেয়ে উল্লেখযোগ্য হল শহরের প্রাচীন রক্ষাপ্রাচীর, সান ফেলিপে দেল মোররো দুর্গ ও সান ক্রিস্তোবাল দুর্গ এবং লা ফোরতালেসা নামক সরকারি ভবন, যেটি দুই আমেরিকা মহাদেশের প্রাচীনতম সরকারি বাসভবন যা আজও ব্যবহৃত হচ্ছে। এই ঐতিহাসিক স্থানগুলিকে ১৯৮৩ সালে ইউনেস্কোর বিশ্ব ঐতিহ্যবাহী স্থানের মর্যাদা দেওয়া হয়।\nবর্তমানে সান হুয়ান পুয়ের্তো রিকোর সবচেয়ে গুরুত্বপূর্ণ সমুদ্রবন্দর। একই সাথে এটি দ্বীপটির আর্থিক, সাংস্কৃতিক ও পর্যটন কেন্দ্র। বৃহত্তম সান হুয়ান মহানগর এলাকার জনসংখ্যা প্রায় ২৫ লক্ষ, যা সমগ্র পুয়ের্তো রিকো দ্বীপের তিন-চতুর্থাংশ। শহরটি ১৯৭৯ সালে সর্ব আমেরিকান ক্রীড়া প্রতিযোগিতা (প্যান আমেরিকান গেমস), ১৯৬৬ সালের মধ্য আমেরিকান ও ক্যারিবীয় ক্রীড়া প্রতিযোগিতা, ২০০৬, ২০০৯ ও ২০১৩ সালের বিশ্ব বেসবল ক্লাসিকের কিছু খেলা, ২০১০ সালে ক্যারিবীয় ধারাবাহিক, বিশেষ অলিম্পিক ও মেজর লিগ বেসবল সান হুয়ান ধারাবাহিকের আয়োজক ছিল।\n\n\n== তথ্যসূত্র =="}