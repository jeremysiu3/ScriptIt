{"pageid": 1388954, "title": "নয়া দৌর (১৯৫৭-এর চলচ্চিত্র)", "url": "https://bn.wikipedia.org/wiki?curid=1388954", "content": "নয়া দৌর (হিন্দি: नया दौर) বি. আর. চোপড়া প্রযোজিত ও পরিচালিত ১৯৫৭ সালের ভারতীয় হিন্দি ভাষার সামাজিক নাট্য চলচ্চিত্র। এটি রচনা করেছেন আখতার মির্জা। তারকাবহুল এই চলচ্চিত্রে শ্রেষ্ঠাংশে অভিনয় করেন দিলীপ কুমার ও বৈজয়ন্তীমালা এবং পার্শ্ব চরিত্রে অভিনয় করেন অজিত খান, জনি ওয়াকার, চাঁদ উসমানি, নজির হুসেইন, মনমোহন কৃষ্ণ, লীলা চিটনিস, প্রতিমা দেবী, ডেইজি ইরানি ও রাধাকিষণ।\n১৯৫৭ সালের ১৫ই আগস্ট মুক্তিপ্রাপ্ত নয়া দৌর চলচ্চিত্রটি মাদার ইন্ডিয়া-এর পর ১৯৫৭ সালের দ্বিতীয় সর্বোচ্চ আয়কারী চলচ্চিত্র এবং সেই দশকের দ্বিতীয় সর্বোচ্চ আয়কারী চলচ্চিত্র। মুক্তির পর এটি স্বল্প সময়ের জন্য ভারতের সর্বকালের সর্বোচ্চ আয়কারী চলচ্চিত্র ছিল, যে রেকর্ডটি একই বছর মাদার ইন্ডিয়া ছাড়িয়ে যায়। অনেকের মতে টিকেটের মূল্যমানের মুদ্রাস্ফীতি গণনা করলে এটি এখনও ভারতের শীর্ষ ১০ আয়কারী চলচ্চিত্রের তালিকায় থাকবে। মুক্তির সময়ে এটি সর্বোচ্চ আয়কারী ক্রীড়াভিত্তিক চলচ্চিত্র ছিল এবং শুধুমাত্র ভারতে মুক্তি সত্ত্বেও এটি এখনও অন্যতম শীর্ষ টিকেট বিক্রীত ক্রীড়াভিত্তিক চলচ্চিত্র।\nএই চলচ্চিত্রে অভিনয় করে দিলীপ কুমার টানা তৃতীয়বার এবং সবমিলিয়ে চতুর্থবারের মত শ্রেষ্ঠ অভিনেতা বিভাগে ফিল্মফেয়ার পুরস্কার অর্জন করেন। এছাড়া চলচ্চিত্রটি আরও দুটি বিভাগে ফিল্মফেয়ার পুরস্কার অর্জন করে। এটি পরবর্তীকালে ১৯৫৮ সালে তামিল ভাষায় পাট্টালিইন সাবাথম নামে ডাবিং করা হয়। নয়া দৌর আমির খান অভিনীত একাডেমি পুরস্কারে মনোনীত লগান (২০০১) চলচ্চিত্রটিকে অনুপ্রাণিত করে।\n\n\n== অভিনয়শিল্পীদল ==\nদিলীপ কুমার - শঙ্কর\nবৈজয়ন্তীমালা - রজনী\nঅজিত খান - কৃষ্ণ\nজীবন - কুন্দন\nজনি ওয়াকার - অঞ্জন\nচাঁদ উসমানি - মঞ্জু\nনজির হুসেইন - শেঠ মঙ্গনলাল\nমনমোহন কৃষ্ণ - জুম্মন দাদা\nলীলা চিটনিস - শঙ্কর ও মঞ্জুর মা\nপ্রতিমা দেবী - রজনীর মা\nডেইজি ইরানি - চিখা মাস্টার\nরাধাকিষণ - নারায়ণ\nমুলচাঁদ - রেলযাত্রী\nমিনু মুমতাজ - \"রেশমি সালওয়ার, কুর্তা জালি কা\" গানের নৃত্যশিল্পী ও গায়িকা\nকুমকুম - \"রেশমি সালওয়ার, কুর্তা জালি কা\" গানের নৃত্যশিল্পী ও গায়িকা\n\n\n== পুরস্কার ও মনোনয়ন ==\n৫ম ফিল্মফেয়ার পুরস্কার, ১৯৫৮\nজয়\n\nশ্রেষ্ঠ অভিনেতা - দিলীপ কুমার\nশ্রেষ্ঠ সঙ্গীত পরিচালক - ও. পি. নয়্যর\nশ্রেষ্ঠ কাহিনি - আখতার মির্জা\nমনোনয়ন\n\nশ্রেষ্ঠ পার্শ্ব অভিনেতা - অজিত খান\n\n\n== পুনঃমুক্তি ==\nনয়া দৌর চলচ্চিত্রটিকে রঙ্গিন করা হয় এবং ২০০৭ সালে দিলীপ কুমার অভিনীত আরেকটি চলচ্চিত্রটি মুঘল-ই-আজম-এর সাথে পুনরায় মুক্তি দেওয়া হয়। তবে চলচ্চিত্রটির পুনঃমুক্তি ব্যবসায়িকভাবে ব্যর্থ হয় এবং প্রচারণার অভাবকে এই ব্যর্থতার প্রধান কারণ বলে উল্লেখ করা হয়।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে নয়া দৌর   (ইংরেজি)\nবলিউড হাঙ্গামায় নয়া দৌর (ইংরেজি)"}