{"pageid": 1127371, "title": "অস্বতী থিরুনাল গৌরী লক্ষ্মী বাই", "url": "https://bn.wikipedia.org/wiki?curid=1127371", "content": "অস্বতী থিরুনাল গৌরী লক্ষ্মী বাই (জন্ম ১৯৪৫) হলেন কেরালার একজন প্রখ্যাত লেখক, তিনি ত্রিবাঙ্কুর রাজপরিবার থেকে এসেছেন। তাঁর লেখা বারোটি বই আছে।\nঅস্বতী থিরুনাল হলেন ত্রিবাঙ্কুরের শেষ রাজা, চিথিরা থিরুনাল বলরামা বর্মার ভাইঝি।\n\n\n== জন্ম ও শিক্ষা ==\n১৯৪৫ সালের ৪ঠা জুলাই অস্বতী থিরুনালের জন্ম হয়েছিল। তাঁর মা ও বাবা হলেন যথাক্রমে ত্রিবাঙ্কুর রাজপরিবারের মহারানি কার্তিক থিরুনাল লক্ষ্মী বাই এবং লেফটেন্যান্ট কর্নেল জি. ভি. রাজা। তাঁর ভাইবোনরা হলেন আভিত্তম থিরুনাল রামা বর্মা (১৯৩৮ - ১৯৪৪), পুয়ম থিরুনাল গৌরী পার্বতী বাই (১৯৪১) এবং মূলম থিরুনাল রামা বর্মা (১৯৪৯)। তিনি তাঁর ভাইবোনদের সাথে ইঙ্গ-ভারতীয় শিক্ষকদের দ্বারা বাড়িতেই শিক্ষিত হয়েছিলেন। বিদ্যালয়ের পঠন শেষ করে, অর্থনীতিতে ডিগ্রী অর্জনের জন্য তিনি তিরুবনন্তপুরমের মহিলা কলেজে যোগদান করেন এবং সেখান থেকে ১৯৬৬ সালে স্নাতক হন।\n\n\n=== বিবাহ ===\n১৯৬৩ সালে ১৮ বছর বয়সে, অস্বতী থিরুনাল ২৬ বছর বয়সী বিশাখাম নাল সুকুমারন রাজা রাজা বর্মাকে বিবাহ করেছিলেন, যিনি তিরুবল্লের পালিয়াক্কারা পশ্চিম প্রাসাদের সদস্য ছিলেন। দম্পতির দুটি পুত্র- পুরুরুত্তাথি থিরুনাল মার্তন্ড বর্মা ও আভিত্তম থিরুনাল আদিত্য বর্মা এবং একটি দত্তক কন্যা- ভরনি থিরুনাল লেখা পার্বতী বাই ছিল। ২০০৫ সালের ৩০শে ডিসেম্বর রাজা রাজা বর্মা একটি গাড়ি দুর্ঘটনায় আহত হয়ে কেরালার ওচিরা জেলা হাসপাতালে মারা যান।\n\n\n== সাহিত্য কর্ম ==\nঅস্বতী থিরুনাল অনেক ধরনের বই লিখেছেন, তার মধ্যে আছে ত্রিবাঙ্কুর মন্দির এবং কেরালা মন্দিরের স্থাপত্য, পাশাপাশি ইংরেজি কবিতার তিনটি সংকলন, সংবাদপত্রে অসংখ্য নিবন্ধ এবং ভারতের সংস্কৃতি ও ঐতিহ্যের বই - মোট ১২টি। তাঁর কিছু গুরুত্বপূর্ণ লেখা হল: দ্য ডন (১৯৯৪), কেরালা টেম্পল আর্কিটেকচার: সাম নোটেবল ফিচার্স (১৯৯৭), শ্রী পদ্মনাভ স্বামী টেম্পল (১৯৯৮), তুলসি গার্ল্যান্ড (১৯৯৮), দ্য মাইটি ইন্ডিয়ান এক্সপেরিয়েন্স (২০০২), বুদ্ধদর্শনম: লেখনান্নাল (২০০৭), গ্লিম্প্সেস অফ কেরালা কালচার (২০১১), রুদ্রাক্ষমালা (২০১৪) এবং অ্যান অ্যামেচার্স অ্যাটেম্প্ট অফ পোয়েট্রি (২০১৮)। সমালোচকদের মতে, ১৯৯৮ সালে প্রকাশিত শ্রী পদ্মনাভ স্বামী টেম্পল বইটি, প্রাচীন মন্দিরের উপর একটি ব্যাপক কাজ হিসাবে বিবেচিত, এটি অত্যন্ত জনপ্রিয় এবং এর বেশ কয়েকটি সংস্করণও হয়ে গেছে। কে শঙ্করন নাম্বুথিরি এবং কে জয়কুমার বইটি মালয়ালম ভাষায় অনুবাদ করেছিলেন।\n\n\n== তথ্যসূত্র ==\n\n\n== বহিঃসংযোগ ==\n\nমুরালরামায়ণ প্রস্তাবনা\nওনাম স্মৃতি-(১)-রাজকুমারী অস্বতী থিরুনাল Youtube.com"}