{"pageid": 1483391, "title": "দ্বিতীয় বিশ্বযুদ্ধে রেঙ্গুনে বোমাবর্ষণ", "url": "https://bn.wikipedia.org/wiki?curid=1483391", "content": "জাপান সাম্রাজ্যের সেনাবাহিনীর বিমান বাহিনী দ্বিতীয় বিশ্বযুদ্ধকালে বার্মা অভিযানের অংশ হিসেবে ১৯৪১ সালের ডিসেম্বর থেকে ১৯৪২ সালের মার্চ পর্যন্ত কৌশলগত কারণে রেঙ্গুনে বোমাবর্ষণ করে। ১৯৪১ সালের ৮ ডিসেম্বর জাপান মার্কিন যুক্তরাষ্ট্র ও ব্রিটিশ সাম্রাজ্যের বিরুদ্ধে যুদ্ধ ঘোষণার এক সপ্তাহের মধ্যে বার্মা দখলের প্রস্তুতি হিসেবে সর্বপ্রথম রাজধানী রেঙ্গুনে বিমান হামলা চালায়।\n\n\n== ২৩ ডিসেম্বর ১৯৪১ ==\n\n\n=== প্রেক্ষাপট ===\nজাপান বার্মা দখলের প্রস্তুতিকালে বিমান হামলার মাধ্যমে এই অঞ্চলে আকাশযুদ্ধের একটি নতুন পর্যায়ে প্রবেশ করে। জেনারেল মিচিও সুগাওয়ারা ডিসেম্বরের ২৩ তারিখে রেঙ্গুনে বড়সড় বোমাহামলার পরিকল্পনা করেন। মিঙ্গালাডন বিমানঘাঁটি ও ইয়াঙ্গুন শহরতলি এলাকাকে বিমানহামলার প্রধান লক্ষ্যবস্তু করা হয়। শোয়েডাগন প্যাগোডা এই হামলায় আকাশ থেকে হামলার দিকনির্দেশক চিহ্ন হিসেবে নির্ধারিত হয়। দ্বিতীয় বিশ্বযুদ্ধ পূর্ববর্তী বিমানশক্তি পর্যালোচকদের মতে, প্রধান শহরের শহরতলিতে হামলা মূল শহরের বাসিন্দাদের ভীতসন্ত্রস্ত করে তোলে এবং যুদ্ধের বিপক্ষে জনমত তৈরি করে এবং এভাবে জনগণকে ব্রিটিশ শাসনের বিরুদ্ধে পরিচালিত করার চেষ্টা করা হয়।\nঅপারেশনের জন্য ৮০টি বোমারু বিমান ও ৩০টি ফাইটার বিমান ব্যবহৃত হয়। বোমারু বিমানের অধিকাংশ ছিল দুই ইঞ্জিনের মিৎসুবিশি কি-২১ বিমান। কি-২১ ধরনের বিমানগুলো ছিল অত্যাধুনিক, বিশাল সংখ্যায় সেনা পরিবহন ও ঘণ্টায় ৩০০ মাইল বেগে উড়তে সক্ষম। প্রতি তিন স্কোয়াড্রন কি-২১ বোমারু বিমানকে সহায়তা করার জন্য দ্রুতগতির এক স্কোয়াড্রন নাকাজিমা কি-২৭ ফাইটার বিমান (টাইপ ৯৭ ফাইটার বিমানও বলা হয়) ও এক স্কোয়াড্রন মিৎসুবিশি কি-৩০ ব্যবহৃত হয়। কি-৩০ বিমানগুলো ছিল হালকা ধরনের বোমাবাহক। এরা ৬০০ পাউন্ড পর্যন্ত বোমা বহন করতে সক্ষম ছিল। এই ধরনের বিমানের সামনে গুলি করার জন্য একটি স্থায়ী মেশিনগান এবং পিছনে গুলি করার জন্য পাইলটের পিছনে ছাউনি আকৃতিতে সেনাদের অস্ত্রসজ্জার ব্যবস্থা ছিল।\n\n\n==== আক্রমণ ====\n২৩ ডিসেম্বর সকাল থেকে জাপানি সেনারা থাইল্যান্ড ও ইন্দোচিনের বিমানঘাঁটি থেকে উড্ডয়ন করে। রেঙ্গুনের আকাশসীমায় প্রবেশের সময় আকাশে সামান্য বিক্ষিপ্ত মেঘ ছিল এবং দক্ষিণ দিক থেকে হালকা বাতাস প্রবাহমান ছিল। ফলে সেদিনের আবহাওয়া রেঙ্গুনের সুনির্দিষ্ট লক্ষ্যবস্তুতে আঘাত করতে সহজতর করে। স্থানীয় সময় সকালে দশটার আগমুহূর্তে মিঙ্গালাডনের অপারেশন কক্ষ থেকে রেঙ্গুনের আকাশসীমায় দুই ভাগে আক্রমণকারীদের প্রবেশের খবর জানানো হয়। খবর আসামাত্র আক্রমণকারীদের হামলা প্রতিহত করতে ঘাঁটিতে অবস্থানরত সৈন্যদের নির্দেশ দেওয়া হয়। নির্দেশ পাওয়ামাত্র যেটুকু সময় পাওয়া যায়, তার মধ্যে রয়্যাল এয়ার ফোর্স ও আমেরিকান ভলান্টিয়ার গ্রুপের এক ডজন কার্টিস টমাহক ও ১৫টি ব্রিউস্টার বাফেলো নিয়ে সৈন্যরা আকাশে উড্ডয়ন করে। প্রথম সতর্কবার্তা জারি করার চল্লিশ মিনিটের মধ্যে প্রথম জাপানি বিমানসেনার বহর আকাশসীমায় প্রবেশ করে। এর পিছনেই ছিল মিঙ্গালাডনের জন্য প্রস্তুত এক স্কোয়াড্রন দুই-ইঞ্জিন বিশিষ্ট বোমারু বিমান (৬২তম সেনতাই) এবং ধীরগতির এক ইঞ্জিন বিশিষ্ট ফাইটার-বোমারু বিমান (৩১তম সেনতাই) এবং ফাইটার বিমানের (৭৭তম সেনতাই) ঝাঁক। দুই ইঞ্জিনবিশিষ্ট বোমারু বিমানের আরও দুই স্কোয়াড্রন (৬০তম ও ৯৮তম সেনতাই) ভিন্নপথে রেঙ্গুনের দিকে অগ্রসর হয়।\nআকাশে দৈনিক টহলদানকারী এক জোড়া বাফেলো মিঙ্গালাডন আক্রমণকারী বিমানবাহিনীকে প্রতিহতকরণে প্রথম আক্রমণ শুরু করে। শীঘ্রই আরও এক ফ্লাইট টমাহক জাপানি বিমানকে আক্রমণের মতো যথেষ্ট উচ্চতায় উড্ডয়ন করে। এক লাইন পিছন থেকে ফাইটার বিমানগুলো সামনে এসে মেশিনগান থেকে গুলি করতে করতে বোমারু বিমানগুলোকে রক্ষায় এগিয়ে আসে। এর মধ্যে আরও কিছু টমাহক আকাশে উড্ডয়ন করে এবং পাইলট চাক ওল্ডার একটি বোমারু বিমানকে ভূপাতিত করেন। আরেকটি বোমারু বিমান জলাশয়ের ধারে বিধ্বস্ত হয়। মার্কিন ফাইটার বিমান সিটি অব টালসা-এর বন্দুকধারী সৈন্য আরেকটি বিমান ভূপাতিত করে; তবে বিমানটি আগে থেকে আক্রান্ত হয়ে ক্ষতিগ্রস্ত ছিল। বোমারু বিমান থেকে ছোড়া প্রতিরক্ষামূলক আক্রমণ থেকে আমেরিকান ভলান্টিয়ার গ্রুপের পাইলট হ্যাঙ্ক গিলবার্টসহ একটি টমাহক ভূপাতিত হয়। সেই সাথে গিলবার্ট হন সম্মুখযুদ্ধে আমেরিকান ভলান্টিয়ার গ্রুপের প্রথম নিহত হওয়া সৈন্য। পল গ্রিনের টমাহক নিয়ন্ত্রণ হারিয়ে ফেললে তিনি বিমান থেকে লাফ দেন এবং মাটিতে নেমেই জ্ঞান হারিয়ে ফেলেন। ব্রিটিশ সৈন্যদের দ্বারা বেষ্টিত অবস্থায় পরবর্তীতে তার জ্ঞান ফিরে আসে।\nকি-২১ স্কোয়াড্রন ৬২তম সেনতাই-এর আক্রমণকারী ১৫টি বোমারু বিমানের মধ্যে মাত্র পাঁচটি বিধ্বস্ত হয়। তবে বাকি বিমানগুলোও যথেষ্ট ক্ষতিগ্রস্ত হয়। এই সময়ে আরও দুই স্কোয়াড্রন দুই ইঞ্জিনের বোমাবাহী জাপানি উড়োজাহাজ রেঙ্গুনের দিকে অগ্রসর হয়। রেঙ্গুনের শহরতলীর আকাশে ছয়টি টামহক আরও আক্রমণকারী উড়োজাহাজের প্রতীক্ষায় টহল দিতে শুরু করে। অল্পক্ষণের মধ্যেই সবুজরঙের দুই ইঞ্জিনবিশিষ্ট বোমারু বিমান ১৭০০০ ফুটের মধ্যে দৃশ্যমান হয়। ৯৮তম সেনতাইয়ের আঠারোটি বোমারু বিমান এই ধাপে অগ্রগামী ছিল। কর্নেল শিগেকি উসুই এই স্কোয়াড্রনের নেতৃত্ব দিচ্ছিলেন। টমাহক তিনটি বিমানের দুইটি ভাগে পাল্টা আক্রমণ শুরু করে। আক্রমণকারী বোমারু বিমান থেকে ছোঁড়া গুলিতে একটি টমাহক বিধ্বস্ত হয় এবং পাইলট মারা যান। দুইটি বোমারু বিমান দল থেকে আলাদা হয়ে যায় এবং মার্কিন সেনারা গুলি করে সেগুলো ভূপাতিত করে। একটি বোমারু বিমান থেকে তিনজন সেনা বিমান থেকে বের হয়ে আসে। পরবর্তীতে ভাঁজ হয়ে থাকা প্যারাসুটের নিচে গ্রেনেড ধরে থাকা এক জাপানি সেনার মৃতদেহ উদ্ধার করা হয়। এই যুদ্ধে আরও কয়েকটি বোমারু বিমান ক্ষতিগ্রস্ত হয়। কর্নেল উসুই বিমানে থাকা অবস্থায় মেশিনগানের গুলিতে প্রাণ হারান।\nতাসত্ত্বেও বোমারু জাপানি বিমানবাহিনী লক্ষ্যবস্তুতে আক্রমণ করে যথেষ্ট ক্ষতি করতে সক্ষম হয়। ৬২তম সেনতাই মিঙ্গালাডন বিমানঘাঁটিতে আক্রমণ করে সেখানে থাকা বেশকিছু উড়োজাহাজ ও যুদ্ধবিমান, অপারেশন কক্ষ, হ্যাঙ্গার ও জ্বালানি ট্যাংকের ক্ষতি সাধন করে। এই সময়ে ৯৮তম সেনতাই শহরতলিতে আক্রমণ করে এবং মিত্রবাহিনী কেবল ১০টি জাপানি বিমান প্রতিহত করতে সক্ষম হয়। ৯৮তম সেনতাই-এর বোমাবর্ষণের ২০ মিনিট পর ৬০তম সেনতাই-এর ২৭টি বোমারু বিমান প্রায় বিনাবাধায় রেঙ্গুন শহরতলীতে বোমাবর্ষণ করে নিজেদের ঘাঁটিতে ফিরে যায়।\nউচ্চমাত্রায় বিস্ফোরক ও অগ্নিসংযোগকারী বোমার আঘাতে প্রায় পঁয়ত্রিশটি কাষ্ঠনির্মিত ভবন বিধ্বস্ত ও ভস্মীভূত হয়। উড়ে আসা কাচ ও বিধ্বস্ত হওয়া বাড়িঘরের মাঝে ভয়ার্ত জনতার হুড়োহুড়িতে অনেকে পদদলিত হন। একজন ভারতীয় দোকানদারের ভাষ্যমতে, “এটি ছিল একটি করুণ দৃশ্য। মহিলারা এলোচুলে ও যেভাবে সম্ভব তাদের বাচ্চাদের কোলে তুলে ভয়ে যেদিকে পারছিল, দৌড়ে যাচ্ছিল। আরও করুণ অবস্থা ছিল শিশুদের। তারা এমনকি তাদের বাবা-মা ভুলে ভয়ার্ত পুরুষ-মহিলাদের সাথে দৌড়াদৌড়ি করছিল।”\n\n\n=== ফলাফল ===\nজাপানি রেকর্ড অনুযায়ী, ২৩ ডিসেম্বরের হামলায় সাতটি কি-২১ বোমারু বিমান ভূপাতিত হয় এবং আরেকটি দুই ইঞ্জিনবিশিষ্ট বোমারু বিমান ফেরার পথে বিধ্বস্ত হয়। জাপানি পাইলট ও বন্দুকধারীরা মিত্রশক্তির ৪১টি যুদ্ধবিমান গুলি করে ভূপাতিত করার দাবি করে আসছে। মিত্রশক্তির দাবিও তেমনি অতিরঞ্জিত ছিল। বাফেলো বিমানের ক্ষেত্রে কোনো ক্ষয়ক্ষতি হয়নি, তবে চারটি টমাহক ভূপাতিত হয় এবং দুইজন পাইলট সম্মুখযুদ্ধে নিহত হন।\nমিংগালাডন বিমানঘাঁটিতে ৬২তম সেনতাই-এর বোমা হামলায় মিত্র বাহিনীর ১৭ জন সৈন্য নিহত হন। এছাড়া রেঙ্গুনের শহরতলিতে জাপানের বোমা হামলায় আনুমানিক ১,০০০ থেকে ২,০০০ বেসামরিক ব্যক্তি নিহত হন। শ্রমিকরা শহর থেকে পালিয়ে যাওয়ায় বন্দর কার্যত অচল হয়ে পড়ে এবং গণপরিবহনব্যবস্থা থমকে যায়। প্রধান বন্দরের কাছাকাছি একটি এলাকা বোমা হামলায় পুড়ে যাওয়ায় রেঙ্গুনের আকাশে ধোঁয়া দেখা যাচ্ছিল।\nঅনেক কর্মী শহর থেকে পালিয়ে যাওয়ায় বেসামরিক প্রতিরক্ষা কার্যত অচল হয়ে পড়ে। তবে সঙ্কটকালীন অগ্নিনির্বাপক বাহিনী ইতিবাচক অবদান রাখেন। এই হামলা জনসাধারণকে আতঙ্কিত করে তোলে। বিপুল সংখ্যক মানুষ পালিয়ে আশেপাশের জঙ্গলে আশ্রয় নেন। কেউ কেউ আবার জাপানি বোমাহামলা থেকে বাঁচার আশায় উত্তরে প্রোম শহরের দিকে যাত্রা শুরু করে। গভর্নর ডরমান-স্মিথ সেইদিন বিকেলেই যুদ্ধবিধ্বস্ত এলাকা পরিদর্শন করেন। গ্রীষ্মমণ্ডলীয় অঞ্চলের আবহাওয়ায় মৃতদেহগুলো তখনও পড়ে ছিল এবং তাদের তুলে নেওয়ার মতো কেউ ছিল না।\n\n\n== ২৫শে ডিসেম্বর ১৯৪১ ==\n\n\n=== পটভূমি ===\nজাপানি বোমারু বিমানের ক্ষয়ক্ষতি দেখে সুগাওয়ারা রেগে যান এবং ২৪ তারিখে আবারও রেঙ্গুন আক্রমণের সিদ্ধান্ত নেন। তবে ওইদিন আক্রমণ করার মতো যথেষ্ট সাজসরঞ্জাম প্রস্তুত ছিল না। তাই একদিন পর, ২৫শে ডিসেম্বর, বড়দিনে জাপানিরা আবার রেঙ্গুন শহরে আক্রমণ করে।\n\n\n== তথ্যসূত্র =="}