{"pageid": 1320387, "title": "সাইফুল হাসান বাদল", "url": "https://bn.wikipedia.org/wiki?curid=1320387", "content": "সাইফুল হাসান বাদল (জন্ম: ১৫ ফেব্রুয়ারি ১৯৬৪ খ্রি.) বাংলাদেশ সিভিল সার্ভিসের একজন অবসরপ্রাপ্ত কর্মকর্তা যিনি সর্বশেষ স্বাস্থ্য শিক্ষা ও পরিবার কল্যাণ বিভাগের সচিব হিসেবে দায়িত্ব পালন করেছেন। পূর্বে তিনি বরিশাল বিভাগের বিভাগীয় কমিশনার হিসেবে দায়িত্ব পালন করেন।\nমুন্সিগন্জ জেলাপ্রশাসক ছিলেন\n\n\n== প্রাথমিক জীবন ==\nসাইফুল হাসান ১৯৬৪ খ্রিষ্টাব্দের ১৫ ফেব্রুয়ারি মাদারীপুর জেলার সদর উপজেলায় জন্মগ্রহণ করেন। তিনি কালীগঞ্জ উচ্চ বিদ্যালয় থেকে এসএসসি ও কালকিনি কলেজ থেকে এইচএসসি পাস করেন। তিনি ঢাকা বিশ্ববিদ্যালয়ের লোকপ্রশাসন বিভাগ থেকে স্নাতক (সম্মান) ও স্নাতকোত্তর ডিগ্রি লাভ করেন। এছাড়া তিনি বাংলাদেশ ইনস্টিটিউট অফ ম্যানেজমেন্ট থেকে ডিপ্লোমা-ইন-কম্পিউটার সায়েন্স এবং নর্দান ইউনিভার্সিটি বাংলাদেশ থেকে মানবসম্পদ ব্যবস্থাপনা বিষয়ে এমবিএ সম্পন্ন করেন।\n\n\n== কর্মজীবন ==\nসাইফুল হাসান বাদল বাংলাদেশ সিভিল সার্ভিসের (প্রশাসন) ক্যাডারের একাদশ ব্যাচের একজন কর্মকর্তা হিসেবে ১৯৯৩ খ্রিষ্টাব্দে সরকারি চাকরিতে যোগ দেন। তিনি মাঠ প্রশাসনে বিভিন্ন পর্যায়ে দায়িত্ব পালন করেছেন। তিনি সহকারী কমিশনার, সহকারী কমিশনার (ভূমি), উপজেলা নির্বাহী কর্মকর্তা, জেলা প্রশাসক এবং বিভাগীয় কমিশনার হিসেবে কর্মরত ছিলেন। তিনি বিভিন্ন মন্ত্রণালয়েও দায়িত্ব পালন করেছেন। এছাড়া তিনি বাংলাদেশ টেলিভিশনের উপ-মহাপরিচালক, বাংলাদেশ ওভারসিজ এমপ্লয়মেন্ট অ্যান্ড সার্ভিসেস লিমিটেডের (বোয়েসেল) ব্যবস্থাপনা পরিচালক ছিলেন। তিনি স্বাস্থ্য শিক্ষা ও পরিবার কল্যাণ বিভাগের সচিব হিসেবে দায়িত্ব পালন করেছেন। ২০২৩ খ্রিষ্টাব্দের ফেব্রুয়ারি মাসে তিনি সরকারি চাকরি থেকে অবসর লাভ করেন।\n\n\n== পুরস্কার ও সম্মাননা ==\nতার অর্জিত পুরস্কার ও সম্মাননার মধ্যে রয়েছে–\n\nজাতীয় প্রাথমিক শিক্ষা পদক, ২০১৩\nজাতীয় আইসিটি পদক, ২০১৪\nপরিবেশ পদক, ২০১৫\nঅতীশ দীপঙ্কর আন্তর্জাতিক স্বর্ণ পদক, ২০১৬\nশ্রেষ্ঠ বিভাগীয় কমিশনার পুরস্কার, ২০২১\n\n\n== তথ্যসূত্র =="}