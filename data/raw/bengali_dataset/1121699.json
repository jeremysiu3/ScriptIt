{"pageid": 1121699, "title": "রফিকুল হক (কৃষি প্রকৌশলী)", "url": "https://bn.wikipedia.org/wiki?curid=1121699", "content": "রফিকুল হক (জন্ম: ১৯৪৮) একজন বাংলাদেশী কৃষি প্রকৌশলী ও শিক্ষাবিদ। তিনি বাংলাদেশ কৃষি বিশ্ববিদ্যালয়ের (বাকৃবি) সেচ ও পানি ব্যবস্থাপনা বিভাগের অধ্যাপক এবং বিশ্ববিদ্যালয়টির ২২তম উপাচার্য।\n\n\n== জন্ম ==\nতিনি ১৯৪৮ সালের ৩১ ডিসেম্বর ব্রাহ্মণবাড়িয়া জেলার সদর উপজেলার কালিসীমায় জন্মগ্রহণ করেন। তার বাবা নাইব উদ্দিন আহমেদ ও মা অরিজুননেছা।\n\n\n== শিক্ষাজীবন ==\nরফিকুল হক বাংলাদেশ কৃষি বিশ্ববিদ্যালয়ের কৃষি প্রকৌশল ও কারিগরি অনুষদ থেকে ১৯৭০ সালে বিএসসি ইন এগ্রি-ইঞ্জিনিয়ারিং এবং ডেনমার্কের দি রয়েল ভেটেরিনারি অ্যান্ড এগ্রিকালচার ইউনিভার্সিটি থেকে ১৯৮১ সালে পিএইচডি ডিগ্রি অর্জন করেন। তিনি থাইল্যান্ডে অবস্থিত এশিয়ান ইনস্টিটিউট অব টেকনোলজি (এআইটি) থেকে ১৯৮৯-৯০ সালে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nরফিকুল হক ১৯৭২ সালে বাংলাদেশ কৃষি বিশ্ববিদ্যালয়ের সেচ ও পানি ব্যবস্থাপনা বিভাগে প্রভাষক হিসেবে যোগ দেন। এরই ধারাবাহিকতায় ১৯৯২ সালে তিনি অধ্যাপক পদে উন্নীত হন।\nঅধ্যাপনার পাশাপাশি তিনি বাকৃবির সেচ ও পানি ব্যবস্থাপনা বিভাগের বিভাগীয় প্রধান, হল প্রভোস্ট, পরিকল্পনা ও উন্নয়ন কমিটির সদস্যসহ বিভিন্ন গুরুত্বপূর্ণ দায়িত্ব পালন করেন। এছাড়াও তিনি কৃষি মন্ত্রণালয়, জাতিসংঘের খাদ্য ও কৃষি সংস্থা, বিশ্ব ব্যাংক এবং এশীয় উন্নয়ন ব্যাংকের সাথেও কাজ করেছেন।\nরফিকুল হক একজন মুক্তিযোদ্ধা। তিনি ২০১১ থেকে ২০১৫ সাল পর্যন্ত বাংলাদেশ কৃষি বিশ্ববিদ্যালয়ের ২২তম উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nতিনি বহু জাতীয় ও আন্তর্জাতিক সম্মেলনে গবেষণা প্রবন্ধ উপস্থাপন করেছেন।\n\n\n== সদস্যপদ ==\nরফিকুল হক বাংলাদেশ কৃষি বিশ্ববিদ্যালয় শিক্ষক সমিতির সাধারণ সম্পাদক, বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব, বাংলাদেশ কৃষি বিশ্ববিদ্যালয় কৃষি প্রকৌশল ও কারিগরি অনুষদের অ্যালামনাই অ্যাসোসিয়েশনের সভাপতি এবং কৃষিবিদ ইনস্টিটিউশন বাংলাদেশসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}