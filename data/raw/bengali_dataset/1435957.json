{"pageid": 1435957, "title": "নোভি সাদ", "url": "https://bn.wikipedia.org/wiki?curid=1435957", "content": "নোভি সাদ (সার্বীয় সিরিলীয়: Нови Сад, ; হাঙ্গেরীয়: Újvidék; জার্মান: Neusatz) উত্তর সার্বিয়াতে দানিউব নদীর তীরে অবস্থিত একটি শহর ও দেশটির মিশ্র নৃগোষ্ঠীগত স্বশাসিত ভয়ভোদিনা প্রশাসনিক অঞ্চলের রাজধানী। এখানে সার্বীয়দের পাশাপাশি একটি তাৎপর্যপূর্ণ সংখ্যালঘু হাঙ্গেরীয় জনগোষ্ঠীর বাস। ভৌগোলিকভাবে এটি ভাচকা ও সির্মিয়া ভৌগোলিক অঞ্চলের সীমানায় পান্নোনীয় সমভূমির দক্ষিণ অংশে অবস্থিত। শহরটি ফ্রুশকা গোরা উত্তর ঢালগুলির দিকে মুখ করে দাঁড়িয়ে আছে। ২০২২ সালের জনগণনা অনুযায়ী, শহরের প্রশাসনিক এলাকার জনসংখ্যা ৩,৬৮,৯৬৭, আর এটির পৌর এলাকাতে (যাতে সংলগ্ন পেত্রোভারাদিন ও স্রেমস্কা কামেনিচা লোকালয়গুলি অন্তর্ভুক্ত) ৩,০৬,৭০২ জন অধিবাসীর বাস।। জনসংখ্যার বিচারে নোভি সাদ রাজধানী বেলগ্রেডের পরে সার্বিয়ার ২য় বৃহত্তম শহর।  এটি দানিউব নদীর উপরে অবস্থিত ৫ম বৃহত্তম ইউরোপীয় শহর। সার্বিয়ার রাজধানী বেলগ্রেদের পাশাপাশি এটি সার্বিয়ার শিল্প, অর্থনীতি, ব্যবসাবাণিজ্য ও সংস্কৃতির জন্য কেন্দ্রীয় একটি শহর।\nশহরটি ভয়ভোদিনার উত্তরভাগের একটি গুরুত্বপূর্ণ কৃষি অঞ্চলের জন্য প্রধান বাণিজ্যকেন্দ্র হিসেবে কাজ করে। এখানে প্রতি বছর একটি আন্তর্জাতিক কৃষি মেলার আয়োজন করা হয়। এখানে খাদ্য প্রক্রিয়াজাতকরণ, শস্য পেষা ও গুঁড়ার কল, বস্ত্র, চিনামাটির সামগ্রী, সাবান, তেল, বৈদ্যুতিক যন্ত্রপাতি ও দাঁতের সরঞ্জামের কারখানা আছে। এখানে একটি গুরুত্বপূর্ণ খনিজ তেল পরিশোধনাগার আছে, যা ৮৬ কিলোমিটার দূরত্বে অবস্থিত নাদ্রলিয়ান থেকে নলপথে খনিজ তেল গ্রহণ করে। এখানে তড়িৎ-যান্ত্রিক সরঞ্জাম, শিল্পজাত চিনামাটির দ্রব্য, মিছরি ও কৃষি যন্ত্রপাতি, বস্ত্র, বৈদ্যুতিক সরঞ্জাম, রাসায়নিক দ্রব্য ও মৃণ্ময় দ্রব্য  উৎপাদন করা হয়। শহরটি সার্বিয়ার রাজধানী বেলগ্রেডের উত্তর-পশ্চিমে নৌযানপূর্ণ দানিউব নদীর উপর অবস্থিত একটি বন্দর শহর। এছাড়া এটি বেলগ্রেড ও হাঙ্গেরির রাজধানী বুদাপেশতকে (বুদাপেস্ট) সংযোগকারী রেলপথটির উপর অবস্থিত। নোভি সাদে এসে ভাচকা খাল ব্যবস্থাটি দানিউব নদীর সাথে সংযুক্ত হয়েছে।\n১৮শ শতকের আগে এখানে পেত্রোভারাদিনস্কি শানাচ নামের একটি ক্ষুদ্র মৎস্যশিকারী গ্রাম ছিল। দানিউব নদীর দক্ষিণ বাঁকে অস্ট্রিয়ার হাবসবুর্গ রাজবংশের সামরিক ঘাঁটি হিসেবে পেত্রোভারাদিন দুর্গটি অবস্থিত ছিল। ঠিক তার বিপরীতে অপর তীরে সার্বীয় বণিকেরা একটি উপনিবেশ স্থাপন করে। সেই উপনিবেশটি থেকেই ১৬৯৪ সালে নোভি সাদ শহরের জন্ম। অস্ট্রীয়রা ১৬৯৯ সালে উসমানীয় সাম্রাজ্যের সাথে তাদের সীমান্তের একটি অংশ হিসেবে ঐ দুর্গটিকে পুনর্নির্মাণ করে বিরাট আকার দান করে।  ১৮শ ও ১৯শ শতকে সার্ব জাতির লোকদের একটি সাংস্কৃতিক কেন্দ্র ছিল। যখন দানিউবের দক্ষিণে সার্বিয়ার দক্ষিণ অংশ তুর্কি শাসনের অধীনে ছিল, তখন নোভি সাদ দানিউবের উত্তরের অস্ট্রিয়াশাসিত সাম্রাজ্যে সার্বীয় সংস্কৃতির একটি কেন্দ্রে পরিণত হয়। ১৮২৬ সালে এখানেই সার্বীয় সাহিত্য সমাজ মাতিকা স্রপস্কা প্রতিষ্ঠিত হয়। এসব কারণে নোভি সাদকে কোনও কোনও ইতিহাসবিদ \"সার্বিয়ার অ্যাথেন্স\" নাম দিয়েছেন। ১৮৪৮ সালের বিপ্লবের সময় শহরটি ব্যাপক ক্ষয়ক্ষতির শিকার হয়, তবে পরবর্তীতে এটিকে আবার পুনর্নির্মাণ ও পুনরুদ্ধার করা হয়। ১৯১৮ সালে এটিকে সার্ব, ক্রোয়াট ও স্লোভেনদের রাজ্যের (পরবর্তীতে যুগোস্লাভিয়া) অঙ্গীভূত করে নেওয়া হয়।\nনোভি সাদ উত্তর ভয়ভোদিনার অর্থনৈতিক ও সাংস্কৃতিক কেন্দ্র। ভয়ভোদিনার সরকারি বেতারে সার্বীয়-ক্রোয়েশীয়, হাঙ্গেরীয়, স্লোভাক, রুমানীয়, ইউক্রেনীয় ও রোমানি (জিপসি) ভাষায় অনুষ্ঠান সম্প্রচার করা হয়, যা অঞ্চলটির নৃগোষ্ঠীগত বৈচিত্র্যের একটি উদাহরণ।  এখানে ১৯৬০ সালে প্রতিষ্ঠিত একটি বিশ্ববিদ্যালয়, একটি শিল্পকলা অ্যাকাডেমি, সার্বিয়ার একটি জাতীয় নাট্যশালা (১৮৬১) ও একাধিক জাদুঘর আছে।\nনোভি সাদ ২০১৯ সালে ইউরোপীয় যুবা রাজধানী ও ২০২২ সালে ইউরোপীয় সংস্কৃতির রাজধানী হিসেবে নির্বাচিত হয়। ২০২৩ সালে শহরটি ইউনেস্কোর সৃষ্টিশীল নগরী জালকব্যবস্থার অভ্যন্তরে একটি মাধ্যমকলা (Media arts) নগরী হিসেবে নির্বাচিত হয়।\n\n\n== তথ্যসূত্র =="}