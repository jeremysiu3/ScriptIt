{"pageid": 1156988, "title": "পদসেতু", "url": "https://bn.wikipedia.org/wiki?curid=1156988", "content": "পদসেতু (footbridge), পথচারী সেতু (pedestrian bridge) বা পথচারী পারাপার সেতু (pedestrian overpass বা pedestrian overcrossing) কেবলমাত্র পায়ে হাঁটা পথচারীদের জন্য বিশেষভাবে নির্মিত সেতুকে বোঝায়। পদসেতু বলতে মূলত ভূমি থেকে উঁচুতে দুইটি বিন্দুর মধ্যে সংযোগ স্থাপনকারী কাঠামোকে বোঝায়। তবে ভূমির কাছাকাছি অবস্থিত কাঠামোকেও পদসেতু বলা হতে পারে, যেমন আর্দ্র, জলাভূমির উপরে স্থাপিত তক্তাবিছানো পথকেও পদসেতু বলা হতে পারে। পানির মধ্যে পাথরের চাঙড় ফেলে পায়ে হেঁটে পার হবার ব্যবস্থা কিংবা গাছের গুঁড়ি ফেলে পার হবার ব্যবস্থা পদসেতুর সবচেয়ে পুরাতন ও সরল কিছু উদাহরণ। বর্তমানে কংক্রিট, ইটপাথর বা ইস্পাতের পদসেতু নির্মাণ করা হয়। কিছু কিছু ক্ষেত্রে পদসেতুগুলি ক্রিয়াবাদী ও শৈল্পিক উভয় ভূমিকা পালন করতে পারে। \nঅপেক্ষাকৃত অনুন্নত দেশগুলিতে পদসেতুগুলি কোনও লোকালয়ের অধিবাসীদের জন্য চিকিৎসাকেন্দ্র, বিদ্যালয়, ব্যবসাপ্রতিষ্ঠান ও বাজারে যাবার পথের গুরুত্বপূর্ণ সংযোগস্থল হতে পারে। এসব ক্ষেত্রে স্থানীয় উপাদান ও শ্রম ব্যবহার করে সহজে নির্মাণযোগ্য ও টেকসই পদসেতু নির্মাণের জন্য সরল ঝুলন্ত সেতুর বিভিন্ন নকশা প্রয়োগ করা হতে পারে। \nপাশাপাশি দুইটি ভবনের দুইটি একই তলার মধ্যে সংযোগস্থাপনকারী একটি ঢাকা পদসেতুকে কখনও কখনও আকাশপথ বলে। কিছু কিছু সেতুতে পথচারীদের পাশাপাশি বাইসাইকেল চালকদের চালনার সুবিধা থাকে; এগুলিকে সবুজ সেতু বলে এবং এগুলি একটি টেকসই পরিবহন ব্যবস্থার একটি গুরুত্বপূর্ণ অংশ।  \nঅনেক সময় পদসেতুগুলি পথচারীদেরকে জলপথ বা রেলপথ অতিক্রম করতে সাহায্য করে, যেখানে কাছাকাছি অন্য কোনও পথ থাকে না। এছাড়া এগুলি ব্যস্ত সড়কের উপর দিয়ে নির্মাণ করা হতে পারে, যাতে পথচারীরা যানচলাচলে ব্যাঘাত না করে নিরাপরে রাস্তা পার হতে পারে। শেষোক্ত পদসেতুগুলি হল একধরনের পথচারী পৃথকীকরণ কাঠামো (Pedestrian separation structure)। সাধারণত বিদ্যালয় বা হাসপাতালের কাছে কিংবা পথচারীর পারাপারের অনুপস্থিতিতে এগুলি বিদ্যমান থাকে।\n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ ==\n\nHow To Build a Footbridge  ওয়েব্যাক মেশিনে আর্কাইভকৃত ২২ জুলাই ২০১৫ তারিখে\nTimber Pedestrian Bridge Images"}