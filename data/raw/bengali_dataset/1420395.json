{"pageid": 1420395, "title": "জীবজ অণু", "url": "https://bn.wikipedia.org/wiki?curid=1420395", "content": "জীবজ অণু পরিভাষাটি দিয়ে জীবদেহের বিভিন্ন কোষ দ্বারা উৎপন্ন বহু-বিভিন্ন ধরনের অণুকে নির্দেশ করা হয়, যেগুলি জীবদেহের এক বা একাধিক জৈবিক প্রক্রিয়ার (যেমন কোষ বিভাজন, আকৃতি-নিরূপণ/মর্ফোজেনেসিস, বা জীবদেহের বিকাশ, ইত্যাদি) জন্য অত্যাবশ্যক ভূমিকা পালন করে। একে ইংরেজিতে বায়োমলিকিউল (biomolecule) বা বায়োলজিকাল মলিকিউল (biological molecule) বলে। জীবজ অণুগুলির আকার ও কাঠামো বহু-বিভিন্ন ধরনের হয়ে থাকে এবং এগুলির কাজের পরিধিও বহুমুখী। জীবজ অণুগুলিকে আকারের উপর ভিত্তি করে দুইটি প্রধান ভাগে বিভক্ত করা যায়। একটি প্রকারভেদ হল বৃহৎ জীবজ অণু (macromolecule ম্যাক্রোমলিকিউল) যাদের মধ্যে প্রোটিন বা দেহসার, শর্করা বা কার্বোহাইড্রেট, স্নেহ পদার্থ বা লিপিড ও নিউক্লিয়িক অ্যাসিড ইত্যাদির অণু অন্তর্ভুক্ত। দ্বিতীয় দলটি হল ক্ষুদ্র জীবজ অণু (small molecule), যাদের মধ্যে খাদ্যপ্রাণ বা ভিটামিন ও উদ্বোধক গ্রন্থিরস বা হরমোন অন্তর্ভুক্ত। জীবজ অণুগুলি যেসব পদার্থ গঠন করে, সেগুলিকে সাধারণভাবে জীবজ পদার্থ (biological materials) বলে। উৎস অনুযায়ী জীবজ অণুগুলিকে দুই ভাগে ভাগ করা যায়: অন্তর্জনিষ্ণু (endogenous) ও বহির্জনিষ্ণু (exogenous)। অন্তর্জনিষ্ণু জীবজ অণুগুলি বেশি সাধারণ এবং এগুলি জীবদেহের অভ্যন্তরে উৎপাদিত হয়। কিন্তু অপর দিকে জীবদেরকে বেঁচে থাকতে হলে কিছু বহির্জনিষ্ণু জীবজ অণুরও (যেমন কিছু পুষ্টি উপাদান) প্রয়োজন পড়ে।\nজীবজ অণুগুলি ও এগুলির সাথে সংশ্লিষ্ট বিক্রিয়াগুলিকে জীববিজ্ঞান ও তার উপক্ষেত্র প্রাণরসায়ন ও আণবিক জীববিজ্ঞান শাস্ত্রগুলিতে অধ্যয়ন করা হয়। বেশিরভাগ জীবজ অণুই জৈব অণু বা জৈব যৌগ (হাইড্রোজেন ও কার্বনের সমবায়ে গঠিত যৌগ); অক্সিজেন, কার্বন, হাইড্রোজেন ও নাইট্রোজেন - মাত্র এই চারটি মৌলিক পদার্থ মানবদেহের ভরের ৯৬% গঠন করেছে। তবে জীবদেহে, বিশেষ করে মানবদেহে, আরও অনেক মৌলিক পদার্থ বিদ্যমান, যেমন খুব অল্প পরিমাণে বিভিন্ন ধরনের জীবজ ধাতু দেহে উপস্থিত থাকে।\nবহু-বিভিন্ন রূপের জীবসমূহের দেহের ভেতরের জীবজ অণুগুলি একই হয়ে থাকে। এমনকি কিছু বিপাকীয় বিক্রিয়াপথও (metabolic pathway) একই রকম বা অভিন্ন হয়ে থাকে। তাই এই জীবজ অণু ও বিপাকীয় বিক্রিয়াপথগুলিকে \"বিশ্বজনীন প্রাণরাসায়নিক উপাদানসমূহ\" (\"biochemical universals\") নামে ডাকা হয়। এর আরেক নাম \"জীবসমূহের ভৌত অভিন্নতা তত্ত্ব\", যা কোষ তত্ত্ব ও বিবর্তন তত্ত্বের পাশাপাশি জীববিজ্ঞান শাস্ত্রের একটি ঐক্যবদ্ধকারী ধারণা।\n\n\n== আরও দেখুন ==\n\nজীবজ-আণবিক প্রকৌশল\nজীবজ অণুসমূহের তালিকা\nবিপাক\nজীবজ অণুসমূহের বহু-অবস্থা প্রতিমান\n\n\n== তথ্যসূত্র ==\n\n\n== বহিঃসংযোগ ==\nSociety for Biomolecular Sciences provider of a forum for education and information exchange among professionals within drug discovery and related disciplines."}