{"pageid": 1498826, "title": "কার্লি রে জেপসেন", "url": "https://bn.wikipedia.org/wiki?curid=1498826", "content": "কার্লি রে জেপসেন (জন্ম নভেম্বর ২১, ১৯৮৫) একজন কানাডিয়ান গায়িকা এবং গীতিকার। স্কুল জীবনের বেশিরভাগ সময় মিউজিক্যাল থিয়েটার অধ্যয়ন করার পরে ২০০৭ সালে যখন জেপসেন বিশ্ববিদ্যালয়ে পড়ছিলেন তখন তিনি কানাডিয়ান আইডলের পঞ্চম সিজনে তৃতীয় হওয়ার মাধ্যমে মূলধারার মনোযোগ আকর্ষণ করেন। ২০০৮ সালে, জেপসেন তার লোকসঙ্গীত-প্রভাবিত প্রথম স্টুডিও অ্যালবাম টাগ অফ ওয়ার কানাডায় প্রকাশ করেন। তারপর এটি ২০১১ সালে আন্তর্জাতিকভাবে মুক্তি পায়।\nজেপসেনের সাফল্যের সূচনা ঘটে ২০১২ সালে, তার প্রশংসিত একক গান কল মি মেবির মাধ্যমে। গানটি সেই বছরের সেরা-বিক্রিত একক হিসেবে ঘোষিত হয়। এটি ১.৮ কোটিরও বেশি কপি বিক্রি হয়, ১৯টিরও বেশি দেশে শীর্ষস্থানে পৌঁছায় এবং তাকে স্কুলবয় রেকর্ডস এবং ইন্টারস্কোপ রেকর্ডসের সঙ্গে বড় রেকর্ড চুক্তি স্বাক্ষর করতে সহায়তা করে। একই বছর, জেপসেন তার দ্বিতীয় স্টুডিও অ্যালবাম কিস প্রকাশ করেন, যেখানে গুড টাইম (আউল সিটির সাথে) গানটি অন্তর্ভুক্ত ছিল; উভয় গান কানাডা এবং যুক্তরাষ্ট্রের শীর্ষ দশে স্থান পায়। ২০১৪ সালে, জেপসেন ব্রডওয়ে থিয়েটার মঞ্চে আত্মপ্রকাশ করেন এবং ১২ সপ্তাহের জন্য সিন্ডারেলা চরিত্রে অভিনয় করেন। পরের বছর, তিনি তার তৃতীয় স্টুডিও অ্যালবাম ইমোশন প্রকাশ করেন, যা ১৯৮০-এর দশকের সঙ্গীত, ডান্স-পপ এবং সিন্থ-পপ দ্বারা প্রভাবিত ছিল। এই অ্যালবামে অন্তর্ভুক্ত গানগুলোর মধ্যে ছিল আই রিয়েলি লাইক ইউ, ইউর টাইপ এবং রান অ্যাওয়ে উইথ মি। ২০১৬ সালে, জেপসেন গ্রিজ: লাইভ টেলিভিশন বিশেষে পারফর্ম করেন এবং ব্যালেরিনা নামক অ্যানিমেটেড চলচ্চিত্রে কণ্ঠ দেন।\n\n\n== তথ্যসূত্র =="}