{"pageid": 1021853, "title": "নক্রুমা বোনার", "url": "https://bn.wikipedia.org/wiki?curid=1021853", "content": "নক্রুমা এলজিগো বোনার (ইংরেজি: Nkrumah Bonner; জন্ম: ২৩ জানুয়ারি, ১৯৮৯) জ্যামাইকার সেন্ট ক্যাথরিন এলাকায় জন্মগ্রহণকারী ওয়েস্ট ইন্ডিয়ান আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য তিনি। ২০১০-এর দশকের সূচনালগ্ন থেকে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করছেন।\nঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে জ্যামাইকা দলের প্রতিনিধিত্ব করেন নক্রুমা বোনার। দলে তিনি মূলতঃ অল-রাউন্ডার হিসেবে খেলছেন। ডানহাতে ব্যাটিংয়ের পাশাপাশি লেগ স্পিন বোলিংয়ে পারদর্শী তিনি।\n\n\n== প্রথম-শ্রেণীর ক্রিকেট ==\n২০১০ সাল থেকে নক্রুমা বোনারের প্রথম-শ্রেণীর খেলোয়াড়ী জীবন চলমান রয়েছে। আঞ্চলিক পর্যায়ের ক্রিকেটে তিনি জ্যামাইকা দলের মধ্যমণি ছিলেন। লেগ স্পিনার ও ডানহাতি ব্যাটসম্যান নক্রুমা বোনার ফেব্রুয়ারি, ২০১১ সালে জ্যামাইকার সদস্যরূপে কম্বাইন্ড ক্যাম্পাসেস ও কলেজেসের বিপক্ষে প্রথমবারের মতো প্রথম-শ্রেণীর ক্রিকেটে অংশ নেন।\nমাঝারিসারির ব্যাটসম্যান ও কার্যকরী লেগ স্পিন বোলার নক্রুমা বোনারের ২০১১ সালে ওয়েস্ট ইন্ডিজের পক্ষে টি২০আইয়ে অভিষেক ঘটে। তবে, আন্তর্জাতিক অঙ্গনে দলে ঠাঁই করে নিতে তাকে বেশ বেগ পেতে হয়। দীর্ঘদিন জাতীয় দল থেকে উপেক্ষিত হবার পূর্বে তিনি আরেকটি খেলায় অংশ নেয়ার সুযোগ লাভ করেছিলেন।\nঅক্টোবর, ২০১৯ সালে জ্যামাইকা দলের সদস্য হিসেবে রিজিওন্যাল সুপার৫০ প্রতিযোগিতায় অংশগ্রহণকল্পে যুক্ত করা হয়। ২০১৯-২০ মৌসুমের রিজিওন্যাল ফোর ডে কম্পিটিশনে ৫৩২ রান তুলেন। ফলশ্রুতিতে, ওয়েস্ট ইন্ডিজ দলের পক্ষে খেলার জন্যে তাকে পুনরায় আমন্ত্রণ জানানো হয়। জুলাই, ২০২০ সালে জ্যামাইকা তাল্লাহজের সদস্যরূপে ক্যারিবীয় প্রিমিয়ার লিগে খেলার জন্যে মনোনীত হন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট, তিনটিমাত্র একদিনের আন্তর্জাতিক ও দুইটিমাত্র টি২০আইয়ে অংশগ্রহণ করেছেন নক্রুমা বোনার। ৩ ফেব্রুয়ারি, ২০২১ তারিখে চট্টগ্রামে স্বাগতিক বাংলাদেশ দলের বিপক্ষে টেস্ট ক্রিকেটে অভিষেক ঘটে তার। অন্যদিকে, ২০ জানুয়ারি, ২০২১ তারিখে ঢাকায় একই দলের বিপক্ষে একদিনের আন্তর্জাতিকে অভিষেক ঘটে তার। ২৫ জানুয়ারি, ২০২১ তারিখে চট্টগ্রামে একই দলের বিপক্ষে সর্বশেষ ওডিআইয়ে অংশ নেন তিনি।\n২০১১ সালে ইংল্যান্ড গমনার্থে তাকে ওয়েস্ট ইন্ডিজ দলের সদস্যরূপে মনোনীত করা হয়। ইংল্যান্ড সফরে তিনি দলের সংরক্ষিত খেলোয়াড়ের মর্যাদা পান। এছাড়াও, নিউজিল্যান্ড সফরেও একই অবস্থানে রাখা হয়।\nজুন, ২০২০ সালে ইংল্যান্ড গমনার্থে তাকে ওয়েস্ট ইন্ডিজের টেস্ট দলে ঠাঁই দেয়া হয়। মে, ২০২০ সালে টেস্ট সিরিজ শুরু হবার কথা থাকলেও কোভিড-১৯ মহামারীর কারণে তা জুলাই, ২০২০ সালে পিছিয়ে নেয়া হয়।\n\n\n== বাংলাদেশ গমন ==\nবেশ কয়েকজন জ্যেষ্ঠ খেলোয়াড়ের অনুপস্থিতির কারণে ২০২১ সালের শুরুতে বাংলাদেশ গমনার্থে তাকে মনোনীত করা হয়। ডিসেম্বর, ২০২০ সালে বাংলাদেশ গমনার্থে ওয়েস্ট ইন্ডিজের টেস্ট ও ওডিআই দলের সদস্য করা হয়। ২০ জানুয়ারি, ২০২১ তারিখে ঢাকায় অনুষ্ঠিত দিবা-রাত্রির প্রথম ওডিআইয়ে স্বাগতিক বাংলাদেশের বিপক্ষে তার অভিষেক হয়।\n৩ ফেব্রুয়ারি, ২০২১ তারিখে চট্টগ্রামের জহুর আহমেদ চৌধুরী স্টেডিয়ামে অনুষ্ঠিত সিরিজের প্রথম টেস্টে একই দলের বিপক্ষে তিনি প্রথমবারের মতো অংশ নেন।\n\n\n== তথ্যসূত্র ==\n\n\n== আরও দেখুন ==\nকাইল মেয়ার্স\nরিডলি জ্যাকবস\nএক টেস্টের বিস্ময়কারী\nওয়েস্ট ইন্ডিয়ান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে নক্রুমা বোনার  (ইংরেজি)\nক্রিকেটআর্কাইভে নক্রুমা বোনার   (সদস্যতা প্রয়োজনীয়) (ইংরেজি)"}