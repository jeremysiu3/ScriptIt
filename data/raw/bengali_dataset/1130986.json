{"pageid": 1130986, "title": "সোমেন্দ্রনাথ বন্দ্যোপাধ্যায়", "url": "https://bn.wikipedia.org/wiki?curid=1130986", "content": "ড. সোমেন্দ্রনাথ বন্দ্যোপাধ্যায় ( ১৯২৬ — ১৮ মার্চ ২০২২) ছিলেন শান্তিনিকেতনের প্রবীণ আশ্রমিক অধ্যাপক ও রবীন্দ্র গবেষক। \n\n\n== জন্ম ও প্রারম্ভিক জীবন ==\nঅধ্যাপক সোমেন্দ্রনাথ বন্দ্যোপাধ্যায়ের জন্ম  ব্রিটিশ ভারতের অধুনা পশ্চিমবঙ্গের  পশ্চিম বর্ধমান জেলার বরাচক কোলিয়ারির মাতুলালয়ে। তার মাতামহ রাজেন্দ্রনাথ বন্দ্যোপাধ্যায়  রবীন্দ্রনাথের সঙ্গে দশ বছর কাটান শিলাইদহে।  পৈতৃক নিবাস ছিল  বাঁকুড়া-বিষ্ণুপুর সন্নিহিত চুয়ামসিনা গ্রামে। পিতা শিল্পী সত্যেন্দ্রনাথ বন্দ্যোপাধ্যায়। সোমেন্দ্রনাথের শৈশব কেটেছে পিতার কর্মক্ষেত্র প্রথমে করাচির দয়াশ্রমে, ও পরে গোরক্ষপুরে।তার হাতেখড়ি করাচিতে হলেও, বিদ্যালয়ের পাঠ কলকাতার চেতলা বয়েজ স্কুলে। সেখানে তার শিক্ষক ছিলেন কবি দীনেশ দাশ।\n\n\n== কর্মজীবন ==\nএম এ পাশের পর সোমেন্দ্রনাথের কর্মজীবন শুরু হয় কলকাতার  বিদ্যাসাগর কলেজে অধ্যাপনা দিয়ে।  পরবর্তীতে দীর্ঘ সময় তিনি বিশ্বভারতীর বাংলা বিভাগে অধ্যাপনা করেন। এখান থেকে অবসরের পরও তার  জীবনের বেশির ভাগ সময় কেটেছে  শান্তিনিকেতনেই । জাপানি শিক্ষা বিভাগের আধিকারিক হিসাবে কাজ করেছেন নিপ্পন ভবনে। শান্তিনিকেতনে অধ্যাপকদের সংগঠন 'অধ্যাপক সভা' গঠনে সক্রিয় ভূমিকা নেন এবং ‘সাহিত্যিকা’ নামের এক নাট্যগোষ্ঠীর সভাপতি ছিলেন তিনি। শান্তিনিকেতনে তিনি \nঅধ্যাপনার পাশাপাশি রবীন্দ্র চর্চা ও গবেষণায় লিপ্ত ছিলেন। ছোটবেলা থেকেই পিতার শিল্পকর্ম দেখে বড় হয়েছেন। তাই স্বাভাবিক কারণেই  শিল্পকলার প্রতিও তার বিশেষ আগ্রহ ছিল। শান্তিনিকেতনে দীর্ঘদিনের কাজের সুবাদে বিভিন্ন সময়ে তিনি মহাত্মা গান্ধী,  সুনীতিকুমার চট্টোপাধ্যায়, বিনোদ বিহারী মুখোপাধ্যায়, রামকিঙ্কর বেইজ,  নন্দলাল বসু সত্যজিৎ রায় প্রমুখ  বহু বিশিষ্টজনের সান্নিধ্যে এসেছেন। তাদের সম্পর্কে নিজের অভিজ্ঞতা নিয়ে লেখা বিস্মরণের বাইরে গ্রন্থটি হল ইতিহাসের এক গুরুত্বপূর্ণ উপাদান। তাঁর রচিত অন্যান্য  গ্রন্থগুলির মধ্যে উল্লেখযোগ্য গ্রন্থগুলি হল -\n\nরবীন্দ্র চিত্রকলা: রবীন্দ্র সাহিত্যের পটভূমিকা\nরবীন্দ্রনাথ : পস্টারিটির পথে\nরবীন্দ্র চিত্রকলা\nমাই ডেজ উইথ রামকিঙ্কর বেজ\nশিল্পী রামকিঙ্কর: আলাপচারি,\nবাংলার বাউল কাব্যদর্শন প্রভৃতি।\nতার একাধিক গ্রন্থ জাপানি ভাষাতেও অনুদিত হয়েছে।\n\n\n== জীবনাবসান ==\nসোমেন্দ্রনাথ বন্দ্যোপাধ্যায় ২০২২ খ্রিস্টাব্দের ১৮ মার্চ শুক্রবার রাতে হৃদরোগে আক্রান্ত হয়ে পরলোক গমন করেন। \n\n\n== তথ্যসূত্র =="}