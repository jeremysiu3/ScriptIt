{"pageid": 1523258, "title": "থাঙ্কমণি গোপীনাথ", "url": "https://bn.wikipedia.org/wiki?curid=1523258", "content": "মঙ্গত মুল্যাক্কল থাঙ্কামনি, যিনি তার বিবাহ পরবর্তী নাম থাঙ্কামনি গোপীনাথ (২৭ মার্চ ১৯১৮- ২৮ ডিসেম্বর ১৯৯০) সম্বোধনেই বেশি পরিচিত ছিলেন, তিনি কেরালার একজন বিশিষ্ট ভারতীয় মোহিনিয়াত্তম নৃত্যশিল্পী এবং নৃত্য প্রশিক্ষক।  তিনি নৃত্য শিল্পী ও প্রশিক্ষক গুরু গোপীনাথের স্ত্রী এবং সহ-নৃত্যশিল্পী। তিনি ছিলেন কালামন্ডলম প্রতিষ্ঠানের প্রথম মোহিনীঅট্টম ছাত্রী। কেরালার নারী অগ্রগতির ইতিহাসে থাঙ্কামণিকে অন্যতম গুরুত্বপূর্ণ প্রতীক হিসেবে বিবেচনা করা হয়, যিনি এমন এক সময়ে মোহিনীঅট্টম শিখেছিলেন যখন কেরালায় মেয়েদের জন্য নৃত্য শেখা এবং পরিবেশন করা অনৈতিক বলে বিবেচিত হত। তিনি ১৯৪১ সালের মালায়ালাম সিনেমা প্রহ্লাদেও অভিনয় করেছেন এবং একটি গান গেয়েছেন। \n\n\n== জীবনী ==\nথাঙ্কামণির জন্ম ১৯১৮ সালের ২৭ মার্চ বর্তমান ত্রিশুর জেলার কুন্নামকুলামে । তার বাবা-মা ছিলেন পান্থলাত গোবিন্দন নায়ার এবং মাঙ্গত মুলাক্কল কুঞ্জিকাভাম্মা। যখন নৃত্যগুরু ভাল্লাথল তার কালামণ্ডলম প্রতিষ্ঠানের সূচনা করেন, তখন তিনিই ছিলেন সেই প্রতিষ্ঠানের প্রথম মোহিনীঅট্টম ছাত্রী। \n১৯৩৬ সালের সেপ্টেম্বরে তিনি নৃত্যশিলী গুরু গোপীনাথের সাথে বিবাহ বন্ধনে আবদ্ধ হন। থাঙ্কামণি তার স্বামী গুরু গোপীনাথের সাথে তৃতীয় মালায়ালাম সশব্দ চলচ্চিত্র প্রহ্লাদ (১৯৪১) -এ কায়াথুর ভূমিকায় অভিনয় করেছিলেন। তিনি মালায়ালাম সিনেমার সূচনাকালের সময়ে, প্রথম শ্রেনীর অভিনেত্রীদের একজন হয়ে ওঠেন।  মহিলা প্রধান চরিত্রে অভিনয়ের পাশাপাশি, তিনি ছবিতে গানও গেয়েছিলেন। বিয়ের পর থাঙ্কামণি ধীরে ধীরে মোহিনীঅট্টম নাচের মঞ্চ প্রদর্শনী বন্ধ করে দেন। তিনি ও তার স্বামী একসাথে, কেরালা নাটানাম (মূল নাম কথাকলি নাটানাম) নামে একটি উদ্ভাবনী নৃত্যশৈলীর নির্মান করেন এবং সেই বিশেষ নৃত্যধারাকে জনপ্রিয় করে তোলেন।  গুরু গোপীনাথের সাথে তার নৃত্য পরিবেশন ততকালীন দক্ষিণ ভারতে অতি জনপ্রিয় ছিল। \nথাঙ্কামণি শ্রী চিত্রোদয় নৃত্য কলেজে নৃত্য শেখাতেন, যা ছিল ত্রিবাঙ্কুর অঞ্চলের প্রথম নৃত্য বিদ্যালয়। তিনি ললিতা, পদ্মিনী, রাগিনী, ভবানী চেল্লাপ্পান, মঙ্গলা এবং লক্ষ্মীর মতো কেরালা নাট্যজগতের প্রখ্যাত শিল্পীর শিক্ষিকা ছিলেন। \n১৯৪০ এবং ১৯৫০ এর দশকে ভারতের সবচেয়ে জনপ্রিয় নৃত্যশিল্পীদের মধ্যে গুরু গোপীনাথ-থাঙ্কামণি গোপীনাথ ছিলেন অন্যতম। থাঙ্কামণি ১৯৬০-এর দশকের শেষের দিকে নাচের মঞ্চ থেকে অবসর নেন। তিনি তিরুবনন্তপুরমের ভাট্টিউরকাভুতে বিশ্ব কলা কেন্দ্রম ভারানা সমিতির সদস্য হন। গুরু গোপীনাথের মৃত্যুর তিন বছর পর, ১৯৯০ সালের ২৮ ডিসেম্বর তিনি মারা যান। \n\n\n== তথ্যসূত্র =="}