{"pageid": 1173832, "title": "নীতিশ মুখোপাধ্যায়", "url": "https://bn.wikipedia.org/wiki?curid=1173832", "content": "নীতিশ মুখোপাধ্যায়  (২৪ নভেম্বর ১৯১৭  - ১০ জুন ১৯৬৫) ছিলেন বিশ শতকের দ্বিতীয়ার্ধে বাংলা চলচ্চিত্র জগতের খ্যাতনামা অভিনেতা। বাংলা ও হিন্দি উভয় ছবিতেই তিনি কাজ করেছেন। চলচ্চিত্র পরিচালক ও সঙ্গীত পরিচালক হিসাবেও তার পরিচিতি ছিল।\n\n\n== জন্ম ও শিক্ষা জীবন ==\nনীতিশ মুখোপাধ্যায়ের জন্ম ১৯১৭ খ্রিস্টাব্দের ২৪ নভেম্বর ব্রিটিশ ভারতের নদীয়া জেলার শান্তিপুরের এক সম্ভ্রান্ত পরিবারে। পিতা ভূজেন্দ্রনাথ মুখোপাধ্যায় ছিলেন ডেপুটি ম্যাজিস্ট্রেট। নীতিশের পড়াশোনা কলকাতার সাউথ সুবার্বান স্কুলে। ১৯৩৩ খ্রিস্টাব্দে ম্যাট্রিক পাশের পর ভরতি হন  আশুতোষ কলেজে। সেখান থেকে আই.এ পাশের পর তিনি প্রতিরক্ষা বিভাগে চাকরি নেন। কিছুদিন চাকরির পর তিনি সে চাকরি ছেড়ে দেন সঙ্গীতের টানে। কেননা ছোটবেলা থেকেই গানের তালিম নিয়েছেন দুই প্রবাদপ্রতিম সঙ্গীত শিল্পী ভীষ্মদেব চট্টোপাধ্যায় ও তারাপদ চক্রবর্তীর কাছে। গানের সঙ্গে অভিনয়ের শিক্ষা নেন  শিশিরকুমার ভাদুড়ীর কাছে এবং নিয়মিতই অভিনয় করতেন শিশির কুমার ভাদুড়ীর শ্রীরঙ্গম নাট্যমঞ্চে। গানের সঙ্গে তার অভিনয়ে খ্যাতি অর্জন করেন।\n\n\n== অভিনয় জীবন ==\n১৯৩৯ খ্রিস্টাব্দে নরেশ মিত্র পরিচালিত কালী ফিল্মস-এর \"শর্মিষ্ঠা\" ছবিতে তিনি প্রথম অভিনয় করেন। এর পরে আরো ছবিতে অভিনয় করলেও প্রথমদিকে তেমন সুনাম অর্জন করতে না পারায় সঠিক মন স্থির করতে পারছিলেন না। অবশেষে ১৯৪৭ খ্রিস্টাব্দে মুক্তিপ্রাপ্ত \"মুক্তির বন্ধন\" ছবি সিনেমা জগতে ফিরিয়ে আনে। তারপর ১৯৪৭ খ্রিস্টাব্দে দেবকীকুমার বসুর চন্দ্রশেখর ছবিতে মীরকাশিমের ভূমিকায় নীতিশের দোর্দণ্ডপ্রতাপ অভিনয় জনপ্রিয়তা এনে দেয়। এরপর একে একে বহু বাংলা ছবিতে অভিনয় করেন। তিনি নরেশ মিত্র, নীরেন লাহিড়ী, দেবকী বসু, শৈলজানন্দ মুখোপাধ্যায়, চিত্ত বসু, অগ্রদূত (বিভূতি লাহা) মধু বসু প্রমুখ বিশিষ্ট পরিচালকের ছবিতে কাজ করেন। তার শেষ অভিনীত ছায়াছবি ছিল ১৯৬৫ খ্রিস্টাব্দে মুক্তিপ্রাপ্ত রাজা রামমোহন। একই বছরে তার আরও একটি ছবি রূপ সনাতন মুক্তি পেয়েছিল। \nশুধু চলচ্চিত্রে নয়, মঞ্চেও তিনি অভিনয় করেছেন। অপূর্ব কণ্ঠস্বর আর অসাধারণ বাচনভঙ্গি ছিল তার অভিনয়-সম্পদ।  তারাশঙ্কর বন্দ্যোপাধ্যায়ের সঞ্জীবন ফার্মেসী উপন্যাস অবলম্বনে আরোগ্য নিকেতন নাটকের মুখ্য চরিত্র জীবনমশাই-এর ভূমিকায় তার অভিনয় ছিল অসাধারণ।\n\n\n== অভিনীত চলচ্চিত্রসমূহ ==\n\n\n== মৃত্যু ==\n১৯৬৫ খ্রিস্টাব্দের ১০ জুন নীতিশ মুখোপাধ্যায় মাত্র ৪৭ বৎসর বয়সে পরলোক গমন করেন।\n\n\n== তথ্যসূত্র =="}