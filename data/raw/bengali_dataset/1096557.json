{"pageid": 1096557, "title": "লা হইয়া", "url": "https://bn.wikipedia.org/wiki?curid=1096557", "content": "লা হইয়া (La Jolla; আ-ধ্ব-ব:[la ˈxoʝa]) মার্কিন যুক্তরাষ্ট্রের ক্যালিফোর্নিয়া অঙ্গরাজ্যের দক্ষিণাংশে অবস্থিত স্যান ডিয়েগো নগরীর একটি পাহাড়ি, সমুদ্রতীরবর্তী এলাকা। এটি প্রশান্ত মহাসাগরের ভেতরে প্রসারিত উত্তল তটরেখার প্রায় ৭ কিলোমিটার দীর্ঘ একটি অংশ নিয়ে গঠিত। ২০১০ সালের জনগণনা অনুযায়ী এখানে প্রায় ৪৭ হাজার লোকের বাস ছিল।\nলা হইয়া এলাকাটি স্যান ডিয়েগো নগরকেন্দ্র থেকে ১২ মাইল উত্তরে এবং অরেঞ্জ কাউন্টি সীমারেখা থেকে ৪৫ মাইল দক্ষিণে অবস্থিত। সমুদ্রের ভেতরে প্রসারিত বিধায় এটিকে তিন দিক থেকে সমুদ্র ঘিরে রেখেছে। লা হইয়ার জলবায়ু মৃদু; এখানকার গড় দৈনিক তাপমাত্রা ২১.৪ ডিগ্রি সেলসিয়াস।\nলা হইয়াতে বহুসংখ্যক শিক্ষা প্রতিষ্ঠান ও ব্যবসা প্রতিষ্ঠান আছে, যেগুলি সাময়িক আবাসন, পানাহার, কেনাকাটা, সফটওয়্যার, অর্থসংস্থান, স্থাবর সম্পত্তি, জৈব প্রকৌশল, চিকিৎসা চর্চা ও বৈজ্ঞানিক গবেষণার সাথে জড়িত। লা হইয়াতে ইউনিভার্সিটি অভ ক্যালিফোর্নিয়ার স্যান ডিয়েগো শাখাটি অবস্থিত। এখানে সাল্ক ইন্সটিটিউট অভ বায়োলজিকাল স্টাডিজ (সাল্ক জীববৈজ্ঞানিক গবেষণা প্রতিষ্ঠান), স্ক্রিপস ইন্সটিটিউশন অভ ওশিয়ানোগ্রাফি (স্ক্রিপস সমুদ্রবিজ্ঞান সংস্থা), স্ক্রিপস রিসার্চ ইনস্টিটিউট (স্ক্রিপস গবেষণা প্রতিষ্ঠান) এবং ক্যালিফোর্নিয়ার জাতীয় বিশ্ববিদ্যালয়ের প্রধান কার্যালয় অবস্থিত।\n\n\n== তথ্যসূত্র =="}