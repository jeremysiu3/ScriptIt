{"pageid": 1386758, "title": "কল্মাষপাদ", "url": "https://bn.wikipedia.org/wiki?curid=1386758", "content": "কল্মাষপাদ (সংস্কৃত: कल्माषपाद), যিনি সৌদাস (সংস্কৃত: सौदास), মিত্রসহ (সংস্কৃত: मित्रसह), এবং অমিত্রসহ (সংস্কৃত: अमित्रसह) নামেও পরিচিত, হিন্দু শাস্ত্রে ইক্ষ্বাকু রাজবংশের (সৌর রাজবংশ) একজন রাজা ছিলেন। তিনি বশিষ্ঠ ঋষি কর্তৃক রাক্ষস (দানব) হওয়ার অভিশাপ পেয়েছিলেন। তাকে দেবতা বিষ্ণুর অবতার এবং হিন্দু মহাকাব্য রামায়ণের নায়ক রামের পূর্বপুরুষ হিসেবে বর্ণনা করা হয়।\nঅনেক গ্রন্থে বর্ণনা করা হয়েছে যে কিভাবে কল্মাষপাদ অভিশপ্ত হয়েছিলেন নিজের রাণীর সাথে সহবাস করলে মৃত্যু ঘটার জন্য, তাই তিনি নিয়োগের মাধ্যমে বশিষ্ঠের কাছ থেকে একটি পুত্র লাভ করেছিলেন। নিয়োগ একটি প্রাচীন ঐতিহ্য যেখানে স্বামী নিজের স্ত্রীর গর্ভধারণের জন্য অন্য পুরুষকে মনোনীত করতে পারেন। কল্মাষপাদের গল্প বিভিন্ন রচনায় বর্ণিত হয়েছে, যার মধ্যে রয়েছে ধ্রুপদী মহাকাব্য মহাভারত ও রামায়ণ এবং পুরাণ।\n\n\n== বর্ণনা ==\nমহাভারত এবংপুরাণ একমত যে কল্মাষপাদ ছিলেন রাজা সুদাসের পুত্র (সুধাসন); তবে, রামায়ণে তার পিতার নাম রঘু ছিল। ইনি একজন রাজা যাকে অন্যান্য গ্রন্থে কল্মাষপাদের বংশধর হিসেবে চিহ্নিত করা হয়েছে। সমস্ত গ্রন্থ একমত যে তাঁর পূর্বপুরুষদের মধ্যে সগর এবং ভগীরথ ছিলেন, যদিও ভগীরথ এবং কল্মাষপাদের মধ্যকার প্রজন্মগুলো নিয়ে বিভিন্ন গ্রন্থে বিভিন্নতা থাকতে পারে। পদ্ম পুরাণে বলা হয়েছে যে তিনি ছিলেন ঋতুপর্ণর পুত্র এবং সৌর রাজা, যিনি নল-দময়ন্তীর সমসাময়িক (এমনকি তাদের গল্পের একটি চরিত্র)।\nকিছু গ্রন্থে বলা হয়েছে যে কল্মাষপাদের জন্মের নাম ছিল মিত্রসহ, কিন্তু তিনি তাঁর পৌত্রিক পরিচয়ে সৌদাস নামে পরিচিত ছিলেন। বিষ্ণু পুরাণের একজন ভাষ্যকার বলেছেন যে মিত্র-সহ (আক্ষরিক অর্থে, \"যিনি একজন বন্ধুকে বর্জন করেন\") ঋষি বশিষ্ঠের অভিশাপ থেকে রাজার অর্জিত একটি উপাধি। রাজা নিজেকে তার বন্ধু (মিত্র) বশিষ্ঠের অভিশাপের বিরুদ্ধে প্রতিশোধ নেওয়া থেকে বিরত (সহ) রাখেন, যদিও তাঁর সে ক্ষমতা ছিল। বায়ু পুরাণ, অগ্নি পুরাণ, ব্রহ্ম পুরাণ, এবং হরিবংশ তাকে অমিত্রসহ বলে, \"যে শত্রুকে (অমিত্র) সহ্য (সহ) করে\"; এখানে বশিষ্ঠকে শত্রু হিসেবে ধরা হয়েছে।\nকল্মাষপাদ অযোধ্যার (কোশল) রাজা ছিলেন এবং তার বিয়ে হয়েছিল রানী মদয়ন্তীর সাথে। ভাগবত পুরাণ উল্লেখ করেছে যে তিনি দময়ন্তী নামেও পরিচিত ছিলেন।\n\n\n== কিংবদন্তি ==\n\n\n=== শক্তির অভিশাপ ===\nমহাভারতে বর্ণিত আছে যে, একবার কল্মাষপাদ শিকারের জন্য বনে ঘুরছিলেন। তিনি ঋষি বশিষ্ঠের জ্যেষ্ঠ পুত্র শক্তির সাথে একটি সরু পথে মুখোমুখি হন। একজন ক্ষত্রিয় (সামরিক শ্রেণীর সদস্য) হিসাবে কল্মাষপাদ ব্রাহ্মণ (পুরোহিত শ্রেণীর সদস্য) শক্তির জন্য পথ ছেড়ে দাঁড়ান নি। অপরদিকে, শক্তিও সরতে অস্বীকার করেন। তাই, ক্রুদ্ধ কল্মাষপাদ চাবুক দিয়ে শক্তিকে আঘাত করেন। উত্তরে, ঋষি রাজাকে ১৬ বছর ধরে বনে ঘুরে বেড়াতে অভিশাপ দেন। বশিষ্ঠের চিরশত্রু ঋষি বিশ্বামিত্র যিনি কল্মাষপাদকে নিজের শিষ্য হিসাবে পেতে চেয়েছিলেন, তিনি রাজার দেহ অধিকার করার জন্য একটি রাক্ষস (নাম কিঙ্কর) পাঠান। বিশ্বামিত্র রাজার সহায়তায় তার শত্রু পরিবারকে ধ্বংস করার ষড়যন্ত্র করেন। রাক্ষসের প্রভাবে, রাজা একজন ব্রাহ্মণের কাছে মানুষের মাংস পরিবেশন করেন, যিনি শক্তির অভিশাপকে কার্যকর করেন। রাজা পরিণত হন নরখাদক রাক্ষসে।\n\n\n=== বশিষ্ঠের অভিশাপ ===\nরামায়ণের উত্তরকাণ্ড এবং শিবপুরাণে বশিষ্ঠের কল্মাষপাদকে অভিশাপ দেওয়ার কথা সামান্য ভিন্নতার সাথে বর্ণনা করা আছে। উত্তর রামায়ণ বলে যে, একবার বনে শিকার করার সময় কল্মাষপাদ ভুল করে বাঘের শাবকের ছদ্মবেশে থাকা একটি রাক্ষসকে হত্যা করেছিলেন। তার সহচর রাক্ষস – যে নিজেও আরেকটি শাবকের ছদ্মবেশে ছিল – তার আসল রূপ ধারণ করে এবং রাজাকে সতর্ক করে যে সে সঠিক সময়ে অন্যায় মৃত্যুর বিরুদ্ধে তার প্রতিশোধ নেবে। শিব পুরাণ এবং ভাগবত পুরাণ অন্য রাক্ষসকে নিহত ব্যক্তির ভাই হিসাবে চিহ্নিত করে এবং বাঘ শাবকের ছদ্মবেশের কথা উল্লেখ করে না। বিষ্ণু পুরাণ আরও উল্লেখ করেছে যে অসুররা বাঘের চেহারায় আবির্ভূত হয়েছিল।\nরাজা নিজের রাজধানীতে ফিরে আসেন এবং গুরু বশিষ্ঠকে অশ্বমেধ যজ্ঞে আমন্ত্রণ জানান। ঋষি মেনে নেন। প্রতিহিংসাপরায়ণ রাক্ষস ঋষির রূপ ধারণ করে এবং রাজাকে জানায় যে সে গোপনে মাংস খেতে চায় (ঋষিদের জন্য নিষিদ্ধ)। রাজা যেন তার আশ্রমে এসে তাকে মাংস দেন। রাক্ষসের ছদ্মবেশে প্রতারিত হয়ে, কল্মাষপাদ তার রাণীকে নিয়ে বশিষ্ঠের আশ্রমে যান এবং তাকে মাংস উপহার দেন। ঋষি নিষিদ্ধ নৈবেদ্য দেখে অপমানিত বোধ করেন এবং রাজাকে রাক্ষস হওয়ার অভিশাপ দেন।\nশিব পুরাণ, ভাগবত পুরাণ এবং বিষ্ণু পুরাণে, রাক্ষস নিজে ব্রাহ্মণ রাঁধুনির ছদ্মবেশ ধারণ করে এবং রাজার রান্নাঘরে প্রবেশ করে। বশিষ্ঠ যখন শ্রাদ্ধ অনুষ্ঠানের জন্য বা কেবল নৈশভোজে রাজার আমন্ত্রণে অযোধ্যায় আসেন, তখন রাক্ষস মানুষের মাংস রান্না করে এবং রাজার পক্ষ থেকে ঋষিদের কাছে তা অর্পণ করে। ক্রুদ্ধ ঋষি তাকে নরখাদক রাক্ষসে রূপান্তরিত হয়ে বনে ঘুরে বেড়াতে অভিশাপ দেন। ধার্মিক রাজা অন্যায় অভিশাপে ক্ষুব্ধ হয়ে ঋষির সাথে ঝগড়া করেন। রাক্ষসের প্রতারণার কথা শুনে বশিষ্ঠ অভিশাপকে ১২ বছর কমিয়ে দেন। কিন্তু রাজা তাতে সন্তুষ্ট নন। বশিষ্ঠকে অভিশাপ দেওয়ার জন্য তিনি হাতে জল নেন, কিন্তু রাণী তাকে নিরুৎসাহিত করেন। যাইহোক, অভিশাপযুক্ত জল মাটিতে ফেললে ফসল নষ্ট হবে, বাতাসে নিক্ষেপ করলে বৃষ্টি নষ্ট হবে। যে কোন দিকে নিক্ষেপ করা হলে কিছু জীবন্ত প্রাণীর ক্ষতি করবে। শেষ পর্যন্ত, রাজা নিজের পায়ে জল ফেলে দেন। এরফলে রাজার পায়ের রং কালো এবং সাদা হয়ে যায়, তাই তিনি কল্মাষপাদ এবং কল্মসংঘ্রি (আক্ষরিক অর্থে, \"দাগযুক্ত পা\") উপাধি লাভ করেন।\n\n\n=== রাক্ষস জীবন ===\nমহাভারত বর্ণনা করে যে বশিষ্ঠ ও তার পুত্রদের প্রতি কল্মাষপাদের তীব্র ঘৃণা জন্মায়। তিনি প্রতিশোধ নেওয়ার জন্য শক্তি এবং তার ৯৯ ভাইকে খান। শোকাহত বশিষ্ঠ আশ্রম ত্যাগ করে বনে ঘুরে বেড়ান। কল্মাষপাদ নিজেকেও হত্যা করার চেষ্টা করেন, কিন্তু প্রতিবারই ব্যর্থ হন। মহাভারত, লিঙ্গ পুরাণ, এবং কাঞ্চিপুরাণম-এর মতো গ্রন্থগুলো বশিষ্ঠের পুত্রদের হত্যা করার জন্য বিশ্বামিত্রকে দায়ী করে কল্মাষপাদকে প্ররোচিত করার জন্য। একটি প্রাচীন ধর্মগ্রন্থ, বৃহদেবতা, আরও উল্লেখ করেছে যে একাধিক সৌদাস (সুদাসের পুত্র) বশিষ্ঠের শত পুত্রকে হত্যা করেছিল।\nবিভিন্ন গ্রন্থে বলা হয়েছে যে, জঙ্গলে কল্মাষপাদ এক যুবক ব্রাহ্মণ দম্পতিকে সঙ্গমরত অবস্থায় দেখতে পান। চরম অবস্থার আগেই কল্মাষপাদ তাদের ব্যহত করেন এবং ব্রাহ্মণ যুবককে বন্দী ও হত্যা করেন। তার স্ত্রী অনুনয় করে বলে যে, সে এখনও স্বামী দ্বারা গর্ভধারণ করেনি, এবং ব্রাহ্মণকে হত্যা করা অনুচিত। কিন্তু তবুও, কল্মষপাদ যুবককে গ্রাস করে। সতী ব্রাহ্মণ বিধবা কান্নাকাটি করে এবং কল্মাষপাদকে অভিশাপ দেয় যে সে যদি কোন নারীকে প্রেমময় অভিপ্রায়ে স্পর্শ করে তবে সে মারা যাবে। স্ত্রী তার স্বামীকে দাহ করে এবং তার অন্ত্যেষ্টিক্রিয়ায় ঝাঁপ দিয়ে সতীপ্রথা পালন করে।\nশিব পুরাণ একটি ধারাবাহিকতা যোগ করে: ব্রাহ্মণকে হত্যা করার পাপ ব্রহ্মহাত্য নামক দানবে রূপান্তরিত হয়, যে কল্মাষপাদকে অনুসরণ করতে শুরু করে। কল্মাষপাদ এই দানব থেকে পালানোর চেষ্টা করেন এবং অবশেষে রাজা জনকের দরবারে পৌঁছান। সেখানে, ঋষি গৌতম কল্মাষপাদকে ঐশ্বরিক জ্ঞান শেখান এবং তাকে তার পাপ থেকে মুক্ত করার জন্য গোকর্ণের শিব মন্দিরে যেতে নির্দেশ দেন। গোকর্ণে, কল্মাষপাদ তীব্র তপস্যা করেন এবং ব্রহ্মাহাত্য থেকে মুক্তি পান।\nমহাভারতে ঋষি উত্তঙ্ক এবং কল্মাষপাদের মধ্যে একটি সাক্ষাৎ লিপিবদ্ধ আছে। একশ বছর ধরে গুরু গৌতমের সেবা করার পর উত্তঙ্ককে যেতে দেওয়া হয়, কিন্তু গৌতমকে অবশ্যই গুরুদক্ষিণা প্রদান করতে হবে, যা তার শিক্ষকের সেবার জন্য ঐতিহ্যগত প্রণামি। গৌতমের স্ত্রী অহল্যা তাকে শোধ হিসেবে কল্মাষপাদের স্ত্রী মদয়ন্তীর ঐশ্বরিক কানের দুল আনার পরামর্শ দেন। উত্তঙ্ক নরখাদক কল্মাষপাদের দেখা পান, কল্মাষপাদ তাকে খাওয়ার জন্য উত্তঙ্কের কাছে আসেন। কিন্তু উত্তঙ্ক তাকে থামান এবং ব্যাখ্যা করেন যে গুরুদক্ষিণা হিসাবে মদয়ন্তীর কানের দুল পাওয়া তার কর্তব্য, তিনি (উত্তঙ্ক) নিজের কর্তব্য পূরণের পরে কল্মাষপাদের কাছে ফিরে আসবেন। কল্মাষপাদ সম্মত হন এবং তাকে তার স্ত্রীর কাছে যাবার পথ বাতলে দেন। তার স্ত্রী নিজের কানের দুলটি ত্যাগ করতে অস্বীকার করেন যতক্ষণ না উত্তঙ্ক তার সম্মতির প্রমাণ হিসাবে কল্মাষপাদ থেকে কোনো চিহ্ন নিয়ে আসেন। কল্মাষপাদ থেকে চিহ্ন নিয়ে ফিরে আসার পর মদয়ন্তী তাকে কানের দুল দেন।\n\n\n=== অভিশাপ ও সন্তানদের থেকে মুক্তি ===\n\nমহাভারত বর্ণনা করে যে বশিষ্ঠ ১২ বছর সময়কালের শেষে কল্মাষপাদের সাথে দেখা করেন এবং রাজাকে অভিশাপ থেকে মুক্ত করেন। রাজা তার আসল রূপে ফিরে আসেন এবং ঋষিকে তার গুরু এবং পুরোহিত (পুরোহিত) হিসাবে গ্রহণ করেন। দুজনেই অযোধ্যায় ফিরে যান। যাইহোক, কল্মাষপাদ তখনও উত্তরাধিকারীহীন ছিলেন, কিন্তু ব্রাহ্মণ বিধবার অভিশাপের কারণে স্ত্রীর সাথে মিলিত হওয়া তাঁর পক্ষে অসম্ভব ছিল। রাজা বশিষ্ঠকে নিয়োগের অনুশীলন অনুসরণ করে মদয়ন্তীর গর্ভধারণের জন্য অনুরোধ করেন। রাণী ঋষি দ্বারা গর্ভবতী হন, কিন্তু ১২ বছর ধরে প্রসব হয় না। অবশেষে হতাশ রানী পাথর দিয়ে নিজের গর্ভ ভেঙ্গে ফেলেন এবং তার পুত্রের জন্ম হয়। যেহেতু পুত্র একটি পাথরের (অশ্মন) সাহায্যে জন্মগ্রহণ করে, তাই তার নাম রাখা হয় অশ্মক (\"পাথর থেকে জন্ম নেওয়া শিশু\")। মহাভারত যোগ করে যে একজন ব্রাহ্মণকে তার স্ত্রীকে \"দান\" করার এই কাজটি কল্মাষপাদকে স্বর্গ পেতে সাহায্য করে।\nমহাকাব্যের একটি কেন্দ্রীয় চরিত্র, রাজা পাণ্ডু স্ত্রীর সাথে সহবাস করলে মারা যাওয়ার জন্য অভিশপ্ত হন। তিনি নিজের স্ত্রী কুন্তীকে কল্মাষপাদের উদাহরণ দিয়ে দেবতাদের সাথে নিয়োগ করতে এবং সন্তানের জন্ম দিতে রাজি করান। পণ্ডিত মেয়ার পরামর্শ দেন যে পাণ্ডুর গল্পটি কল্মাষপাদের অনেক পুরানো আখ্যান থেকে অনুপ্রাণিত হতে পারে।\nঅন্যান্য গ্রন্থগুলো একমত যে বশিষ্ঠ কল্মাষপাদের অভিশাপের অবসান ঘটিয়েছেন; তবে, কিছু বৈচিত্র্য আছে। ভাগবত পুরাণে, বশিষ্ঠ স্বয়ং সন্তানকে মুক্ত করার জন্য সাত বছর পর রাণীর পেটে পাথর দিয়ে আঘাত করেন। বিষ্ণু পুরাণ রাণীকে তার নিজের গর্ভ উন্মোচিত করার জন্য কৃতিত্ব দেয়, তবে সময়কাল সাত বছর।\nসমস্ত গ্রন্থই একমত যে কল্মাষপাদ দশরথের পূর্বপুরুষ, যাঁর দৈবপুত্র হলেন রামায়ণের নায়ক রাম। কল্মাষপাদের সন্তানদের নাম এবং কল্মাষপাদ ও দশরথের মধ্যে প্রজন্মের সংখ্যা পরিবর্তিত হয়েছে। বিষ্ণু পুরাণ, বায়ু পুরাণ, ভাগবত পুরাণ, কূর্ম পুরাণ, এবং লিঙ্গ পুরাণ—এ নামের কয়েকটি ভিন্নতা রয়েছে। তাদের মতে, অশ্মক ছিলেন কল্মাষপাদের পুত্র এবং কল্মাষপাদ ও দশরথের মধ্যে নয়টি প্রজন্ম রয়েছে। মৎস্য পুরাণ, অগ্নি পুরাণ, ব্রহ্ম পুরাণ, এবং হরিবংশ কল্মাষপাদের পুত্র সর্বকর্মাকে (যাকে বিষ্ণু পুরাণে কল্মাষপাদের পিতামহ বলা হয়েছে) বলা হয়েছে, তবে বিষ্ণুপুরাণ ইত্যাদির সাথে প্রজন্মের সংখ্যার বিষয়ে একমত। রামায়ণে পুত্রের নাম শঙ্খনা এবং বলে যে কল্মাষপাদ ও দশরথের মধ্যে দশ প্রজন্ম রয়েছে।\n\n\n== তথ্যসূত্র ==\n\n\n== সূত্র ==\nMani, Vettam (১৯৭৫)। Purāṇic encyclopaedia : a comprehensive dictionary with special reference to the epic and Purāṇic literature। Motilal Banarsidass। আইএসবিএন 978-0-8426-0822-0। \nMeyer, Johann (১৯৭১)। Sexual life in ancient India : a study in the comparative history of Indian culture। Motilal Banarsidass Publishers Private Ltd। আইএসবিএন 978-81-208-0638-2। \nMitchiner, John (২০০০)। Traditions of the seven Risis। Motilal Banarisdass। আইএসবিএন 978-81-208-1324-3। \nWilson, H. H. (১৮৬৬)। The Vishńu Puráńa। Trübner & CompanyBooks। সংগ্রহের তারিখ ২০১৪-০৭-১৫।"}