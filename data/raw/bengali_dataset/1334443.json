{"pageid": 1334443, "title": "ফোগাট সহোদরা", "url": "https://bn.wikipedia.org/wiki?curid=1334443", "content": "ফোগাট বোনদ্বয় হলেন ভারতের হরিয়ানার ছয় বোন, যাঁদের সবাই কুস্তিগির। তাদের জন্মের ক্রম অনুসারে, তাঁরা হলেন গীতা, ববিতা, প্রিয়াঙ্কা, রিতু, ভিনেশ এবং সঙ্গীতা। গীতা, ববিতা, রিতু ও সঙ্গীতা প্রাক্তন কুস্তিগির ও কোচ মহাবীর সিং ফোগাটের কন্যা। প্রিয়াঙ্কা ও ভিনেশ মহাবীরের দ্বারা লালিত-পালিত কন্যা, তাঁরা দুজন মহাবীরের ছোট ভাইয়ের মেয়ে, যিনি মারা যাওয়ার পর মহাবীর তাঁদের দায়িত্ব নিয়েছিলেন। মহাবীর তাঁদের ভিওয়ানি জেলার বালালি গ্রামে এই ছয়জনকে কুস্তিতে প্রশিক্ষণ দিয়েছিলেন।\nফোগাট বোনদের মধ্যে তিনজন, গীতা, ববিতা এবং ভিনেশ, কমনওয়েলথ গেমসে বিভিন্ন ওজন বিভাগে স্বর্ণপদক বিজয়ী, যেখানে প্রিয়াঙ্কা এশিয়ান চ্যাম্পিয়নশিপে রৌপ্য পদক জিতেছেন। রিতু জাতীয় চ্যাম্পিয়নশিপে একজন স্বর্ণপদক বিজয়ী এবং সঙ্গীতা বয়স-স্তরের আন্তর্জাতিক চ্যাম্পিয়নশিপে পদক জিতেছেন।\nফোগাট বোনদের সাফল্য যথেষ্ট পরিমানে গণমাধ্যমের মনোযোগ আকর্ষণ করেছিল, বিশেষ করে হরিয়ানার প্রচলিত সামাজিক সমস্যা যেমন লিঙ্গ বৈষম্য, কন্যা ভ্রূণ হত্যা এবং বাল্যবিবাহের অন্ধকারে এই বোনদ্বয় আলোক স্বরূপ। চাঁদগি রামের কন্যা, সোনিকা এবং দীপিকা, ১৯৯০-এর দশকে মেয়েদের কুস্তি করতে উৎসাহিত করার বীজ বপন করেছিলেন। তাঁদের প্রতিবেশী মহাবীর ফোগাটের কন্যারা কুস্তিতে বিপ্লব ঘটিয়েছিলেন, এবং তারপরে সাক্ষী মালিক একটি অলিম্পিক পদক জিতেছিলেন, যা মহিলাদের কুস্তির প্রতি মানসিকতায় একটি বড় পরিবর্তন এনেছিল।\n\n\n== পটভূমি ==\nমহাবীর সিং ফোগাট হরিয়ানার ভিওয়ানি জেলার বালালি গ্রামের একজন প্রাক্তন কুস্তিগির, যিনি একজন কুস্তি কোচ হয়েছিলেন। তাঁর বাবা মান সিংও একজন কুস্তিগির ছিলেন। মহাবীর এবং তার স্ত্রী দয়া কৌরের পাঁচটি সন্তান রয়েছে: কন্যা গীতা, ববিতা, রিতু ও সঙ্গীতা, এবং সর্বকনিষ্ঠ পুত্র দুষ্যন্ত। এছাড়া মহাবীরের ভাই রাজপালের কন্যা প্রিয়াঙ্কা এবং ভিনেশ তাঁদের পিতার মৃত্যুর পর মহাবীরের কাছে লালিত-পালিত হন।\nভারোত্তোলক কর্নাম মল্লেশ্বরী যখন ২০০০ সালে অলিম্পিক পদক জয়ী প্রথম ভারতীয় মহিলা হয়েছিলেন, তখন মহাবীর তাঁর কন্যাদের কুস্তিতে প্রশিক্ষণ দিতে অনুপ্রাণিত হন। তিনি তাঁর প্রশিক্ষক চাঁদগি রাম দ্বারাও প্রভাবিত ছিলেন, যিনি তাঁর নিজের কন্যাদের কুস্তি শিখিয়েছিলেন। কৌর স্মৃতিচারণায় বলেছেন, \"আমি আমার স্বামীকে বলেছিলাম যে মেয়েদের খেলাধুলায় ঠেলে না দিতে। আমি চিন্তিত ছিলাম যে তাদের কিভাবে বিয়ে হবে, কারণ পালোয়ানরা হাফপ্যান্ট পরে এবং চুল কাটে!\" তাঁর মেয়েদের প্রশিক্ষণের বিরুদ্ধে গ্রামবাসীদের বিরোধিতা প্রসঙ্গে মহাবীর বলেন, \"সবাই বলেছিল যে আমি আমার মেয়েদের প্রশিক্ষণ দিয়ে আমাদের গ্রামের লজ্জা বয়ে আনছি, কিন্তু আমি ভেবেছিলাম, একজন মহিলা যদি দেশের প্রধানমন্ত্রী হতে পারেন তবে মেয়েরা কেন কুস্তিগির হতে পারবেন না?\" তাঁর গ্রামে উপযুক্ত সুযোগ সুবিধা ছিলনা, তাঁর মেয়েরা ছেলেদের সাথে কুস্তি করত। তাই মহাবীর গীতা এবং ববিতাকে সোনিপথের স্পোর্টস অথরিটি অফ ইন্ডিয়া কেন্দ্রে নথিভুক্ত করেন।\n\n\n== বিস্তারিত ==\n\n\n== জনপ্রিয় সংস্কৃতিতে ==\n২০১৬ সালের ২৩শে ডিসেম্বর ভারতে মুক্তিপ্রাপ্ত বলিউড ফিল্ম দঙ্গল ফোগাট বোন গীতা এবং ববিতার জীবনের উপর ভিত্তি করে তৈরি। কুস্তিগির পূজা ধান্ডাকে দেখানো হয়েছিল এবং মূলত দঙ্গল- এ ববিতা ফোগাটের ভূমিকায় অভিনয় করার জন্য তাঁকে নির্বাচিত করা হয়েছিল, কিন্তু তিনি আঘাতের কারণে অভিনয় করতে পারেননি।\n\n\n== তথ্যসূত্র =="}