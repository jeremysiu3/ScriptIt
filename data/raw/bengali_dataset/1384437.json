{"pageid": 1384437, "title": "ফররুখ স্মৃতি পুরস্কার", "url": "https://bn.wikipedia.org/wiki?curid=1384437", "content": "ফররুখ স্মৃতি পুরস্কার হচ্ছে বাংলাদেশের চট্টগ্রাম সংস্কৃতি কেন্দ্র কর্তৃক প্রদত্ত একটি পুরস্কার। পুরস্কারটি ১৯৯১ সাল হতে দুই বছর পরপর প্রদান করা হচ্ছে। সাহিত্য ও অন্যান্য বিষয়ে অবদানের জন্য এ পুরস্কার প্রদান করা হয়।  \n\n\n== ইতিহাস ==\nসাংস্কৃতিক কার্যক্রমকে উন্নত করতে ১৯৮৮ সালের ৩রা জুন চট্টগ্রাম সংস্কৃতি কেন্দ্র প্রতিষ্ঠিত হয়। চট্টগ্রামের স্থানীয় নাগরিকদের নিয়ে পুরস্কারটির কমিটি গঠিত হয়ে থাকে। কবি ফররুখ আহমদের নামে পুরস্কারটি ১৯৯১ সালে সংস্থাটি ফররুখ স্মৃতি পুরস্কার দেয়া শুরু করে। প্রতি দুই বছর পরপর বিশিষ্ট অবদানের জন্য কোন জাতীয় ব্যক্তিত্ব এ পুরস্কার লাভ করেন। পুরস্কার হিসেবে পুরস্কৃত ব্যক্তিত্বকে নগদ এক লক্ষ টাকা, সম্মাননা পত্র ও সম্মাননা ক্রেস্ট দেয়া হয়।\nমানবতার মহান কবি ফররুখ আহমদ নামাংকিত ফররুখ স্মৃতি পুরস্কারে ইতোপূর্বে ভূষিত হয়েছেন কবি ও সাহিত্য সমালোচক আবদুল মান্নান সৈয়দ (১৯৯১), গবেষক ও সম্পাদক শাহাবুদ্দীন আহমদ (১৯৯৩), কবি আল মাহমুদ (১৯৯৫), কথাশিল্পী শাহেদ আলী (১৯৯৭), কথাশিল্পী আবু রুশদ (১৯৯৯), কবি ও সমালোচক সৈয়দ আলী আহসান (২০০১), কবি ও সমালোচক মোহাম্মদ মাহফুজ উল্লাহ (২০০৩), নাট্যকার ড. আসকার ইবনে শাইখ (২০০৫), ভাষাতাত্ত্বিক-গবেষক প্রফেসর ড. কাজী দীন মুহম্মদ (২০০৭), নৃ-তাত্ত্বিক মনীষা প্রফেসর ড. এবনে গোলাম সামাদ (২০০৯), সংগীত শিল্পী ও লোক সংগীতের সংগ্রাহক শিল্পী মুস্তাফা জামান আব্বাসী (২০১১) এবং সঙ্গীত গবেষক অধ্যাপক আবু জাফর (২০১৩)।\nচট্টগ্রাম সংস্কৃতি কেন্দ্র প্রবর্তিত ফররুখ স্মৃতি পুরস্কার ২০২৩ পাচ্ছেন ‘ঝিলাম নদীর দেশ’ রচয়িতা প্রখ্যাত ভ্রমণকাহিনী লেখক কবি ও কথাশিল্পী বুলবুল সরওয়ার। ইতিহাসনির্ভর ভ্রমণ কাহিনীতে বৈশ্বিক চিন্তার শৈল্পিক অবতারণা, কাব্য, কথাসাহিত্য ও অনুবাদ চর্চায় ঐতিহ্যানুসন্ধান, লালন এবং মরমে পৌঁছানোর অনন্য দক্ষতার স্বীকৃতিস্বরূপ তাঁকে এ পুরস্কার প্রদান করার সিদ্ধান্ত নিয়েছে চট্টগ্রাম সংস্কৃতি কেন্দ্র।\n\n\n== তথ্যসূত্র =="}