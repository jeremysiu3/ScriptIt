{"pageid": 1055984, "title": "জামেয়া মাদানিয়া ইসলামিয়া", "url": "https://bn.wikipedia.org/wiki?curid=1055984", "content": "জামেয়া মাদানিয়া ইসলামিয়া, কাজির বাজার, সিলেট (সংক্ষেপে কাজির বাজার মাদ্রাসা) সিলেটের কাজির বাজার এলাকায় অবস্থিত একটি কওমি মাদ্রাসা। দারুল উলুম দেওবন্দের মূলনীতিকে সামনে রেখে ধর্মীয় ও আধুনিক শিক্ষার সমন্বয়ে ১৯৭৪ সালের ৫ জুন সিলেটের সুরমা নদীর তীর ঘেষে ছোট্ট ডালিম গাছের নিচে এই মাদ্রাসার গোড়াপত্তন করেন বিখ্যাত আলেম হাবিবুর রহমান। শিক্ষা কার্যক্রম দ্রুত বিস্তারের কারণে ছাত্র সংকুলান না হওয়ায় ১৯৭৯ সালে তৎকালীন সিলেট পৌরসভা কর্তৃক দানকৃত প্রায় এক একর জমির উপর বর্তমান মাদ্রাসাটি স্থানান্তর করা হয়।\nবিশ্ববিদ্যালয়ের আদলে কওমি মাদ্রাসায় ছাত্র সংসদ প্রতিষ্ঠাসহ নানারকম সংস্কার কার্যক্রম পরিচালনা করে মাদ্রাসাটি, যা কওমি মাদ্রাসায় পূর্বে ছিল না। এই কারণে প্রথম দিকে সমালোচনা হলেও পরবর্তীতে তা বিভিন্ন মাদ্রাসায় অনুসরণ করা হয়। তসলিমা নাসরিন বিরোধী আন্দোলন সহ দেশের বিভিন্ন আন্দোলন-সংগ্রামের সাথে মাদ্রাসাটির নাম ওতপ্রোতভাবে জড়িত। ১৯৮২ সালে কানাইঘাটের বিখ্যাত মুহাদ্দিস মাওলানা মুহাম্মাদ ইসহাককে শায়খুল হাদিস হিসেবে নিয়ােগ দেওয়ার পর এখানে দাওরায়ে হাদিস (মাস্টার্স) চালু হয়। ২০১৬ সালে এই মাদ্রাসার শিক্ষক সংখ্যা ছিল ৫৪ জন, ছাত্র সংখ্যা ১২৫০ এবং কর্মচারী ৩৫।\n\n\n== আরও দেখুন ==\nদেওবন্দি\nকওমি মাদ্রাসা\nদারুল উলুম দেওবন্দ\nআল জামিয়া আল ইসলামিয়া পটিয়া\nবাংলাদেশের কওমি মাদ্রাসার তালিকা\n\n\n== তথ্যসূত্র =="}