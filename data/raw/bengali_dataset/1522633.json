{"pageid": 1522633, "title": "ইসলামের বিরুদ্ধে যুদ্ধ বিতর্ক", "url": "https://bn.wikipedia.org/wiki?curid=1522633", "content": "ইসলামের বিরুদ্ধে যুদ্ধ বা ইসলামের বিপক্ষে লড়াই (ইংরেজি: War on Islam; আরবি: الحرب علي الاسلام) হলো এমন একটি শব্দাংশ, যা সামরিক, অর্থনৈতিক, সামাজিক ও সাংস্কৃতিক ক্ষেত্রে ব্যবহার করে ইসলামি সমাজ ব্যবস্থার ক্ষতি, দুর্বল বা ধ্বংস করার সমন্বিত প্রচেষ্টাকে বর্ণনা করতে ব্যবহৃত হয়। এটি সন্ত্রাসবাদের বিরুদ্ধে যুদ্ধের অজুহাতে ইসলামি বিশ্বে আক্রমণ ও হস্তক্ষেপ করা বা ইসলাম সম্পর্কে সমাজে নেতিবাচক ধারণা তৈরির লক্ষ্যে মিডিয়ার অপপ্রচারকে বুঝাতেও ব্যবহৃত হয়। ইসলামের বিরুদ্ধে যুদ্ধ ধারণাটি বিশেষ করে ইসলামপন্থী গোষ্ঠীগুলোর মধ্যে জনপ্রিয়, যারা বিশ্বাস করেন যে অমুসলিমরা; বিশেষত পশ্চিমা বিশ্ব ও কথিত ভুয়া মুসলিমরা ইসলামের বিরুদ্ধে ষড়যন্ত্র করছে। এই ধারণাটি আধুনিকীকরণ, ধর্মনিরপেক্ষতা ও আন্তর্জাতিক রাজনীতির পরিবর্তন সম্পর্কিত নানা বিষয়কে কেন্দ্র করে গড়ে উঠেছে। তবে ক্রুসেডকে প্রায়শ এর সূচনা বিন্দু হিসাবে বিবেচনা করা হয়।\nঅনেক ইসলামপন্থী ব্যক্তিত্ব; যেমন: সাইয়্যেদ কুতুব, রুহুল্লাহ খোমেনী, আনোয়ার আল-আওলাকি, ওসামা বিন লাদেন, চেচেন মুজাহিদ ডোক্কা উমারভ, ধর্মগুরু আনজেম চৌধুরী  ও ফোর্ট হুড গণহত্যার মূলহোতা নিদাল হাসান, আইমান আল জাওয়াহিরি, আবু মুসয়াব আস সুরি, আবু মুসাব আল জারকাভির  মতো ব্যক্তিরা নিজেদের বক্তব্য ও রচনার মাধ্যমে ধারণাটি প্রচার করেছেন। এছাড়াও এটি আল-কায়েদা ও ইসলামিক স্টেট অফ ইরাক অ্যান্ড দ্য লেভান্টের প্রচারণায়ও ব্যবহৃত হয়েছে।  ইসলামের বিরুদ্ধে যুদ্ধের ধারণাটি মূলত ১৯৯০-এর দশকে ইসলামপন্থী বক্তব্য ও বাগ্মিতার অংশ হিসেবে আত্মপ্রকাশ করে এবং ২০০১ সালের পর এটি ষড়যন্ত্র তত্ত্ব হিসেবে জনপ্রিয়তা লাভ করে। \nজনাথন শ্যাঞ্জার নামের একজন বিশ্লেষক মনে করেন যে, ১৭শ শতকে পশ্চিমাদের সামরিক শক্তির উত্থানের ফলে মুসলমানদের মধ্যে পশ্চিমাদের প্রতি উদাসীন দৃষ্টিভঙ্গি উদ্বিগ্ন বিরূপতায় পরিণত হয়। তবে পশ্চিমা ঔপনিবেশিক যুগের অবসানের পরে অমুসলিমদের প্রতি ক্ষোভ এবং মুসলিম দেশগুলোর সরকারগুলোর প্রতি অসন্তোষের মূল কারণ হিসেবে পশ্চিমা সংস্কৃতি, প্রযুক্তি, অর্থনীতি, রাজনীতি ও জীবনধারার ক্রমাগত প্রভাব বিস্তারকে দায়ী করা হয়। তাদের এই অনুভূতি ইসলামের অতীতের গৌরবোজ্জ্বল শাসন ব্যবস্থায় ফিরে যাওয়ার আকাঙ্ক্ষা থেকে উদ্ভূত হয়েছে বলে অনেকে ধারণা করেন। \n\n\n== ব্যবহার ==\nমুসলিম সমাজব্যবস্থার বিরুদ্ধে পশ্চিমা বিশ্বের ব্যাপক বিদ্বেষপূর্ণ ষড়যন্ত্রের অভিযোগ উত্থাপন করেছিলেন, এমন প্রভাবশালী ইসলামপন্থীরা হলেন:\n\n\n=== সাইয়্যেদ কুতুব ===\nমুসলিম বাদ্রারহুডের সাংগঠনিক ও আদর্শিক পটভূমি থেকে উত্থিত সম্ভবত সবচেয়ে প্রভাবশালী ইসলামপন্থী লেখক হলেন সাইয়্যিদ কুতুব, যাকে প্রায় ইসলামপন্থী জিহাদি সংগঠন আল কায়েদার ধারণার রূপকার বলা হয়। তিনি উল্লেখ করেছিলেন যে, পশ্চিমা বিশ্ব কেবল ইসলামের বিরোধিতাই করে না; বরং তারা এর বিরুদ্ধে ষড়যন্ত্রও করছে। ১৯৬৪ সালে প্রথম প্রকাশিত তার ইসলামী সমাজ বিপ্লবের ধারা বইটিতে তিনি লেখেন:\n\nপশ্চিমা চিন্তাধারা ... সকল ধর্মের প্রতি শত্রুতা পোষণ করে; বিশেষ করে ইসলামের প্রতি তাদের শত্রুতা আরও বেশি। ইসলামের প্রতি এই শত্রুতা বিশেষভাবে প্রকট এবং এটি একটি সুপরিকল্পিত পরিকল্পনার ফলাফল, যার উদ্দেশ্য প্রথমে ইসলামী বিশ্বাসের ভিত্তিকে নাড়া দেওয়া এবং তারপর ধীরে ধীরে মুসলিম সমাজের কাঠামো ভেঙে ফেলা।\nঅলিভিয়ার রয় কুতুবের মনোভাবকে পশ্চিমের প্রতি \"চরম ঘৃণা ও অবজ্ঞা\" বলে বর্ণনা করেছেন। তিনি অভিযোগ করেছেন যে, মুসলিম চিন্তাবিদদের মধ্যে ষড়যন্ত্র তত্ত্বের প্রতি অতিরিক্ত নির্ভরতা তাদের নিজস্ব রাজনৈতিক চিন্তাধারাকে অচল করে দিচ্ছে।\nকুতুবের ভাবধারার অনুসারী প্রাথমিক বইগুলির মধ্যে একটি হল 'কাদাত আল-গারব ইয়াকুলুন: দাম্মিরু আল-ইসলাম, উবিদু আহলাহু (অনু.পশ্চিমা নেতারা বলছেন: ইসলাম ধ্বংস করো, এর অনুসারীদের নিশ্চিহ্ন করো), যা ১৯৭৭ সালে জালাল আলাম রচনা করেছিলেন।\n\n\n=== আয়াতুল্লাহ খোমেনি ===\n১৯৭৯ সালের ইরানি বিপ্লবের শিয়া ইসলামপন্থী নেতা এবং ইসলামী প্রজাতন্ত্র ইরানের প্রতিষ্ঠাতা আয়াতুল্লাহ রুহুল্লাহ খোমেনি ব্যাপক প্রচার করেছেন যে, পশ্চিমা সাম্রাজ্যবাদীরা বা নব্য সাম্রাজ্যবাদীরা মুসলমানদের দুর্দশাগ্রস্ত করতে এবং তাদের ও দেশের সম্পদ লুণ্ঠন করতে চেয়েছিল। এর জন্যে প্রথমে ইসলামকে দুর্বল করতে হয়েছিল; কারণ ইসলাম এই চুরি ও কৃপণতার পথে বাধা হয়ে দাঁড়িয়েছিল। খোমেনি দাবি করেন যে, এই কথিত পশ্চিমা ষড়যন্ত্র সাম্প্রতিক; নয় বরং শত শত বছরের পুরনো।\n\n[ইউরোপীয়রা] নিজেরাও ইসলাম ও মুসলমানদের শক্তি সম্পর্কে জানে। কারণ এটি একসময় ইউরোপের কিছু অংশ শাসন করেছিল এবং তারা জানে যে, প্রকৃত ইসলাম সর্বদা তাদের আধিপত্যের বিরোধিতা করে। (...) তাই শুরু থেকেই তারা ইসলামকে অবমাননা করে নিজেদের পথ থেকে এই বাধা অপসারণের চেষ্টা করেছে (...)। তারা বিদ্বেষপূর্ণ প্রচারণার আশ্রয় নিয়েছে (...)।তারা বিদ্বেষপূর্ণ প্রচারণার আশ্রয় নিয়েছে (...)।সাম্রাজ্যবাদের দালালরা ইসলামী বিশ্বের প্রতিটি কোণে তাদের অপপ্রচারের মাধ্যমে আমাদের যুবসমাজকে আমাদের থেকে দূরে সরিয়ে নিতে ব্যস্ত। ওরা ইসলামকে ধ্বংস করছে! সাম্রাজ্যবাদীদের পক্ষ থেকে প্রেরিত বিদেশী এবং তাদের দ্বারা নিযুক্ত স্থানীয় উভয় এজেন্টই ইরানের প্রতিটি গ্রাম ও অঞ্চলে ছড়িয়ে পড়েছে এবং আমাদের শিশু এবং তরুণদের বিপথে নিয়ে যাচ্ছে।\n\n\n=== ওসামা বিন লাদেন ===\nসালাফি দৃষ্টিকোণ থেকে ওসামা বিন লাদেন তার প্রায় সমস্ত লিখিত বা রেকর্ড করা বার্তায় কথিত এই যুদ্ধের উপর জোর দেন এবং মুসলমানদের তার বিরুদ্ধে অস্ত্র ধারণের আহ্বান জানান। ১৯৯৮ সালে তার ফতোয়ায় তিনি ঘোষণা করেন যে, মার্কিন ও তাদের মিত্রদের –বেসামরিক ও সামরিক–হত্যা করা প্রতিটি মুসলিমের জন্য একটি ব্যক্তিগত কর্তব্য এবং তারা এটি যেকোন দেশে করতে পারে। বিন লাদেন নিজের ফতোয়ায় এর তিনটি কারণ উল্লেখ করেছেন: সৌদি আরবে মার্কিন সেনাদের উপস্থিতি, মার্কিন-সমর্থিত নিষেধাজ্ঞার পর ইরাকে শিশুমৃত্যু বৃদ্ধি ও ইস্রায়েলকে মার্কিন সহায়তা।মার্কিন দ্বারা সংঘটিত এই সমস্ত অপরাধ ও পাপ আল্লাহ, তাঁর রাসূল ও মুসলিমদের বিরুদ্ধে স্পষ্ট যুদ্ধ ঘোষণা। মুসলিম বিশ্বের বিরুদ্ধে ইহুদি-খ্রিস্টানদের এই ভয়াবহ অভিযানে–যা আগে কখনও দেখা যায়নি– নিঃসন্দেহে বলা যায় যে, শত্রুকে প্রতিহত করার জন্য মুসলিমদের অবশ্যই সম্ভাব্য সকল শক্তি প্রস্তুত করতে হবে (...)। প্রতিদিন পূর্ব থেকে পশ্চিমে আমাদের ১২০ কোটি মুসলিম উম্মাহকে হত্যা করা হচ্ছে (...)।  আমরা (...) এসব ঘটনাকে বিচ্ছিন্ন ঘটনা হিসেবে দেখি না, বরং ষড়যন্ত্রের একটি দীর্ঘ শৃঙ্খলের অংশ হিসেবে দেখি; এটি নিশ্চিহ্ন করার যুদ্ধ (...)।  পশ্চিমারা (...) অন্যদের বিশ্বাস বা অনুভূতিকে সম্মান করতে পারবে না। (...) তারা আল্লাহর জন্য জিহাদ করা অথবা নিজের বা নিজের দেশকে রক্ষা করাকে সন্ত্রাসী কর্মকাণ্ড হিসেবে বিবেচনা করে।  \n\n\n== ইসলামবিরোধী যুদ্ধ সংক্রান্ত অভিযোগ ==\n\nরাইস বিশ্ববিদ্যালয়ের ধর্মীয় ইতিহাসের অধ্যাপক ডেভিড বি. কুকের মতে, ইসলামের বিরুদ্ধে এই যুদ্ধের ধারণা অনেকের কাছে কিছু হাদীস থেকে উৎসারিত হতে পারে। একটি বহুল পরিচিত হাদীসকে কেন্দ্র করে এ বিশ্বাস গড়ে উঠেছে বলে ধারণা করা হয়, যা সাহাবি \"সাওবানের বর্ণনা\" হিসেবে পরিচিত। “আল্লাহর রাসূল বলেন: অচিরেই বিভিন্ন জাতিগোষ্ঠী তোমাদের (মুসলিমদের) বিরুদ্ধে একত্রিত হবে— যেমন ক্ষুধার্তরা একটি হাঁড়ির চারপাশে জড়ো হয়। আমরা জিজ্ঞেস করলাম: হে আল্লাহর রাসূল, সেদিন কি আমরা সংখ্যায় কম হব? তিনি বললেন: না, বরং তোমরা সংখ্যায় অনেক বেশি হবে; কিন্তু তোমরা হবে পানির জোয়ারে ভেসে যাওয়া আবর্জনার মতো — যার কোনো ওজন নেই। কারণ শত্রুদের অন্তর থেকে তোমাদের প্রতি ভয় দূর করে দেওয়া হবে এবং তোমাদের অন্তরে হবে ওয়াহন (দুর্বলতা) ঢুকিয়ে দেওয়া। আমরা বললাম: হে আল্লাহর রাসূল, ওয়াহন বলতে আপনি কী বোঝাচ্ছেন? তিনি বললেন: দুনিয়ার প্রতি ভালোবাসা ও মৃত্যুভয়\"।  কুকের মতে, ইসলামি সমাজ ব্যবস্থা ধ্বংস করার জন্য পশ্চিমাদের একটি সুপরিকল্পিত ষড়যন্ত্র রয়েছে — এই বিশ্বাস বৈশ্বিক জিহাদি গোষ্ঠীসমূহের মনোজগতে গভীরভাবে প্রোথিত। এটি এমন ধারণা, যা জিহাদিদের মধ্যে ঐক্যের সূত্র তৈরি করে। তিনি আরও বলেন, এই বিশ্বাস জিহাদি মুসলমানদের এমন উপসংহারে নিয়ে যায়, যা ইসলামের মূল শিক্ষা থেকে সম্পূর্ণ বিচ্যুত। \n\n\n=== ইসলাম-বিদ্বেষের পশ্চিমা সমর্থন ===\nইসলামবিরোধী মনোভাবকে মূলত পশ্চিমা সমাজের অন্তর্নিহিত বৈশিষ্ট্য হিসেবে যারা ব্যাখ্যা করেন, তাদের মধ্যে রয়েছেন ইতিহাসবিদ রজার সেভরি ও বোস্টনের লেখক জেমস ক্যারল। সেভরি’র মতে, ইসলাম যখন ইউরোপের দিকে অগ্রসর হচ্ছিল (উমাইয়া খিলাফত ৭৩২ সালে ট্যুরসের যুদ্ধে পরাজয়ের আগ পর্যন্ত উত্তর ফ্রান্স পর্যন্ত পৌঁছে গিয়েছিল; উসমানীয়রা ১৫২৯ ও ১৬৮৩ সালে ভিয়েনা অবরোধ করে), তখন খ্রিস্টান জগত ইসলামকে হুমকি হিসেবে দেখেছিল। এর ফলে তৎকালীন খ্রিস্ট রাজারা ইসলামকে দোষারোপ করে খ্রিস্টধর্মকে ইসলামের শত্রুতে পরিণত করেছিল; যদিও উভয় ধর্মই ঐশী এবং শান্তিপূর্ণ সহাবস্থানের শিক্ষা দেয়।   \n\n\n=== ক্রুসেডের উত্তরাধিকার ===\nএই ধারণার সমর্থক ইসলামপন্থীরা প্রায়ই ক্রুসেড ও ইউরোপীয় উপনিবেশবাদের দিকে ইঙ্গিত করে বলেন যে, এটি ছিল মুসলমানদের জীবনধারা ধ্বংসের এক সুদূরপ্রসারী প্রচেষ্টা। উদাহরণস্বরূপ, সাইয়েদ কুতুব বিশ্বাস করতেন, পশ্চিমাদের উদ্দেশ্য ছিল ইসলামি বিশ্বাসের ভিত নাড়িয়ে দেওয়া। তার মতে, মধ্যযুগীয় খ্রিস্টান ক্রুসেড কোনো রাজনৈতিক সাম্রাজ্যবাদ ছিল না, বরং আধুনিক সাম্রাজ্যবাদ সেই পুরোনো ক্রুসেডের একটি নতুন রূপ, যার মাধ্যমে মুসলিম ভূমিগুলিকে পুনরায় দখল করার প্রচেষ্টা চালানো হয়েছে।  সেভরি লিখেছেন: “তাই আশ্চর্যের কিছু নেই যে, মধ্যযুগীয় ধারণার সঙ্গে উনিশ শতকের খ্রিস্টান মিশনারিদের বক্তব্যে একটি গভীর সাদৃশ্য দেখা যায়। যেমন মধ্যযুগে অনেক খ্রিস্টান বিশ্বাস করত যে, নবী মুহাম্মদের দোষ এতটাই প্রকট যে, তাঁর সম্পর্কে যত খারাপ কথা বলা হোক না কেন, তা কমই হবে। এই মানসিকতারই প্রতিফলন পাওয়া যায় ১৯ শতকের সেসব মিশনারি পুস্তিকায়, যেখানে ভারতীয় মুসলমানদের আহ্বান জানানো হয়েছিল যে, তারা যেন তাদেরকে শেখানো সেই 'ভ্রান্ত ধর্ম' ত্যাগ করে।\nএমনকি সেই সময়কার বক্তব্য ও মনোভাবেও প্রাচীন ক্রুসেড-আন্দোলনের প্রতিধ্বনি শোনা যায়। উদাহরণস্বরূপ, যখন ১৮৩০ সালে ফরাসিরা আলজেরিয়া দখল করে, তখন তারা ঘোষণা দেয় যে, এটি ‘খ্রিস্টান বিশ্বের সর্বোচ্চ কল্যাণের’ উদ্দেশ্যেই করা হয়েছে। একিভাবে স্ট্র্যাটফোর্ড ক্যানিং যেভাবে উসমানীয় সাম্রাজ্যকে 'সমস্যা' হিসেবে চিহ্নিত করে তার সমাধান হিসেবে পরামর্শ দিয়েছিলেন যে, উসমানীয় সাম্রাজ্যকে আধুনিক ইউরোপের অন্তর্ভুক্ত করা উচিত—তাও যেন খ্রিস্টানদের তত্ত্বাবধানে হয়।\n\n১৮৮১ সালে যখন ফরাসিরা তিউনিসিয়া আক্রমণ করে, তখনও তারা এই সামরিক পদক্ষেপকে একটি পবিত্র কর্তব্য হিসেবে বিবেচনা করে; যেন এটি এমন এক ‘উন্নততর সভ্যতার ঋণ, যা তারা পশ্চাদপদ জাতিগুলোর ওপর পরিশোধ করছে’। \n\n\n=== আফগান যুদ্ধে “ক্রুসেড” শব্দের ব্যবহার ===\n\n২০০১ সালের ১৬ সেপ্টেম্বর মার্কিন প্রেসিডেন্ট জর্জ ডব্লিউ বুশ আফগানিস্তানে মার্কিন আগ্রাসনকে ক্রুসেড হিসেবে উল্লেখ করে বলেন, “এই ক্রুসেড, এই সন্ত্রাসের বিরুদ্ধে যুদ্ধ দীর্ঘ হবে। তাই মার্কিন জনগণকে ধৈর্য ধরতে হবে। আমিও ধৈর্য ধরব। \nইতিহাসবিদ বার্নার্ড লুইস মনে করেন, ক্রুসেডারদের উদ্দেশ্য শুধুই ইসলামবিরোধিতা ছিল না; বরং তারা খ্রিস্টধর্মের সেসব ভূমি ফিরে পেতে চেয়েছিল, যেখানে যিশু বাস করতেন; শিক্ষা দিতেন এবং তিনি মৃত্যুবরণ করেছিলেন। চার শতাব্দীরও কম সময় আগে আরব-মুসলিমরা এই অঞ্চলগুলি জয় করে। লুইস আরও বলেন, মুসলিম ঐতিহাসিকরা সেভাবে ক্রুসেডারদের আগমন বা উদ্দেশ্য নিয়ে আগ্রহ দেখাননি—বরং তারা তাদের কেবল ‘ফ্রাঙ্ক’ বা ‘অবিশ্বাসী’ বলে সম্বোধন করে ক্ষান্ত হয়েছেন। তাদের আগমন বা প্রস্থান নিয়ে খুব বেশি কৌতূহল তারা দেখাননি।  \n\n\n=== আধুনিক যুগের ঘটনাবলি ===\n\nইসলামের বিরুদ্ধে এই \"যুদ্ধ\" চালানোর অভিযোগ যে সকল শক্তির বিরুদ্ধে উত্থাপিত হয়েছে, তাদের মধ্যে উল্লেখযোগ্য হলো পাশ্চাত্য শক্তিগুলো (বিশেষ করে যুক্তরাষ্ট্র), পাশ্চাত্যঘেঁষা মুসলিম রাষ্ট্রসমূহ; যেমন—জর্ডান, মিশর, সৌদি আরব, কুয়েত, কাতার, সংযুক্ত আরব আমিরাত, বাহরাইন, ওমান এবং পাকিস্তান। পাশাপাশি কিছু অমুসলিম ও অপাশ্চাত্য রাষ্ট্র; যেমন—ইসরায়েল (ইসরায়েলি-ফিলিস্তিনি সংঘাত), মিয়ানমার (রোহিঙ্গা গণহত্যা), সার্বিয়া (বসনীয় গণহত্যা), রাশিয়া (চেচনিয়া যুদ্ধ) , ভারত (কাশ্মীর সংকট) ও সাম্প্রতিককালে চীনও (শিনজিয়াং সংকট) এসব অভিযোগের আওতায় পড়েছে। ওসামা বিন লাদেন এক ভাষণে উল্লেখ করেছেন, “জাতিসংঘ আজ থেকে অর্ধশতাব্দী আগেই একটি প্রস্তাব পাস করে মুসলিম কাশ্মীরকে স্বাধীনতার অধিকার দিয়েছিল। অথচ ক্রুসেডারদের নেতা জর্জ বুশ ঘোষণা করেছেন, তিনি তার ধর্মান্তরিত এজেন্টকে ( পাকিস্তানের প্রেসিডেন্ট পারভেজ মুশাররফ) কাশ্মীরি মুজাহিদদের ঘাঁটি বন্ধ করার আদেশ দেবেন। এটি প্রমাণ করে, এটি আসলে মুসলমানদের বিরুদ্ধে একটি যৌথ ইহুদি-হিন্দু যুদ্ধ।” \nএছাড়া পশ্চিমা শক্তি দ্বারা ফিলিস্তিন ভূখণ্ডে ইস্রায়েলি দখলদারিত্বকে সমর্থনকে বিশেষভাবে ইসলামবিরোধী যুদ্ধের অংশ হিসেবে চিহ্নিত করা হয়েছে। ওসামা বিন লাদেন বলেন, “পশ্চিমা বিশ্ব সমর্থিত গণতান্ত্রিকভাবে নির্বাচিত হামাস সরকারকে অস্বীকার করাই প্রমাণ করে যে, পশ্চিমারা ফিলিস্তিনিদের বিরুদ্ধে অবিচার, আগ্রাসন ও বিদ্বেষ বহাল রেখেছে।” \nদ্য ওয়ার অন ইসলাম গ্রন্থের ভারতীয় মুসলিম লেখক এনভার মাসুদ বলেন, “যুক্তরাষ্ট্রে মুসলমানদের কোনো উচ্চপর্যায়ের নীতিনির্ধারণী অথবা গণমাধ্যমে পদ নেই; অথচ মার্কিন ইহুদিরা প্রায় প্রতিটি আরব-ইসরায়েল নীতি-সম্পর্কিত পদে নিয়োজিত।” ওসামা বিন লাদেন ভারতের কাশ্মীর দখলকেও এক ধরনের “ইহুদি-হিন্দু যুদ্ধ” হিসেবে অভিহিত করেছেন। \nআধুনিক যুগে ইসলামের ওপর আক্রমণের উদাহরণ হল, মিডিয়ায় ইসলাম ধর্মের নেতিবাচক উপস্থাপন এবং সন্ত্রাসবিরোধী যুদ্ধ বা \"ওয়ার অন টেরর\"।  কখনো কখনো এসব অভিযোগে মুসলমানদেরও জড়ানো হয়েছে এবং তাদের মুরতাদ বা ধর্মত্যাগী বলে অভিযুক্ত করা হয়েছে। আয়াতুল্লাহ খোমেনি বলেন, \"পুঁজিবাদের দালালরা\" ( পাশ্চাত্যপন্থী ধর্মনিরপেক্ষ মুসলিমরা) মুসলিম বিশ্বের প্রতিটি কোণায় তরুণদের বিভ্রান্ত করতে ব্যস্ত। তারা মিথ্যা প্রচারণার মাধ্যমে ইসলামের ক্ষতি করে চলেছে।”   \n২০১৬ সালে যুক্তরাষ্ট্রের জাতীয় নিরাপত্তা উপদেষ্টা বলেন, “আমরা একটি নতুন মতবাদের মুখোমুখি হয়েছি; যেমন আমরা একসময় নাৎসিবাদ, ফ্যাসিবাদ, সাম্রাজ্যবাদ ও কম্যুনিজমের মুখোমুখি হয়েছিলাম। সেই মতবাদটি হল ইসলামের বিরুদ্ধে যুদ্ধ এবং এটি পৃথিবীর ১.৭ বিলিয়ন মানুষের মধ্যে একটি বিষাক্ত ক্যান্সারের মতো, যাকে অপসারণ করতেই হবে। \n২০০৫ সালের দিকে ডেনীয় কার্টুন বিতর্কের সময় ডেনমার্কের একটি পত্রিকায় নবী মুহাম্মদের ব্যঙ্গচিত্র প্রকাশিত হওয়ার পর সিরিয়ায় ডেনমার্ক ও নরওয়ের দূতাবাসে আগুন দেয়া হয়। ওসামা বিন লাদেন এই ঘটনাকে ইহুদি-ক্রুসেডার যুদ্ধের অংশ হিসেবে উল্লেখ করেন।  এক অডিও বার্তায়    তিনি বলেন, “তোমরা নিজেদের অবিশ্বাসের সীমা ছাড়িয়ে গিয়েছ; তোমরা বিতর্ক বা যুদ্ধের শিষ্টাচারও মানো না এবং তোমরা নবীর অপমানসূচক কার্টুনও প্রকাশের মত জঘন্য কাজও করেছ।” তিনি এটিকে “মুসলিম গ্রামবাসীদের উপর পশ্চিমাদের বোমা হামলার চেয়েও বড় ও ভয়াবহ ঘটনা” হিসেবে বর্ণনা করেন। \nইরানের সর্বোচ্চ নেতা আয়াতুল্লাহ আলী খোমেনি এই বিতর্ককে “ইহুদি ষড়যন্ত্র” বলে অভিহিত করেন।  ফিলিস্তিনি দূতও অভিযোগ করেন যে, ইসরায়েলের লিকুদ পার্টি এই ব্যঙ্গচিত্রকে বিশ্বজুড়ে ছড়িয়ে দেয়ার পরিকল্পনা করেছিল, যেন পশ্চিমা বিশ্ব ও মুসলিম বিশ্বের মধ্যে দ্বন্দ্ব সৃষ্টি হয়।  \nএছাড়াও আইএস নেতা আবু বকর আল-বাগদাদির নিহত হওয়ার পর জর্দানের একটি পত্রিকায় একজন বিশ্লেষক লিখেন, আল-বাগদাদি আসলে ইসরায়েলি গোয়েন্দা সংস্থা মোসাদের একজন এজেন্ট ছিলেন, যাকে ইসলামকে কলুষিত করার জন্যই প্রশিক্ষণ দেয়া হয়েছিল। \n\n\n=== গণমাধ্যম ===\n\nযুক্তরাষ্ট্রের জর্জিয়া ও আলাবামা বিশ্ববিদ্যালয় এক যৌথ গবেষণায় \"সন্ত্রাসী হামলার\" সংবাদ পরিবেশন সম্পর্কে একটি তুলনামূলক বিশ্লেষণ চালায়। এই গবেষণায় দেখা যায় যে, ইসলামি চরমপন্থীদের দ্বারা সংঘটিত হামলাগুলোর প্রতি গণমাধ্যমের মনোযোগ অন্যান্য (অমুসলিম বা শ্বেতাঙ্গ) হামলাকারীর তুলনায় প্রায় ৩৫৭% বেশি। অমুসলিম অথবা অজ্ঞাত ধর্মের ব্যক্তিদের হামলার ঘটনা গড়ে ১৫টি শিরোনাম পায় এবং মুসলিমদের হামলা পায় গড়ে ১০৫টি শিরোনাম পায়। এই গবেষণাটি ২০০৫ থেকে ২০১৫ সাল পর্যন্ত যুক্তরাষ্ট্রে সংঘটিত সন্ত্রাসী হামলাসংক্রান্ত সংবাদ প্রতিবেদন বিশ্লেষণের উপর ভিত্তি করে তৈরি করা হয়েছিল। \n\n\n== প্রতিক্রিয়া ==\nঅমুসলিম পশ্চিমা বিশ্বে আলোচিত ইসলামের বিরুদ্ধে যুদ্ধ নিয়ে প্রতিক্রিয়া বিভিন্ন ধরনের হয়েছে। কোনো কোনো পশ্চিমা রাজনৈতিক নেতা এই অভিযোগকে ভিত্তিহীন বলে উড়িয়ে দিয়েছেন; তবে তারা এই \"যুদ্ধ\" নিয়ে মুসলিমদের ভয়-আশঙ্কাকে গুরুত্ব দিয়েছেন এবং নিজেদের রাজনৈতিক বক্তব্য ও সিদ্ধান্ত গ্রহণে সেই দিকটি মাথায় রেখেছেন—যেমন মুসলিমদের প্রতি বিদ্বেষমূলক বক্তব্যকে নিন্দা জানানো। \nঅন্যদিকে কিছু অমুসলিম মত প্রকাশ করেছেন যে, আসলে ধর্মীয় যুদ্ধ যদি কোথাও ঘটে থাকে, তাহলে সেটি মুসলিমদের পক্ষ থেকেই অমুসলিমদের বিরুদ্ধে পরিচালিত হচ্ছে। \n\n\n=== মার্কিন রাজনীতিতে প্রতিক্রিয়া ===\n\nইসলামি জিহাদিদের দ্বারা পরিচালিত হামলার পরে প্রেসিডেন্ট বারাক ওবামা ( সান বার্নার্ডিনো হামলার পর) ও জর্জ ডব্লিউ বুশ (৯/১১ হামলার পর) প্রকাশ্যে বলেন যে, যুক্তরাষ্ট্র ইসলাম ধর্মের বিরুদ্ধে যুদ্ধ করছে না। বরং বুশ বলেন, যুক্তরাষ্ট্র \"অশুভ শক্তির বিরুদ্ধে যুদ্ধ করছে\" এবং ওবামা বলেন যে, তারা যুদ্ধ করছে এমন লোকদের বিরুদ্ধে, যারা ইসলামকে বিকৃতভাবে উপস্থাপন করছে। \nতৎকালীন রিপাবলিকান প্রেসিডেন্ট প্রার্থী ডোনাল্ড ট্রাম্প প্রস্তাব দেন, যতক্ষণ না প্রশাসন নিশ্চিত হতে পারে কী হচ্ছে, ততক্ষণ বিদেশি মুসলিমদের যুক্তরাষ্ট্রে প্রবেশ করতে দেওয়া উচিত নয়।  এর প্রতিক্রিয়ায় রিপাবলিকান সিনেটর লিন্ডসে গ্রাহাম বলেন, ডোনাল্ড ট্রাম্প এমন একটি কাজ করতে চাইছেন, যা কখনো করা যাবে না; তিনি পুরো ইসলাম ধর্মের বিরুদ্ধেই যুদ্ধ ঘোষণা করেছেন। আমাদের বিশ্বব্যাপী সকল মুসলিম বন্ধুর প্রতি—যেমন জর্ডানী রাজা ও মিশরের রাষ্ট্রপতি—আমরা দুঃখিত; ট্রাম্প আমাদের প্রতিনিধিত্ব করেন না।” \nআরেকটি প্রতিক্রিয়া ছিল সমকামী সম্প্রদায়ভিত্তিক সংবাদপত্র ওয়াশিংটন ব্লাডের, যারা একটি পূর্ণপাতার শিরোনামে লেখে: “সমস্ত মুসলিমদের উদ্দেশে: ট্রাম্প আমাদের হয়ে কথা বলেন না।” \nহোয়াইট হাউসের সাবেক প্রধান প্রকৌশলবিদ স্টিভ ব্যাননের বিরুদ্ধেও ইসলাম-বিরোধী যুদ্ধ উসকে দেওয়ার অভিযোগ তোলা হয়েছে। কারণ তিনি বলেন, যুক্তরাষ্ট্রে মুসলিমরা \"একটি পঞ্চম স্তম্ভ\" বা অভ্যন্তরীণ শত্রু হিসেবে রয়েছে, যাদের দ্রুতই মোকাবেলা করা দরকার। তিনি ইসলামকে একটি \"বশ্যতা স্বীকারের ধর্ম\" হিসেবে আখ্যা দেন, যার বিপরীতে পাশ্চাত্যের \"আলোকিত ইহুদি-খ্রিষ্টীয় সংস্কৃতি\" দাঁড়িয়ে আছে। \nব্রুকিংস ইনস্টিটিউশনের গবেষক মাজিয়া আফজাল ২০১৬ সালের আগস্টে লেখেন, ডোনাল্ড ট্রাম্প যখন আমেরিকার বিরুদ্ধে ইসলামের যুদ্ধের অভিযোগ তোলেন, তখন তা আইএসের মতো গোষ্ঠীগুলোকে সুবিধা দিচ্ছে। কারণ তারা এর মাধ্যমে মুসলিমদের বোঝাতে পারছে যে, আমেরিকা আসলে ইসলামের সাথেই যুদ্ধ করছে। \n\n\n=== মুসলিম কথাচর্চায় গ্রহণযোগ্যতা ===\n\nমুসলিম বিশ্বে ব্যাপক বিশ্বাস রয়েছে যে, অমুসলিম শক্তি—বিশেষ করে যুক্তরাষ্ট্র—ইসলামকে দুর্বল করতে যদি ধ্বংস না-ও করে, তবে অন্তত ভাঙন ধরাতে তারা সচেষ্ট। এই বিশ্বাসের মাত্রা বোঝা যায় বিভিন্ন জনমত জরিপে। ২০০৬ সালের শেষের দিক ও ২০০৭ সালের শুরুর দিকে পরিচালিত জরিপে দেখা যায় যে, মিশর, মরক্কো, পাকিস্তান ও ইন্দোনেশিয়ার মতো মুসলিম সংখ্যাগরিষ্ঠ দেশে ৭০% বা তার বেশি মানুষ বিশ্বাস করে যে, যুক্তরাষ্ট্র \"ইসলামী বিশ্বকে দুর্বল ও বিভক্ত করার চেষ্টা করছে।\" \n\nড্যানিয়েল বেঞ্জামিন ও স্টিভেন সাইমন তাদের বই এজ অফ সেক্রিড টেররে লেখেন:মধ্যপ্রাচ্য ও পাকিস্তানে ধর্মীয় আলোচনাই সমাজ, গণমাধ্যম ও বিশ্ববোধের ওপর প্রভাব বিস্তার করছে। মিশরের সর্বত্র চরমপন্থী মসজিদ ছড়িয়ে পড়েছে। বইয়ের দোকানগুলো ধর্মভিত্তিক বইয়ে পরিপূর্ণ। শরিয়াহ আইনের দাবি, তাদের সরকার ইসলাম থেকে বিচ্যুত, ইসলামই সব সমস্যার সমাধান ও পশ্চিম ইসলামবিরোধী যুদ্ধ ঘোষণা করেছে—এসব বিষয়ই বর্তমান জনআলোচনার কেন্দ্রবিন্দু। ইসলামপন্থীরা সংসদ কিংবা সরকার পরিচালনার আসনে নাও থাকতে পারে, কিন্তু তারা সাধারণ মানুষের কল্পনায় জায়গা করে নিয়েছে।\" তবে পশ্চিমা বিশ্বের অনেক অমুসলিম এই ধারণাকে প্রত্যাখ্যান করেছেন যে, তারা ইসলামবিরোধী যুদ্ধ চালাচ্ছেন। লেখক সালমান রুশদি–যিনি আয়াতুল্লাহ খোমেনির জারিকৃত মৃত্যুদণ্ডের ফতোয়ার শিকার– বলেন: মুসলিমরা যে যুদ্ধকে \"পশ্চিম বনাম ইসলাম\" হিসেবে দেখান, সেটি আসলে অনেক বেশি জটিল। কারণ ইসলামপন্থীরা শুধু পশ্চিম কিংবা ‘ইহুদিদের’ বিরুদ্ধেই নয়; বরং নিজেদের মধ্যেও বিরোধে জড়ায়। যেমন: সুন্নি তালেবানদের সঙ্গে শিয়া প্রজাতন্ত্র ইরানের সংঘর্ষ—এটাই তার এক দৃষ্টান্ত। \nরুশদির মতে, এই ভীতিকর ইসলাম, যা সকল সমস্যার জন্য বাইরের শত্রু ও কাফিরদের দায়ী করে এবং যার সমাধান হিসেবে সমাজকে আধুনিকতার বিকল্প ধারণা থেকে বিচ্ছিন্ন করে রাখার প্রস্তাব দেয়—এটাই বর্তমানে বিশ্বে সবচেয়ে দ্রুত বর্ধনশীল ইসলামের রূপ। \nপশ্চিমে ‘ইসলামের বিরুদ্ধে যুদ্ধ’ তত্ত্বের সমর্থক\nজেমস ক্যারল বলেন, মুসলিম ও পশ্চিমাদের মধ্যকার এই সংঘর্ষের মূল উৎস মূলত ইসলাম নয়, বরং পশ্চিম নিজেই। কারণ এটি ক্রুসেডের বিষাক্ত উত্তরাধিকার থেকে শুরু হয়েছে, যেখানে পশ্চিমারা ভিন্ন সংস্কৃতিকে অবমূল্যায়ন করেছে এবং নানা ঐতিহাসিক অবিচার চালিয়েছে। \nএই মতাদর্শের সমর্থকরা মনে করেন, সন্ত্রাসবিরোধী যুদ্ধ, ২০০১ সালে আফগানিস্তানে মার্কিন সামরিক অভিযান এবং ২০০৩ সালে ইরাকে মার্কিন আক্রমণ—এসবই ইসলামের বিরুদ্ধে পরিচালিত যুদ্ধের অংশ। \nএকইসাথে তারা পশ্চিমা ঔপনিবেশিকতাকে, বিশেষত ২০শ শতাব্দীতে মধ্যপ্রাচ্যে পরিচালিত পশ্চিমা দখল ও নিয়ন্ত্রণকেও ইসলাম ধর্মের বিরুদ্ধে একটি বহুমুখী আক্রমণ হিসেবে বিবেচনা করে থাকেন। \n\n\n== আরো দেখুন ==\n\nইসলাম ও গণতন্ত্র\nইসলাম ও ধর্মনিরপেক্ষতাবাদ\nইসলাম ও আধুনিকতা\nইসলাম ও জাতীয়তাবাদ\nইসলামি আধুনিকতাবাদ\nইসলামবিদ্বেষ\nসুইডেনে ইসলামবিদ্বেষ\nভারতে মুসলিম নির্যাতন\nভারতে মসজিদ বিরোধী প্রচারণা\n\n\n== তথ্যসূত্র ==\n\n\n== আরো পড়ুন ==\nThe War on Islam by Enver Masud\nCook, David (c. 2005)। Understanding Jihad। University of California Press। আইএসবিএন 0-520-24448-6।  উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nKhomeini, Ruhollah (১৯৮১)।  Algar, Hamid, সম্পাদক। Islam and Revolution : Writing and Declarations of Imam Khomeini। Algar, Hamid কর্তৃক অনূদিত। Berkeley: Mizan Press। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nbin Laden, Osama (২০০৫)। Messages to the world : the statements of Osama Bin Laden। Howarth, James কর্তৃক অনূদিত। New York: Verso। আইএসবিএন 9781844670451। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nQutb, Sayyid (১৯৮১)। Milestones। The Mother Mosque Foundation। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== বহিঃসংযোগ =="}