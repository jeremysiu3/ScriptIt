{"pageid": 1441416, "title": "প্রিয় জেনারেল, আপনি কোথায়?", "url": "https://bn.wikipedia.org/wiki?curid=1441416", "content": "\"আপনি কোথায়, প্রিয় জেনারেল?\" (কোরীয়: 어디에 계십니까 그리운 장군님; এমআর: Ŏdie kyeshimnikka kŭriun changgunnim) একটি উত্তর কোরিয়ার গান, অনুমিত হয় কিম জং-ইল এই গানের রচয়িতা ও সুরকার। ১৯৭১ সালের একটি বিপ্লবী অপেরা পরিবেশনার শেষ দৃশ্য হতে গানটি গৃহীত। কমপক্ষে ২০০৮ সাল থেকে, গানটি প্রতিদিন সকালে পিয়ংইয়ং-এর লাউডস্পিকারে বাজানো হচ্ছে। \n\n\n== ইতিহাস ==\nগানটি ১৯৭১ সালের বিপ্লবী অপেরা এ ট্রু ডটার অফ দ্য পার্টির  মূলভাব হিসাবে রচিত হয়েছিল ( 당의 참된 딸; Tangŭi ch'amdoen ttal)  গানটির কথিত সুরকার হলেন উত্তর কোরিয়ার সাবেক সর্বোচ্চ নেতা কিম জং ইল। কোরিয় যুদ্ধের সময়কালের প্রেক্ষাপটে নির্মিত অপেরায় সেনা সেবিকা কাং ইয়ন-ওক (강연옥)-কে মূলচরিত্র হিসেবে দেখানো হয়েছে। অপেরার সমাপনী দৃশ্যে উত্তর কোরিয়ার সদর দফতরে সামরিক গোয়েন্দা তথ্য সরবরাহ করার সময় কাং-এর সংলাপের অংশ হিসেবে \"আপনি কোথায়, প্রিয় জেনারেল?\" গানটি রয়েছে। গানে ক্যাং তার মহান নেতা এবং \"প্রিয় জেনারেল\" কিম ইল সুং-এর সাথে \"দেখা করা তার আজীবনের স্বপ্ন\" হিসেবে ইচ্ছা প্রকাশ করেছেন। উত্তর কোরিয়াপন্থী উদ্দেশ্যপ্রণোদিত প্রচারণা সাইট ডিপিআরকে টুডে গানটিকে একটি \"অমর ধ্রুপদী মাস্টারপিস\" হিসেবে বর্ণনা করেছে ( 불후의 고전적명작) গানটি নিয়মিত আনুষ্ঠানিক গায়কদল এবং পোচনবো ইলেক্ট্রনিক এনসেম্বলের মতো জনপ্রিয় বিপ্লবী সঙ্গীত গোষ্ঠী কর্তৃক পরিবেশিত হয়। উত্তর কোরিয়ার টেলিভিশন গানটি নিয়মিত সম্প্রচার করে।\n\n\n== বর্তমান ব্যবহার ==\nপোচনবো ইলেক্ট্রনিক এনসেম্বল পরিবেশিত গানের একটি সংস্করণ প্রতিদিন সকালে উত্তর কোরিয়ার রাজধানী পিয়ংইয়ং-এর রেলস্টেশনের ঘড়ির মিনার থেকে লাউডস্পিকারে বাজানো হয়। ২০০৮ সাল থেকে পিয়ংইয়ং পরিদর্শনকারী পর্যটকরা এই দৈনিক ঘটনার কথা জানিয়েছেন। ধরে নেওয়া হয় যে প্রতিদিন সকালে শহরব্যাপী গানটির সম্প্রচার সকালের অ্যালার্ম ঘড়ি হিসাবে কাজ করে। লেখক ট্র্যাভিস জেপসেন, উত্তর কোরিয়ায় ভ্রমণ সম্পর্কে তার ২০১৮ সালের বই সি ইউ এগেইন ইন পিয়ংইয়ং-এ  গানটির পরিবেশনা সম্পর্কে বর্ণনা করেছেন; পিয়ংইয়ং-এর লাউডস্পিকারে গানটির সম্প্রচার যেন ১৯২৮ সালে আবিষ্কৃত \"প্রাচীন সিন্থেসাইজার\" থেরেমিন দিয়ে বাজানো হচ্ছে। অন্য পর্যটকরা এই সম্প্রচারকে মূল গান থেকে \"অনেক বিকৃত এবং প্রায় বোঝা যায় না\" বলে বর্ণনা করেছেন।\n\n\n== তথ্যসূত্র =="}