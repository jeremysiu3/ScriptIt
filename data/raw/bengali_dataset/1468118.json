{"pageid": 1468118, "title": "কেতুরা", "url": "https://bn.wikipedia.org/wiki?curid=1468118", "content": "কেতুরা (হিব্রু ভাষায়: קְטוּרָה‎ ,Qəṭūrā, সম্ভাব্য অর্থ \"সুগন্ধ\"; আরবি: قطورة) বাইবেলের আদিপুরুষ, আদিপুস্তকের কুলপিতা আব্রাহামের স্ত্রী এবং উপপত্নী ছিলেন। আদিপুস্তক অনুসারে, আব্রাহাম তার প্রথম স্ত্রী সারাহর মৃত্যুর পর কেতুরাকে বিয়ে করেছিলেন। আব্রাহাম ও কেতুরা দম্পতির ছয় পুত্র ছিল। ইহুদি ঐতিহ্য অনুসারে, তিনি নোহের পুত্র ইয়াফেসের বংশধর ছিলেন।\nহিব্রু বাইবেলের একজন আধুনিক ভাষ্যকার কেতুরাকে \"তোরাহে সবচেয়ে উপেক্ষিত উল্লেখযোগ্য ব্যক্তি\" বলে অভিহিত করেছেন। মধ্যযুগীয় ইহুদি ভাষ্যকার রাশি, এবং কিছু পূর্ববর্তী রব্বি ভাষ্যকারদের একটি ঐতিহ্যগত বিশ্বাস অনুযায়ী কেতুরা ও হাগার একই ব্যক্তি ছিলেন, যদিও এই ধারণাটি বাইবেলে পাওয়া যায় না। হাগার, আব্রাহামের অপর পত্নী সারাহ'র মিশরীয় দাসী ছিলেন।\n\n\n== সূত্র ==\n\nকেতুরার নাম হিব্রু বাইবেলের দুটি অনুচ্ছেদে উল্লেখ করা হয়েছে: প্রথমত আদি পুস্তকে অতপর বংশাবলির প্রথম পুস্তকে এছাড়াও, প্রথম শতাব্দীর রোমান ইহুদি ইতিহাসবিদ জোসেফাসের গ্রিক ভাষায় রচিত ইউওডাইকে আরকিওলজিকা, তালমুদ, মিদ্রাশ, তোরাহের তারগুম, জেনেসিস রাব্বাহ এবং ইহুদি ধর্মতাত্ত্বিক ও দার্শনিকদের বিভিন্ন লেখায় তার উল্লেখ আছে।\nকেতুরা সম্পর্কে গ্রীক সভ্যতা বিষয়ে পারদর্শী লুইস ফেল্ডম্যান বলেছেন  \"জোসেফাস প্রসিদ্ধ অ-ইহুদি বহুবিদ্যাবিশারদ আলেকজান্ডার পলিহিস্টরের প্রমাণ সংরক্ষণ ও বরাত  দিয়েছেন; যিনি (পলিহিস্ট্রর) ঘুরেফিরে ঐতিহাসিক ক্লিওডেমাস ম্যালকাসকে উদ্ধৃত করেছেন, যিনি বলেছেন যে কেতুরা ও আব্রাহামের (ঔরসজাত) দুই পুত্র আফ্রিকায় হেরাক্লিসের অভিযানে যোগ দিয়েছিলেন। সন্দেহাতীত ভাবে হেরাক্লিস সর্বশ্রেষ্ঠ গ্রীক বীর ছিলেন, যিনি তাদের (দুই পুত্রের) কোন একজনের কন্যাকে বিয়ে করেছেন।\"\nনৃবিজ্ঞানের ডক্টর পউলা এম. ম্যাকনাটের মতে, এটি সাধারণত স্বীকৃত যে আদিপুস্তকে লিপিবদ্ধ বাইবেলের ঐতিহ্যগুলিতে দ্বিতীয় সহস্রাব্দের প্রথম দিকে (সাধারণ সালের পূর্বাব্দে) কেনান বা তার আশেপাশে পরিচিত ইতিহাসের সাথে সম্পর্কিত আব্রাহাম এবং তার পরিবার সম্পর্কিত বিষয় নিয়ে নির্দিষ্ট কিছু নেই।\n\n\n== আব্রাহামের সাথে সম্পর্ক ==\nকেতুরাকে আদিপুস্তকে আব্রাহামের \"অপর স্ত্রী\" উল্লেখ করা হয়েছে। (হিব্রু ভাষায়: אִשָּה‎, রোমানীকরণ:'išāh, অনুবাদ:স্ত্রী, নারী) বংশাবলির প্রথম পুস্তকে তাকে আব্রাহামের \"উপপত্নী\" বলা হয়েছে। (হিব্রু ভাষায়: פִּילֶגֶשׁ‎, রোমানীকরণ:pilegeš, অনুবাদ:উপপত্নী)\nমিদ্রাশ সম্পর্কিত কর্ম ও ভাষ্য জেনেসিস রাব্বাহের একটি মত অনুসারে কেতুরা এবং হাগার একই ব্যক্তির দুই নাম, যাকে আব্রাহাম প্রথমে বহিষ্কার করার পর পুনরায় বিয়ে করেছিলেন। মতবাদটি তালমুদ ও হিব্রু বাইবেলের ১১ শতকের ভাষ্যকার/পন্ডিত রাশি কর্তৃক গৃহীত ও জনপ্রিয় হয়েছিল। এই মতের সম্ভাব্য ন্যায্যতা ১ বংশাবলি ১:৩২-এর অন্তর্গত; যেখানে কেতুরাকে (একবচনে) আব্রাহামের উপপত্নী হিসাবে উল্লেখ করা হয়েছে, এবং আরও কয়েকটি পঙক্তি ইঙ্গিত দেয় যে, হাগার এবং কেতুরার বংশধররা একই অঞ্চলে বাস করেছিল বা গঠিত হয়েছিল; বা তারা একই জাতিগোষ্ঠীর ব্যক্তি। তবে  এধারণা জেনিসিস রাব্বাহ'র একজন রব্বি প্রত্যাখ্যান করেছিলেন, আব্রাহাম ইবনে ইযরা, নাহমানাইডিস এবং রাশবামের মতো ঐতিহ্যবাহী ভাষ্যকাররাও এই ধারণা প্রত্যাখান করেন।  ইহুদিদের এপোক্রিফা জুবিলি পুস্তকের বর্ণনানুসারে আব্রাহাম কেতুরাকে বিয়ে করার আগে হাগারের মৃত্যু পর্যন্ত অপেক্ষা করেছিলেন। জুবিলি পুস্তকের ১৯তম অধ্যায়ের ১১শ পঙক্তির বর্ণনা কেতুরাহ ও হাগার - দুইজন ভিন্ন ব্যক্তি হওয়ার মতকে সমর্থন করে। আধুনিক পণ্ডিত রিচার্ড এলিয়ট ফ্রিডম্যানের মতে, হাগারের সাথে কেতুরাকে (একই ব্যক্তি হিসেবে) সনাক্তকরণের \"পাঠে কোন ভিত্তি নেই...\"।\nজেনেসিস রাব্বাহ কেতুরার নামের ব্যাখ্যা করেছে এই মতানুসারে যে তিনি ও হাগার অভিন্ন ব্যক্তি  ছিলেন। নামটি আরামাইক ভাষার শব্দ কেতুর (অর্থ \"গিঁট\" বা \"আবদ্ধ থাকা\")-এর সাথে সম্পর্কিত বলে জেনেসিস রাব্বাহে বলা হয়েছে। শব্দটি দিয়ে তার আব্রাহামকে ছেড়ে চলে যাওয়া ও ফিরে আসার মাঝের সময়ে অন্য কারো সাথে যৌন সম্পর্ক না করে, আব্রাহামের সাথে \"আবদ্ধ\" থাকাকে বুঝিয়েছে। কেতুরা নামটি বিকল্পভাবে হিব্রু কেটোরেট (হিব্রুতে যার অর্থ \"ধূপ\") থেকে এসেছে বলে জেনেসিস রাব্বাহে বর্ণনা আছে।\n\n\n== বংশধর ==\nকেতুরা অব্রাহামের ছয় পুত্র: জিমরান, য়োকশান, মেদান, মিদিয়ান, ইশবাক এবং শুয়াহ'র জন্মদাত্রী। আদিপুস্তক ও প্রথম বংশাবলিতে তাদের ছয় জন পৌত্রের নাম আছে (শেবা, ডেডান, এফাহ, এফের, ইনোক, আবিদা ও এলডাহ)। আদিপুস্তকের বর্ণনানুসারে সারাহ'র পুত্র আইজ্যাককে তাঁর প্রাথমিক উত্তরাধিকারী মনোনীত করা আগে আব্রাহাম কেতুরার পুত্রদের উপহার দিয়ে পূর্ব দিকে পাঠিয়েছিলেন। কেতুরার ছেলেরা ইসরায়েলের দক্ষিণ ও পূর্বে বসবাসকারী আরব উপজাতিদের প্রতিনিধিত্ব করত বলে জানা গেছে (আদিপুস্তক ২৫:১-৬)। যিহূদিয়া লেখক জোসেফাস এবং ম্যালকাসের মতে, পিউনিক বা কার্থেজিয় লোকেরা এফেরের বংশধর।\nআফ্রিকার লেখক ওলাউদাহ ইকুয়ানোর মতে, আঠারো শতকের ইংরেজ ধর্মতাত্ত্বিক জন গিল বিশ্বাস করেছিলেন যে আফ্রিকার জনগণ আব্রাহাম এবং কেতুরার বংশধর। বাহাই লেখক জন অ্যাবলের মতে, বাহাইরা তাদের প্রতিষ্ঠাতা বাহাউল্লাহকে আব্রাহাম ও সারাহ এবং পৃথকভাবে আব্রাহাম ও কেতুরা উভয় দম্পতির বংশধর বলে মনে করেন।\n\n\n== তথ্যসূত্র =="}