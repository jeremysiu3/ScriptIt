{"pageid": 1475384, "title": "মহাদেব দত্ত", "url": "https://bn.wikipedia.org/wiki?curid=1475384", "content": "ড. মহাদেব দত্ত  (২৬ অক্টোবর ১৯১৯ - ১৩ জুন ২০১১) ছিলেন একজন বিশিষ্ট ভারতীয় বাঙালি গণিতবিদ।  উচ্চস্তরের গণিতে তার অবদান ছিল গুরুত্বপূর্ণ। সাধারণের জন্য তিনি রচনা করেন বোস সংখ্যায়ন।\n\n\n== জন্ম ও শিক্ষাজীবন ==\nমহাদেব দত্তের জন্ম ১৯১৯ খ্রিস্টাব্দের ২৬ অক্টোবর ব্রিটিশ ভারতের অধুনা  পশ্চিমবঙ্গের উত্তর ২৪ পরগনা জেলার  ভাটপাড়ায়। শৈশবে মাতাপিতা দুজনকেই হারিয়ে অত্যন্ত অর্থকষ্টে পড়াশোনা করেন। ১৯৩৬ খ্রিস্টাব্দে ভাটপাড়া স্কুল থেকে প্রথম বিভাগে গণিতে লেটার মার্কস নিয়ে ম্যাট্রিক পাশ করেন। তারপর আইএসসি ও পরে ১৯৪০ খ্রিস্টাব্দে বিজ্ঞানে স্নাতক হন কলকাতার তৎকালীন রিপন কলেজ থেকে। ১৯৪২ খ্রিস্টাব্দে ফলিত গণিতে প্রথম শ্রেণিতে এমএসসি পাশ করেন। \n\n\n== কর্মজীবন ==\nএমএসসি পাশের পর মহাদেব উত্তরবঙ্গ বিশ্ববিদ্যালয়সহ একাধিক কলেজে অধ্যাপনার পর ১৯৫৪ খ্রিস্টাব্দে  কলকাতা বিশ্ববিদ্যালয়ের বিশুদ্ধ গণিত বিভাগে অধ্যাপক হিসাবে যোগ দেন। ইতোমধ্যে তিনি অধ্যাপক  নিখিল রঞ্জন সেনের অধীনে গবেষণা করে পিএইচডি ডিগ্রি লাভ করেন। তার গবেষণার বিষয় ছিল রিয়াল গ্যাস ও থার্মোডায়নামিক্স সংক্রান্ত গণিতের জটিল বিষয়। চার বৎসর পর ১৯৫৮ খ্রিস্টাব্দে যোগ দেন  যাদবপুর বিশ্ববিদ্যালয়ে। ১৯৬৫ খ্রিস্টাব্দের কিছুদিন তিনি জাতীয় অধ্যাপক  সত্যেন্দ্রনাথ বসুর অধীনে সায়েন্টিস্টপদে ইন্ডিয়ান অ্যাসোসিয়েশন ফর দ্য কালটিভেশন অব সায়েন্স প্রতিষ্ঠানে যুক্ত থাকেন। এর প্রকল্পের কাজ শেষ হলে যোগ দেন ভারতীয় প্রযুক্তিবিদ্যা প্রতিষ্ঠান বোম্বেতে । ১৯৬৮ খ্রিস্টাব্দে অধ্যাপক দত্ত কলকাতায় চলে আসেন এবং কলকাতা বিশ্ববিদ্যালয়ের ফলিত গণিত বিভাগে রিডার হিসাবে যোগ দেন। কয়েক বছর পর তিনি অত্যন্ত সম্মানজনক এনআরসেন-প্রফেসর' পদে উন্নীত হন এবং এই পদে আসীন থেকেই অবসর নেন। \nঅধ্যাপক বিশ্বের বিভিন্ন বিশ্ববিদ্যালয়ে ভিজিটিং অধ্যাপক হিসাবে গেছেন একাধিকবার। তন্মধ্যে উল্লেখযোগ্য হল- যুক্তরাষ্ট্রের জর্জিয়ার ব্রান্সউইকের বোডোইন কলেজের টলম্যান ভিজিটিং প্রফেসর এবং তুর্কির আঙ্কারর মিডিল ইস্ট ইউনিভার্সিটির ভিজিটিং অধ্যাপক। \nবিশুদ্ধ ও ফলিত গণিতের দুটি বিভাগেই তার সমান দক্ষতারগুণে উচ্চস্তরের গণিতের মেকানিক্স, টোপোলজি, নাম্বার থিয়োরি, ইলিপটিক, ইনটিগ্রাল ট্রান্সফরমস্, স্পেশাল ফাংশন, থিয়োরি অফ রিলেটিভিটি ইত্যাদি বিষয়ে ছিল তার সফল গবেষণা। \nতার রচিত উল্লেখযোগ্য কয়েকটি বই হল-\n\nএলিমেন্টস্ অফ জেনেরাল টোপোলজি (সহ-লেখক দেবনাথ মুখোপাধ্যায়)\nইন্ট্রোডাকশন অফ ম্যাথামেটিক্যাল থিওরি অফ প্রবাবিলিটি অ্যান্ড স্ট্যাটাস্টিকস্\nথিওরি অফ ইলিপটিক অ্যান্ড অ্যাসোসিয়েটেড ফাংশনস্ উইথ অ্যাপ্লিকেশনস্ (সহ-লেখক দেবনাথ মুখোপাধ্যায়)\nএ স্ট্যাটাস্টিক্যাল থিওরি অফ গ্যাসেস্ অ্যান্ড ইলেকট্রোলাইট ইন সলিউশন\nসর্বসাধারণের জন্য বাংলায় লেখেন - বোস সংখ্যায়ন\nঅধ্যাপক মহাদেব দত্ত কর্মজীবনের বিভিন্ন সময়ে নানা প্রতিষ্ঠানের সঙ্গে যুক্ত ছিলেন। যেমন-\n\nক্যালকাটা ম্যাথামেটিক্যাল সোসাইটির সভাপতি (১৯৭৪-১৯৮৩)\nবঙ্গীয় বিজ্ঞান পরিষদ\n\n\n== তথ্যসূত্র =="}