{"pageid": 1531002, "title": "মুহাম্মাদ আর-রিকুতি", "url": "https://bn.wikipedia.org/wiki?curid=1531002", "content": "আবু বকর মুহাম্মাদ ইবন আহমাদ আর-রিকুতি আল-মুরসি (আরবি: أبو بكر محمد بن أحمد الرقوطي المرسي) ত্রয়োদশ শতাব্দীর একজন আন্দালুসীয় মুসলিম পণ্ডিত ও চিকিৎসক ছিলেন। তিনি দশম আলফনসোর পৃষ্ঠপোষকতায় মুরসিয়ায় একটি বিদ্যালয় প্রতিষ্ঠা ও পরিচালনা করেন এবং সেখানে মুসলমান, খ্রিস্টান ও ইহুদিদেরকে শিক্ষা দান করেন। পরবর্তীতে সুলতান দ্বিতীয় মুহাম্মাদের আমন্ত্রণে তিনি গ্রানাডা আমিরাতে চলে যান।\n\n\n== জীবনী ==\nআর-রিকুতি মুরসিয়ার বাসিন্দা ছিলেন, যার কারণে তার নিসবাহ হয়েছে আল-মুরসি। ইতিহাসবেত্তা ইবন আল-খতিব (১৩১৩ – ১৩৭৫) উল্লেখ করেছেন যে, তিনি যুক্তিবিদ্যা, গণিত, পাটিগণিত, সঙ্গীত ও চিকিৎসাশাস্ত্রে দক্ষ ছিলেন। তিনি আরবি ভাষা ও স্থানীয় রোমান্স ভাষায় কথা বলতে পারতেন। সম্ভবত তিনি লাতিন ও হিব্রু ভাষাও জানতেন।\nমুরসিয়া একসময় একটি তাইফা (ছোট মুসলিম রাজ্য)-এর রাজধানী এবং সেই সাথে একটি গুরুত্বপূর্ণ বুদ্ধিবৃত্তিক কেন্দ্র ছিল। ১২৪৩ সালে এটি কাস্তিল রাজ্যের অধীনে আসে এবং একটি অর্ধ-স্বাধীন আশ্রিত রাজ্যে পরিণত হয়। কাস্তিলের তৎকালীন যুবরাজ আলফনসো (যিনি পরবর্তীতে রাজা দশম আলফনসো হন) আর-রিকুতিকে একটি বিদ্যালয় স্থাপন ও পরিচালনার অনুমতি দেন। এখানে মুসলমান, খ্রিস্টান ও ইহুদিরা একসঙ্গে শিক্ষা গ্রহণ করত। ইবন আল-খতিব লিখেছেন যে, আর-রিকুতি এই তিন ধর্মের অনুসারীদের তাদের নিজ নিজ ভাষায় পাঠদান করতেন। তিনি এই বিদ্যালয়টিকে \"মাদ্রাসা\" বলে অভিহিত করেছেন। কোনো কোনো আধুনিক ইতিহাসবেত্তা ধারণা করেন, এটি হয়তো \"স্টাডিয়া লিঙ্গুয়ারুম\" নামে পরিচিত ডোমিনিকানদের ভাষা শিক্ষার কেন্দ্র ছিল। আধুনিক মুরসিয়া বিশ্ববিদ্যালয় এই প্রতিষ্ঠানটিকে তাদের অন্যতম পূর্বসূরি হিসেবে বিবেচনা করে। তবে বেশিরভাগ ইতিহাসবেত্তা উক্ত বিদ্যালয়টি মুরসিয়াতেই অবস্থিত ছিল বলে মনে করলেও ইতিহাসবেত্তা গেরার্ড আলবার্ট উইগার্স মনে করেন, এটি সম্ভবত ১২৫৪ সালে আলফনসো কর্তৃক সেভিল শহরে নির্মিত একটি এস্তুদিও জেনেরাল ছিল।\n১২৫২ সালে দশম আলফনসো কাস্তিলের রাজা হন। তিনি মুসলিমদের থেকে দখলকৃত অঞ্চলগুলোতে মুসলিম বিদ্বানদের থেকে যেতে উৎসাহিত করার নীতি গ্রহণ করেন এবং যারা খ্রিস্টধর্ম গ্রহণ করবে তাদের পুরস্কার দেওয়ার প্রতিশ্রুতি দেন। কিন্তু ১২৬৪ সালে মুরসিয়ার মুসলমানরা বিদ্রোহ করে। রাজকীয় বাহিনী এ বিদ্রোহ দমন করলে ১২৬৬ সালে অঞ্চলটি তার স্বায়ত্তশাসন হারায়। এই ঘটনার পর অনেক মুসলিম বুদ্ধিজীবী তাদের বিশেষ সুবিধা হারান। আর-রিকুতি এই পরিস্থিতি নিয়ে উদ্বিগ্ন হয়ে পড়েন, বিশেষ করে খ্রিস্টধর্ম গ্রহণ করার জন্য আলফনসোর চাপ দেওয়া তাকে অস্বস্তিতে ফেলে। অন্যদিকে, ১২৭৩ সালে স্পেনের শেষ মুসলিম রাষ্ট্র গ্রানাডার শাসনভার গ্রহণ করেন সুলতান দ্বিতীয় মুহাম্মদ। তিনি আল-ফকিহ (ধর্মীয় আইনজ্ঞ) নামে পরিচিত ছিলেন। তিনি আলফনসোর সাথে প্রতিযোগিতা করে জ্ঞানী ব্যক্তিদের তার আমিরাতে নিয়ে আসার চেষ্টা করতেন। আর-রিকুতি তার আহ্বানে গ্রানাডায় চলে যান। সেখানে তিনি বিভিন্ন বিতর্কে অংশ নেন এবং আমৃত্যু সম্মানজনক অবস্থানে আসীন ছিলেন।\n\n\n== তথ্যসূত্র ==\n\n\n== গ্রন্থপঞ্জি ==\nSamsó, Julio (১৯৮১)। \"Dos colaboradores científicos musulmanes de Alfonso X\" (পিডিএফ)। Llull: Revista de la Sociedad Española de Historia de las Ciencias y de las Técnicas (স্পেনীয় ভাষায়)। ৪ (৬–৭): ১৭১–১৮০। আইএসএসএন 0210-8615। \nUrvoy, Dominique (১৯৯২)। \"The Ulama of al-Andalus\"।   Salma Khadra Jayyusi; Manuela Marín। The Legacy of Muslim Spain (ইংরেজি ভাষায়)। ব্রিল। পৃষ্ঠা ৮৪৯–৮৭৭। আইএসবিএন 90-04-09599-3। \nVernet, Juan; Samsó, Julio (১৯৯৬)। \"The development of Arabic science in Andalusia\"।   Roshdi Rashed। Encyclopedia of the History of Arabic Science (ইংরেজি ভাষায়)। রুটলেজ। পৃষ্ঠা ২৪৩–২৭৫। আইএসবিএন 978-0-415-12410-2। ওসিএলসি 912501823। \nWiegers, Gerard (১৯৯৪)। Islamic Literature in Spanish and Aljamiado: Yça of Segovia (fl. 1450), His Antecendents and Successors (ইংরেজি ভাষায়)। ব্রিল। আইএসবিএন 90-04-09936-0।"}