{"pageid": 1140016, "title": "এ কে এম আমিনুল হক স্বপন", "url": "https://bn.wikipedia.org/wiki?curid=1140016", "content": "এ কে এম আমিনুল হক স্বপন (জন্ম: ১৮ অক্টোবর ১৯৬৯) বাংলাদেশ সেনাবাহিনীর একজন মেজর জেনারেল। তিনি বাংলাদেশ আনসার ও গ্রাম প্রতিরক্ষা বাহিনীর সাবেক মহাপরিচালক। এর আগে তিনি জাতীয় প্রতিরক্ষা কলেজে সিনিয়র ডিরেক্টরিং স্টাফ, আর্মি হেডকোয়ার্টার্স অধিদপ্তরের আইটি ডিরেক্টর ও ট্রাস্ট ব্যাংক লিমিটেডের পরিচালনা পর্ষদের সদস্য হিসেবে দায়িত্ব পালন করেন।\n\n\n== প্রাথমিক জীবন ==\nএ কে এম আমিনুল হক স্বপন ১৮ অক্টোবর ১৯৬৯ সালে শরীয়তপুরের ভেদরগঞ্জের সখিপুরের চর গোপালপুর ইউনিয়নের মালতকান্দি গ্রামে জন্মগ্রহণ করেন। তার পিতার নাম আবুল হাসেম মিয়া ও মাতার নাম আশ্রাফুন নেছা। তিনি ২২ ডিসেম্বর ১৯৮৯ সালে ২১তম বাংলাদেশ মিলিটারি একাডেমি (বিএমএ) দীর্ঘ কোর্সের মাধ্যমে বাংলাদেশ সেনাবাহিনীতে কমিশন লাভ করেন। তিনি চট্টগ্রাম বিশ্ববিদ্যালয় এবং বাংলাদেশ প্রকৌশল ও প্রযুক্তি বিশ্ববিদ্যালয় থেকে স্নাতক সম্পন্ন করেন। তিনি বাংলাদেশ জাতীয় বিশ্ববিদ্যালয় এবং বাংলাদেশ ইউনিভার্সিটি অফ প্রফেশনালস থেকে প্রতিরক্ষা স্টাডিজে স্নাতকোত্তর এবং নিরাপত্তা বিষয়ে আরেকটি স্নাতকোত্তর সম্পন্ন করেন ।\nতার বড়ভাই উপমন্ত্রী শরীয়তপুর-২ আসনের সাবেক সংসদ সদস্য ও উপমন্ত্রী। তার ছোটো ভাই আশ্রাফুল হক সিয়াম জাতীয় হৃদরোগ ইন্সটিটিউট কার্ডিয়াক বিভাগের সহযোগী অধ্যাপক। তার স্ত্রী শিমুল আমিন। এই দম্পতির দুই মেয়ে ও এক ছেলে।\n\n\n== কর্মজীবন ==\nএ কে এম আমিনুল হক স্বপন জাতীয় প্রতিরক্ষা কলেজে সিনিয়র ডিরেক্টরিং স্টাফ, আর্মি হেডকোয়ার্টার্স অধিদপ্তরের আইটি ডিরেক্টর ও ট্রাস্ট ব্যাংক লিমিটেডের পরিচালনা পর্ষদের সদস্য হিসেবে দায়িত্ব পালন করেন। তিনি ২২ ডিসেম্বর ২০২১ সালে ব্রিগেডিয়ার জেনারেল থেকে বাংলাদেশ সেনাবাহিনীর মেজর জেনারেল পদোন্নতি পান। তিনি ২০২৩ সালের জানুয়ারিতে বাংলাদেশ আনসার ও গ্রাম প্রতিরক্ষা বাহিনীর মহাপরিচালক নিযুক্ত হয়ে ১২ আগস্ট ২০২৪ সালে অব্যাহতি পান।\n\n\n== তথ্যসূত্র =="}