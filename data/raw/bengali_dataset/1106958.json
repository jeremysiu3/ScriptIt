{"pageid": 1106958, "title": "দ্য রিমেইন্স অব দ্য ডে", "url": "https://bn.wikipedia.org/wiki?curid=1106958", "content": "দ্য রিমেইন্স অব দ্য ডে (ইংরেজি: The Remains of the Day) নোবেল পুরস্কার বিজয়ী কাজুও ইশিগুরো রচিত ১৯৮৯ সালের উপন্যাস। এই উপন্যাসের কেন্দ্রীয় চরিত্র স্টিভেন্স দীর্ঘদিন ইংল্যান্ডের অক্সফোর্ডের নিকটবর্তী ডার্লিংটন হোমে গৃহপরিচারকের কাজ করেছেন। ১৯৫৬ সালে তিনি তার এক সহকর্মীর সাথে সাক্ষাৎ করতে পথযাত্রায় বের হন এবং ১৯২০-এর দশক থেকে ১৯৩০-এর দশকে ডার্লিংটন হলে ঘটে যাওয়া ঘটনাবলির স্মৃতিচারণ করেন।\nউপন্যাসটি ১৯৮৯ সালে কথাসাহিত্যে বুকার পুরস্কার লাভ করে। এই উপন্যাস অবলম্বনে ১৯৯৩ সালে একই নামের একটি চলচ্চিত্র নির্মিত হয়, যাতে শ্রেষ্ঠাংশে অভিনয় করেন অ্যান্থনি হপকিন্স ও এমা টমসন। চলচ্চিত্রটি আটটি বিভাগে একাডেমি পুরস্কারের মনোনয়ন লাভ করে।\n\n\n== চরিত্রাবলি ==\nমিস্টার স্টিভেন্স - বর্ণনাকারী, একজন ইংরেজ গৃহপরিচারক যিনি ডার্লিংটন হলে কাজ করতেন।\nমিস কেন্টন - ডার্লিংটন হলের গৃহপরিচারিকা, বিবাহোত্তর মিসেস বেন নামে পরিচিত।\nলর্ড ডার্লিংটন - ডার্লিংটন হলের মালিক।\nউইলিয়াম স্টিভেন্স (মিস্টার স্টিভেন্স সিনিয়র) - মিস্টার স্টিভেন্সের ৭৫ বছর বয়সী বৃদ্ধ বাবা।\nসেনেটর লুইস - একজন মার্কিন সেনেটর যিনি রাজনীতিতে অপরিপক্ক হওয়ার জন্য লর্ড ডার্লিংটনের সমালোচনা করেন।\nইয়াং মিস্টার কার্ডিনাল - লর্ড ডার্লিংটনের একজন ঘনিষ্ঠ বন্ধু ও সাংবাদিকের পুত্র। দ্বিতীয় বিশ্বযুদ্ধের সময় সে বেলজিয়ামে মারা যান।\nএম. ডুপন্ট - লর্ড ডার্লিংটনের সম্মেলনে অংশগ্রহণকারী উচ্চ পর্যায়ের ফরাসি রাজনীতিবিদ।\n\n\n== প্রকাশনার ইতিহাস ==\nরিমেইন্স অব দ্য ডে ১৯৮৯ সালের মে মাসে ফেবার অ্যান্ড ফেবার থেকে যুক্তরাজ্যে প্রথম প্রকাশিত হয় এবং ১৯৮৯ সালের ৪ঠা অক্টোবর আলফ্রেড এ. নফ থেকে যুক্তরাষ্ট্রে প্রকাশিত হয়।\n\n\n== উপযোগকরণ ==\nউপন্যাসটি অবলম্বনে ১৯৯৩ সালে একই নামের একটি চলচ্চিত্র নির্মিত হয়। এটি পরিচালনা করেন জেমস আইভরি এবং প্রযোজনা করেন ইসমাইল মার্চেন্ট, মাইক নিকল্‌স ও জন কেলি। চলচ্চিত্রটিতে স্টিভেন্স চরিত্রে অভিনয় করেন অ্যান্থনি হপকিন্স এবং মিস কেন্টন চরিত্রে এমা টমসন। চলচ্চিত্রটি আটটি বিভাগে একাডেমি পুরস্কারের মনোনয়ন লাভ করে।\nউপন্যাসটি অবলম্বনে নির্মিত দুই ঘণ্টা দৈর্ঘ্যের একটি বেতার নাটকে শ্রেষ্ঠাংশে অভিনয় করেন ইয়ান ম্যাকডায়ারমিড, যা ৮ ও ১৫ আগস্ট ২০০৩ তারিখে বিবিসি রেডিও ৪ এ প্রচারিত হয়।\nউপন্যাসটির সঙ্গীতনাট্য উপযোগী করেন আলেক্স লাভলেস, যা ২০১০ সালে লন্ডনের ইউনিয়ন থিয়েটারে মঞ্চস্থ হয়, এবং ইতিবাচক পর্যালোচনা লাভ করে।\n\n\n== তথ্যসূত্র =="}