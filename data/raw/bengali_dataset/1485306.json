{"pageid": 1485306, "title": "ভটভটি", "url": "https://bn.wikipedia.org/wiki?curid=1485306", "content": "ভটভটি ২০২২ সালের একটি বাংলা ভাষার ভারতীয় ফ্যান্টাসি রোমান্টিক নাট্য চলচ্চিত্র। প্রমোদ ফিল্মসের ব্যানারে পরিচালনা করেছেন তথাগত মুখোপাধ্যায়। ঋষভ বসু নাম ভূমিকায় অভিনয় করেন । তাছাড়াও গুরুত্বপূর্ণ চরিত্রে থাকেন বিবৃতি চট্টোপাধ্যায়, দেবলীনা দত্ত, রজতাভ দত্ত এবং অনির্বাণ চক্রবর্তী। তথাগতর সঙ্গে এই সিনেমার সংলাপ ও চিত্রনাট্য লিখেছেন অভিরূপ বন্দ্যোপাধ্যায়, ঋকসুন্দর বন্দ্যোপাধ্যায় ও সত্রবিত পাল। সঙ্গীত পরিচালনায় ময়ূখ ভৌমিক। যা ১১ আগস্ট পশ্চিমবঙ্গের স্বল্পসংখ্যক প্রেক্ষাগৃহে মুক্তি পায়।\n\n\n== পটভূমি ==\nভটভটি (ঋষভ বসু) নামে এক যুবক গঙ্গার তীরে থাকা \"জাহাজ বস্তি\"তে বাস করে। তার জীবন জড়িয়ে আছে নদীর সাথে। সে প্রতিদিন গঙ্গায় ডুব দিয়ে পুণ্যার্থীদের ফেলে দেওয়া কয়েন সংগ্রহ করে এবং শ্মশানে মৃতদেহ পোড়ানোর কাজ করে। ভটভটি একজন কল্পনাপ্রবণ মানুষ, যিনি জলপরীদের অস্তিত্বে বিশ্বাস করেন। তার দাদীর গল্প এবং \"লিটল মারমেইড\" সিনেমা দেখে তার কল্পনার জগৎ তৈরি হয়, যেখানে সে একটি বিশেষ জগতের বাসিন্দা হয়ে ওঠে। কিন্তু বাস্তব জীবনে তার বস্তি উচ্ছেদের হুমকির মুখে পড়ে, এবং ভটভটির জীবনের সংগ্রাম ও স্বপ্নের মধ্যকার সংঘাত সিনেমার মূল গল্প।\n\n\n== অভিনয়শিল্পী ==\nঋষভ বসু - ভটভটি\nবিবৃতি চট্টোপাধ্যায়  - এরিয়েল\nদেবলীনা দত্ত\nরজতাভ দত্ত - হরিশচন্দ্র\nঅনির্বাণ চক্রবর্তী\nদীপঙ্কর দে\nসঞ্জীব সরকার - মাস্টারদা\nমমতাশঙ্কর\nতথাগত মুখোপাধ্যায় - পুলিশ\nদেবপ্রসাদ হালদার\nলামা হালদার\nনিমাই ঘোষ\nমনু মুখোপাধ্যায়\nএকতা গাঙ্গুলী\n\n\n== মুক্তি ==\n২০২০ সালে মুক্তি পাওয়ার কথা থাকলেও করোনার জন্য সেই সময় মুক্তি আটকে ২০২২ সালে হিন্দি ভাষার লাল সিং চড্ডা, বাংলার ধর্মযুদ্ধ, ব্যোমকেশ হত্যামঞ্চ-এর সাথে সংঘর্ষে মাত্র ১০টি প্রেক্ষাগৃহ মুক্তি পায়। প্রযোজকদের অভ্যন্তরীণ সিদ্ধান্তের কারণে মুক্তির আগে ছবিটির স্যাটেলাইট ও ওটিটি স্বত্ব বিক্রি না হওয়ায় তা ২০২৪ সালের ১৬ অগাস্ট সর্বসাধারণের জন্য ইউটিউবে মুক্তি দেওয়া হয়। \n\n\n== সমালোচনা ==\nআনন্দবাজার পত্রিকার শুভদীপ ভট্টাচার্য লিখেন ভটভটি চলচ্চিত্রে ঋষভ বসুর অভিনয় উল্লেখযোগ্য। তার চরিত্রটি ভিন্ন ধরণের এবং সংবেদনশীল, যেখানে ক্লোজ-আপ শটগুলোতে তার অভিনয় দক্ষতা ফুটে উঠেছে। বিবৃতি চট্টোপাধ্যায়ের চরিত্রে সংলাপ কম ছিল, তবে অনুভূতির অভিব্যক্তি যথেষ্ট শক্তিশালী ছিল না। এরিয়েল চরিত্রটি গল্পের বুনোটের কারণে টিকে গেছে, যদিও গল্পের জোর কম হলে এটি সমস্যায় পড়তে পারত। অনির্বাণ চক্রবর্তীর নিঃশব্দ অভিনয় মুগ্ধ করে। ভিএফএক্সের ব্যবহার বাংলা সিনেমায় নতুন এবং প্রশংসনীয়, যদিও কিছু জায়গায় এটি বেমানান মনে হতে পারে।\nসংবাদ প্রতিদিনের চারুবাক লিখেছেন, তথাগত ব্যতিক্রমী পরিচালক হওয়ার চেষ্টা করছেন, তবে ভটভটি সেই মান ছুঁতে পারেনি। ছবির প্রধান প্রাপ্তি বিবৃতি চট্টোপাধ্যায়, যার অভিনয় সম্ভাবনাময়। ঋষভ বসু প্রধান চরিত্রে অতিরিক্ত নাটক করেছেন, আর দেবলীনা দত্তের বস্তির মেয়ের চরিত্রেও অতিরিক্ত দাপট ছিল। তথাগত দুর্দান্ত শট নেওয়া সত্ত্বেও, চলচ্চিত্রটি ব্যাকরণের অভাবের কারণে পুরোপুরি সফল হয়নি।\n\n\n== তথ্যসূত্র ==\n\n\n== বহিঃসংযোগ ==\n\nইউটিউবে ভটভটি\nইন্টারনেট মুভি ডেটাবেজে ভটভটি   (ইংরেজি)"}