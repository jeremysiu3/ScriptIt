{"pageid": 1467861, "title": "জ্যাকি ভগনানি", "url": "https://bn.wikipedia.org/wiki?curid=1467861", "content": "জ্যাকি ভগনানি (জন্ম: ২৫ ডিসেম্বর ১৯৮৪) একজন ভারতীয় অভিনেতা, চলচ্চিত্র প্রযোজক ও উদ্যোক্তা। তিনি ভারতীয় সঙ্গীত লেবেল জাস্ট মিউজিকের প্রতিষ্ঠাতা। ২০০৯ সালে কাল কিসনে দেখা-এ অভিনয়ের মধ্য দিয়ে জ্যাকির বলিউডে অভিষেক ঘটে এবং এই কাজের জন্য তিনি বর্ষসেরা নবাগত তারকা অভিনেতা বিভাগে আইফা পুরস্কার অর্জন করেন।\nতার পিতা বাসু ভগনানি ও বোন দীপশিখা দেশমুখ চলচ্চিত্র প্রযোজক। তার স্ত্রী অভিনেত্রী রাকুল প্রীত সিং।\n\n\n== প্রারম্ভিক জীবন ==\nভগনানি ১৯৮৪ সালের ২৫শে ডিসেম্বর পশ্চিমবঙ্গের কলকাতায় এক সিন্ধি পরিবারে জন্মগ্রহণ করেন। তার পিতা বাসু ভগনানি একজন চলচ্চিত্র প্রযোজক। তার বড় বোন দীপশিখা ভগনানিও একজন চলচ্চিত্র প্রযোজক।\nবিদ্যালয়ের শিক্ষা সম্পন্ন করার পর তিনি মুম্বইয়ের এইচ.আর. কলেজ অব কমার্স অ্যান্ড ইকোনমিক্স থেকে কর্মাস বিভাগে স্নাতক ডিগ্রি অর্জন করেন। তিনি লি স্ট্রাসবার্গ থিয়েটার অ্যান্ড ফিল্ম ইনস্টিটিউট থেকে অভিনয়ের প্রশিক্ষণ নেন।\n\n\n== কর্মজীবন ==\nজ্যাকির অভিনীত প্রথম চলচ্চিত্র কাল কিসনে দেখা ২০০৯ সালে মুক্তি পায়। চলচ্চিত্রটি নেতিবাচক পর্যালোচনা লাভ করে এবং বক্স অফিসেও ব্যর্থ হয়। তবে তিনি এই কাজের জন্য বর্ষসেরা নবাগত তারকা অভিনেতা বিভাগে আইফা পুরস্কার অর্জন করেন।\n২০১১ সালের এপ্রিলে তিনি এফ.এ.এল.টি.ইউ. চলচ্চিত্রে শ্রেষ্ঠাংশে অভিনয় করেন। চলচ্চিত্রটি মিশ্র প্রতিক্রিয়া লাভ করে এবং বক্স অফিসে মাঝারি ব্যবসায় করে। ২০১৫ সালের মে মাসে জ্যাকি জানান এই চলচ্চিত্রের একটি অনুবর্তী পর্ব নির্মাণের পরিকল্পনা করা হয়েছে। ২০১২ সালে তার অভিনীত আজব গজব লাভ মুক্তি পায়, কিন্তু এটি বক্স অফিসে ব্যর্থ হয়।\nপ্রিয়দর্শন পরিচালিত রংরেজ ২০১৪ সালে মুক্তি পায় এবং দারুণ পর্যালোচনা অর্জন করে। এতে ভগনানিকে সাইয়ের \"গ্যাংনাম স্টাইল\" গানে নৃত্য করতে দেখা যায়। এই চলচ্চিত্রের প্রযোজক জ্যাকির বাবা বাসু ভগনানি এই গানের স্বত্ব ক্রয় করেন। তা স্বত্তেও চলচ্চিত্রটি বক্স অফিসে ব্যর্থ হয়। তার পরবর্তী চলচ্চিত্র ছিল ইয়ঙ্গিস্তান। ২০১৪ সালে মুক্তিপ্রাপ্ত চলচ্চিত্রটি নিয়ে সমালোচকগণ নেতিবাচক পর্যালোচনা প্রদান করে এবং এটি ব্যবসায়িকভাবেও ব্যর্থ হয়।\n\n\n== ব্যক্তিগত জীবন ==\n\n২০২১ সালে ভগনানি অভিনেত্রী রাকুল প্রীত সিংয়ের সাথে তার সম্পর্কে কথা গণমাধ্যমে জানান। ২০২৪ সালের ২১শে ফেব্রুয়ারি তারা গোয়ায় সিন্ধি ও শিখ বিবাহের রীতি অনুযায়ী বিবাহ বন্ধনে আবদ্ধ হন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে জ্যাকি ভগনানি  (ইংরেজি)"}