{"pageid": 107109, "title": "ভদকা", "url": "https://bn.wikipedia.org/wiki?curid=107109", "content": "ভদকা বা ভোদকা (পোলীয়: wódka, রুশ: водка) হচ্ছে এক প্রকার পাতিত কড়া মদ।\nকড়া মদের মধ্যে ভদকা বিশ্বে সবচেয়ে জনপ্রিয়। পানি ও ইথাইল অ্যালকোহলের সাথে বিভিন্ন প্রকার ফ্লেভার মিশ্রিত করে ভদকা তৈরি হয়। বিভিন্ন ধরনের দানাশস্য, যেমন - রাই, গম এবং আলু, মিষ্টি আলু, চিটাগুড়, প্রভৃতির যে-কোনো একটির গাজনকৃত তরল থেকে ভদকা তৈরি করা সম্ভব।\nভদকায় অ্যালকোহলের উপস্থিতি সাধারণত শতকরা ৩৫ থেকে ৫০ ভাগের মধ্যে সীমাবদ্ধ থাকে। রাশিয়ান, লিথুনিয়ান, পোলীয় ভদকার ক্ষেত্রে এর আদর্শ পরিমাণ মোট আয়তনের শতকরা ৪০ ভাগ (৮০% প্রুফ)।\nঐতিহাসিকভাবে, অ্যালকোহলিক-প্রুফের আদর্শ মানটি এসেছে রুশ ভদকার আদর্শ মান থেকে, যা ১৮৯৪ সালে প্রতিষ্ঠিত করেছিলেন রাশিয়ার জার তৃতীয় আলেকজান্ডার। মস্কোতে অবস্থিত ভদকা জাদুঘরের প্রতিবেদন অনুযায়ী রসায়নবিদ দিমিত্রি মেন্দেলিয়েফ আদর্শ অ্যালকোহলের পরিমাণ ৩৮% নির্ধারণ করেন। কিন্তু সেসময় পাতিত স্পিরিটের শুল্ক নির্ধারণ করা হতো অ্যালকোহলিক শক্তিক্ষমতা অনুযায়ী, আর এই শুল্ক নির্ধারণী হিসাব সহজ করতে এই হার কিছুটা বাড়িয়ে ৪০% করা হয়।\nএ ধরনের কড়া মদের ক্ষেত্রে ভদকা হিসেবে পরিচিত হবার জন্য সরকার একটি সর্বনিম্ন অ্যালকোহলিক প্রুফ নির্ধারণ করেছে। ইউরোপীয় ইউনিয়ন নির্ধারিত, ইউরোপীয় ভদকার ক্ষেত্রে এই অ্যালকোহলের পরিমাণের হার হচ্ছে ৩৭.৫%।\n\n\n== ইতিহাস ==\n এনসাইক্লোপিডিয়া ব্রিটানিকার লেখা অনুসারে ভদকার জন্ম ১৪ শতকের দিকে, রাশিয়ায়। কিন্তু ভদকার উৎপত্তির সুনির্দিষ্ট স্থানটি জানা যায় না। বিশ্বাস করা হয় এটির উৎপত্তি হয়েছে দানাশস্য উৎপাদনকারী দেশগুলোতে, যার মধ্যে আছে বর্তমানের পোল্যান্ড, পশ্চিম রাশিয়া, বেলারুশ, লিথুয়ানিয়া, এবং ইউক্রেন। এছাড়া এটি স্ক্যানডিনেভিয়ার একটি অনেক দিনের পুরোনো ঐতিহ্য।\n\n\n=== রাশিয়া ===\nভদকা শব্দটি এসেছে রুশ শব্দ ভোদা থেকে, যার অর্থ ‘পানি’ এটি তখন ভদকা হিসেবে পরিচিত ছিলো না, এটিকে তখন ‘ব্রেড ওয়াইন’ (хлебное вино — উচ্চারণ: khlebnoye vino) নামে ডাকা হতো।\nকিংবদন্তি অনুসারে ১৪৩০ সালে একজন সাধু, মস্কোর ক্রেমলিনের ভেতরে চুদোভ মনাস্ট্রিতে সর্বপ্রথম রুশ ভদকার প্রস্তুত প্রণালী তৈরি করেন। পাতনের যন্ত্র এবং বিশেষ জ্ঞান থাকায় তিনি নতুন ধরনের, উচ্চ মানসম্পন্ন একটি অ্যালোকোহলিক পানীয়র আবিস্কারক হয়ে ওঠেন। এই ‘ব্রেড ওয়াইন’ (সেসময় যে নামে পরিচিত ছিলো) একটি বড় সময় ধরে শুধু মস্কোতেই পাওয়া যেত এবং শিল্প বিপ্লবের আগে পর্যন্ত তা বাইরে পৌঁছয়নি। এ'কারণে এই পানীয়ের সাথে মস্কোর নাম ওতপ্রোতভাবে জড়িয়ে আছে।\nরুশ দাপ্তরিক কাগজপত্রে ভদকা শব্দটির প্রথম লিখিত ব্যবহার হয় ৮ জুন, ১৭৫১ সালে, রুশ সম্রাজ্ঞী এলিজাবেথের এক আদেশপত্রে। ভদকা ডিসটিলারিসের মালিকানাস্বত্ব দাবি করে এই আদেশপত্র জারি করা হয়েছিলো। ভদকা থেকে প্রাপ্ত শুল্ক ছিলো জার শাসনামলের রাশিয়ার অর্থাগমের একটি বড় উৎস। তখন সরকারি রাজস্বের প্রায় ৪০% আসতো শুধু ভদকাসংক্রান্ত বাণিজ্য থেকে।\n\n\n== পাদটীকা ==\n\n\n== তথ্যসূত্র ==\nBegg, Desmond. The Vodka Companion: A Connoisseur's Guide. Running: 1998. আইএসবিএন ০-৭৬২৪-০২৫২-০.\nPokhlebkin, William and Clarke, Renfrey (translator). A History of Vodka. Verso: 1992. আইএসবিএন ০-৮৬০৯১-৩৫৯-৭.\nDelos, Gilbert. Vodkas of the World. Wellfleet: 1998. আইএসবিএন ০-৭৮৫৮-১০১৮-৮.\nLingwood, William, and Ian Wisniewski. Vodka: Discovering, Exploring, Enjoying. Ryland, Peters, & Small: 2003. আইএসবিএন ১-৮৪১৭২-৫০৬-৪.\nPrice, Pamela Vandyke. The Penguin Book of Spirits and Liqueurs. Penguin Books, 1980. Chapter 8 is devoted to vodka.\nBroom, Dave. Complete Book of Spirits and Cocktails, Carlton Books Ltd: 1998. আইএসবিএন ১-৮৫৮৬৮-৪৮৫-৪\nFaith, Nicholas and Ian Wisniewski Classic Vodka, Prion Books Ltd.: 1977. আইএসবিএন ১-৮৫৩৭৫-২৩৪-৭\nRogala, Jan. Gorzałka czyli historia i zasady wypalania mocnych trunków, Baobab: 2004. আইএসবিএন ৮৩-৮৯৬৪২-৭০-০\n\n\n== বহিঃসংযোগ =="}