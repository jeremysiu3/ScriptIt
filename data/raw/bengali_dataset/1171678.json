{"pageid": 1171678, "title": "বদি আহমদ চৌধুরী", "url": "https://bn.wikipedia.org/wiki?curid=1171678", "content": "বদি আহমদ চৌধুরী (২৩ মার্চ ১৮৮৬ - ১৩ এপ্রিল ১৯৬২) (খান বাহাদুর বদি আহমদ চৌধুরী নামেও পরিচিত) হলেন অবিভক্ত ভারতের বঙ্গীয় আইনসভা ও বঙ্গীয় আইন পরিষদের সদস্য,  রাজনীতিবিদ ও জমিদার।\n\n\n== প্রারম্ভিক জীবন ==\nবদি আহমদ চৌধুরী ১৮৮৬ সালের ২৩ মার্চ চট্টগ্রাম জেলার বাঁশখালী উপজেলা বৈলছড়ি ইউনিয়নের উজির বাড়িতে (বর্তমান খান বাহাদুর বাড়ি) জন্মগ্রহণ করেন।\n\n\n== রাজনীতি ও কর্মজীবন ==\nবদি আহমদ চৌধুরী প্রাথমিক শিক্ষা সমাপ্তির পরপরই কর্মজীবনে অগ্রসর হন। মাত্র ১৮ বছর বয়সে আনোয়ারা থানার আবদুল বারীর মুন্সি এস্টেট ম্যানেজার নিযুক্ত হন। পরবর্তীতে, ১৯২০ সাল থেকে ১৯৫০ সাল পর্যন্ত দীর্ঘ ৩০বছর বাঁশখালী উপজেলার বৈলছড়ি-কাথারিয়া ইউনিয়নের প্রেসিডেন্ট (বর্তমান ইউপি চেয়ারম্যান) হিসেবে দায়িত্ব পালন করেন। ১৯২৯ সালের জুন মাসে বঙ্গীয় আইন পরিষদের নির্বাচনে চট্টগ্রামের রাঙ্গুনিয়া থেকে টেকনাফ পর্যন্ত ১৩টি থানার এমএলসি হিসেবে প্রতিদ্বন্দ্বিতা করে বিজয়ী হয়ে আটবছর বঙ্গীয় আইন পরিষদের সদস্যের দায়িত্ব পালন করেন। এছাড়াও, ১৯৪৩ সালের ১৫ ডিসেম্বর জমিদারদের প্রতিনিধি হিসেবে বৃহত্তর চট্টগ্রাম, নোয়াখালী, সিলেট, ত্রিপুরা নির্বাচনী এলাকার বঙ্গীয় আইনসভার সদস্য (এমএলএ) নির্বাচিত হন। তিনি ১৯৩৫ সালে অবিভক্ত বাংলার হজযাত্রীদের প্রতিনিধি হিসেবে \"আমিরুল হজ্ব\" এবং ১৯৩৬ সালে ব্রিটিশ সরকার কর্তৃক \"খান বাহাদুর\" উপাধি লাভ করেন। দ্বিতীয় বিশ্বযুদ্ধের সময় চট্টগ্রামে দুর্ভিক্ষ দেখা দিলে তিনি বঙ্গীয় আইনসভা মোশান ঘোষণার মাধ্যমে আইনসভা থেকে ৭ লাখ টন চাল মঞ্জুর করে চট্টগ্রামে বিতরণ করেন। তিনি অবিভক্ত বাংলার শিল্প, ব্যবসা ও বিভিন্ন প্রতিষ্ঠানের সদস্য এবং গুরুত্বপূর্ণ পদে দায়িত্ব পালন করেন। এর মধ্যে উল্লেখযোগ্য হলো চট্টগ্রাম পৌরসভার কমিশনার, জেনারেল হসপিট্যাল এন্ড মেডিক্যাল স্কুলের সদস্য, দেশপ্রিয় সুগার মিল কলকাতা এবং ইন্দো-বার্মা ট্রেডার্স ব্যাংকের পরিচালকের দায়িত্ব পালন।\n\n\n== মৃত্যু ==\nতিনি ১৯৬২ সালের ১৩ এপ্রিল মৃত্যুবরণ করেন।\n\n\n== তথ্যসূত্র =="}