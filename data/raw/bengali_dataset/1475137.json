{"pageid": 1475137, "title": "মুহাম্মদ মাছুদ", "url": "https://bn.wikipedia.org/wiki?curid=1475137", "content": "মুহাম্মদ মাছুদ একজন বাংলাদেশী যন্ত্র প্রকৌশলী। তিনি খুলনা প্রকৌশল ও প্রযুক্তি বিশ্ববিদ্যালয়ের (কুয়েট) মেকানিক্যাল ইঞ্জিনিয়ারিং বিভাগের অধ্যাপক এবং বিশ্ববিদ্যালয়টির সাবেক উপাচার্য। ছাত্রদের আন্দোলনের মুখে ২৫ এপ্রিল ২০২৫ সালে তাকে দায়িত্ব থেকে অব্যাহতি দেওয়া হয়।\n\n\n== শিক্ষাজীবন ==\nমাছুদ তৎকালীন বাংলাদেশ ইনস্টিটিউট অব টেকনোলজি (বিআইটি) খুলনা থেকে ১৯৯৮ সালে বিএসসি ইঞ্জিনিয়ারিং (মেকানিক্যাল) ডিগ্রি লাভ করেন। তিনি জাপানের নাগোয়া বিশ্ববিদ্যালয় থেকে ২০০৩ সালে এমএসসি ইঞ্জিনিয়ারিং এবং ২০০৬ সালে পিএইচডি ডিগ্রি অর্জন করেন।\n\n\n== কর্মজীবন ==\nমুহাম্মদ মাছুদ ১৯৯৮ সালে ভূতপূর্ব বিআইটি, খুলনার (২০০৩ সালে খুলনা প্রকৌশল ও প্রযুক্তি বিশ্ববিদ্যালয়ে উন্নীত) মেকানিক্যাল ইঞ্জিনিয়ারিং বিভাগে প্রভাষক পদে যোগদান করেন। ২০০৩ সালে তিনি সহকারী অধ্যাপক, ২০০৯ সালে সহযোগী অধ্যাপক ও ২০১১ সালে অধ্যাপক পদে উন্নীত হন। এছাড়া যুক্তরাষ্ট্রসহ বিশ্বের একাধিক দেশের বিশ্ববিদ্যালয়েও তিনি পাঠদান করেছেন।\nঅধ্যাপনা পাশাপাশি তিনি কুয়েটের মেকানিক্যাল ইঞ্জিনিয়ারিং বিভাগের বিভাগীয় প্রধান, হল প্রভোস্ট, কনসালটেন্সি রিসার্চ অ্যান্ড টেস্টিং সার্ভিসেস-এর চেয়ারম্যান, কুয়েট শিক্ষক সমিতির সভাপতি ও সাধারণ সম্পাদকসহ বিভিন্ন দায়িত্ব পালন করেছেন।\n২০২৪ সালের ৫ সেপ্টেম্বর মুহাম্মদ মাছুদ খুলনা প্রকৌশল ও প্রযুক্তি বিশ্ববিদ্যালয়ে উপাচার্য নিযুক্ত হন। বিশ্ববিদ্যালয়ে ছাত্ররাজনীতি বিষয়ে তার সিদ্ধান্তের পর বিশ্ববিদ্যালয়ের ছাত্ররা তার অপসারণে আন্দোলন ও অনশন শুরু করলে ২০২৫ সালের ২৪ এপ্রিল তাকে ভিসির পদ থেকে অব্যাহতি দেওয়ার সিদ্ধান্ত নেয় বাংলাদেশ সরকারের শিক্ষা মন্ত্রণালয়।\n\n\n== প্রকাশনা ==\nদেশে-বিদেশে বিভিন্ন জার্নালে তার প্রায় ১৫০টি গবেষণা প্রবন্ধ প্রকাশিত হয়েছে। এছাড়া তিনি একাধিক বই ও বইয়ের অধ্যায় রচনা করেছেন।\n\n\n== সমালোচনা ও অব্যাহতি ==\n২০২৫ সালের ১৮ ফেব্রুয়ারি কুয়েটে সাধারণ শিক্ষার্থীদের সাথে ছাত্রদলের সংঘর্ষ হয়। এবং বহিরাগতরা দেশীয় অস্ত্র নিয়ে শিক্ষার্থীদের উপর হামলা চালায়, যাতে দেড় শতাধিক শিক্ষার্থী আহত হন। কিন্তু এত বড় একটি ঘটনার পরও ততকালীন উপাচার্য ড. মাসুদ হামলাকারীদের বিরুদ্ধে কোনো কার্যকর পদক্ষেপ গ্রহণ করেননি। উপরন্তু সিন্ডিকেট সভার আলোচনার প্রেক্ষিতে ৩৭ জন শিক্ষার্থীকে বহিষ্কার করা হয়। ফলত, উপাচার্য মাসুদের পদত্যাগের এক দফা দাবিতে ৩২ জন শিক্ষার্থী ২১ এপ্রিল বিকাল ৩.৩০ থেকে আমরণ অনশন শুরু করেন। ২৩ এপ্রিল ২০২৫ তারিখে শিক্ষা উপদেষ্টা চৌধুরী রফিকুল আবরার এর আশ্বাসেও অনশন প্রত্যাহার করেনি শিক্ষার্থীরা। অপরদিকে চাপ দিয়ে তাকে পদ থেকে অপসারণ এর বিরোধিতা করে কুয়েট শিক্ষক সমিতি।\n২৪ এপ্রিল বুধবার দিবাগত রাত একটার দিকে বিশ্ববিদ্যালয় মঞ্জুরি কমিশনের সদস্য অধ্যাপক তানজীমউদ্দিন খান শিক্ষার্থীদের জুস পান করিয়ে তাঁদের প্রায় ৫৮ ঘণ্টাব্যাপী অনশন কর্মসূচি ভাঙান। এর আগে শিক্ষা মন্ত্রণালয়ের পাঠানো একটি বার্তায় বলা হয়, \"সাম্প্রতিক ঘটনাবলির পরিপ্রেক্ষিতে সমস্যা নিরসন ও স্বাভাবিক শিক্ষা কার্যক্রম শুরুর লক্ষ্যে কুয়েটের উপাচার্য মুহাম্মদ মাছুদ ও সহউপাচার্যকে দায়িত্ব থেকে অব্যাহতি দেওয়া হয়েছে। দায়িত্ব পরিচালনার লক্ষ্যে জ্যেষ্ঠ অধ্যাপকদের মধ্য থেকে একজনকে সাময়িকভাবে উপাচার্যের দায়িত্ব দেওয়া হবে।\" এই ঘোষণার পর শিক্ষার্থীরা আনন্দ মিছিল করে তাঁদের আন্দোলন স্থগিত করেন।\n\n\n== তথ্যসূত্র =="}