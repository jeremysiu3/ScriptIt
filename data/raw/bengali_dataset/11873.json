{"pageid": 11873, "title": "এল সালভাদোর", "url": "https://bn.wikipedia.org/wiki?curid=11873", "content": "এল সালভাদর (স্পেনীয়: República de El Salvador রেপুব্লিকা দে এল সালভাদোর্‌) মধ্য আমেরিকাতে প্রশান্ত মহাসাগরের উপকূলে অবস্থিত একটি প্রজাতান্ত্রিক রাষ্ট্র। ২০২১ সালে দেশটির জনসংখ্যা ৬.৮ মিলিয়ন বলে অনুমান করা হয়েছে। \nজনসংখ্যার বিচারে মধ আমেরিকার দেশগুলির মধ্যে গুয়াতেমালার পরেই এর অবস্থান। দুই আমেরিকার মহাদেশের সবচেয়ে ঘনবসতিপূর্ণ দেশগুলির মধ্যে এটি দ্বিতীয়। মূলত একটি গ্রামীণ দেশ হলেও বিংশ শতাব্দীতে এখানে ব্যাপক নগরায়ন ঘটে। দেশের জনসংখ্যার প্রায় এক-তৃতীয়াংশ সান সালভাদর মেট্রোপলিটান এলাকায় বসবাস করেন। সান সালভাদর দেশটির রাজধানী ও বৃহত্তম শহর। এল সালভাদর একটি স্পেনীয় শব্দগুচ্ছ, যার অর্থ \"ত্রাতা\"। যিশুখ্রিস্টের সম্মানে দেশটির এই নামকরণ করা হয়।\nদেশটির ভূপ্রকৃতির অধিকাংশই আগ্নেয় পর্বতসারি নিয়ে গঠিত। ফলে এখানে কফি চাষ খুবই সুবিধাজনক। বিগত এক শতাব্দী কফি রপ্তানি করে প্রাপ্ত বৈদেশিক মুদ্রা দেশটির অর্থনীতির মূল চালিকাশক্তি। কফি-ভিত্তিক অর্থনীতির ফলে দেশে একটি ক্ষুদ্র, ধনী শাসক শ্রেণী এবং বৃহত্তর, দরিদ্র, শ্রমিক শ্রেণীর সৃষ্টি হয়েছে। ১৯৮০-র দশকের পুরোটা জুড়ে দেশটিতে একটি গৃহযুদ্ধ চলে এবং দেশের ব্যাপক ক্ষয়ক্ষতি হয়। কিন্তু ১৯৯০-এর দশকে দেশটি ধীরে ধীরে সামাজিক, রাজনৈতিক ও অর্থনৈতিক ক্ষয়ক্ষতি কাটিয়ে উঠতে শুরু করে।\n\n\n== ইতিহাস ==\nষোড়শ শতকে এল সালভাদোর স্প্যানিশ শাসনের অধীনে ছিল। মধ্য আমেরিকার দেশ হিসেবে ইহা ১৮২১ সালে স্বাধীনতা অর্জন করে। দেশ হিসেবে ১৮৯৮ সালে আত্মপ্রকাশ করে।\n\n\n== তথ্যসূত্র ==\n\n\n== বহিঃসংযোগ =="}