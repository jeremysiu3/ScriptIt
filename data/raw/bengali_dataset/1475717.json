{"pageid": 1475717, "title": "স্বদেশ চট্টোপাধ্যায়", "url": "https://bn.wikipedia.org/wiki?curid=1475717", "content": "স্বদেশ চট্টোপাধ্যায়  ( জন্ম- ২৫ ডিসেম্বর ১৯৪৭ ) একজন বিশিষ্ট ভারতীয়-আমেরিকান উদ্যোক্তা,যিনি তিন দশকের বেশি সময় ধরে ভারত-মার্কিন সম্পর্ককে শক্তিশালী করার জন্য এবং আমেরিকায় সাংস্কৃতিক পরিমণ্ডলকে সমৃদ্ধ করার ক্ষেত্রে গুরুত্বপূর্ণ অবদান রেখেছেন। তিনি মার্কিন যুক্তরাষ্ট্র এবং ভারতের মধ্যে \"ভারত-মার্কিন যুক্তরাষ্ট্র অসামরিক পরমাণু চুক্তি\" স্বাক্ষরে গুরুত্বপূর্ণ ভূমিকা পালন করেন। তারই স্বীকৃতিস্বরূপ ২০০১ খ্রিস্টাব্দে ভারত সরকার দেশের তৃতীয় সর্বোচ্চ বেসামরিক পুরস্কার পদ্মভূষণ প্রদান করে।  তিনি নর্থ ক্যারোলিনায় বসবাসকারী ভারতীয়-আমেরিকান এবং প্রথম ভারতীয় আমেরিকান যিনি পাবলিক অ্যাফেয়ার্সে এই সম্মান লাভ করেন।\n\n\n== জন্ম ও শিক্ষা জীবন ==\nস্বদেশ চট্টোপাধ্যায় ১৯৪৭ খ্রিস্টাব্দের ২৫ ডিসেম্বর ভারতের পশ্চিমবঙ্গ রাজ্যের  বাঁকুড়া জেলার  সোনামুখীতে জন্মগ্রহণ করেন। পৈতৃক নিবাস সোনামুখীর মনোহরতলায়। স্থানীয় বিন্দুবাসিনী জুবিলী উচ্চ বিদ্যালয়ের ছাত্র ছিলেন তিনি। কলকাতা বিশ্ববিদ্যালয় থেকে পদার্থবিদ্যায় অনার্সসহ বিএসসি পাশের পর যাদবপুর বিশ্ববিদ্যালয় থেকে ইন্সট্রুমেন্টেশন এবং ইলেকট্রনিক ইঞ্জিনিয়ারিংয়ে বি.ই ডিগ্রি পান। কিছুদিন বিভিন্ন সংস্থায় কাজ করেন। ১৯৭৮ খ্রিস্টাব্দে স্বল্প পুঁজি সম্বল করে চিকিৎসক স্ত্রী মঞ্জুশ্রী ও শিশুকন্যা সোহিনীকে নিয়ে মার্কিন যুক্তরাষ্ট্রে চলে যান। পরে নর্থ ক্যারোলিনা স্টেট ইউনিভার্সিটি থেকে এমবিএ ডিগ্রি অর্জন করেন।\n১৯৭৮ খ্রিস্টাব্দে মাত্র ৩৫ মার্কিন ডলার সম্বল করে আমেরিকার নর্থ ক্যারোলিনায় সপরিবারে বসবাস শুরু করে স্বদেশ চট্টোপাধ্যায় নিজ উদ্যোগে সফল ব্যবসায়ী ও উদ্যোক্তাদের একজন হয়ে ওঠেন। শুধু নর্থ ক্যারোলিনায় নয়, যুক্তরাষ্ট্রে বিশিষ্টতা অর্জন করেছেন। 'স্বদেশ চ্যাটার্জি অ্যান্ড অ্যাসোসিয়েটেস্ ইনকর্পোরেটেড' এর প্রধান কর্মকর্তা হিসাবে শিল্প উপকরণ ইত্যাদিতে উদ্যোক্তাদের বিকাশ এবং সহায়তা করে চলেছেন। এর আগে ব্র্যান্ড্ট ইনস্ট্রুমেন্টের সভাপতি ছিলেন তিনি। মার্কিন যুক্তরাষ্ট্র, ইউরোপ এবং ভারতের বিভিন্ন ফার্মাসিউটিক্যাল, বায়োটেকনোলজি, মেডিকেল ডিভাইস এবং অন্যান্য জীবন বিজ্ঞান সম্পর্কিত ব্যবসায়িক প্রতিষ্ঠানসমূহের পরিচালন পর্ষদে যুক্ত হন তিনি।\n২০০৯ খ্রিস্টাব্দের জানুয়ারিতে, স্বদেশ চট্টোপাধ্যায়কে ভারতীয় প্রধানমন্ত্রীর  প্রবাসী ভারতীয়দের 'গ্লোবাল অ্যাডভাইজরি কাউন্সিল'-এর সদস্য হিসাবে অন্তর্ভুক্ত করা হয়।\nস্বদেশ চট্টোপাধ্যায়, বিশিষ্ট ভারতীয় আমেরিকান ব্যক্তি এবং সংস্থাগুলির জোট, ইউএস-ইন্ডিয়া ফ্রেন্ডশিপ কাউন্সিল'-এর সভাপতি ও সহ-প্রতিষ্ঠাতা ছিলেন। এর সহায়তায় মার্কিন সিনেটর এবং হাউস সদস্যদের প্রভাবিত করে ঐতিহাসিক ভারত-মার্কিন যুক্তরাষ্ট্র অসামরিক পরমাণু চুক্তি স্বাক্ষর সম্ভব হয়েছিল।  যা ২০০৮ খ্রিস্টাব্দের ৮ অক্টোবর তারিখে রাষ্ট্রপতি  জর্জ ডব্লিউ. বুশের স্বাক্ষরে আইনে পরিণত হয়। প্রসঙ্গত, এইসময়ে  মার্কিন যুক্তরাষ্ট্রে ভারতের রাষ্ট্রদূত ছিলেন আর এক বঙ্গসন্তান রণেন সেন (২০০৪-২০০৯)।\nএরপূর্বে, ১৯৯৮ খ্রিস্টাব্দে, স্বদেশ চট্টোপাধ্যায় 'ইন্ডিয়ান-আমেরিকান ফোরাম ফর পলিটিক্যাল এডুকেশন' (IAFPE) এর সভাপতি নির্বাচিত হন।  দেশব্যাপী এই সংগঠনের মাধ্যমে ভারতীয় আমেরিকান সম্প্রদায়ের সদস্যদের রাজনীতিতে অংশগ্রহণ বৃদ্ধি করা এবং ভারত ও মার্কিন যুক্তরাষ্ট্রের মধ্যে পারস্পরিক সম্পর্ক উন্নত করা। স্বদেশের নেতৃত্বে, আইএএফপিই ২০০০ খ্রিস্টাব্দের মার্চ মাসে মার্কিন রাষ্ট্রপতি ক্লিনটনের ভারত সফরে গুরুত্বপূর্ণ ভূমিকা পালন করে। রাষ্ট্রপতির সফরের আগে তিনি এবং ভারতীয় আমেরিকান সম্প্রদায়ের অন্যন্যরা হোয়াইট হাউসে তাকে ব্রিফ করেন এবং সফরের সময় রাষ্ট্রপতির সঙ্গে থাকা ভারতীয় আমেরিকান প্রতিনিধি দলে তিনি ছিলেন। \nতৎকালীন মার্কিন সিনেটের ফরেন রিলেশনস কমিটির প্রভাবশালী চেয়ারম্যান সেনেটর জেসি হেলমসকে এক ঘনিষ্ঠ বন্ধু এবং মিত্রে রূপান্তরিত করার কৃতিত্ব ছিল স্বদেশ চট্টোপাধ্যায়ের। মনে করা হয় যে, এর ফলে ভবিষ্যতের মার্কিন-ভারত সম্পর্কের উন্নতি সম্ভব হয়েছে। \nএর আগে ব্র্যান্ড্ট ইনস্ট্রুমেন্টের সভাপতি ছিলেন তিনি। নর্থ ক্যারোলিনার প্রাক্তন লেফটেন্যান্ট গভর্নর (২০০৯-২০১৩) ওয়াল্টার ডাল্টনের নেতৃত্বে নর্থ ক্যারোলিনা-তে ব্যবসা ও 'জয়েনিং আওয়ার বিজনেসেস অ্যান্ড স্কুলস্' (জবস) কমিশনে যোগ দেন। তিনি TiE Carolinas-এর একজন সহ-প্রতিষ্ঠাতা। এর মাধ্যমেই ব্যবসায়ীদের একটি দল যাদের প্রাথমিক লক্ষ্য হল নতুন উদ্যোক্তাদের বিকাশ ও সহায়তা করা। তিনি গ্রুপের সভাপতি হিসেবে দুই বছরের মেয়াদে (২০০৩-২০০৪) দায়িত্ব পালন করেন।\nচ্যাটার্জী নর্থ ক্যারোলিনার সেন্টার ফর ইন্টারন্যাশনাল আন্ডারস্ট্যান্ডিং কাউন্সিলের পরিচালনা পর্ষদে  এবং চ্যাপেল হিলের নর্থ ক্যারোলিনা বিশ্ববিদ্যালয়ের ইন্টারন্যাশনাল অ্যান্ড এরিয়া স্টাডিজের উপদেষ্টা পর্ষদের অন্যতম সদস্য। \n\n\n== সম্মাননা ==\nস্বদেশ চট্টোপাধ্যায় ইতিমধ্যেই বহু পুরস্কার সম্মাননায় ভূষিত হয়েছেন।\n\nপাবলিক অ্যাফেয়ার্সে অসামান্য অবদানের স্বীকৃতিস্বরূপ, ২০০১ খ্রিস্টাব্দে, ভারত সরকার তাকে দেশের তৃতীয় সর্বোচ্চ বেসামরিক পুরস্কার পদ্মভূষণ প্রদান করে।\n২০০৬ খ্রিস্টাব্দে ও জাতিগত সংবাদপত্র, ইন্ডিয়া অ্যাব্রোড প্রথম বর্ষের কমিউনিটি লিডার অ্যাওয়ার্ড প্রদান করে। \n২০২৩ খ্রিস্টাব্দের অক্টোবরে নর্থ ক্যারোলিনার গভর্নর রে কুপার স্বদেশ চ্যাটার্জিকে রাজ্যের সর্বোচ্চ পুরস্কার অর্ডার অফ দ্য লং লিফ পাইন প্রদান করেন এবং তাকে স্পার্ক প্লাগ এমঙ্গ আস বলে উল্লেখ করেন। \n\n\n== রচিত গ্রন্থসমূহ ==\nপ্রবাসী ভারতীয় ও মার্কিন সেনেটরদের একাংশকে  ভারত-মার্কিন যুক্তরাষ্ট্র অসামরিক পরমাণু চুক্তির যৌক্তিকতা বোঝাতে ও বাস্তবায়নে জনমত তৈরিতে এবং ভারত-মার্কিন যুক্তরাষ্ট্রের সম্পর্কে উন্নতির বিষয়ে স্বদেশ চট্টোপাধ্যায় রচনা করেছেন-\n\nবিল্ডিং ব্রিজেস: দ্য রোল অফ ইন্ডিয়ান-আমেরিকানস্ ইন ইন্দো-ইউএস রিলেশনস্ (২০১৫), রূপা পাবলিকেশন্স, ভারত, পাতাসমূহ ২৪২ আইএসবিএন ৯৭৮-৮১-২৯১৩-৫৩২-২\nপরবাসে আমার দেশ (২০১৮), আনন্দ পাবলিশার্স, কলকাতা, পাতাসমূহ ৪০০ আইএসবিএন ৯৭৮-৯৩-৫০৪০-৮৮৭-২\n\n\n== পারিবারিক জীবন ==\nস্বদেশ চট্টোপাধ্যায়  মার্কিন যুক্তরাষ্ট্রের নর্থ ক্যারোলিনার ক্যারি শহরে সপরিবারে বসবাস করছেন। স্ত্রী মঞ্জুশ্রী একজন দক্ষ মনোরোগ বিশেষজ্ঞ, কন্যা সোহিনী ও পুত্র সৌভিক।বারাক ওবামার সময় থেকেই তার কন্যা সোহিনী নীতি উপদেষ্টা (আন্তর্জাতিক উন্নয়ন) ছিলেন। পরবর্তীতে জো বাইডেনের সময়ে,হোয়াইট হাউস সূত্রে খবর, এ বার রাষ্ট্রপুঞ্জে নিযুক্ত আমেরিকান রাষ্ট্রদূতের নীতি-পরামর্শদাতা হিসেবে কাজ করবেন সোহিনী।\n\n\n== তথ্যসূত্র =="}