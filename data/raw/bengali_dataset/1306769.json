{"pageid": 1306769, "title": "কাজী ওয়াছি উদ্দিন", "url": "https://bn.wikipedia.org/wiki?curid=1306769", "content": "কাজী ওয়াছি উদ্দিন বাংলাদেশি অবসরপ্রাপ্ত সরকারি কর্মকর্তা যিনি সর্বশেষ গৃহায়ন ও গণপূর্ত মন্ত্রণালয়ের সচিব হিসেবে দায়িত্ব পালন করেন। এই পদে নিয়োগ লাভের আগে তিনি একই মন্ত্রণালয়ের অতিরিক্ত সচিব (প্রশাসন অনুবিভাগ-২) হিসেবে দায়িত্ব পালন করেন।\n\n\n== প্রাথমিক জীবন ==\nওয়াছি উদ্দিন গোপালগঞ্জের কাশিয়ানী উপজেলার তারাইল গ্রামে জন্মগ্রহণ করেন। তিনি ফুকরা এমএম একাডেমি থেকে ১৯৭৯ খ্রিষ্টাব্দে এসএসসি এবং রামদিয়া এসকে কলেজ থেকে ১৯৮১ খ্রিষ্টাব্দে এইচএসসি পাস করেন। তিনি ঢাকা বিশ্ববিদ্যালয়ের সমাজবিজ্ঞান বিভাগ থেকে ১৯৮৫ খ্রিষ্টাব্দে স্নাতক (সম্মান) ও ১৯৮৬ খ্রিষ্টাব্দে স্নাতকোত্তর ডিগ্রি অর্জন করেন। দেশে-বিদেশে তিনি বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nকাজী ওয়াছি উদ্দিন বিসিএস প্রশাসন ক্যাডারের ৯ম ব্যাচের কর্মকর্তা হিসেবে ১৯৯১ খ্রিষ্টাব্দে বাংলাদেশ সিভিল সার্ভিসে যোগদান করেন। প্রশাসনের বিভিন্ন স্তরে তার কাজ করার অভিজ্ঞতা রয়েছে। তিনি সহকারী সচিব, সিনিয়র সহকারী কমিশনার, ভূমি অধিগ্রহণ কর্মকর্তা ও উপজেলা নির্বাহী কর্মকর্তা হিসেবে দায়িত্ব পালন করেন। পরবর্তীকালে তিনি ঢাকা ওয়াসার ম্যাজিস্ট্রেট ও সচিব, মৎস্য ও প্রাণিসম্পদ মন্ত্রণালয়ের যুগ্মসচিব, মৎস্য ও প্রাণিসম্পদ মন্ত্রণালয়ের অতিরিক্ত সচিব এবং গৃহায়ন ও গণপূর্ত মন্ত্রণালয়ের অতিরিক্ত সচিব পদে দায়িত্ব পালন করেছেন। ওয়াছি উদ্দিন ২০২২ খ্রিষ্টাব্দের ২২ সেপ্টেম্বর গৃহায়ন ও গণপূর্ত মন্ত্রণালয়ের সচিব হিসেবে যোগদান করেন। তিনি ২০২৪ সালের ১০ মার্চ চাকরি থেকে অবসরে যান।\n\n\n== তথ্যসূত্র =="}