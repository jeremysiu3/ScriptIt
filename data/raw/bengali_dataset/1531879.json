{"pageid": 1531879, "title": "আবু বকর ইবনে সাইয়্যিদুন্নাস", "url": "https://bn.wikipedia.org/wiki?curid=1531879", "content": "মুহাম্মদ বিন আহমাদ বিন আবদুল্লাহ বিন মুহাম্মদ বিন ইয়াহিয়া বিন মুহাম্মদ বিন মুহাম্মদ সাইয়্যিদুন নাস ইয়ামারি একজন মধ্যযুগীয় মুসলিম ধর্মতত্ত্ববিদ, হাদিস বিশারদ, হাফেজ, আইনবিদ ও লেখক ছিলেন। তিনি আবু বকর ইবনে সাইয়্যিদুন্নাস নামেই অধিক পরিচিত ছিলেন। তিনি বিখ্যাত হাদিস-বিশারদ ফাতিহ উদ্দীন ইবনে সাইয়্যিদুন্নাসের দাদা ছিলেন। তবে তিনি তার নাতির সাথে সাক্ষাৎ করার আগেই মারা যান। তিনি উত্তর আফ্রিকায় মালিকি মাযহাবের পক্ষে বহু রচনা করেন।  ১২৬১ সালে তিনি তিউনিসে মৃত্যুবরণ করেন।  \n\n\n== জীবনী ==\nইয়ামেরি একটি আরব গোত্র ছিল, যা স্পেনের জায়েন অঞ্চলের উবেদা শহরে বসতি স্থাপন করেছিল। তিনি এই গোত্রের একজন সদস্য ছিলেন।  যদিও ইবনে সাইয়িদুন্নাস নিজে সেভিল শহরে  ১২০০ খ্রিস্টাব্দে জন্মগ্রহণ করেন।  তবে পরবর্তীকালে তার পরিবার স্পেনে খ্রিস্টান ও মুসলিমদের মধ্যে সংঘর্ষের কারণে উত্তর আফ্রিকার তিউনিস শহরে চলে যায়। সেখানে ইবনে সাইয়িদুন্নাসের এক পুত্রসন্তান জন্মগ্রহণ করে। তাঁর মৃত্যুর পরে তার একজন নাতি জন্মগ্রহণ করে এবং তিনিও ইবনে সাইয়্যিদুন্নাস নামে পরিচিত হয়। তিনি তাঁর মৃত্যুর কয়েক বছর পরে মিশরে জন্মগ্রহণ করেন এবং তিনিও একজন মুসলিম ধর্মতাত্ত্বিক ও বিখ্যাত আলিম ছিলেন। \nইবনে সাইয়িদুন্নাস অল্প বয়স থেকেই ধর্মীয় শিক্ষা গ্রহণ শুরু করেন। কৈশোরের শুরুতেই তিনি আবুল আব্বাস আন-নাবাতির মত ধর্মতাত্ত্বিকদের কাছ থেকে ধর্মীয় শিক্ষা গ্রহণ শুরু করেন এবং ৩০ বছরেরও বেশি সময় ধরে তিনি জাহিরি মাযহাব অনুযায়ী ইসলামী আইন শিখেছিলেন।  তিনি ১২৬১ সালের ২৪ জুন তিউনিসে মৃত্যুবরণ করেন। \n\n\n== প্রসিদ্ধ শিক্ষক ও ছাত্র ==\nতাঁর প্রসিদ্ধ কয়েকজন শিক্ষক হলেন: \n\nআহমদ ইবনে মুহাম্মাদ ইবনে মুফরিজ ইবনে আবদুল্লাহ।\nআবুল আব্বাস আন্দালুসি আল-ইসবিলি আল-আশব \"ইবনুল রুমিয়া\"।\nআলী ইবনে মুহাম্মদ ইবনে ইউসুফ ইবনে মাসউদ আল-কায়সি আল-কুরতুবি\nআবু আল-হাসান নিজাম আল-দিন ইবনে খারুফ\nআল-হুসাইন মুহাম্মদ ইবনে আহমদ ইবনে জুবায়ের আল-কিনানি আল-বালানসি। \nছাত্র\n\nআহমদ ইবনে মুহাম্মদ ইবনে হাসান ইবনে খদর আল-সাদফি আল-শাতিবি আবুল আব্বাস\nআবু জাফর আহমদ ইবনে ইব্রাহীম ইবনে জুবায়ের আল-আন্দালুসি\nমুহাম্মদ ইবনে আহমদ ইবনে মুহাম্মদ আজিসি আবু আবদুল্লাহ শামসুদ্দীন\nআব্দুল্লাহ ইবনে মুহাম্মদ ইবনে হারুন আল-তাই আল-আন্দালুসি আল-কুরতুবি\nআবু মুহাম্মদ আবদুল্লাহ ইবনে ইব্রাহিম ইবনে ইয়াহিয়া ইবনে মুজাহিদ উমাবী আল-আশবিলি\nরঈস বিন উসমান বিন হাকাম। \n\n\n== কর্মজীবন ==\nবর্ণিত আছে যে, ইবনে সাইয়িদুন্নাস অল্প কিছু দিনের জন্য আজনালকাসার শহরে অবস্থান করেন। তারপর তিনি উত্তর আফ্রিকা চলে যান এবং সেখানে তানজা এবং পরবর্তীতে বেজাইয়ার বিভিন্ন মসজিদে ইমাম হিসেবে দায়িত্ব পালন করেন। কিছুদিনের মধ্যে তার খ্যাতি আফ্রিকায় ছড়িয়ে পড়লে হাফসীয় খলিফা প্রথম মুহাম্মাদ মুস্তানসির তাকে তিউনিসে আমন্ত্রণ জানান এবং মৃত্যুর আগ পর্যন্ত তিনি সেখানকার রাজদরবারে একজন সম্মানিত পণ্ডিত ছিলেন। \nতাঁর অসংখ্য ইজাজা বা শিক্ষাদানের অনুমতির জন্য কিছুটা বিতর্ক সৃষ্টি হয়। কারণ তার এসব ইজাযার অধিকাংশই তাঁর শিক্ষক আবুল আব্বাস আন-নাবাতি নিজের শিক্ষকদের পক্ষ থেকে প্রদান করেছিলেন, যাদের সঙ্গে ইবনে সাইয়িদুন্নাস কখনো ব্যক্তিগতভাবে সাক্ষাৎ বা তাদের কাছে অধ্যয়ন করেননি। \nইবনে সাইয়িদুন্নাস ১০,০০০ এরও বেশি হাদীস এবং এসবের সনদ মুখস্থ করেছিলেন বলে জানা যায়। তার ছাত্ররা প্রায় তার স্মৃতিশক্তি দেখে বিস্মিত হতেন বলে উল্লেখ করা হয়েছে। \n\n\n== আরো দেখুন ==\nস্পেনে ইসলাম\nমুসলিমদের স্পেন বিজয়\nআন্দালুস\n\n\n== তথ্যসূত্র =="}