{"pageid": 1021065, "title": "ওণম্", "url": "https://bn.wikipedia.org/wiki?curid=1021065", "content": "ওণম বা ওণং (মালয়ালম: ഓണം, প্রতিবর্ণী. Ōṇaṁ) দক্ষিণ ভারতের কেরল রাজ্যের মলয়ালি জাতির মাঝে পালিত ধান কাটার একটি বাৰ্ষিক উৎসব। এটি একটি কৃষিভিত্তিক উৎসব। কেরলে প্ৰচলিত মলয়ালম দিনপঞ্জী পঞ্চাঙ্গম অনুসারে চিঙ্গম মাসের ২২তম নক্ষত্ৰ তিরুবোণমের দিনে ওণম পালন করা হয়। গ্রেগরীয় বর্ষপঞ্জি অনুসারে যা আগস্ট–সেপ্টেম্বর মাসে অনুষ্ঠিত হয়। জনশ্রুতি অনুসারে, রাজা মহাবলির স্মরণে এই উৎসবটি উদ্‌যাপিত হয় এবং বিশ্বাস করা হয় যে তার আত্মা ওণমের সময়ে কেরল ভ্ৰমণে আসে।\nএটি কেরল ও কেরলের বাইরে মলয়ালি জনগোষ্ঠীর অন্যতম বার্ষিক ও বৃহৎ ফসলি উৎসব এবং বিষু এবং তিরুবাতিরের পাশাপাশি তিনটি প্রধান হিন্দু উৎসবের একটি। এটি বেশ উদ্যম ও আয়োজনের সাথেই পালন করা হয়। ওণমের আয়োজনগুলোর মধ্যে রয়েছে বল্লম কলি (নৌকা বাইচ), পুলিক্কলি (বাঘ নৃত্য), পূকলম নামক ফুলের আলপনা, ওণতপ্পন (পূজা), ওণম কলি, রশি টানা, তম্বি তুলল (মেয়েদের নৃত্য), কুম্মাট্টিকলি (মুখোশ নৃত্য), ওণতল্লু (রণকলা/মার্শাল আর্টস), ওণবিল্লু (বাদ্যযন্ত্র), কজচক্কুল (উদ্ভিদ উৎসর্গ), ওণপত্তন (বিশেষ পোশাক/সাজ), অত্তচ্চময়ম (লোকনৃত্য ও গীত) এবং অন্যান্য উদ্‌যাপন।  এটি মালয়ালি জনগোষ্ঠীর নববর্ষের দিন।\nউত্তরাষাঢ়া বা ওণমের আগের দিনটি থেকে মোট চার দিন কেরলে সরকারি ছুটির দিন হিসেবে স্বীকৃত। কেরলের রাজধানী তিরুবনন্তপুরম বা ত্রিবান্দ্রমের প্ৰায় ৩০টি স্থানে বৃহৎ পরিসরে ওনাম উদযাপিত হয়। এটি বিশ্বজুড়ে ছড়িয়ে থাকা সকল মলয়ালি প্রবাসীরাও উদ্‌যাপন করেন। এর উৎস হিন্দুধৰ্মের সঙ্গে সম্পৃক্ত বলে বিবৃত হলেও কালের পরিক্রমায় ওণম কেরলের সকল সম্প্ৰদায়ের একটি সাংস্কৃতিক মহোৎসবে পরিণত হয়েছে।\n\n\n== তথ্যসূত্র =="}