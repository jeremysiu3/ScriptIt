{"pageid": 1524693, "title": "মার্জোরি গডফ্রে", "url": "https://bn.wikipedia.org/wiki?curid=1524693", "content": "মার্জোরি গডফ্রে (২৯শে মার্চ ১৯১৯ - ২৭শে অক্টোবর ২০০৩) ছিলেন পঞ্চম লোকসভার এবং অন্ধ্র প্রদেশ বিধানসভার একজন অ্যাংলো-ইণ্ডিয়ান মনোনীত সদস্য।\n\n\n== প্রারম্ভিক জীবন ==\nমার্জোরি গডফ্রের জন্ম ১৯১৯ সালের ২৯শে মার্চ অন্ধ্রপ্রদেশের হায়দ্রাবাদে। তিনি ওসমানিয়া বিশ্ববিদ্যালয় থেকে কলা বিভাগে স্নাতক ডিগ্রি অর্জন করেন।\n\n\n== কর্মজীবন ==\nমার্জোরি গডফ্রে একজন শিক্ষাবিদ ছিলেন। ১৭ বছর ধরে তিনি পরীক্ষা ও ছাত্র-বাছাইয়ের সুপারিনটেনডেন্ট-ইন-চার্জ হিসেবে দায়িত্ব পালন করেছেন। তিনি হায়দ্রাবাদের ক্যাথলিক অ্যাসোসিয়েশন প্রতিষ্ঠা করেন। ১৯৭১ সালে ৫ম লোকসভায় মনোনীত দুই অ্যাংলো-ইণ্ডিয়ান সদস্যের মধ্যে তিনি একজন ছিলেন। এর আগে, তিনি চার বছর ধরে অন্ধ্রপ্রদেশ বিধানসভার মনোনীত সদস্য এবং অল ইণ্ডিয়া অ্যাংলো-ইণ্ডিয়ান অ্যাসোসিয়েশনের গভর্নিং বডির সহ-সভাপতি ছিলেন।\nমার্জোরি গডফ্রে কেন্দ্রীয় সমাজকল্যাণ উপদেষ্টা বোর্ডেও দায়িত্ব পালন করেছিলেন এবং আন্তঃরাজ্য অ্যাংলো-ইণ্ডিয়ান শিক্ষা বোর্ডে অন্ধ্রপ্রদেশের প্রতিনিধিত্ব করেছিলেন।\n\n\n== ব্যক্তিগত জীবন ==\n১৯৪৯ সালের ১০ই জানুয়ারী, মার্জোরি বিবাহ করেন অ্যালেন গডফ্রেকে। এই দম্পতির দুটি সন্তান ছিল। ২০০৩ সালের ২৭শে অক্টোবর হৃদরোগে আক্রান্ত হয়ে মার্জোরি মারা যান। অন্ধ্রপ্রদেশ কাউন্সিল অফ চার্চেস এবং হায়দ্রাবাদের ক্যাথলিক অ্যাসোসিয়েশন তাঁর মৃত্যুতে শোক প্রকাশ করেছিল।\nতাঁর মেয়ে ডেলা গডফ্রেও অন্ধ্রপ্রদেশ রাজ্য বিধানসভার মনোনীত সদস্য ছিলেন।\n\n\n== তথ্যসূত্র =="}