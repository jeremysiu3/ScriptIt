{"pageid": 1003040, "title": "থিয়েনওয়েন-১", "url": "https://bn.wikipedia.org/wiki?curid=1003040", "content": "থিয়েনওয়েন-১ (সংক্ষেপে TW-1) চীনের জাতীয় মহাকাশ সংস্থা দ্বারা মঙ্গলগ্রহে প্রেরিত রোবটচালিত মহাকাশযানের একটি আন্তঃগ্রহ অভিযান। এই মহাকাশযানটিতে একটি আবর্তক যান, একটি মোতায়েনযোগ্য ক্যামেরা (আলোকচিত্রগ্রাহক যন্ত্র), একটি অবতরক যান ও \"চুরুং\" নামক একটি মঙ্গলগ্রহ বিচরণ যান আছে। ২০২০ সালের ২৩শে জুলাই তারিখে মহাকাশযানটিকে সফলভাবে চীনের ওয়েনছাং মহাকাশযান উৎক্ষেপণ কেন্দ্র থেকে উৎক্ষিপ্ত করা হয়। উৎক্ষেপণের জন্য দীর্ঘ অভিযাত্রা ৫ ভারী-উত্তোলন রকেট ব্যবহার করা হয়।\n২০২০ সালের সেপ্টেম্বর মাসে থিয়েনওয়েন-১ মহাকাশযানটি এর TW-1 মোতায়েনযোগ্য ক্যামেরাটিকে (T.D.C.) মোতায়েন বা সক্রিয় করে, যা মূলত একটি ক্ষুদ্র উপগ্রহ যাতে দুইটি আলোকচিত্রগ্রাহক যন্ত্র বা ক্যামেরা আছে, যেগুলি বিভিন্ন আলোকচিত্র গ্রহণ করে এবং থিয়েনওয়েন-১-এর সাথে ওয়াইফাই সংযোগ পরীক্ষা করে দেখে। ২০২০ সালের ৯ই অক্টোবর তারিখ নাগাদ এটি প্রায় ৩ কোটি কিলোমিটার পথ অতিক্রম করে, দুইটি মাঝ-গতিপথ কক্ষপথীয় ত্রুটি সংশোধন করে এবং একাধিক বহনকৃত সরঞ্জামাদির উপরে স্বয়ংক্রিয় ত্রুটিনির্ণয় কাজ সম্পাদন করে। মহাকাশযানটি এর আবর্তক যানের উপরে স্থাপিত মঙ্গল গ্রহ শক্তি কণা বিশ্লেষকের সাহায্যে বৈজ্ঞানিক কার্যকলাপ শুরু করে এবং এটি থেকে পৃথিবীতে অবস্থিত নিয়ন্ত্রক কেন্দ্রে উপাত্ত প্রেরণ করতে শুরু করে। এই অভিযানটির লক্ষ্য হল মঙ্গলগ্রহে বর্তমান বা অতীতে বিদ্যমান প্রাণের অনুসন্ধান করা এবং গ্রহটির পরিবেশের মূল্যায়ন করা।\nপ্রায় ৭ মাস মহাকাশ যাত্রাশেষে ২০২১ সালের ১০ই ফেব্রুয়ারি তারিখে থিয়েনওয়েন-১ মঙ্গলগ্রহকে আবর্তনকারী একটি কক্ষপথে প্রবেশ করে। এরপর এটি পরবর্তী তিন মাস ধরে সন্ধানীটি একটি রেকিকরণ কক্ষপথে (reconnaissance orbit) অবস্থান করে অবতরণ লক্ষ্যস্থল সম্পর্কে অধ্যয়ন চালায়। ২০২১ সালের ১৪ই মে তারিখে এর \"চুরুং\" নামক মঙ্গলগ্রহ বিচরণ যানটি (রোভার) মঙ্গলগ্রহপৃষ্ঠে সফলভাবে মসৃণ অবতরণ সম্পন্ন করে। এর ফলে চীন মঙ্গলগ্রহপৃষ্ঠে কোমল অবতরণ সম্পন্নকারী তৃতীয় রাষ্ট্রে পরিণত হয় (সোভিয়েত ইউনিয়ন ও মার্কিন যুক্তরাষ্ট্রের পরে)। যদি মঙ্গলগ্রহ বিচরণ যানটি মোতায়েন করা সফল হয়, তাহলে চীন মাত্র দ্বিতীয় দেশ হিসেবে (মার্কিন যুক্তরাষ্ট্রের পরে) এই কৃতিত্ব অর্জন করবে এবং প্রথম দেশ হিসেবে প্রথম অভিযানেই মঙ্গলগ্রহ আবর্তন করা, গ্রহপৃষ্ঠে অবতরণ করা ও মঙ্গলগ্রহ বিচরণ যান মোতায়েন করার তিনটি কাজ একবারে সম্পন্ন করার গৌরব অর্জন করবে।.\n\"থিয়েনওয়েন\" (সরলীকৃত চীনা: 天问; প্রথাগত চীনা: 天問; আক্ষরিক: \"স্বর্গীয় প্রশ্নাবলি\") নামটি প্রাচীন চীনের সবচেয়ে বিখ্যাত কবিদের একজন ছু ইউয়েন-এর (৩৪০-২৭৮ খ্রিস্টপূর্বাব্দ)  লেখা একটি দীর্ঘ কবিতার নামে দেওয়া হয়েছে। কবিতাটিতে কবি ধারাবাহিকভাবে অনেকগুলি প্রশ্ন করেছেন, যার প্রথমটি হল মহাবিশ্ব কীভাবে সৃষ্টি হয়েছিল, তার উপরে একটি প্রশ্ন।\nথিয়েনওয়েন-১ ছিল জুলাই ২০২০ মঙ্গলগ্রহে উৎক্ষেপণের জানালার সময়ে প্রেরিত তিনটি মহাকাশ অভিযানের দ্বিতীয়টি। বাকী দুইটি অভিযান হল সংযুক্ত আরব আমিরাত মহাকাশ সংস্থা কর্তৃক প্রেরিত হোপ আবর্তক যান এবং মার্কিন যুক্তরাষ্ট্রের প্রেরিত মার্স ২০২০ অভিযান।\n\n\n== তথ্যসূত্র =="}