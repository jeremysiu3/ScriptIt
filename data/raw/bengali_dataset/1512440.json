{"pageid": 1512440, "title": "মঞ্জরী মাকিজানি", "url": "https://bn.wikipedia.org/wiki?curid=1512440", "content": "মঞ্জরী মাকিজানি হলেন লস অ্যাঞ্জেলেসে বসবাসকারী একজন ভারতীয় বংশোদ্ভূত আমেরিকান চলচ্চিত্র নির্মাতা, যিনি আমেরিকান এবং হিন্দি চলচ্চিত্রে কাজ করেন। তিনি নেটফ্লিক্সের অরিজিনাল পূর্ণ দৈর্ঘ্যের চলচ্চিত্র স্কেটার গার্ল (২০২১) এবং ডিজনি চ্যানেলের অরিজিনাল চলচ্চিত্র স্পিন (২০২১) পরিচালনার জন্য সর্বাধিক পরিচিত। তিনি পূর্ণ দৈর্ঘ্যের চলচ্চিত্র নির্মাণে প্রবেশের আগে বেশ কয়েকটি স্বল্পদৈর্ঘ্যের চলচ্চিত্র পরিচালনা করেছিলেন, যার মধ্যে পুরস্কারপ্রাপ্ত কিছু ছোট ছবি হল দ্য লাস্ট মার্বেল (২০১২) এবং দ্য কর্নার টেবিল (২০১৪)।\n\n\n== প্রাথমিক জীবন ==\nমঞ্জরী মাকিজানি হলেন বলিউড অভিনেতা ম্যাক মোহনের মেয়ে এবং অভিনেত্রী রবীনা ট্যান্ডনের সম্পর্কিত বোন। তিনি জুহুর জমনাবাই নারসী স্কুল থেকে তাঁর স্কুলজীবন শেষ করেন এবং জয় হিন্দ কলেজ থেকে স্নাতক ডিগ্রি অর্জন করেন।\n\n\n== কর্মজীবন ==\n\n\n=== ২০০০ এর দশক: প্রাথমিক কর্মজীবন ===\nমঞ্জরী ভারতীয় চলচ্চিত্র ওয়েক আপ সিড (২০০৯) এবং ৭ খুন মাফ (২০১১) -এ সহকারী পরিচালক হিসেবে কাজ করেছিলেন। তিনি ডিজনির লাইভ অ্যাকশন-অ্যানিমেশন \"লিলি দ্য উইচ: দ্য জার্নি টু ম্যাণ্ডোলান\", \"গান্ধী অফ দ্য মান্থ\" এবং ভারতীয় সময়সূচীর \"মিশন: ইম্পসিবল - ঘোস্ট প্রোটোকল\" এবং \"দ্য ডার্ক নাইট রাইজেস\" -এও কাজ করেছেন।\nমঞ্জরী ইউসিএলএ থেকে পেশাদার চিত্রনাট্যকার প্রোগ্রাম সম্পন্ন করেছেন, সেখানে তিনি তাঁর পূর্ণদৈর্ঘ্য চিত্রনাট্য, সিটি অফ গোল্ড তৈরি করেন। চিত্রনাট্যটি ২০১৫ সালে ন্যাট উইলসনের জোই ডি ভিভর পুরস্কারের জন্য মনোনীত হয়েছিল।\n২০১৬ সালে এএফআই কনজারভেটরির নারী নির্দেশনা কর্মশালায় অংশগ্রহণের জন্য নির্বাচিত আটজন নারীর মধ্যে মঞ্জরী ছিলেন একজন। ১৯৭৪ সালে এই কর্মসূচি শুরু হওয়ার পর থেকে তিনি দ্বিতীয় ভারতীয় যিনি এই কর্মসূচিতে অংশগ্রহণ করেছেন। এএফআই ডিডব্লিউডব্লিউ-এর অংশ হিসেবে তিনি \"আই সি ইউ\" (২০১৬) পরিচালনা করেছিলেন, এটি নিউ ইয়র্ক সিটি সাবওয়েতে একজন আত্মঘাতী বোমা হামলাকারীর মন পরিবর্তনের গল্প নিয়ে একটি নাটকীয় থ্রিলার। ২০১৭ সালে উদ্বোধনী ফক্স ফিল্মমেকার্স ল্যাবে অংশগ্রহণের জন্য নির্বাচিত ২৫ জন মহিলার মধ্যে তিনি একজন। ২০১৭ সালে প্রথম ইউনিভার্সাল পিকচার্স ডিরেক্টরস ইনটেনসিভ-এ অংশগ্রহণের জন্য নির্বাচিত আটজন চলচ্চিত্র নির্মাতার মধ্যে মঞ্জরী একজন ছিলেন।\n\n\n=== ২০১০-এর দশক: পরিচালনায় অগ্রসর হওয়া ===\nমঞ্জরীর লেখালেখি ও পরিচালনায় যাত্রা শুরু হয় ৭ মিনিটের একটি নীরব চলচ্চিত্র, দ্য লাস্ট মার্বেল (২০১২) দিয়ে, এটি সিয়াটল আন্তর্জাতিক চলচ্চিত্র উৎসবে প্রিমিয়ার হয়েছিল এবং মেলবোর্নের ভারতীয় চলচ্চিত্র উৎসবে \"সেরা চলচ্চিত্র\" হিসেবে আন্তর্জাতিক পুরস্কার জিতে সমালোচকদের প্রশংসা অর্জন করেছিল। ক্লারমন্ট-ফেরাণ্ড আন্তর্জাতিক স্বল্পদৈর্ঘ্য চলচ্চিত্র উৎসবে ছবিটি 'বেস্ট অফ ফেস্ট' হিসেবে অন্তর্ভুক্ত হয়েছিল এবং ৩০টিরও বেশি আন্তর্জাতিক উৎসবে প্রদর্শিত হয়েছিল।\nদ্য কর্নার টেবিল (২০১৪) ছিল তাঁর দ্বিতীয় ছবি এবং এতে টম অল্টার অভিনয় করেছিলেন। ২৪ মিনিটের এই স্বল্পদৈর্ঘ্য চলচ্চিত্রটি নিউ ইয়র্ক ইণ্ডিয়ান ফিল্ম ফেস্টিভ্যালে (২০১৪) \"সেরা চলচ্চিত্র\" হিসেবে মনোনীত হয়েছিল। ছবিটি কান শর্ট ফিল্ম কর্নারের একটি অংশ এবং আমেরিকান প্যাভিলিয়নের - কান চলচ্চিত্র উৎসবে উদীয়মান চলচ্চিত্র নির্মাতাদের প্রদর্শনীর একটি \"অফিসিয়াল নির্বাচন\" ছিল। এই প্রদর্শনীর অংশ হিসেবে মঞ্জরীই একমাত্র ভারতীয় মহিলা চলচ্চিত্র নির্মাতা হিসেবে নির্বাচিত হয়েছিলেন।\n\n\n=== ২০২০: স্কেটারগার্ল - বর্তমান ===\n২০১৯ সালে, মঞ্জরী স্কেটার গার্ল (২০২১) এর চিত্রগ্রহণ শুরু করেন। এটি বিনতি মাকিজানি এবং মঞ্জরী মাকিজানি রচিত একটি আখ্যানমূলক পূর্ণ দৈর্ঘ্যের চলচ্চিত্র। এটি ভারতের রাজস্থানের একটি কিশোরী আদিবাসী মেয়েকে নিয়ে গল্প, ত্রিশ বছর বয়সী একজন ব্রিটিশ-ভারতীয় মহিলা একটি গ্রামে স্কেটবোর্ডিং চালু করার পর মেয়েটি স্কেটবোর্ডিং আবিষ্কার করে। স্কেটার গার্ল হল মঞ্জরীর পরিচালনায় প্রথম চলচ্চিত্র এবং এটি ২০১৯ সালে রাজস্থানের উদয়পুরের খেমপুরে চিত্রায়িত হয়েছিল। চলচ্চিত্রটিতে নবাগত রাচেল সঞ্চিতা গুপ্তা অভিনয় করেছিলেন এবং এই সঙ্গে অভিনয়ে ছিলেন অমৃত মাঘেরা, জোনাথন রিডউইন, স্বাতী দাস, অঙ্কিত রাও এবং ওয়াহিদা রেহমান। ছবির অংশ হিসেবে, প্রযোজকরা তৎকালীন ভারতের বৃহত্তম এবং রাজস্থানের প্রথম স্কেটপার্ক তৈরি করেছিলেন। ১৫,০০০ বর্গফুটেরও বেশি জায়গা জুড়ে বিস্তৃত এই পার্কটি এখন শিশু এবং দর্শনার্থী স্কেটারদের জন্য একটি পাবলিক স্কেটপার্ক সুবিধায় পরিণত হয়েছে।\n২০২১ সালে মঞ্জরীর পরবর্তী মুক্তিপ্রাপ্ত ছবি ছিল ডিজনি চ্যানেলের অরিজিনাল ছবি \"স্পিন\", যা একজন ভারতীয় আমেরিকান কিশোরীর জীবনী নিয়ে তৈরি, কিশোরীটি কোন এক সময়ে বুঝতে পারে যে তার ডিজে মিক্স তৈরির প্রতি প্রচণ্ড আবেগ রয়েছে। এই ছবির জন্য, মঞ্জরী দুটি চিল্ড্রেন'স অ্যাণ্ড ফ্যামিলি এমি পুরস্কারের জন্য মনোনীত হয়েছিলেন - একটি ছিল অসামান্য বিশেষ কথাসাহিত্য পুরস্কার এবং অন্যটি অসামান্য একক ক্যামেরা প্রোগ্রামে পরিচালনা।\n\n\n== চলচ্চিত্র তালিকা ==\n\n\n=== স্বল্পদৈর্ঘ্য চলচ্চিত্র ===\n\n\n=== পূর্ণদৈর্ঘ্য চলচ্চিত্র ===\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মঞ্জরী মাকিজানি (ইংরেজি)"}