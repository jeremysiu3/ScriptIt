{"pageid": 1434240, "title": "বিসিজি হাই স্পিড বোট-লার্জ (কেএসওয়াই)", "url": "https://bn.wikipedia.org/wiki?curid=1434240", "content": "বিসিজি হাই স্পিড বোট-লার্জ (কেএসওয়াই) হলো বাংলাদেশে নির্মিত দ্রুতগতি সম্পন্ন টহল নৌযানের-শ্রেণী যা বাংলাদেশ কোস্ট গার্ড দ্বারা ব্যবহৃত হয়। উক্ত নৌযানসমূহ ইকারাস মেরিন, দক্ষিণ আফ্রিকা কোম্পানির প্রযুক্তিগত সহায়তায় খুলনা শিপইয়ার্ডে-এ নির্মাণ করা হয়। প্রতিটি নৌযান নদী এবং উপকূলবর্তী অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। এনহ্যান্সমেন্ট অব অপারেশনাল ক্যাপাবিলিটি অব বাংলাদেশ কোস্ট গার্ড শীর্ষক প্রকল্পের আওতায় ৬টি হাই স্পিড বোট নির্মাণের জন্য খুলনা শিপইয়ার্ড লিমিটেড (খুশিলি) এর সাথে গত ২৩ জুন, ২০১৭ সালে চুক্তি স্বাক্ষরিত হয়। এরই ধারাবাহিকতায় ৯ নভেম্বর, ২০১৭ সালে খুলনা শিপইয়ার্ড প্রাঙ্গণে বাংলাদেশ কোস্ট গার্ডের তৎকালীন মহাপরিচালক অ্যাডমিরাল আবু মোজাফফর মহিউদ্দিন মোহাম্মদ আওরঙ্গজেব চৌধুরী এনবিপি, ওএসপি, বিসিজিএম, বিসিজিএমএস, এনডিসি, পিএসসি মহোদয়ের উপস্থিতিতে নৌযানসমূহের কিল লেয়িং অনুষ্ঠান সম্পন্ন হয়। উক্ত প্রকল্পের আওতায় নির্মাণাধীন ৬টি নৌযানের সকল মেশিনারী স্থাপন সম্পন্ন করে গত ৩০ সেপ্টেম্বর, ২০২১ সালে নৌযানসমূহ লঞ্চ করা হয়। নৌযানসমূহ নির্মাণে প্রয়োজনীয় নকশা, কারিগরি সহায়তা ও প্রযুক্তি সরবরাহ করে ইকারাস মেরিন, দক্ষিণ আফ্রিকা। আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভ্যারিটাস (বিভি) এর নীতিমালা অনুসরণ করে নৌযানসমূহ নির্মাণ করা হয়।\nপরবর্তীতে ১১ মে, ২০২২ সালে খুলনা শিপইয়ার্ড লিমিটেডে বুধবার দুপুরে এক অনুষ্ঠানে প্রধান অতিথি হিসেবে উপস্থিত থেকে স্বরাষ্ট্রমন্ত্রী আসাদুজ্জামান খাঁন কামাল বাংলাদেশ কোস্ট গার্ডের নিকট আনুষ্ঠানিকভাবে নৌযানসমূহ হস্তান্তর করেন। উদ্বোধনী অনুষ্ঠানে আরও উপস্থিত ছিলেন স্বরাষ্ট্র মন্ত্রণালয় জননিরাপত্তা বিভাগের সিনিয়র সচিব জনাব মো. আখতার হোসেন, ঢাকায় নেদারল্যান্ডসের রাষ্ট্রদূত অ্যান ভেন লিউইন, খুলনা নেভাল এরিয়া কমান্ডার রিয়ার অ্যাডমিরাল এম. আনোয়ার হোসেন এনজিপি পিসিজিএম এনডিসি এএফডব্লিউসি পিএসসি, বাংলাদেশ কোস্টগার্ডের তৎকালীন মহাপরিচালক রিয়ার অ্যাডমিরাল আশরাফুল হক চৌধুরী, খুলনা শিপইয়ার্ড লিমিটেডের কমডোর এম শামসুল আজিজ (এল) এনজিপি পিএসসি বিএন এমডি, খুলনা মেট্রোপলিটন পুলিশের (কেএমপি) কমিশনার মো. মাসুদুর রহমান ভূঞা, খুলনা রেঞ্জ ডিআইজি ড. খন্দকার মহিদ উদ্দিন বিপিএম (বার) এবং পিটিসি খুলনার ডিআইজি (কমান্ড্যান্ট) মহা. আশরাফুজ্জামান বিপিএম। এ ছাড়া খুলনায় অবস্থানরত সামরিক ও পুলিশের ঊর্ধ্বতন কর্মকর্তা, গণ্যমান্য ব্যক্তি, সরকারি-বেসরকারি প্রশাসনিক শীর্ষ কর্মকর্তারা অনুষ্ঠানে উপস্থিত ছিলেন।\n\n\n== বৈশিষ্ট্য ও যান্ত্রিক কাঠামো ==\nবিসিজি হাই স্পিড বোট-লার্জ (কেএসওয়াই) নৌযানের দৈর্ঘ্য ১০ মিটার (৩৩ ফুট), প্রস্হ ৩ মিটার (৯.৮ ফুট), গভীরতা ১ মিটার (৩.৩ ফুট) এবং ওজন ১৫.১ টন।\nনৌযানে প্রচালনশক্তি হিসেবে রয়েছে: \n\n২টি ভলবো পেন্টা ৫৫০ অশ্বশক্তি (৪১০ কিলোওয়াট) ডিজেল ইঞ্জিন (সুইডেন);\n২টি জেডএফ ২৮৬ ৪ রেশিও ওয়াটারজেট প্রপালশন;\n১টি ৪.৫ কিলোওয়াট জেনারেটর।\nনৌযানের সর্বোচ্চ গতিবেগ ঘন্টায় ২৫ নট (৪৬ কিলোমিটার প্রতি ঘণ্টা; ২৯ মাইল প্রতি ঘণ্টা)। এছাড়াও নৌযানসমূহ সি স্টেট-৪ মাত্রায় ১২ জন আরোহী নিয়ে একনাগাড়ে ৩০০ নটিক্যাল মাইল (৫৬০ কিলোমিটার; ৩৫০ মাইল) বিস্তীর্ণ সমুদ্র এলাকা জুড়ে অভিযান পরিচালনা করতে পারে এবং সি স্টেট-৬ মাত্রা অবধি টিকে থাকতে সক্ষম। সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\nনৌযানের কর্মকর্তা এবং নাবিকদের জন্য রয়েছে:\n\n১টি কেবিন (কর্মকর্তার জন্য);\n১টি কেবিন (নাবিকদের জন্য- ৪টি বেডসহ);\n১টি কেবিন (অতিথিদের জন্য)।\nপ্রতিটি কেবিন রান্না, খাবার এবং বিনোদনের জন্য উপযুক্ত আসবাবপত্র এবং জিনিসপত্র সহ সজ্জিত।\n\n\n== রণসজ্জা ==\nবিসিজি হাই স্পিড বোট-লার্জ (কেএসওয়াই) নৌযানের আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n১টি টাইপ ৫৬ ১২.৭ মিমি বিমান-বিধ্বংসী মেশিনগান।\n\n\n== জাহাজসমূহ ==\n বাংলাদেশ কোস্ট গার্ড\n\n\n== তথ্যসূত্র =="}