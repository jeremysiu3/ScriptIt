{"pageid": 1528083, "title": "ফুতুওয়্যা", "url": "https://bn.wikipedia.org/wiki?curid=1528083", "content": "ফুতুওয়্যা (আরবি: فتوة, \"তরুণ-পুরুষসুলভতা\") ছিল একটি নৈতিক ধারণা যা মধ্যযুগীয় বিভিন্ন ভ্রাতৃত্বভিত্তিক প্রতিষ্ঠানের ভিত্তি হিসেবে গড়ে ওঠে। বীরত্ব ও গুণ এর সাথে সাদৃশ্যপূর্ণ এই সংগঠনগুলো আরব পুরুষদের মধ্যে গঠিত হতো এবং ইসলামি জগতে ধর্মীয়, সামরিক ও রাজনৈতিক ক্ষেত্রে গুরুত্বপূর্ণ প্রভাব বিস্তার করত। ফুতুওয়া আরবি গণমাধ্যম ও সাহিত্যের একটি মূল বিষয়। উপন্যাসিক নাগিব মাহফুজ, সাহিত্যে নোবেল পুরস্কার বিজয়ী, এই বিষয়টি নিয়ে বিশেষ আগ্রহ দেখিয়েছিলেন। তিনি হারাফিশ এবং জাবালাওয়ির সন্তানরা সহ বহু উপন্যাসে ফুতুওয়া নিয়ে লিখেছেন। সিনেমা ও ধারাবাহিকে ফুতুওয়ার চরিত্র বহুবার চিত্রায়িত হয়েছে, এর মধ্যে ফারিদ শাওকি অভিনীত (এল ফেতেওয়া) চলচ্চিত্রটি অন্যতম। এছাড়াও ফুতুওয়া প্রথম ইউরোপীয় প্রাচ্যবিদদের আলোচনার বিষয় হয় যখন ফ্রান্ৎস টেশনার তাঁর এক লেখায় এটি উল্লেখ করেন। পরবর্তীতে ক্লদ কাহেন মধ্যযুগীয় ইরাক ও তুরস্কের একটি সামাজিক প্রপঞ্চ হিসেবে এটি নিয়ে গবেষণা করেন। আধুনিক মিশরে এই শব্দটি এমন যুবকদের বোঝাতে ব্যবহৃত হয় যারা প্রতিদ্বন্দ্বী গোষ্ঠীর হুমকি থেকে অন্যদের রক্ষা করতে সাহায্য করে – একধরনের বীরোচিত আচরণ প্রদর্শনের চেষ্টা করে।\n\n\n== ইতিহাস ও বিকাশ ==\n\n\n=== উত্পত্তি ===\nফুতুওয়্যার আক্ষরিক অর্থ ছিল \"তরুণ হওয়ার গুণ\"। তবে খ্রিস্টীয় অষ্টম শতক পর্যন্ত এই শব্দটি একটি নৈতিক আদর্শের প্রতীক হয়ে ওঠেনি। আরব ও পারস্য সংস্কৃতির সংমিশ্রণ এবং ইসলামীকরণ প্রক্রিয়ার মধ্য দিয়ে এই ধারণাটি গড়ে ওঠে।\nইসলামের প্রসারের সঙ্গে সঙ্গে আদর্শ আরব পুরুষ বা *ফাতা* ধারণাটিও ছড়িয়ে পড়ে। এমনকি ইসলাম-পূর্ব যুগেও, এই বিষয়টি কবিতায় জনপ্রিয় ছিল, যার কেন্দ্রবিন্দুতে ছিলেন হাতিম আত-তাই, একজন বিখ্যাত আরব কবি যিনি দানশীলতার জন্য পরিচিত ছিলেন। পরবর্তীতে, ফুতুওয়্যা সাহিত্যে তাকে প্রাক-ইসলামী এক বীর চরিত্র হিসেবে তুলে ধরা হয়, যিনি পরে আলী ইবনে আবু তালিব-এর মত ইসলামি নায়কদের মাধ্যমে এই আদর্শের রূপ পান। কোরআনে *ফাতা* শব্দটি যেভাবে ইউসুফ ও ইব্রাহিম বা গুহার নিদ্রারত যুবকদের (Seven Sleepers) ন্যায় ন্যায়পরায়ণ চরিত্র বোঝাতে ব্যবহৃত হয়েছে, তাতে এই শব্দের গভীর নৈতিক তাৎপর্য ফুটে ওঠে। ফার্সি সংস্কৃতির জাভানি ধারনাও, যা সুফি তরিকার সাথে যুক্ত ছিল, এই আদর্শ গঠনে গুরুত্বপূর্ণ প্রভাব ফেলে।\nনবম শতকে আবু আল-ফাতিক নামক একজন লেখক প্রথমবারের মতো *ফাতা*-র আচরণবিধি নিয়ে একটি প্রবন্ধ লেখেন, যেখানে ভোজসভায় আচরণ কেমন হওয়া উচিত তা উল্লেখ করা হয়েছিল। এই তরুণদের গোষ্ঠী, যারা ভবিষ্যতের সংগঠিত ভ্রাতৃত্বগুলোর পূর্বসূরি, প্রথম বর্ণিত হয় কিতাব আল-আঘানি নামক কবিতা ও সংগীতের সংকলনে। যদিও সেখানে সরাসরি ফুতুওয়্যার উল্লেখ নেই, তবু সিরিয়ার কিছু তরুণদের একটি শ্রেণি তুলে ধরা হয়েছে, যারা আনন্দ-উল্লাসে মেতে থাকত এবং স্থানীয় শাসকের আইন উপেক্ষা করত। এইভাবে একটি অস্পষ্ট নৈতিক ধারণা প্রথমবারের মতো একটি মানদণ্ডে রূপ নেয়, যা পরবর্তী শতকে আরও বিস্তৃত ফুতুওয়া বিধির ভিত্তি হয়ে দাঁড়ায়।\n\n\n=== খিলাফতের সংস্কার ===\n১২শ শতকের মধ্যে ফুতুওয়া এবং এর ভিত্তিতে গঠিত সংগঠনগুলো সমগ্র ইসলামি বিশ্বে ছড়িয়ে পড়ে। খলিফা আন-নাসির ইল-দীন আল্লাহ এই ধারণাকে সমর্থন ও প্রচার করেন। ১১৮২ সালে, তিনি ফুতুওয়া সংগঠনের সদস্যপদ গ্রহণ করেন, তাদের পোশাক পরিধান করেন এবং প্রধান শায়খের নামে লবণ মিশ্রিত পানি পান করেন। পরবর্তীতে, তিনি এই সংগঠনকে ব্যবহার করেন ধর্মীয় স্তরে খলিফার কর্তৃত্ব প্রতিষ্ঠার একটি উপায় হিসেবে। আঞ্চলিক নেতাদের ফুতুওয়ার পোশাক বিতরণের মাধ্যমে তিনি নিজেকে ঊর্ধ্বতন হিসেবে তুলে ধরতেন।\n১২০৭ সালের সংস্কারমূলক ঘোষণা হারিয়ে গেলেও পরবর্তী কিছু নথি থেকে জানা যায় যে, এটি ফুতুওয়াকে খলিফার কর্তৃত্বে আনতে চেয়েছিল। ১২২১ সালে আনাতোলিয়ায় পাঠানো একটি মিশন এই সংস্কারকে সীমান্তে ছড়িয়ে দেওয়ার চেষ্টা করে। এই সংস্কারে উল্লেখযোগ্য ছিল খলিফার দ্বারা ফুতুওয়ার ট্রাউজার বিতরণ ও তাদের ভবনের সুরক্ষার দায়িত্ব গ্রহণ।\nতবে খলিফার এই প্রচেষ্টা সংগঠনগুলোকে একীভূত না করে বরং নতুন চিন্তা ও ব্যাখ্যার জন্ম দেয় এবং ফুতুওয়া বিষয়ক সাহিত্যের বিকাশ ঘটায়। আল-নাসিরের মৃত্যুর পরও এই ধারা কিছু সময় ধরে অব্যাহত থাকে।\n\n\n== আনাতোলিয়ায় ফুতুওয়া ==\n\n\n=== সারসংক্ষেপ ===\n“আখীবাদ” শব্দটি আনাতোলিয়ার ফুতুওয়া সংগঠনগুলোকে মধ্যপ্রাচ্যের অন্যান্য ফুতুওয়া সংগঠন থেকে আলাদা করতে ব্যবহৃত হয়। ১৪শ শতকের শুরুর দিকে ইবন বতুতা যখন এশিয়া মাইনর ভ্রমণ করেন, তখন আনাতোলিয়ার প্রতিটি বড় শহরে *আখিয়াত আল-ফিতইয়ান* বা \"তরুণদের ভ্রাতৃত্ব\" সংগঠন ছিল। এই আখী ভ্রাতৃত্বগুলো ১৩শ শতকে মহান সেলজুক সাম্রাজ্য পতনের পর উদীয়মান হয়। কেন্দ্রীয় কর্তৃত্বের অনুপস্থিতিতে, এই সংগঠনগুলো ধর্মীয়, রাজনৈতিক, অর্থনৈতিক ও সামরিক ক্ষেত্রে স্থিতিশীলতার ভূমিকা পালন করত।\n\n\n=== গঠন ও সদস্যপদ ===\nইবন বতুতা যখন আনাতোলিয়া ভ্রমণ করেন, তিনি নিয়মিত আখী লজে অবস্থান করতেন এবং আতিথেয়তার প্রশংসা করতেন। প্রতিটি ভ্রাতৃত্বের নেতা একটি আতিথেয়তালয় (হসপিস) পরিচালনা করতেন, যেখানে দিনশেষে সদস্যরা সম্মিলিতভাবে খাদ্য ও পানীয়ের জন্য অর্থ সংগ্রহ করতেন। বতুতা’র মতো ভ্রমণকারীরা শহরে এলে, তাদের সম্মানে বিশাল ভোজ, ধর্মীয় আলোচনা, সংগীত ও নৃত্যের আয়োজন করা হতো। যদিও পরে সদস্যরা প্রধানত বণিক শ্রেণিভুক্ত হয়ে ওঠেন, তবে প্রথমদিকে এই সংগঠনগুলো ছিল পেশাগতভাবে বৈচিত্র্যময়। বাস্তবতা হচ্ছে, আনাতোলিয়ার কৃষিভিত্তিক জনসংখ্যার মাঝে, অধিকাংশ ভ্রাতৃত্ব একক কোনো পেশার সদস্য নিয়ে গঠিত হওয়া সম্ভব ছিল না।\n\n\n==== ধর্মীয় ====\nআখীদের ধর্মীয় রূপ ছিল অনেকাংশে সুফিবাদ দ্বারা প্রভাবিত, যা বাইজান্টাইন নিয়ন্ত্রণ পতনের সাথে সাথে আনাতোলিয়ায় ব্যাপক হারে ছড়িয়ে পড়ে। অধিকাংশ আখী সদস্য ছিলেন সুফি, যারা গোপন আচার, সংগীত ও নৃত্যে সক্রিয়ভাবে অংশগ্রহণ করতেন। ওসমানীয় আমলের শুরুতে, অনেক খ্রিস্টান আখীদের ভূখণ্ডে বসবাস করতেন। ওরহানের আমলে, পণ্ডিত আখীদের নিয়োগ দেওয়া হতো খ্রিস্টান ধর্মতত্ত্ববিদদের সঙ্গে প্রকাশ্যে বিতর্ক করার জন্য, যেন স্থানীয় জনগণ ইসলামের দিকে আকৃষ্ট হয়।\nআখিয়াত আল-ফিতইয়ানের রাজনৈতিক পতনের পর, এর ধর্মপ্রাণ সদস্যরা মেভলভি, খালভেতি ও বক্তাশি সুফি তরিকার সঙ্গে যুক্ত হন।\n\n\n==== সামরিক ====\nআখিয়াত আল-ফিতইয়ানের সামরিক সম্পৃক্ততা স্থানভেদে ভিন্ন ছিল। শহরগুলোতে, এই ভ্রাতৃত্ব দলগুলো শহরের প্রতি প্রবল আনুগত্য দেখাত এবং আক্রমণকারীদের বিরুদ্ধে শহর রক্ষায় অংশগ্রহণ করত। কিছু ভ্রাতৃত্ব শান্তিপূর্ণভাবে বাণিজ্য বা সুফিবাদের চারপাশে গড়ে উঠলেও, অন্যরা গাজওয়া বা ধর্মযুদ্ধে অংশ নিত, দারুল হারব অঞ্চলে লুটপাট চালাত এবং শারিয়া অনুযায়ী বৈধ লভ্যাংশ অর্জন করত।\n\n\n==== রাজনৈতিক ====\n১৩শ শতকে বাইজান্টাইন নিয়ন্ত্রণ পতনের পর পশ্চিম আনাতোলিয়ায় তুর্কিদের দ্রুত সম্প্রসারণ ঘটে। তবে সেলজুক ও মঙ্গোলদের বিকেন্দ্রীকরণ নীতির কারণে আখী ভ্রাতৃত্বগুলো বড় প্রভাব বিস্তার করতে সক্ষম হয়। এই প্রভাব ধরে রাখতে বিশাল একটি পৃষ্ঠপোষকতার নেটওয়ার্ক গড়ে তোলা হয়, যার মধ্যে ছিল সরকারি কাজ, আখী ও দরবেশ লজ এবং মাজার নির্মাণ। শহরের অভ্যন্তরে, তারা শৃঙ্খলা রক্ষা করত এবং অনেক ক্ষেত্রে বিদেশি নেতা ও কেন্দ্রীয় রাষ্ট্রের সঙ্গে কূটনৈতিক সম্পর্ক বজায় রাখত।\n\n\n==== সামাজিক-অর্থনৈতিক ====\nআনাতোলিয়ায় বাইজান্টাইন কারিগরদের সঙ্গে প্রতিযোগিতা করতে তুর্কি শিল্পী সংগঠনগুলোর প্রয়োজনীয়তা ভ্রাতৃত্ব গঠনে সাহায্য করে। ওসমানীয় সাম্রাজ্যে ফুতুওয়া ঐতিহ্যের প্রভাব দেখা যায় গিল্ড ব্যবস্থার মাধ্যমে। যদিও আখী ভ্রাতৃত্ব শুরুতে বিভিন্ন পেশার পুরুষদের জন্য উন্মুক্ত ছিল, পরবর্তীতে তা কারিগর ও ব্যবসায়ীদের গিল্ডে রূপান্তরিত হয়। ওসমানীয় শাসনে সরকার পেশাগত প্রশিক্ষণ দিত না; এই দায়িত্ব ছিল গিল্ডের উপর। এবং “ফুতুওয়া বিষয়ক প্রবন্ধগুলো” ওসমানীয় গিল্ডের সংবিধান হিসেবে ব্যবহৃত হতো।\n\n\n=== ওসমানীয় রাষ্ট্রের সঙ্গে সম্পর্ক ও রাজনৈতিক পতন ===\n১৪শ শতকে যখন ওসমানীয় রাষ্ট্র গঠিত হয়, তখন আখী ভ্রাতৃত্ব আনাতোলিয়ায় অত্যন্ত প্রভাবশালী ছিল। তবে স্থানীয় শক্তি হিসেবে এদের সম্ভাব্য বিদ্রোহ ও ধর্মীয় বিচ্যুতির ঝুঁকি থাকায় ওসমানীয় রাষ্ট্র তাদের শত্রু হিসেবে গণ্য করতে শুরু করে। রাষ্ট্রবিরোধী ষড়যন্ত্রের অভিযোগে অনেক ভ্রাতৃত্বকে জোরপূর্বক সাম্রাজ্যের আওতায় আনা হয়। কিন্তু মুরাদ I ও তার উত্তরসূরি বায়েজিদ-এর আমলে আখীদের মধ্যে অসন্তোষ এবং রাষ্ট্র কর্তৃক দমন প্রচেষ্টার ফলে বিদ্রোহ দেখা দেয়। পরবর্তীতে এই বিদ্রোহগুলো দমন করে আখীয়াত আল-ফিতইয়ান ধীরে ধীরে অর্থনৈতিক ও ধর্মীয় কর্মকাণ্ডে সীমাবদ্ধ হয়ে গিল্ড ও সুফি তরিকায় পরিণত হয়।\n\n\n== আর্মেনিয়ায় ফুতুওয়া ==\n১২শ শতকের গোড়ার দিকেই, আর্মেনিয়ান পুরোহিত এডেসার ম্যাথিউ  তার লেখায় আর্মেনিয়ান যুবকদের এমন একটি সংঘের কথা বলেন, যা ভবিষ্যতের আখী ভ্রাতৃত্বের মতো ছিল। তার লেখায় দেখা যায়, ৮০ জন মাছ ব্যবসায়ী যুবকের সঙ্গে স্থানীয়দের সংঘর্ষ হয়। এই বিবরণে আখীদের মতো আচরণ যেমন পানীয়, নৃত্য ও শারীরিক লড়াইয়ের চিত্র পাওয়া যায়।\nসেলজুক অধিকারের পর, সিলিসিয়ার বাইরের আর্মেনীয়রা ইসলামী আইনের অধীনে পড়ে। সাংস্কৃতিক বিনিময় বা নিজস্ব উদ্ভাবনের মাধ্যমে তাদের ভ্রাতৃত্বগুলো আরো ধর্মনিরপেক্ষ হয়ে ওঠে। এতটাই, যে ১২৮০ সালে আর্মেনীয় চার্চ ফুতুওয়ার মতো একটি সংস্কার প্রচেষ্টা চালায়। হোভহানেস এরজনকাটসি নামক পুরোহিত-কবি ইসলামি ফুতুওয়া আদর্শ অনুসরণ করে সংবিধান রচনা করেন।\nগঠন ও কার্যকারিতায় আর্মেনিয়ান ভ্রাতৃত্বগুলো ফুতুওয়া সংগঠনের সঙ্গে মিল রাখত। আখীদের মতো, এগুলোও ধর্মীয় ও সামাজিক নেতৃত্বের অধিকারী *মাংক্তাওয়াগ* দ্বারা পরিচালিত হতো। হোভহান্নেসের লেখার সঙ্গে ইসলামি লেখক শিহাব আল-দিন উমর আল-সুহরাওয়ার্দির মিল দেখা যায়। প্রথমত, ফুতুওয়ার ভিত্তি ছিল ধর্ম। হোভহান্নেস দৈনিক তিনবার প্রার্থনার গুরুত্ব, শরীরের বিভিন্ন অংশ ব্যবহারের নীতি ব্যাখ্যা করেন। সদস্যদের অবশ্যই খ্রিস্টান হতে হতো। দ্বিতীয়ত, সদস্যদের একে অপরকে সহায়তা করার ওপর গুরুত্ব দেওয়া হয়। উদাহরণস্বরূপ, আয় একত্রে রেখে তা থেকে জীবন ধারণের কথা বলা হয়। এটি মুসলিম আখী ভ্রাতৃত্বের নীতির সঙ্গে মিল রাখে।\nসবচেয়ে গুরুত্বপূর্ণ, সদস্যদের নৈতিক আচরণ বজায় রাখাই ছিল ফুতুওয়ার মূল লক্ষ্য। হোভহান্নেস বলেন, শরীর ও আত্মাকে একটি দুর্গের মতো সুরক্ষিত রাখতে হবে, যার পাঁচটি দরজা—চোখ, কান, নাক, হাত ও পা। এই পাঁচটি ইন্দ্রিয়ের মাধ্যমে ভালো ও মন্দ প্রবেশ করে। পাপ থেকে বাঁচতে ইন্দ্রিয় নিয়ন্ত্রণ ও শুদ্ধতা বজায় রাখা জরুরি। উদাহরণস্বরূপ, বিবাহিত সদস্যদের শুচিতার ওপর জোর দেওয়া হয় এবং “বিদেশি শয্যা” থেকে দূরে থাকার উপদেশ দেওয়া হয়। মদপান থেকেও বিরত থাকার পরামর্শ দেওয়া হয়, কারণ তা নৈতিক বিচ্যুতি ঘটাতে পারে। এই আর্মেনিয়ান ভ্রাতৃত্বগুলোও সাধারণত কোনো পেশার সঙ্গে যুক্ত থাকত এবং শহর বা জনপদ রক্ষায় সক্রিয় ভূমিকা পালন করত।\n\n\n== আরও দেখুন ==\nআমান (ইসলাম) বা আমান, শত্রু যারা আশ্রয় প্রার্থনা করে তাদের নিরাপত্তা বা ক্ষমা দেওয়ার নিশ্চয়তা\nবেদুইনদের সম্মান বিধি\nফুরুসিয়্যা, ইসলামের স্বর্ণযুগ ও মামলুক যুগের অশ্বারোহণভিত্তিক সামরিক প্রশিক্ষণ\nগাজি, যারা সামরিক অভিযানে বা লুট-অভিযানে অংশ নিতেন\nইজ্জত (সম্মান), উত্তর ভারত, বাংলাদেশ ও পাকিস্তানে ধর্ম নির্বিশেষে (হিন্দু, মুসলিম, শিখ) প্রচলিত সম্মানবোধের ধারণা\nজাওয়ানমার্দি, ফার্সি শব্দ যা আরবি ফুতুওয়ার প্রায় সমতুল্য\n\n\n== তথ্যসূত্র =="}