{"pageid": 1440928, "title": "সিভার্ট", "url": "https://bn.wikipedia.org/wiki?curid=1440928", "content": "সিভার্ট (প্রতীক: Sv) আয়নীকারক বিকিরণের কারণে দৈব স্বাস্থ্য ঝুঁকির মাত্রা নির্দেশক একটি আন্তর্জাতিক একক, যেটিকে বিকিরণজনিত ক্যানসার (কর্কটরোগ) ও বংশাণুগত ক্ষতির সম্ভাবনা হিসেবে সংজ্ঞায়িত করা হয়। এটি বিকিরণ পরিমাপ বিজ্ঞান (dosimetry) ও বিকিরণ থেকে সুরক্ষার আলোচনায় সিভার্ট একটি গুরুত্বপূর্ণ একক।  রোলফ মাক্সিমিলিয়ান সিভার্ট নামক একজন সুয়েডীয় চিকিৎসা পদার্থবিজ্ঞানীর নামে এককটির নামকরণ করা হয়েছে, যিনি বিকিরণের মাত্রা পরিমাপ ও বিকিরণের জৈব প্রভাবের উপর গবেষণাকর্মের জন্য সুপরিচিত।\nসিভার্ট এককটিকে বিকিরণ মাত্রা সম্পর্কিত কিছু রাশির জন্য ব্যবহার করা হয়। উদাহরণস্বরূপ সমতুল্য মাত্রা ও কার্যকর মাত্রা রাশিগুলি দেহের বাইরের উৎস থেকে আগত বহিঃস্থ বিকিরণের ঝুঁকি নির্দেশ করে। অন্যদিকে বিকিরণের রক্ষিত মাত্রা শ্বাসের মাধ্যমে প্রবিষ্ট বা গলধকৃত তেজস্ক্রিয় পদার্থের কারণে দেহের অভ্যন্তরে যে অন্তঃস্থ বিকিরণ ঘটে, তার ঝুঁকির মাত্রা নির্দেশ করে। আন্তর্জাতিক তেজস্ক্রিয় বিকিরণ সুরক্ষা পরিষদ (International Commission on Radiological Protection, সংক্ষেপে ICRP) বলেছে যে এক সিভার্ট বিকিরণের কারণে শেশ পর্যন্ত মরণঘাতী ক্যানসার বা কর্কটরোগ হবার সম্ভাবনা ৫.৫% বৃদ্ধি পায়, তবে আয়নীকারক বিকিরণের সংস্পর্শ বিষয়ক যে রৈখিক সীমাবিহীন প্রতিমানটির ভিত্তিতে এই গণনা করা হয়েছে, সেটি বিতর্কিত।\nসিভার্ট এককে দৈব স্বাস্থ্য ঝুঁকির মান গণনা করার জন্য, শোষিত মাত্রা নামক ভৌত রাশিটিকে সমতুল্য মাত্রা ও কার্যকর মাত্রাতে রূপান্তর করা হয়; এক্ষেত্রে বিকিরণের ধরন ও জৈব প্রেক্ষাপট গণনায় ধরে কিছু গুণনীয়ক প্রয়োগ করা হয়। এই গুণনীয়কগুলি আন্তর্জাতিক তেজস্ক্রিয় বিকিরণ সুরক্ষা পরিষদ ও আন্তর্জাতিক বিকিরণ একক ও পরিমাপ পরিষদ প্রকাশ করে থাকে। এক সিভার্ট হল ১ শত রেম এককের সমান (রেম = র‍্যোন্টগেন সমতুল্য মানব)। রেম একটি পুরাতন এক, যেটি সেন্টিমিটার-গ্রাম-সেকেন্ড পদ্ধতিতে প্রচলিত বিকিরণের একক।\nপ্রথাগতভাবে বিকিরণের উচ্চমাত্রার হারের কারণে অবধারিতভাবে সৃষ্ট প্রকট দেহকলার ক্ষতির জন্য স্বাস্থ্যের উপর যে নেতিবাচক প্রভাবগুলি পড়ে, সেগুলিকে শোষিত মাত্রার একক গ্রে-র (Gy) সাথে তুলনা করা হয়।\n\n\n== তথ্যসূত্র =="}