{"pageid": 1422097, "title": "শ্রী জহির", "url": "https://bn.wikipedia.org/wiki?curid=1422097", "content": "শ্রীলতা (শ্রী) জহির হলেন একজন শিক্ষা সংক্রান্ত প্রশাসক, তিনি মিনেসোটা বিশ্ববিদ্যালয়ের কার্লসন স্কুল অফ ম্যানেজমেন্টের ১২ তম ডিন হিসেবে দায়িত্ব পালন করেছেন। তিনি কৌশলগত ব্যবস্থাপনা এবং উদ্যোক্তা বিভাগের গ্লোবাল কর্পোরেট সোশ্যাল রেসপনসিবিলিটিতে এলমার এল অ্যাণ্ডারসেন চেয়ার পদে অধিষ্ঠিত ছিলেন।\n\n\n== প্রাথমিক জীবন এবং শিক্ষা ==\nজহির ভারতের পশ্চিমবঙ্গের দুর্গাপুরে বেড়ে উঠেছেন এবং চেন্নাইয়ের উচ্চ বিদ্যালয়ে পড়াশোনা করেছেন। তিনি মাদ্রাজ বিশ্ববিদ্যালয়ের উইমেন'স ক্রিশ্চিয়ান কলেজ থেকে পদার্থবিদ্যা নিয়ে পড়াশুনা করে বিজ্ঞানে স্নাতক হন। এরপর তিনি ইন্ডিয়ান ইনস্টিটিউট অফ ম্যানেজমেন্ট থেকে এমবিএ ডিগ্রি অর্জন করেন। তাঁর মূল মনোযোগ ছিল অর্থ ও নিয়ন্ত্রণ ব্যবস্থার ওপর। এরপর তিনি ম্যাসাচুসেটস ইনস্টিটিউট অফ টেকনোলজির স্লোন স্কুল অফ ম্যানেজমেন্ট থেকে আন্তর্জাতিক ব্যবস্থাপনায় পিএইচডি অর্জন করেন।\n\n\n== কর্মজীবন ==\n১৯৭৫ সালে এমবিএ ডিগ্রি অর্জনের পর, জহির টাটা কনসালটেন্সি সার্ভিসেস এবং স্যাণ্ডোজ (ইণ্ডিয়া) লিমিটেডের মতো বহুজাতিক কোম্পানিতে কাজ করেন। ১৯৮১ সালে, তিনি তাঁর স্বামীর সাথে নাইজেরিয়ায় চলে যান এবং একটি বিশ্ববিদ্যালয়ে শিক্ষকতার পাশাপাশি বিজনেস ইন্টারন্যাশনালের সাংবাদিক হিসেবে কাজ শুরু করেন। তিনি ১৯৮৬ থেকে ১৯৯২ সাল পর্যন্ত ম্যাসাচুসেটস ইনস্টিটিউট অফ টেকনোলজির স্লোন স্কুলে ছিলেন, যেখানে তিনি মার্কিন এবং জাপানি ব্যাঙ্কে ঝুঁকি গ্রহণ এবং কর্মক্ষমতার উপর প্রণোদনা ও সংস্কৃতির ভূমিকার তুলনা করে একটি গবেষণামূলক প্রবন্ধ লেখা সম্পন্ন করেন।\n\n\n=== কার্লসন স্কুল অফ ম্যানেজমেন্ট, মিনেসোটা বিশ্ববিদ্যালয় ===\nজহির ১৯৯২ সালে মিনেসোটা বিশ্ববিদ্যালয়ের কার্লসন স্কুল অফ ম্যানেজমেন্টে সহকারী অধ্যাপক হিসেবে অনুষদের পদ গ্রহণ করেন। তিনি ম্যানেজমেন্ট স্কুলে ডিপার্টমেন্ট চেয়ার, পিএইচডি সমন্বয়কারী এবং অনুষদ ও গবেষণার সহযোগী ডিন সহ বেশ কয়েকটি পদে অধিষ্ঠিত হয়েছেন। তাঁর কাজ একাডেমি অফ ইন্টারন্যাশনাল বিজনেস এবং একাডেমি অফ ম্যানেজমেন্টের মতো সংস্থাগুলি দ্বারা সম্মানিত হয়েছে। তিনি একাডেমি অফ ইন্টারন্যাশনাল বিজনেসের একজন ফেলো এবং জার্নাল অফ ইন্টারন্যাশনাল বিজনেস স্টাডিজের একজন প্রাক্তন পরামর্শক সম্পাদক।\n২০১২ সালের ৮ই মার্চ, জহির কার্লসন স্কুল অফ ম্যানেজমেন্টের ডিন নিযুক্ত হন। তিনি ছিলেন দ্বাদশ ব্যক্তি যিনি এই পদে অধিষ্ঠিত ছিলেন, মহিলা হিসেবে তিনি ছিলেন দ্বিতীয় এবং মিনেসোটা বিশ্ববিদ্যালয়ে ডিন হিসাবে কাজ করা ভারতীয় বংশোদ্ভূত প্রথম ব্যক্তি।\n\n\n== স্বেচ্ছাসেবকতা, পুরস্কার, এবং স্বীকৃতি ==\n২০২০ সালের ১লা জানুয়ারি, জহিরকে ফেডারেল রিজার্ভ ব্যাঙ্ক অফ মিনিয়াপোলিসের পরিচালনা পর্ষদের চেয়ারম্যান হিসাবে নিযুক্ত করা হয়েছিল। তিনি ২০১৭ সালের জানুয়ারি থেকে অন্যান্য পদে বোর্ডে কাজ করেছেন\n\n\n== ব্যক্তিগত জীবন ==\nজহির বিবাহ বন্ধনে আবদ্ধ হয়েছেন আকস জহিরের সাথে। আকস জহির কার্লসন স্কুলের কৌশলগত ব্যবস্থাপনায় কার্টিস এল কার্লসন চেয়ার পদে অধিষ্ঠিত। বিজনেস স্কুলে তাঁদের প্রথম বছরে, একটি নাটকের মঞ্চে তাঁদের প্রথম দেখা হয়েছিল। তাঁদের দুটি সন্তান আছে।\n\n\n== তথ্যসূত্র =="}