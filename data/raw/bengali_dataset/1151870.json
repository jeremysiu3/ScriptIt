{"pageid": 1151870, "title": "ছুটি খান", "url": "https://bn.wikipedia.org/wiki?curid=1151870", "content": "নুসরত খান (ফার্সি: نصرت خان) বাংলা সালতানাতের একজন সামরিক কর্মকর্তা এবং চট্টগ্রামের উত্তরাঞ্চলের শাসক। তিনি ছুটি খান বা ছুটি খাঁ নামেই সমধিক পরিচিত। তার নির্দেশে শ্রীকর নন্দী মহাভারতের একটি পর্ব বাংলায় অনুবাদ করেন, যা ছুটি খানি মহাভারত নামে পরিচিত। তার নামানুসারে মীরসরাইয়ে ছুটি খাঁ জামে মসজিদ নামে একটি ঐতিহাসিক মসজিদ রয়েছে।\n\n\n== প্রারম্ভিক জীবন ==\nছুটি খান চট্টগ্রামের এক অভিজাত মুসলিম পরিবারে পরিবারে জন্মগ্রহণ করেন। তার পিতা পরাগল খান এবং দাদা রাস্তি খান ছিলেন বাংলা সালতানাতের সেনাপতি এবং উত্তর চট্টগ্রাম অঞ্চলের শাসনকর্তা।\n\n\n== কর্মজীবন ==\nছুটি খান উত্তরাধিকার সূত্রে প্রাপ্ত পদে অধিষ্ঠিত ছিলেন। তাকে সালতানাতের সীমানা রক্ষার দায়িত্ব দেওয়া হয়। ত্রিপুরা রাজ্যের রাজা ধন্যমাণিক্য ১৫১৩ এবং ১৫১৫ সালে দুবার চট্টগ্রাম আক্রমণ করলেও ছুটি সফলভাবে তাদের হাত থেকে সালতানাতকে রক্ষা করেন। সেই সাথে তিনি ত্রিপুরার বেশ কিছু অঞ্চল জয় করে বাংলা সালতানাতের অধীনে আনেন। বাংলার সুলতান নাসিরউদ্দিন নুসরাত শাহের সাথে তার সুসম্পর্ক ছিল।\nছুটি খান সাহিত্যের পৃষ্ঠপোষক ছিলেন। তিনি তার দরবারের কবি শ্রীকর নন্দীকে মহাভারতের অশ্বমেধ পর্ব সংস্কৃত থেকে বাংলায় অনুবাদ করার নির্দেশ দেন। কাব্যটি পয়ার ও ত্রিপদী মাত্রা বিন্যাসে লেখা হয়। ছুটি খানের নামানুসারে একে ছুটিখানি মহাভারত বলা হয়ে থাকে।\nতিনি চট্টগ্রামে একটি খাল নির্মাণ করেন যা আজও বিদ্যমান। তিনি ছুটি খাঁ মসজিদ নির্মাণ করেন, যা এখনও টিকে আছে। ছুটিখানি মহাভারত হল মহাভারতের প্রথম দিকের বাংলা সংস্করণগুলোর একটি।\n\n\n== তথ্যসূত্র =="}