{"pageid": 1025412, "title": "ভেরোনিক আযান", "url": "https://bn.wikipedia.org/wiki?curid=1025412", "content": "ভেরোনিক আযান একজন ফরাসি কত্থক নৃত্যশিল্পী। তিনি সৌন্দর্য এবং লাবণ্যের জন্য সমধিক পরিচিত। জীবনের সক্রিয় বছরগুলোতে নাচের সময় তিনি বিভিন্ন বিখ্যাত উৎসবে নৃত্য পরিবেশনের জন্য বিশ্বব্যাপী ভ্রমণ করেছিলেন।\n\n\n== প্রাথমিক জীবন ও পটভূমি ==\nআযানের জন্ম ফ্রান্সে। তিনি ৭ বছর বয়সে প্রথম সপরিবারে ভারতে পৌঁছেছিলেন। রবিশঙ্করের একটি সঙ্গীতানুষ্ঠানে অংশ নেওয়ার পরে তাঁর বাবা-মা সেতার এবং তবলা কীভাবে বাজাতে হয় তা শিখতে ভারতে চলে আসার সিদ্ধান্ত নিয়েছিলেন। তাঁর বাবা কিশান মহারাজের অধীনে তবলা বাজানো শিখেছিলেন এবং তাঁর মায়ের সেতার শেখার গুরু ছিলেন বারাণসীর আমান্থ মিশ্র এবং নেপালের নরেন্দ্র বড়জু। তাঁরা উত্তর ভারতের সাংস্কৃতিক কেন্দ্র হিসাবে বিবেচিত বারাণসী শহরে বসতি স্থাপন করেছিলেন। ভেরোনিক বিশেষত ঘুঙুরধ্বনির প্রতি মোহগ্রস্ত ছিলেন। তিনি সিতারা দেবীর বোন শ্রীমতী অলকানন্দ দেবীর কাছে কত্থকের দীক্ষা শুরু করেছিলেন। পরে তিনি দিল্লিতে গিয়ে সেখানকার কত্থক কেন্দ্রে যোগ দিয়েছিলেন এবং পণ্ডিত বিরজু মহারাজের শিষ্যত্ব গ্রহণ করেছিলেন।  ২০১৭ সালের ২রা আগস্টে  তিনি ইন্দোনেশিয়ার বালিতে মৃত্যুবরণ করেছেন। \n\n\n== কর্মজীবন ==\nআযান খাজুরাহো নৃত্য উৎসব, ফ্রান্সে ভারতীয় উৎসব (১৯৮৫), সোভিয়েত ইউনিয়ন (১৯৮৭) এবং জাপান (১৯৮৮) সহ জাতীয় ও আন্তর্জাতিক বিভিন্ন অনুষ্ঠানে অংশ নিয়েছিলেন। তিনি বিরজু মহারাজ পরিচালিত বেশ কয়েকটি নৃত্য-নাটকেও নৃত্য প্রদর্শন করেছিলেন এবং ভারত ও ইউরোপে তাঁর দল নিয়ে ভ্রমণ করেছিলেন। ১৯৯৫ সালে সর্বাধিক মর্যাদাপূর্ণ অনুষ্ঠানগুলোর একটি ফ্রান্সের অ্যাভিগনন ফেস্টিভ্যালে নৃত্যপ্রদর্শন করার জন্য তাঁকে আমন্ত্রণ করা হয়েছিল।  তিনি মেক্সিকোতে বেশ কয়েকটি নৃত্যপ্রদর্শন করেছিলেন এবং সেখানে তিনি তাঁর জীবনের ১০টি বছর অতিবাহিত করেছিলেন।\n\n\n== তথ্যসূত্র ==\n\n\n== বহিঃসংযোগ ==\nhttp://www.dgcs.unam.mx/gacetaweb/2004/040826.pdf\nhttp://indu.com/thehindu/thscript/print.pl?file=2005061701080200.htm&date=2005/06/17/&prd=fr&\nhttp://pages.pathcom.com/~ericp/kathak.html*http://www.royaleeindiavisa.com/utter-pradesh.html"}