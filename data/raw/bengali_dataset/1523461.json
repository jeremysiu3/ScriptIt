{"pageid": 1523461, "title": "সোমা মণ্ডল", "url": "https://bn.wikipedia.org/wiki?curid=1523461", "content": "সোমা মণ্ডল (জন্ম ১৯৬৩) একজন ভারতীয় ব্যবসায়ী, যিনি ২০২১ সালের ১লা জানুয়ারী থেকে ২০২৩ সালের ৩০শে এপ্রিল পর্যন্ত স্টিল অথরিটি অফ ইন্ডিয়ার (সেইল) সভাপতি হিসেবে দায়িত্ব পালন করেছিলেন। বর্তমানে, ২০২৩ সালের ১ মে থেকে তিন বছরের জন্য তিনি ভারত সরকার কর্তৃক গঠিত পাবলিক এন্টারপ্রাইজেস সিলেকশন বোর্ডের (পিইএসবি) সদস্য। সোমা মণ্ডল কেবল সেইল-এর প্রথম মহিলা কার্যকরী পরিচালকই নন, তিনি কোম্পানির প্রথম মহিলা সভাপতিও ছিলেন। চেয়ারপারসন হিসেবে তিনি কর্পোরেশনের প্রধান নির্বাহীও ছিলেন। সেইল থেকে অবসর গ্রহণের পর, সোমা মণ্ডল এখন পাবলিক এন্টারপ্রাইজ সিলেকশন বোর্ডের সদস্য। শিল্পে তাঁর অপরিসীম অবদানের জন্য তিনি \"ইস্পাতের রানী\" নামে পরিচিত হয়েছেন, সোমা মণ্ডল ২০২২ এবং ২০২৩ সালে ফোর্বস কর্তৃক \"বিশ্বের ১০০ জন সবচেয়ে ক্ষমতাধর নারীর\" তালিকায় অন্তর্ভুক্ত হয়েছেন (২০২৩ সালে ৭০তম স্থান)।\n\n\n== প্রারম্ভিক জীবন ==\nসোমা মণ্ডল ভুবনেশ্বরের একটি বাঙালি মধ্যবিত্ত পরিবারে জন্মগ্রহণ করেন এবং বড় হয়ে ওঠেন। তাঁর বাবা ছিলেন একজন কৃষি অর্থনীতিবিদ। তিনি ১৯৮৪ সালে রাউরকেলার ন্যাশনাল ইনস্টিটিউট অফ টেকনোলজি থেকে ইলেকট্রিক্যাল ইঞ্জিনিয়ারিংয়ে স্নাতকোত্তর ডিগ্রি অর্জন করেন।\n\n\n== কর্মজীবন ==\nধাতু শিল্পে সোমার ৩৫ বছরেরও বেশি অভিজ্ঞতা রয়েছে। তিনি নালকোতে একজন স্নাতক প্রকৌশলী প্রশিক্ষণার্থী হিসেবে তাঁর কর্মজীবন শুরু করেন এবং ২০১৪ সালে নালকোতে পরিচালক (বাণিজ্যিক) হিসেবে দায়িত্ব গ্রহণ করেন। তিনি ২০১৭ সালের মার্চ মাসে সেইল-এ পরিচালক (বাণিজ্যিক) হিসেবে যোগদান করেন। তিনি ২০২০ সালের ডিসেম্বরে অবসর গ্রহণকারী অনিল কুমার চৌধুরীর কাছ থেকে মহারত্ন পিএসইউ-এর চেয়ারপারসনের দায়িত্ব গ্রহণ করেন। তাঁর মেয়াদকালে, ২০২২ অর্থবছরে, সেইল প্রথমবারের মতো ১ লক্ষ কোটি টাকার রাজস্বের মাইলফলক অতিক্রম করে, ১ লক্ষ কোটি টাকার বেশি ব্যবসা সম্পন্ন ভারতীয় কোম্পানিগুলির একটি অভিজাত ক্লাবে প্রবেশ করে।\nবিভিন্ন শিল্প ফোরামে অবদানের জন্য সোমা অ্যালুমিনিয়াম শিল্পে সুপরিচিত। ২০২১ সালের মার্চ মাসে তিনি কেন্দ্রীয় সরকারের পাবলিক এন্টারপ্রাইজেসের প্রতিনিধিত্বকারী সংস্থা স্ট্যাণ্ডিং কনফারেন্স অফ পাবলিক এন্টারপ্রাইজেস (স্কোপ) এর চেয়ারপারসন নির্বাচিত হন।\n২০২৩ সালে, সোমা মণ্ডল ইটিপ্রাইম উইমেন লিডারশিপ অ্যাওয়ার্ডসে 'সিইও অফ দ্য ইয়ার' সম্মানিত হন।\n\n\n== তথ্যসূত্র =="}