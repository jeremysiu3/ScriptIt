{"pageid": 108887, "title": "ডাম্বলডোর’স আর্মি", "url": "https://bn.wikipedia.org/wiki?curid=108887", "content": "ডাম্বলডোর’স আর্মি (ইংরেজি: Dumbledore's Army) (সংক্ষেপে ডি. এ.  বা D.A.) বা ডাম্বলডোরের আর্মি ব্রিটিশ লেখিকা জে. কে. রাউলিং রচিত হ্যারি পটার সিরিজের একটি ছাত্র সংগঠন। সিরিজের তিন প্রধান চরিত্র হ্যারি পটার, রন উইজলি ও হারমায়োনি গ্রেঞ্জার এই সংগঠনের প্রতিষ্ঠাতা। হগওয়ার্টের হাই ইনকুইজিটর (প্রধান পরিদর্শক) ডলোরেস আমব্রিজের কুশাসনের বিরুদ্ধে এবং ডিফেন্স এগেনস্ট দ্য ডার্ক আর্টস বিষয়ে ব্যবহারিক জ্ঞান অর্জনের লক্ষ্যে এই সংগঠন স্থাপিত হয়।\n\n\n== ইতিহাস ==\nহ্যারি পটার অ্যান্ড দ্য অর্ডার অফ দ্য ফিনিক্সে কালো জাদুর বিরুদ্ধে প্রতিরক্ষা বিষয়ের নতুন শিক্ষক ডলোরেস আমব্রিজ ছাত্রছাত্রীদের ব্যবহারিক শিক্ষা দেওয়ার পরিবর্তে শুধুমাত্র তত্ত্বীয় শিক্ষা দিতে থাকেন। কারণ জাদুমন্ত্রী কর্নেলিয়াস ফাজ অযাচিতভাবে ভয় পেয়েছিলেন যে অ্যালবাস ডাম্বলডোর তাকে পরাজিত করতে ছাত্রছাত্রীদের নিয়ে একটি সৈন্যদল গঠন করছেন। কিন্তু এই নতুন শিক্ষা পদ্ধতি বেশিরভাগ ছাত্রছাত্রীর কাছে গ্রহণযোগ্যতা হারায়। বিশেষত হ্যারির সমমনা পঞ্চম বর্ষের ছাত্রছাত্রী যারা সেই বছর আউল পরিক্ষার্থী তারা এই নতুন পদ্ধতিকে গ্রহণ করতে পারে নি। হ্যারিও বিশ্বাস করে যে ব্যবহারিক শিক্ষার অভিজ্ঞতার অভাবে তারা লর্ড ভলডেমর্ট কে মোকাবেলা করতে সক্ষম হবে না। এদিকে জাদু মন্ত্রণালয় ভলডেমর্টের ফিরে আসার ঘটনাকে অস্বীকার করে। এই পরিস্থিতিতে হারমায়োনি একটি ছাত্র সংগঠন গঠন করার প্রস্তাব দেয় যার মাধ্যমে হ্যারি তাদেরকে কালো জাদুর বিরুদ্ধে আত্মরক্ষার ব্যবহারিক শিক্ষা দেবে।\nহ্যারি, হারমায়োনি ও রন গ্রিফিন্ডর, হাফলপাফ ও র‌্যাভেনক্ল হাউজ থেকে ছাত্রছাত্রী সংগ্রহ করে এবং হগস হেড পাবে মিলিত হয়। সেখানে তারা সকলে একটি সংগঠন গঠন করার ব্যাপারে একমত হয়। যখন আমব্রিজ এই মিটিং সম্পর্কে জানতে পারেন তখন তিনি সকল ছাত্র সংগঠন নিষিদ্ধ ঘোষণা করেন। এর মধ্যেও নবগঠিত সংগঠনটির সদস্যরা সপ্তাহে অন্তত একদিন রুম অফ রিকোয়ারমেন্টে মিলিত হতে থাকে। সদস্যরা হারমায়োনির জাদু করা নকল গ্যালিওনের সাহায্যে নিজেদের মধ্যে যোগাযোগ রক্ষা করত। চো চ্যাং সংগঠনটির নাম প্রস্তাব করে \"ডিফেন্স এসোসিয়েশন\" সংক্ষেপে \"ডি.এ.\"। কিন্তু জিনি উইজলির প্রস্তাবিত \"ডাম্বলডোরের আর্মি\" নামটি গৃহীত হয়।\nচো এর বান্ধবী মেরিয়েটা এজকোম্বে তাদের সাথে বিশ্বাসঘাতকতা করে আমব্রিজের কাছে সব ফাঁস করে দেয়। হ্যারিকে বহিষ্কারের হাত থেকে রক্ষা করার জন্য ডাম্বলডোর সংগঠনটির সকল দায়িত্ব নিজের কাঁধে তুলে নেন এবং একপর্যায়ে মন্ত্রণালয়ের কর্মকর্তারা তাকে গ্রেফতার করতে এলে তিনি পালিয়ে যান। এ ঘটনার পর ডিএ মিটিং করা বন্ধ করে দিলেও, তিনজন ডিএ সদস্য- জিনি, নেভিল ও লুনা; বইয়ের শেষভাগে হ্যারি, রন ও হারমায়োনির সাথে ডিপার্টমেন্ট অফ মিস্টেরিসের যুদ্ধে অংশ নেয়। হ্যারি পটার অ্যান্ড দ্য হাফ-ব্লাড প্রিন্সে ডিএ বিলুপ্ত হয়ে যায় বলে নেভিল ও লুনা অসন্তুষ্ট হয়।\nহ্যারি পটার অ্যান্ড দ্য ডেথলি হ্যালোসে হগওয়ার্টসের হেডমাস্টার হন সেভেরাস স্নেইপ। এসময় হ্যারি, রন ও হারমায়োনির অনুপস্থিতিতে নেভিল, জিনি ও লুনা ডিএ পুনর্গঠনের মাধ্যমে স্নেইপের বিরুদ্ধে প্রতিরোধ গড়ে তোলে। তবে লুনা ডেথ ইটারদের দ্বারা অপহৃত হয় (পরবর্তীকালে হ্যারি, রন, হারমায়োনি ও ডব্বি তাকে উদ্ধার করে) এবং জিনি স্কুল ত্যাগ করে, ফলে নেভিলই হয়ে যায় ডিএ এর নেতা। নেভিলের মতে, ডিএ এর কার্যক্রম তখনই নতুন মাত্রা লাভ করে যখন মাইকেল কর্নার একজন প্রথম বর্ষের ছাত্রকে বন্দীদশা থেকে উদ্ধার করতে গিয়ে স্নেইপের সহকারী ডেথ ইটার ভাইবোন অ্যালেক্টো ও অ্যামিকাস ক্যারোর হাতে নির্যাতিত হয়। এসময় ডিএ এর সদস্যরা ডেথ ইটারদের হাত থেকে বাঁচতে রুম অফ রিকোয়ারমেন্টে আশ্রয় নেয়। ডিএ সদস্যদের আশা ছিল যদি হ্যারি এখানে ফিরে আসে তাহলে সে তাদেরকে নিয়ে একটি বিপ্লব ঘটাবে এবং হগওয়ার্টসকে স্নেইপ ও ক্যারোদের হাত থেকে মুক্ত করবে। বইয়ের শেষদিকে ডিএ সদস্যরা অর্ডার অফ দ্য ফিনিক্সের সদস্যদের সাথে হগওয়ার্টসের যুদ্ধে অংশগ্রহণ করে এবং হ্যারিকে অবশিষ্ট হরক্রাক্সগুলো খুঁজে বের করার জন্য সময় করে দেয়।\n\n\n== সদস্যবৃন্দ ==\nহ্যারি পটার, রন উইজলি ও হারমিওন গ্রেঞ্জার এর নেতৃত্বে ডাম্বলডোর'স আর্মি গঠিত হয়। প্রথমদিকে এর সদস্য সংখ্যা ছিল ২৭। পরে সিমাস ফিনিগান ডিএ তে যোগ দিলে সদস্য সংখ্যা দাঁড়ায় ২৮।\n\n\n=== হান্নাহ অ্যাবট ===\nহান্নাহ অ্যাবট (ইংরেজিঃ Hannah Abbott) হ্যারির বর্ষের হাফলপাফ হাউজের একজন ছাত্রী। তার মুখ গোলাপি ও চুল সোনালি রঙের। হ্যারি পটার অ্যান্ড দ্য অর্ডার অফ দ্য ফিনিক্সে সে হাফলপাফ হাউজের প্রিফেক্ট নির্বাচিত হয় এবং পরবর্তীকালে ডাম্বলডোরের আর্মিতে যোগদান করে।এই বছরের শেষ দিকে হগওয়ার্টস এক্সপ্রেসে যে ছয়জন ডিএ সদস্য হ্যারিকে ম্যালফয়, ক্র্যাব ও গয়েলের আক্রমণ থেকে রক্ষা করেছিল, হান্নাহ তাদের মধ্যে অন্যতম। হ্যারি পটার অ্যান্ড দ্য হাফ-ব্লাড প্রিন্সে তার মা ডেথ ইটারদের হাতে নিহত হলে সে হগওয়ার্টস ত্যাগ করে। কিন্তু হ্যারি পটার অ্যান্ড দ্য ডেথলি হ্যালোসে সে হগওয়ার্টসে ফিরে আসে এবং হগওয়ার্টসের যুদ্ধে অংশগ্রহণ করে। ভবিষ্যতে হান্নাহ নেভিল লংবটমকে বিয়ে করে এবং লিকি কলড্রনের মালিক হয়।\nহ্যারি পটার অ্যান্ড দ্য চেম্বার অফ সিক্রেটস ও হ্যারি পটার অ্যান্ড দ্য গবলেট অফ ফায়ার চলচ্চিত্রে চার্লোটি স্কেওচ হান্নাহর চরিত্রে অভিনয় করেছে এবং হ্যারি পটার অ্যান্ড দ্য অর্ডার অফ দ্য ফিনিক্স গেমে কন্ঠ দিয়েছে।\n\n\n=== জিনি উইজলি ===\n\nজিনেভ্রা মলি \"জিনি\" উইজলি (ইংরেজিঃ Ginny Weasley) আর্থার ও মলি উইজলির মেয়ে, উইজলি পরিবারের সাতজন ছেলেমেয়ের মধ্যে সবচেয়ে ছোট এবং কয়েক প্রজন্মের মধ্য উইজলি পরিবারে জন্মগ্রহণকারী একমাত্র মেয়ে। ফিলোসফার্স স্টোনে জিনি সর্বপ্রথম উপস্থিত হয়, যখন তার চার ভাই হগওয়ার্টসে চলে যাচ্ছিল।\nচেম্বার অফ সিক্রেটসে জিনি ওয়েজলি গ্রিফিন্ডর হাউজের প্রথম বর্ষের ছাত্রী হয়। পুরো বইজুড়ে সে রহস্যজনক আচরণ করতে থাকে এবং তাকে অসুস্থ মনে হতে থাকে। শেষে জানা যায়, টম রিডল তথা ভলডেমর্টের ডায়েরি জিনিকে নিয়ন্ত্রণ করার মাধ্যমে জিনিকে দিয়ে চেম্বার অফ সিক্রেটস খোলায় এবং বাসিলিস্ক সাপটিকে মুক্ত করে। রিডল জিনিকে হত্যা করার পরিকল্পনাও করেছিল। কিন্তু হ্যারি তাকে উদ্ধার করে এবং বাসিলিস্ক ও ডায়েরিটি ধ্বংস করে ফেলে। পরে জানা যায় ডেথ ইটার লুসিয়াস ম্যালফয় কৌশলে জিনিকে ডায়েরিটি দিয়েছিল, যাতে তার বাবাকে অপদস্থ ও ডাম্বলডোরকে হগওয়ার্টস থেকে বিতারণ করতে পারে। প্রিজোনার অফ আজকাবান ও গবলেট অফ ফায়ারে জিনির উপস্থিতি তেমন দেখা যায় না। তবে সে নেভিল লংবটমের সাথে ইউল বলে অংশ নেয়।\nঅর্ডার অফ দ্য ফিনিক্সে জিনি মাইকেল কর্নারের সাথে সম্পর্ক গড়ে তোলে। আমব্রিজ হ্যারিকে কুইডিচ থেকে নিষিদ্ধ করার পর, জিনি হ্যারির পরিবর্তে গ্রিফিন্ডর টিমের সিকার হিসেবে খেলা শুরু করে। সে ডাম্বলডোর'স আর্মিতে যোগ দেয় এবং পরবর্তীকালে হ্যারি, রন, হারমায়োনি, নেভিল ও লুনার সাথে ডিপার্টমেন্ট অফ মিস্টেরিসের যুদ্ধে অংশ নেয়। বইয়ের শেষ দিকে মাইকেল কর্নারের সাথে তার সম্পর্ক ভেঙ্গে যায় এবং সে ডিন থমাসের সাথে সম্পর্ক গড়ে তোলে।\nহাফ-ব্লাড প্রিন্সে স্লাগহর্ন তাকে স্লাগ ক্লাবে যোগ দেওয়ার আমন্ত্রণ জানায়। পরবর্তীকালে সে গ্রিফিন্ডর কুইডিচ টিমে চেজার হিসেবে খেলা শুরু করে। তবে কুইডিচ ফাইনাল ম্যাচে ডিটেনশনের কারণে হ্যারির অনুপস্থিতিতে পুনরায় সে সিকার হিসেবে খেলে। এ সময়ে হ্যারির পরোক্ষ ভূমিকায়, জিনি ও ডিনের সম্পর্ক ভেঙ্গে যায়। গ্রিফিন্ডর টিম ফাইনাল ম্যাচে র‌্যাভেনক্লকে হারানোর পর, প্রথমবারের মত জিনি হ্যারির সাথে সম্পর্ক গড়ে তোলে। যখন ডেথ ইটাররা হগওয়ার্টস আক্রমণ করে, সে অন্যান্য ডিএ সদস্যদের মত হগওয়ার্টসকে রক্ষার জন্য লড়াই করে। ডাম্বলডোরের মৃত্যুর পর, হ্যারি জিনির সাথে সম্পর্কচ্ছেদ করার সিদ্ধান্ত নেয়, কারণ, জিনি হ্যারির সাথে যুক্ত থাকলে তা জিনির জন্য অত্যন্ত বিপজ্জনক, কেননা ডেথ ইটাররা যেকোন সময় তাকে আক্রমণ বা হত্যা করতে পারে।\nডেথলি হ্যালোসে জিনি হগওয়ার্টসে তার ষষ্ঠ বর্ষে ফিরে আসে। এ সময় সে লুনা ও নেভিলের সাথে ডাম্বলডোর'স আর্মি পুনর্গঠন করে। যখন এটা প্রকাশ হয়ে যায় যে, রন হ্যারির সাথে রয়েছে, তখন জিনি তার পরিবারের সাথে লুকিয়ে পড়তে বাধ্য হয়। বইয়ের শেষদিকে, অপ্রাপ্তবয়স্ক হওয়া সত্ত্বেও সে হগওয়ার্টসের যুদ্ধে অংশ নেয়। যুদ্ধে সে, হারমায়োনি ও লুনা যখন বেল্লাট্রিক্স লেস্ট্র্যাঞ্জের সাথে লড়াই করছিল তখন বেল্লাট্রিক্স তাকে হত্যার চেষ্টা করে। যুদ্ধ শেষ হওয়ার পর, হ্যারি তাকে তার মায়ের সাথে দেখতে পায়।\nএপিলগ হতে জানা যায়, উনিশ বছর পর, হ্যারি ও জিনি বিবাহিত। তাদের জেমস সিরিয়াস, অ্যালবাস সেভেরাস ও লিলি লুনা নামে তিন ছেলেমেয়ে আছে। রাউলিং বলেছেন, হগওয়ার্টস ত্যাগ করার পর, জিনি হোলিহেড হার্পিস কুইডিচ দলে চেজার হিসেবে খেলা শুরু করে। পরবর্তীকালে সে কুইডিচ থেকে অবসর গ্রহণ করে এবং ডেইলি প্রফেটের সিনিয়র কুইডিচ বিশ্লেষক হিসেবে কাজ শুরু করে।\nবোনি রাইট প্রত্যেকটি হ্যারি পটার চলচ্চিত্রে জিনির ভূমিকায় অভিনয় করেছে এবং ভিডিও গেমসে কন্ঠ দিয়েছে।\n\n\n=== ফ্রেড ও জর্জ উইজলি ===\nফ্রেড ও জর্জ উইজলি (ইংরেজিঃ Fred and George Weasley) রনের বড় জমজ দুই ভাই। ফিলোসফার্স স্টোনে তারা সর্বপ্রথম হগওয়ার্টসের তৃতীয় বর্ষের ছাত্র হিসেবে উপস্থিত হয়। তারা পুরো স্কুলে অত্যন্ত জনপ্রিয়। স্কুলে তারা ঝামেলা সৃষ্টিকারী হিসেবে পরিচিত। তারা লেখাপড়ার চেয়ে বরং নতুন নতুন ঝামেলার পন্থা সৃষ্টিতেই আগ্রহী। তারা লেখাপড়ায় তেমন আগ্রহী নয়। কিন্তু জাদুর অন্যান্য সৃষ্টিশীল শাখায় তারা অত্যন্ত পারদর্শী। এছাড়াও, তারা গ্রিফিন্ডর কুইডিচ টিমে বিটার হিসেবে খেলে।\nসিরিজে বিভিন্ন সময় তারা হ্যারিকে বিভিন্নভাবে সাহায্য করে। চেম্বার অফ সিক্রেটসে ফ্রেড, জর্জ ও রন হ্যারিকে প্রাইভেট ড্রাইভ থেকে পালাতে সাহায্য করে। প্রিজনার অফ আজকাবানে ফ্রেড ও জর্জ হ্যারিকে \"মরেডার্স ম্যাপ\" টি দেয়। গবলেট অফ ফায়ারে তারা উইজলি'স উইজার্ড হুইজেস নামে বিভিন্ন জোক সামগ্রী বিক্রি করতে শুরু করে। তারা দুইজনে একটি জোকশপ প্রতিষ্ঠার পরিকল্পনা করে। তাদের এ ইচ্ছা পূরণের জন্য হ্যারি তার ট্রাইউইজার্ড টুর্নামেন্ট জয়ের পুরস্কারের অর্থ তাদেরকে দিয়ে দেয়। অর্ডার অফ দ্য ফিনিক্সে তারা ডাম্বলডোরের আর্মিতে যোগ দেয়। এ সময় আমব্রিজ তাদের দুইজনকে কুইডিচ থেকে আজীবনের জন্য নিষিদ্ধ করে। এ বছরের শেষ দিকে তারা আমব্রিজের শাসনকে অগ্রাহ্য করে শিক্ষা সম্পন্ন না করেই হগওয়ার্টস ত্যাগ করে। যাওয়ার আগে তারা আতশবাজি ও অন্যান্য ফায়ারওয়ার্কসের মাধ্যমে স্কুলে একটি বিশৃংখলা সৃষ্টি করে দিয়ে যায়। এছাড়াও স্কুলের বিভিন্ন স্থানে তারা পোর্টেবল সোয়াম্প স্থাপন করে। হাফ-ব্লাড প্রিন্সে ফ্রেড ও জর্জ ডায়াগন অ্যালিতে তাদের নিজস্ব জোকশপ চালু করে।\nডেথলি হ্যালোসে তারা অর্ডার অফ দ্য ফিনিক্সে যোগ দেয়। হ্যারিকে প্রাইভেট ড্রাইভ থেকে উদ্ধার করার সময় স্নেইপের সেকটামসেম্প্রা কার্সে জর্জ একটি কান হারায়। প্রকৃতপক্ষে স্নেইপ তার কার্সটি একজন ডেথ ইটারকে লক্ষ্য করে নিক্ষেপ করেছিল। কিন্তু ভুলবশত তা জর্জকে আঘাত করে। এ সময়ে ডেথ ইটারদের নিয়ন্ত্রিত জাদু মন্ত্রণালয়ের উইজলি পরিবারের প্রতি নিষেধাজ্ঞার জন্য তারা তাদের জোকশপ বন্ধ করতে বাধ্য হয়। কিন্তু তারা আন্টি মুরিয়েলের বাড়ি থেকে পেঁচার মাধ্যমে তাদের ব্যবসা চালু রাখে। এ অবস্থায় \"পটারওয়াচ\" রেডিও অনুষ্ঠানে ফ্রেড \"রেপিয়ার\" ছদ্মনামে অংশ নেয়। শেষদিকে ফ্রেড ও জর্জ হগওয়ার্টসের যুদ্ধে অংশগ্রহণ করে। ফ্রেড ও পার্সি উইজলি জাদুমন্ত্রী পিয়াস থিকনেস ও অন্য একজন ডেথ ইটারকে পরাজিত করে। কিন্তু এর পরপরই একটি বিস্ফোরণ ঘটে এবং ফ্রেড মারা যায়। রাউলিং এক সাক্ষাৎকারে বলেন যে, তিনি সবসময়েই জানতেন যে জমজ ভাইদের মধ্যে ফ্রেড মারা যাবে। যদিও তিনি এর কোন সুস্পষ্ট কারণ জানতেন না। তিনি আরো বলেন যে, জর্জ কখনো ফ্রেডের মৃত্যুকে ভুলতে পারে নি। যদিও ফ্রেড ও রন উইজলি'স উইজার্ড হুইজেসকে একটি সফল \"মানি স্পিনার\" এ পরিণত করতে সক্ষম হয়। জর্জ অ্যাঞ্জেলিনা জনসনকে বিয়ে করে এবং তাদের ফ্রেড ও রোক্সানা নামে দুই ছেলেমেয়ে হয়।\nজেমস ও অলিভার ফেল্পস প্রত্যেকটি হ্যারি পটার চলচ্চিত্রে ফ্রেড ও জর্জের ভূমিকায় অভিনয় করেছে এবং ভিডিও গেমসে কন্ঠ দিয়েছে।\n\n\n=== নেভিল লংবটম ===\nনেভিল লংবটম (ইংরেজিঃ Neville Longbottom) হ্যারির বর্ষের গ্রিফিন্ডর হাউজের একজন ছাত্র। তার মুখ গোলাকার, বেটে এবং চুল সোনালি রঙের। পুরো সিরিজ জুড়ে তাকে ভীতু ও দুর্বল ব্যক্তিত্বের চরিত্র হিসেবে ফুটিয়ে তোলা হয়াছে। ছাত্র হিসেবে সে মাঝারি মানের হলেও হার্বোলজি বিষয়ে তার দক্ষতা অসামান্য। তার বাবা মা ফ্র্যাঙ্ক ও অ্যালিস লংবটম উভয়েই অরর এবং অর্ডার অফ দ্য ফিনিক্সের সদস্য ছিলেন। তারা বেল্লাট্রিক্স লেস্ট্র্যাঞ্জ ও তার সহযোগী ডেথ ইটারদের হাতে নির্যাতিত হন এবং চিরদিনের জন্য মানসিক ভারসাম্যহীন হয়ে পড়েন। নেভিল তার ঠাকুরমার অগাস্টা লংবটমের কাছে প্রতিপালিত হয়। প্রথম চারটি বইয়ে নেভিল অত্যন্ত ক্ষুদ্র ভূমিকা পালন করে। তবে রাউলিং প্রথম বই ফিলোসফার্স স্টোনে চেয়েছিলেন, নেভিল যেন সাহসিকতাপূর্ণ একটি কাজ করতে পারে, এবং নেভিল তা করতে সক্ষম হয়।\nরাউলিং এর মতে, অর্ডার অফ দ্য ফিনিক্স নেভিলের জন্য প্রকৃতপক্ষে একটি টার্নিং পয়েন্ট ছিল। সে ডিএ তে যোগ দেয় এবং ডিএ মিটিংগুলোর পর তার জাদুর ক্ষমতার নাটকীয়ভাবে উন্নতি হয়। এসময় হ্যারি নেভিলের বাবা মায়ের পরিণতি সম্পর্কে জানতে পারে এবং নেভিলের সাথে তার বোঝাপড়া ও বন্ধুত্ব এক গভীর মাত্রা লাভ করে। পরবর্তীকালে নেভিল ডিপার্টমেন্ট অফ মিস্টেরিসের যুদ্ধে অংশগ্রহণ করে এবং দূর্ঘটনাবশত হ্যারি ও ভলডেমর্টের প্রফেসিটি (ভবিষ্যতবাণী) ভেঙ্গে ফেলে। পরে ডাম্বলডোর বলেন যে, তার কাছে এই ভবিষ্যতবাণীটি করা হয়েছিল। তিনি বলেন প্রফেসিতে একজন \"চোজেন ওয়ান\" এর কথা বলে হয়েছে অর্থাৎ এমন একজন জাদুকর যে ভলডেমর্টের ক্ষমতাকে চিরতরে ধ্বংস করতে সক্ষম হবে। তার জন্ম হবে \"সপ্তম মাসের শেষদিকে\" এবং \"তার পিতা মাতা তিনবার ভলডেমর্টের আক্রমণ থেকে নিজেদের রক্ষা করবে।\" এভাবে এই প্রফেসি হয় নেভিলকে (জন্ম ৩০ জুলাই ১৯৮০) অথবা হ্যারিকে (জন্ম ৩১ জুলাই ১৯৮০) নির্দেশ করে। ডেথ ইটারদের সাথে লড়াই করার সময় তার জাদুদন্ড ভেঙ্গে যাওয়ায় হাফ-ব্লাড প্রিন্সে নেভিল একটি নতুন জাদুদন্ড লাভ করে। সে তাদের ডিএ মিটিং পুনরায় চালু করতে চেয়েছিল, কিন্তু হ্যারি বলেছিল সেটার আর দরকার নেই যেহেতু তারা কালো জাদুর বিরুদ্ধে প্রতিরোধ বিষয়ে একজন ভাল শিক্ষক পেয়েছে। যখন ডেথ ইটাররা ড্রেকো ম্যালফয় এর সহায়তায় হগওয়ার্টসে প্রবেশ করে তখন নেভিল তাদের বিরুদ্ধে লড়াই করে এবং সামান্য আহত হয়।\nডেথলি হ্যালোসে যখন স্নেইপ হেডমাস্টার হিসেবে ক্যারোদের নিয়ে হগওয়ার্টস দখল করে, তখন নেভিল, জিনি ও লুনাকে নিয়ে ডাম্বলডোরের আর্মি পুনর্গঠন করে। হ্যারির অনুপস্থিতিতে নেভিল ডিএ এর কর্মকাণ্ড পরিচালনা করতে থাকে। পরে নেভিল হ্যারিকে জানায়, ক্যারোদের হাতে সে এতটাই নির্যাতিত হয়েছে যে সে রুম অফ রিকোয়ারমেন্টে আশ্রয় নিতে বাধ্য হয়। হগওয়ার্টসের যুদ্ধে নেভিল তার হার্বোলজির জ্ঞানকে কাজে লাগিয়ে ডেথ ইটারদের পরাস্ত করতে থাকে এবং পরে অলিভার উডের সাথে কলিন ক্রিভির মৃতদেহ বহন করে আনে। যখন ভলডেমর্ট হ্যারির আপাতদৃষ্টিতে মৃত দেহ নিয়ে হগওয়ার্টসে প্রবেশ করে, নেভিল গড্রিক গ্রিফিন্ডরের তলোয়ার দিয়ে নাগিনিকে হত্যা করে এবং এভাবে ভলডেমর্টের সর্বশেষ হরক্রাক্স ধ্বংস হয়। পরবর্তীকালে সে রনের সাথে ফেনরির গ্রেব্যাককে পরাজিত করে।\nডেথলি হ্যালোসের এপিলগে নেভিল হগওয়ার্টসের হার্বোলজি বিষয়ের নতুন শিক্ষক হিসেবে যোগদান করে। ২০০৭ সালের অক্টোবরে রাউলিং প্রকাশ করেন যে, নেভিল লিকি কলড্রনের বর্তমান মালিক হান্নাহ অ্যাবটকে বিয়ে করে। তারা দুইজন লিকি কলড্রনের উপরে বাস করে।\nব্রিটিশ অভিনেতা ম্যাথু লুইস হ্যারি পটার সিরিজের প্রত্যেকটি চলচ্চিত্রে নেভিলের ভূমিকায় অভিনয় করেছে এবং ভিডিও গেমসমূহে কন্ঠ দিয়েছে।\n\n\n=== লুনা লাভগুড ===\n\nলুনা লাভগুড (ইংরেজিঃ Luna Lovegood) হ্যারির চেয়ে এক বছরের ছোট এবং র‌্যাভেনক্ল হাউজের ছাত্রী। তার সোনালি চুল কোমর পর্যন্ত লম্বা এবং \"সর্বদা বিস্ময়কর চাহনীযুক্ত\"। রাউলিং লুনাকে \"অ্যান্টি হারমায়োনি\" হিসেবে বর্ণনা করেছেন। কারণ লুনা নিজেই নিজের দর্শনে বিশ্বাস করে। অপরদিকে হারমায়োনি যুক্তি, তর্ক ও বাস্তববাদীতায় বিশ্বাসী। \"দ্য কুইবলার\" পত্রিকার সম্পাদক জেনোফিলিয়াস লাভগুড লুনার বাবা। লুনার মা জাদুমন্ত্র নিয়ে গবেষণা করার সময় একটি দূর্ঘটনায় মারা যান। তখন লুনার বয়স ছিল নয় বছর। দূর্ঘটনার সময় লুনাও সেখানে ছিল। সে তার চোখের সামনে তার মাকে মৃত্যুবরণ করতে দেখে। এই কারণেই লুনা থেস্ট্রালদের দেখতে পায়। লুনা বিভিন্ন অদ্ভুত ধারণায় বিশ্বাসী। সে স্কুলে অনেকটা বিচ্ছিন্নভাবে থাকে, তাকে নিয়ে অন্যরা কি ভাবল সেটা নিয়ে সে মাথা ঘামায় না।\nঅর্ডার অফ দ্য ফিনিক্সে লুনা ও তার বাবা বিশ্বাস করে যে, ভলডেমর্ট ফিরে এসেছে। এ সময় হ্যারির সাথে লুনার শক্তিশালী বন্ধুত্ব গড়ে ওঠে। লুনা ডাম্বলডোরের আর্মির সদস্য হয়। বইয়ের শেষে সে হ্যারি, রন, হারমায়োনি, জিনি ও নেভিলের সাথে ডিপার্টমেন্ট অফ মিস্টেরিসের ব্যাটলে অংশ নেয়। হাফ-ব্লাড প্রিন্স, হ্যারি লুনাকে তার সাথে স্লাগহর্নের ক্রিসমাস পার্টিতে যাওয়ার জন্য আমন্ত্রণ জানায়। এছাড়াও সে, গ্রিফিন্ডর বনাম হাফলপাফের ম্যাচে ধারাবিবরণী দেয়। রাউলিং বলেছেন, এ দৃশ্যটি লেখার সময় তিনি দারুণভাবে উপভোগ করেছেন। পরবর্তীকালে যখন ডেথ ইটাররা হগওয়ার্টসে প্রবেশ করে, তখন সে জিনি ও নেভিলের সাথে স্কুলকে রক্ষার জন্য লড়াই করে।\nডেথলি হ্যালোসে লুনা ও তার বাবা দ্য বারোতে বিল উইজলি ও ফ্লেউর ডেলাকৌরের বিয়ের অনুষ্ঠানে যোগ দেয়। সে তার ষষ্ঠ বর্ষে স্কুলে ফিরে আসে এবং ডিএ পুনর্গঠনের জন্য নেভিল ও জিনিকে গোপনে সাহায্য করে। হ্যারি যখন রন ও হারমায়োনির সাথে লাভগুডদের বাড়িতে যায়, তখন সে লুনার রুমে রন, হারমায়োনি, নেভিল, জিনি, লুনা ও তার নিজের পোর্ট্রেট দেখতে পায় যেগুলো বৃত্তাকারে একটি আরেকটির সাথে যুক্ত হয়ে \"বন্ধু\" শব্দটি গঠন করেছে। তারা আরো লক্ষ্য করে যে, সে বেশ কয়েক সপ্তাহ ধরে নিখোঁজ। পরে জানা যায় যে, ক্রিসমাসের ছুটিতে বাড়িতে আসার সময়, হগওয়ার্টস এক্সপ্রেস থেকে ডেথ ইটাররা লুনাকে অপহরণ করে। পরে যখন হ্যারি, রন ও হারমায়োনি ডেথ ইটারদের হাতে বন্দী হয়ে ম্যালফয় ম্যানরে যায়, তখন তারা সেখানে লুনা ও মিস্টার অলিভান্ডারকেও বন্দী অবস্থায় দেখতে পায়। ডব্বি তাদের সকলকে সেখান থেকে উদ্ধার করে। যখন হ্যারি রোয়েনা র‌্যাভেনক্লর ডায়াডেম হরক্রাক্সটি খোঁজার জন্য হগওয়ার্টসে যায়, তখন, লুনা হ্যারিকে র‌্যাভেনক্ল কমন রুমে ঢুকতে সাহায্য করে, যাতে হ্যারি ডায়াডেমটি দেখতে কেমন সে সম্পর্কে ধারণা লাভ করতে পারে। সেখানে সে অ্যালেক্টো ক্যারোকে স্টান বা সম্মোহিত করে। যুদ্ধ চলাকালে, সে, আর্নি ও সিমাস নিজ নিজ পেট্রোনাস প্রয়োগের মাধ্যমে হ্যারিকে ডিমেন্টরদের বিরুদ্ধে লড়াইয়ে সাহায্য করে। লুনার পেট্রোনাস হল একটি রূপালি খরগোশ। যুদ্ধের শেষ পর্যায়ে, লুনা, হারমায়োনি ও জিনি, এই তিনজন একসাথে বেল্লাট্রিক্স লেস্ট্র্যাঞ্জের সাথে দ্বন্দ্ব্বযুদ্ধ করে। পরে মলি উইজলি বেল্লাট্রিক্সকে পরাজিত ও হত্যা করে। হ্যারি ভলডেমর্টকে চূড়ান্তভাবে পরাজিত করার পর, লুনা সর্বপ্রথম তাকে অভিনন্দন জানায়।\nরাউলিং প্রকাশ করেন যে, হগওয়ার্টসের পরে, লুনা একজন পরিবেশবিদ হিসেবে কর্মজীবন শুরু করে। সে বিখ্যাত পরিবেশবিদ ও হ্যান্টাস্টিক বিস্টস অ্যান্ড হোয়্যার টু ফাইন্ড দেম (বিচিত্র জীবজন্তু এবং কোথায় তাদের পাওয়া যায়) বইয়ের লেখক নিউট স্ক্যামান্ডারের নাতি রলফ স্ক্যামান্ডারকে বিয়ে করে এবং লরক্যান ও লিস্যান্ডার নামে তার দুইজন জমজ ছেলে আছে।\nইভানা লিঞ্চ অর্ডার অফ দ্য ফিনিক্স ও হাফ-ব্লাড প্রিন্স চলচ্চিত্রে লুনার চরিত্রে অভিনয় করেছে। ডেথলি হ্যালোসেও সে একই চরিত্রে ফিরে আসবে। সে ভিডিও গেম গুলোতেও লুনার কন্ঠ প্রদান করেছে।\n\n\n=== মেরিয়েটা এজকোম্বে ===\nমেরিয়েটা এজকোম্বে (ইংরেজিঃ Marietta Edgecombe) হ্যারির চেয়ে এক বর্ষ উপরের র‌্যাভেনক্ল হাউজের ছাত্রী। তার চুল কোঁকড়ানো লাল-সোনালি রঙের। সে চো চ্যাং এর ঘনিষ্ঠ বন্ধু। তার মা মন্ত্রণালয়ের ফ্লু নেটওয়ার্ক বিভাগে কাজ করেন। মেরিয়েটা চো এর চাপে বাধ্য হয়ে নিজের ইচ্ছার বিরুদ্ধে ডিএ তে যোগ দেয়। পরবর্তীকালে সে তাদের সাথে বিশ্বাসঘাতকতা করে এবং আমব্রিজের কাছে ডিএ এর অস্তিত্বের কথা জানিয়ে দেয়। এতে তার মুখের সর্বত্র গুপ্তচর শব্দটি ফুটে উঠে। পরবর্তীকালে অনেক চেষ্টার পরও সে তার মুখ থেকে গুপ্তচর শব্দটি সম্পূর্ণভাবে মুছে ফেলতে পারে নি। রাউলিং বলেছেন, একসময় তার মুখ থেকে গুপ্তচর শব্দটি অদৃশ্য হয়ে গেলেও কিছু কাটা দাগ থেকে যাবে।\nঅর্ডার অফ দ্য ফিনিক্স চলচ্চিত্রে মেরিয়েটার বিশ্বাসঘাতকতা চো এর দ্বারা সংঘটিত হয়। (চো ভেরিটাসেরাম পোশনের প্রভাবে আমব্রিজের কাছে ডিএ সম্পর্কে জানায়।) মেরিয়েটার নাম অবশ্য চলচ্চিত্রের প্রমোশনাল সাইটে অন্যান্য ডিএ সদস্যদের নামের সাথে ছিল। কিন্তু চলচ্চিত্রে সে আবির্ভূত হয় নি।\n\n\n=== মাইকেল কর্নার ===\nমাইকেল কর্নার (ইংরেজিঃ Michael Corner) হ্যারির বর্ষের র‌্যাভেনক্ল হাউজের একজন ছাত্র এবং হাউজমেট টেরি বুট ও অ্যান্থনি গোল্ডস্টেইনের ঘনিষ্ঠ বন্ধু। ইউল বলের পর থেকে সে জিনির সাথে ডেটিং শুরু করে। অর্ডার অফ দ্য ফিনিক্সে মাইকেল জিনির সাথে সম্পর্কের কারণে ডিএ তে যোগ দেয়। র‌্যাভেনক্ল কুইডিচ কাপ ফাইনালে গ্রিফিন্ডরের কাছে পরাজিত হওয়ার পর সে এর ফলাফল নিয়ে অসন্তুষ্টি প্রকাশ করে এবং জিনির সাথে তার সম্পর্কের ইতি ঘটে। এরপর সে চো চ্যাং এর সাথে ডেটিং শুরু করে।\nহাফ-ব্লাড প্রিন্সে মাইকেল হোরেস স্লাগহর্নের অ্যাডভান্স পোশন ক্লাসের জন্য মনোনীত হয়। ডেথলি হ্যালোসে মাইকেল একজন প্রথম বর্ষের ছাত্রকে বন্দীদশা থেকে উদ্ধার করতে গিয়ে স্নেইপের সহকারী ডেথ ইটার ভাইবোন অ্যালেক্টো ও অ্যামিকাস ক্যারোর হাতে নির্যাতিত হয়। যেসব ডিএ সদস্য হগওয়ার্টসের যুদ্ধের পূর্বে রুম অফ রিকোয়ারমেন্টে লুকিয়ে ছিল, মাইকেল তাদের মধ্যে অন্যতম। পরবর্তীকালে সে যুদ্ধে অংশগ্রহণ করে।\nরাউলিংয়ের প্রাথমিক প্রি-ক্যানন ক্লাস লিস্টে মাইকেল একজন হাফলপাফ ছিল। এখন পর্যন্ত সে কোন চলচ্চিত্রে আবির্ভূত হয়নি। তবে অর্ডার অফ দ্য ফিনিক্স ভিডিও গেমে সে উপস্থিত হয়।\n\n\n=== কলিন ও ডেনিস ক্রিভি ===\nকলিন ও ডেনিস ক্রিভি (ইংরেজিঃ Colin and Dennis Creevey) গ্রিফিন্ডর হাউজের দুইজন মাগল বংশজাত ছাত্র। তাদের বাবা একজন গোয়ালা। কলিন হ্যারির চেয়ে এক বছরের ছোট। সে খুব চঞ্চল প্রকৃতির। সে একজন জাদুকর, এটা জানতে পেরে সে খুব আনন্দিত এবং উত্তেজিত। সে যেকোন স্মরণীয় মানুষ, বস্তু এবং ঘটনার ছবি তুলে রাখে, যাতে সে এগুলো তার বাবা মাকে দেখাতে পারে। সে হ্যারির একজন একনিষ্ঠ ভক্ত। সে সর্বদাই হ্যারির ছবি তোলার সুযোগ খুঁজে। চেম্বার অফ সিক্রেটসে কলিনের ক্যামেরাই তার জীবন রক্ষা করেছিল। বাসিলিস্কটিকে দেখে সে যখন এটির ছবি তোলার চেষ্টা করছিল, তখন সাপটির দৃষ্টি ক্যামেরার মধ্য দিয়ে কলিনের চোখে পড়েছিল। এতে তার মৃত্যু না হলেও সে পাথর হয়ে গিয়েছিল।\nডেনিস কলিনের চেয়ে দুই বছরের ছোট। সেও তার ভাইয়ের মতই একই বৈশিষ্ট্যের অধিকারী। ট্রাইউইজার্ড টুর্নামেন্টের সময় কলিন ও ডেনিস \"পটার স্টিঙ্কস\" ব্যাজগুলোকে পরিবর্তন করে \"সাপোর্ট হ্যারি পটার\" ব্যাজে পরিণত করার চেষ্টা করেছিল। কিন্তু তারা সফল হয় নি। অর্ডার অফ দ্য ফিনিক্সে কলিন ও ডেনিস উভয়েই ডাম্বলডোরের আর্মিতে যোগদান করে।\nকলিন অপ্রাপ্তবয়স্ক হয়েও হগওয়ার্টসের যুদ্ধে অংশগ্রহণ করে এবং যুদ্ধে নিহত হয়। নেভিল ও অলিভার উড তার মৃতদেহ উদ্ধার করে এবং হ্যারি লক্ষ্য করে মৃত্যুর পরেও তাকে কেমন ছোট দেখাচ্ছে। ডেনিস যুদ্ধে অংশগ্রহণ করেছিল কিনা তা কোথাও বলা হয় নি।\nহাগ মিশেল চেম্বার অফ সিক্রেটস চলচ্চিত্রে কলিনের চরিত্রে অভিনয় এবং অর্ডার অফ দ্য ফিনিক্স ভিডিও গেমে কন্ঠ দিয়েছে।\n\n\n=== অ্যান্থনি গোল্ডস্টেইন ===\nঅ্যান্থনি গোল্ডস্টেইন (ইংরেজিঃ Anthony Goldstein) হ্যারির বর্ষের র‌্যাভেনক্ল হাউজের একজন ছাত্র এবং হাউজমেট টেরি বুট ও মাইকেল কর্নারের ঘনিষ্ঠ বন্ধু। অর্ডার অফ দ্য ফিনিক্সে সে র‌্যাভেনক্ল হাউজের প্রিফেক্ট নির্বাচিত হয় এবং ডিএ তে যোগদান করে। বছরের শেষ দিকে হগওয়ার্টস এক্সপ্রেসে যে ছয়জন ডিএ সদস্য হ্যারিকে ম্যালফয়, ক্র্যাব ও গয়েলের আক্রমণ থেকে রক্ষা করেছিল, অ্যান্থনি তাদের মধ্যে অন্যতম। হাফ-ব্লাড প্রিন্সে সে অনুখেল্লিত থাকে। ডেথলি হ্যালোসে যেসব ডিএ সদস্য হগওয়ার্টসের যুদ্ধের পূর্বে রুম অফ রিকোয়ারমেন্টে লুকিয়ে ছিল, তাদের মধ্যে অ্যান্থনিও ছিল। পরবর্তীকালে সে যুদ্ধে অংশ নেয়।\nরাউলিংয়ের প্রাথমিক প্রি-ক্যানন ক্লাস লিস্টে অ্যান্থনি একজন হাফলপাফ ছিল। এখন পর্যন্ত সে কোন চলচ্চিত্রে আবির্ভূত হয়নি। তবে অর্ডার অফ দ্য ফিনিক্স ভিডিও গেমে সে উপস্থিত হয়।\n\n\n=== চো চ্যাং ===\nচো চ্যাং (ইংরেজিঃ Cho Chang) (চীনাঃ 張秋) হ্যারির চেয়ে এক বর্ষ উপরের র‌্যাভেনক্ল হাউজের ছাত্রী। সে র‌্যাভেনক্ল কুইডিচ টিমের সিকার। হ্যারির প্রথম গার্লফ্রেন্ড হিসেবে সে অধিক পরিচিত। তাকে লম্বা কালো চুলের অত্যন্ত সুশ্রী মেয়ে হিসেবে বর্ণনা করা হয়েছে।\nগবলেট অফ ফায়ারে চো এর উপর হ্যারির আকর্ষণ তীব্রতর হয় এবং হ্যারি চোকে তার সাথে ইউল বলে যাওয়ার অনুরোধ করে। কিন্তু চো আগেই সেডরিক ডিগরির অফার গ্রহণ করে ফেলেছিল। তাই সে হ্যারিকে জানায় যে তার পক্ষে হ্যারির অফার গ্রহণ করা সম্ভব নয়। কিন্তু তারপরও চো হ্যারির প্রতি সদয় থাকে। ট্রাইউইজার্ড টুর্নামেন্টের তৃতীয় টাস্কে সেডরিক নিহত হওয়ার আগ পর্যন্ত চো ও সেডরিকের সম্পর্ক বজায় ছিল।\nঅর্ডার অফ দ্য ফিনিক্সে প্রথমদিকে যারা বিশ্বাস করেছিল যে, ভলডেমর্ট ফিরে এসেছে, চো তাদের মধ্যে অন্যতম। এরপর সে ডিএ তে যোগদান করে। কারণ সে সেডরিকের মৃত্যুর প্রতিশোধ নেওয়ার জন্য ভল্ডেমর্টের বিরুদ্ধে লড়াই করতে চেয়েছিল। এসময় চো ও হ্যারির মধ্যে ভালবাসার সম্পর্ক গড়ে উঠে। কিন্তু যখন চো এর বন্ধু মেরিয়েটা ডিএ এর সাথে বিশ্বাসঘাতকতা করে, তখন চো তাকে রক্ষা করার চেষ্টা করে এবং তাদের নামের লিস্টের উপর হারমায়োনির প্রয়োগ করা এন্টি-ট্রিচারি জিনক্সকে 'নোংরামী' বলে অভিহিত কর। এসব কারণে চো ও হ্যারির সম্পর্কের ইতি ঘটে। পরে জিনি প্রকাশ করে যে, চো মাইকেল কর্নারের সাথে ডেটিং করছে।\nসিরিজের শেষদিকে, চো হগওয়ার্টসে ফিরে আসে এবং অন্যান্য ডিএ সদস্যদের সাথে হগওয়ার্টসের যুদ্ধে অংশ নেয়। ২০০৭ সালের অক্টোবরে রাউলিং প্রকাশ করেন যে চো একজন মাগলকে বিয়ে করেছে।\nগবলেট অফ ফায়ার, অর্ডার অফ দ্য ফিনিক্স ও হাফ-ব্লাড প্রিন্সে ক্যাটি লিয়াং চো এর চরিত্রে অভিনয় করেছে এবং ডেথলি হ্যালোসেও অভিনয় করবে। সে অর্ডার অফ দ্য ফিনিক্স ও হাফ-ব্লাড প্রিন্স ভিডিওগেমেও চো এর কন্ঠ প্রদান করেছে।\n\n\n=== অ্যাঞ্জেলিনা জনসন ===\nঅ্যাঞ্জেলিনা জনসন (ইংরেজিঃ Angelina Johnson) আফ্রিকান বংশদ্ভূত কালো চুলের লম্বা মেয়ে। সে হ্যারির চেয়ে দুই বছরের বড়। তার দ্বিতীয় বর্ষ থেকে সে গ্রিফিন্ডর কুইডিচ টিমের চেজার। অলিভার উড চলে যাওয়ার পর হ্যারির পঞ্চম বর্ষে সে কুইডিচ ক্যাপ্টেন নির্বাচিত হয়। সে অলিভারের মতই তার টিমকে পরিচালনা করার চেষ্টা করে। গবলেট অফ ফায়ারে সে ট্রাইউইজার্ড টুর্নামেন্টে অংশ নেওয়ার চেষ্টা করে, কিন্তু ব্যর্থ হয়। সে ফ্রেড উইজলির সাথে ইউল বলে অংশ নেয়। অ্যাঞ্জেলিনা তার সপ্তম বর্ষে ডিএ তে যোগ দেয়। ডেথলি হ্যালোসে সে পুনরায় ডিএ এর সাথে যোগাযোগ স্থাপন করে এবং হগওয়ার্টসের যুদ্ধে অংশ নেওয়ার জন্য হগওয়ার্টসে ফিরে আসে। ভবিষ্যতে সে জর্জ উইজলিকে বিয়ে করে এবং দুই ছেলেমেয়ে ফ্রেড ও রোক্সানার মা হয়।\nপ্রথম তিনটি চলচ্চিত্রে ড্যানিয়েলে ট্যাবর অ্যাঞ্জেলিনার চরিত্রে অভিনয় করে। গবলেট অফ ফায়ারে টিয়ানা বেঞ্জামিন এই চরিত্রটির জন্য নির্বাচিত হয়। অর্ডার অফ দ্য ফিনিক্স ভিডিও গেমেও বেঞ্জামিন অ্যাঞ্জেলিনার কন্ঠ প্রদান করেছে।\n\n\n=== লি জর্ডান ===\nলি জর্ডান (ইংরেজিঃ Lee Jordan) হ্যারির চেয়ে দুই বর্ষ উপরের গ্রিফিন্ডর হাউজের একজন ছাত্র। সে ফ্রেড ও জর্জের ঘনিষ্ঠ বন্ধু এবং কুইডিচ প্রেমী। সে হগওয়ার্টসের কুইডিচ ধারাভাষ্যকার। তার সপ্তম বর্ষে সে ডিএ তে যোগদান করে। সে ফ্রেড ও জর্জের বিভিন্ন সামগ্রী পরীক্ষা-নিরীক্ষার কাজেও সহায়তা করে। ফ্রেড ও জর্জ অপ্রত্যাশিতভাবে হগওয়ার্টস ত্যাগ করার পর সে অনেকটাই একাকী হয়ে পড়ে। সে আমব্রিজের অফিসে দুইটি নিফলার রেখে দেয় যাতে সেগুলো আমব্রিজকে আক্রমণ করতে পারে। ডেথলি হ্যালোসে লি \"পটারওয়াচ\" নামে একটি রেডিও স্টেশনে যোগ দেয়। সেখান থেকে হ্যারি ও অর্ডারের সমর্থনে সে \"রিভার\" ছদ্মনামে অনুষ্ঠান সম্প্রচার করতে থাকে। হগওয়ার্টসের যুদ্ধে জর্জ ও লি একসাথে ডেথ ইটার ইয়াক্সলিকে পরাজিত করে।\nপ্রথম দুইটি চলচ্চিত্রে ল্যুক ইয়ংব্লাড লি এর চরিত্রে অভিনয় করে এবং অর্ডার অফ দ্য ফিনিক্স ভিডিও গেমে কন্ঠ দেয়।\n\n\n=== ডিন থমাস ===\nডিন থমাস (ইংরেজিঃ Dean Thomas) হ্যারির বর্ষের গ্রিফিন্ডর হাউজের ওকজন ছাত্র। তাকে কৃষ্ণবর্ণের এবং রনের চেয়েও লম্বা হিসেবে বর্ণনা করা হয়েছে। তার ঘনিষ্ঠ বন্ধু হচ্ছে সিমাস ফিনিগান। সে ফুটবল খেলার একজন ভক্ত। একারণে সে কুইডিচকে একটি জটিল খেলা হিসেবে দেখে। ডিনের মা একজন মাগল এবং বাবা একজন বিশুদ্ধ রক্তের জাদুকর ছিলেন। ডিন যখন ছোট ছিল, তখন তার বাবা ডিন ও তার মাকে ডেথ ইটারদের হাত থেকে রক্ষা করা জন্য তাদেরকে ছেড়ে চলে যায়। পরবর্তীকালে ডেথ ইটাররা তাকে হত্যা করে। ডিন তার মা ও সৎ বাবার কাছে প্রতিপালিত হয়। তার কয়েকজন সৎ ভাইবোন আছে।\nডিন তার পঞ্চম বর্ষে ডিএ তে যোগ দেয়। সে প্রথম থেকেই হ্যারি এবং ডাম্বলডোরকে বিশ্বাস করত। তবে এ বিষয়ে হ্যারি ও সিমাস যখন ঝগড়া শুরু করে, তখন ডিন কারো পক্ষই নেয়নি। বছরের শেষ দিকে সে জিনি উইজলির সাথে সম্পর্ক গড়ে তোলে। হাফ-ব্লাড প্রিন্সে কেটি বেলকে হাসপাতালে নিয়ে যাওয়ার পর, তার পরিবর্তে ডিন কুইডিচ টিমে চেজার হিসেবে খেলার সু্যোগ পায়। অল্প কিছুদিনের মধ্যেই অতি নগণ্য কারণে জিনির সাথে তার সম্পর্কের ইতি ঘটে। এ সম্পর্ক ভাঙ্গার পিছনে অবশ্য হ্যারিরও হাত ছিল। ফেলিক্স ফেলিসিস পোশানের প্রভাবে সে অনিচ্ছাকৃতভাবে জিনি ও ডিনের মধ্যে ভুল বোঝাবুঝি সৃষ্টি করে। এর ফলেই তাদের সম্পর্ক শেষ হয়।\nডেথলি হ্যালোসে ডিন নিজেকে হাফ-ব্লাড প্রমাণ করতে ব্যর্থ হওয়ার কারণে হগওয়ার্টস ত্যাগ করতে বাধ্য হয় এবং ভলডেমর্ট নিয়ন্ত্রিত মন্ত্রণালয়ের গ্রেফতার এড়াতে পালিয়ে বেড়াতে থাকে। হ্যারি, রন ও হারমায়োনি সর্বপ্রথম তাকে অন্যান্য পলাতক মাগল বংশজাত টেড টোংকস, ডার্ক ক্রেসওয়েল এবং গবলিন গ্রিপহুক ও গোর্নাকের সাথে দেখতে পায়। স্ন্যাচাররা এই গ্রুপটিকে আক্রমণ করে ডিন ও গ্রিপহুক ছাড়া অন্যদের হত্যা করে। পরে, হ্যারি, রন ও হারমায়োনিকেও স্ন্যাচাররা বন্দী করে এবং ডিন ও গ্রিপহুকের সাথে ম্যালফয় ম্যানরে নিয়ে যায়। ডব্বি তাদের সকলকে সেখান থেকে উদ্ধার করে নিরাপত্তার জন্য বিল ও ফ্লেউরের শেল কটেজে নিয়ে যায়। বইয়ের শেষদিকে, ডিন হগওয়ার্টসে ফিরে যায় এবং যুদ্ধে অংশগ্রহণ করে। যুদ্ধের সময়, ডিন একজন অজ্ঞাতনামা ডেথ ইটারকে স্টান (সম্মোহন) করে। এরপর ডলোহভ তাকে হত্যা করার চেষ্টা করার জন্য চেষ্টা করার সময়, পার্বতি ডলোহভকে আক্রমণ করে এবং ডিনকে রক্ষা করে।\nআলফ্রেড এনচ প্রত্যেকটি হ্যারি পটার চলচ্চিত্রে ডিনের ভূমিকায় অভিনয় করেছে এবং অর্ডার অফ দ্য ফিনিক্স ভিডিও গেমসে ডিনের কন্ঠ দিয়েছে।\n\n\n=== পদ্মা পাতিল ===\nপদ্মা পাতিল (ইংরেজিঃ Padma Patil) হ্যারির বর্ষের র‌্যাভেনক্ল হাউজের ছাত্রী এবং সে গ্রিফিন্ডর হাউজের ছাত্রী পার্বতি পাতিলের জমজ বোন। গবলেট অফ ফায়ারে সে রনের সাথে ইউল বলে অংশ নেয়। কিন্তু সে এতে মোটেই খুশি হয় নি। কারণ রনের নাচের প্রতি কোন আগ্রহই ছিল না। বরং সে হারমায়োনি ও ক্রামের দিকে তাকিয়ে থেকেই পুরো সময়টা পার করে দেয়। তাই সে ও পার্বতি বক্সবেটন একাডেমির ছাত্রদের সাথে নাচে অংশ নেয়। অর্ডার অফ দ্য ফিনিক্সে পদ্মা র‌্যাভেনক্ল হাউজের প্রিফেক্ট নির্বাচিত হয় এবং পরবর্তীতে সে তার বোনের সাথে ডিএ তে যোগ দেয়। হাফ-ব্লাড প্রিন্সে ডাম্বলডোরের মৃত্যুর পর তাদের বাবা মা তাদেরকে হগওয়ার্টস থেকে বাড়িতে ফিরিয়ে নেয়। ডেথলি হ্যালোসে তারা হগওয়ার্টসের যুদ্ধে অংশ নেওয়ার জন্য পুনরায় হগওয়ার্টসে ফিরে আসে।\nআফশান আজাদ গবলেট অফ ফায়ার, অর্ডার অফ দ্য ফিনিক্স ও হাফ-ব্লাড প্রিন্স চলচ্চিত্রে পদ্মার ভূমিকায় অভিনয় করে এবং ভিডিও গেমে কন্ঠ দেয়। সে ডেথলি হ্যালোসেও অভিনয় করবে। চলচ্চিত্র সিরিজে, পদ্মাকে একজন গ্রিফিন্ডর হিসেবে দেখানো হয়েছে।\n\n\n=== পার্বতী পাতিল ===\nপার্বতী পাতিল (ইংরেজিঃ Parvati Patil) হ্যারির বর্ষের গ্রিফিন্ডর হাউজের একজন ছাত্রী এবং সে র‌্যাভেনক্ল হাউজের ছাত্রী পদ্মা পাতিলের জমজ বোন। ল্যাভেন্ডার ব্রাউন তার সবচেয়ে ঘনিষ্ঠ বন্ধু। তাদের দুইজনের মধ্যে অনেক মিল ও সাদৃশ্য লক্ষ্য করা যায়। তারা দুইজন একই ধরনের ক্লাস বিশেষ করে ডিভাইনেশন পছন্দ করে। এই কারণে প্রফেসর ট্রিলনীর সাথে তাদের দুইজনের ঘনিষ্ঠ সম্পর্ক বিদ্যমান। ফিলোসফার্স স্টোনে তাদের প্রথম বর্ষে ফ্লাইং ক্লাসে, পার্বতী অপেক্ষাকৃত দুর্বল নেভিলকে ম্যালফয়ের হাত থেকে রক্ষার চেষ্টা করে। এসময় \"মোটা ছোট শিশুদের\" প্রতি ভালবাসার জন্য প্যানসি পার্কিনসন তাকে নিয়ে হাসাহাসি করে। গবলেট অফ ফায়ারে পার্বতী হ্যারির সাথে ইউল বলে অংশগ্রহণ করে। কিন্তু সে এতে মোটেই খুশি হয় নি। কারণ হ্যারির নাচের প্রতি কোন আগ্রহই ছিল না। বরং সে চো চ্যাং ও সেডরিক ডিগরির দিকে ঈর্ষাকাতরভাবে তাকিয়ে থেকেই পুরো সময়টা পার করে দেয়। তাই সে বক্সবেটন একাডেমির ছাত্রদের সাথে নাচে অংশ নেয়\nঅর্ডার অফ দ্য ফিনিক্সে তার পঞ্চম বর্ষে সে ও তার বোন ডাম্বলডোরের আর্মিতে যোগ দেয়। হাফ-ব্লাড প্রিন্সে ডাম্বলডোরের মৃত্যুর পর তাদের বাবা মা তাদেরকে হগওয়ার্টস থেকে বাড়িতে ফিরিয়ে নেয়। কিন্তু তারা দুজনেই তাদের সপ্তম বর্ষে হগওয়ার্টসে ফিরে আসে। তারা হগওয়ার্টসের যুদ্ধে অংশ নেয়। যুদ্ধের সময় পার্বতী ডেথ ইটার ট্রেভার্সের সাথে লড়াই করে এবং অ্যান্টোনিন ডলোহভের উপর ফুল বডি-বাইন্ড কার্স প্রয়োগ করে এবং ডিন থমাসকে রক্ষা করে।\nপাতিল নাম এবং চলচ্চিত্রের রূপায়ণ থেকে ধারণা করা হয় যে, পার্বতী ও পদ্মা ভারতীয় বংশোদ্ভূত। ভারতের মহারাষ্ট্র প্রদেশে \"পাতিল\" একটি জনপ্রিয় মারাঠি পদবি। রাউলিং প্রথমে পাতিল বোনদের ডাকনাম \"মা\" দিয়ে শুরু করতে চেয়েছিলেন এবং তাদের শেষনাম পাতিলের বদলে \"পটেল\" ছিল।\nপ্রিজোনার অফ আজকাবান চলচ্চিত্রে সিতারা শাহ পার্বতীর চরিত্রে অভিনয় করেছে। কিন্তু গবলেট অফ ফায়ার, অর্ডার অফ দ্য ফিনিক্স ও হাফ-ব্লাড প্রিন্স চলচ্চিত্রে পার্বতীর ভূমিকায় শেফালি চৌধুরী অভিনয় করে। সে ডেথলি হ্যালোসেও ফিরে আসবে। এছাড়া অর্ডার অফ দ্য ফিনিক্স ভিডিও গেমসে শেফালি পার্বতীর কন্ঠ দিয়েছে।\n\n\n=== জাস্টিন ফিঞ্চ-ফ্লেচলি ===\nজাস্টিন ফিঞ্চ-ফ্লেচলি (ইংরেজিঃ Justin Finch-Flechley) হ্যারির বর্ষের হাফলপাফ হাউজের একজন ছাত্র। সে একজন মাগল বংশজাত জাদুকর। চেম্বার অফ সিক্রেটসে জাস্টিন ও গ্রিফিন্ডর হাউজের ভূত নিয়ারলি হেডলেস নিক একসাথে বাসিলিস্কটির আক্রমণের শিকার হয় এবং পাথর হয়ে যায়। অর্ডার অফ দ্য ফিনিক্সে জাস্টিন ডাম্বলডোরের আর্মিতে যোগদান করে। বছরের শেষ দিকে হগওয়ার্টস এক্সপ্রেসে যে ছয়জন ডিএ সদস্য হ্যারিকে ম্যালফয়, ক্র্যাব ও গয়েলের আক্রমণ থেকে রক্ষা করেছিল, জাস্টিন তাদের মধ্যে অন্যতম।\nএডওয়ার্ড র‌্যান্ডেল চেম্বার অফ সিক্রেটস চলচ্চিত্রে জাস্টিনের চরিত্রে অভিনয় করেছে।\n\n\n=== সিমাস ফিনিগান ===\nসিমাস ফিনিগান (ইংরেজিঃ Seamus Finnigan) হ্যারির বর্ষের গ্রিফিন্ডর হাউজের একজন ছাত্র। সে জাতিতে আইরিশ এবং তার চুল বালু রঙের। সে একজন কুইডিচ ভক্ত এবং তার প্রিয় দল কেনমেয়ার কেস্ট্রেলস। হাউজমেট ডিন থমাস তার সবচেয়ে ঘনিষ্ঠ বন্ধু। তার মা একজন জাদুকর কিন্তু তার বাবা মাগল।\nগবলেট অফ ফায়ারে সে তার মা ও ডিনের সাথে বিশ্বকাপ কুইডিচ দেখতে যায়। সে ল্যাভেন্ডার ব্রাউনের সাথে ইউল বলে অংশ নেয়। পরবর্তীকালে অর্ডার অফ দ্য ফিনিক্সে প্রথমদিকে সে মন্ত্রনালয়ের হ্যারির বিরুদ্ধে অবস্থানকে সমর্থন করলেও, পরবর্তীকালে সে তার ভুল বুঝতে পারে এবং ডিএ তে যোগ দেয়। হাফ-ব্লাড প্রিন্সে সিমাস ডাম্বলডোরের শেষকৃত্য অনুষ্ঠানে অংশগ্রহণ করে।\nডেথলি হ্যালোসে যেসব ডিএ সদস্য হগওয়ার্টসের যুদ্ধের পূর্বে রুম অফ রিকোয়ারমেন্টে লুকিয়ে ছিল, সিমাস তাদের মধ্যে অন্যতম। পরবর্তীকালে সে যুদ্ধে যোগদান করে। যুদ্ধ চলাকালে সে, লুনা ও আর্নি নিজেদের পেট্রোনাস প্রয়োগের মাধ্যমে হ্যারিকে ডিমেন্টরদের পরাজিত করতে সাহায্য করে। সিমাসের পেট্রোনাস হল শিয়াল। যুদ্ধের শেষ পর্যায়ে সে গ্রেট হলে উপস্থিত ছিল।\nডেভন মুরে প্রত্যেকটি হ্যারি পটার চলচ্চিত্রে সিমাসের চরিত্রে অভিনয় করেছে।\n\n\n=== ল্যাভেন্ডার ব্রাউন ===\nল্যাভেন্ডার ব্রাউন (ইংরেজিঃ Lavender Brown) হ্যারির বর্ষের গ্রিফিন্ডর হাউজের একজন ছাত্রী এবং রনের প্রথম গার্লফ্রেন্ড। সে হাউজমেট পার্বতি পাতিলের অত্যন্ত ঘনিষ্ঠ বন্ধু। তাদের দুইজনের মধ্যে অনেক মিল ও সাদৃশ্য লক্ষ্য করা যায়। তারা দুইজন একই ধরনের ক্লাস বিশেষ করে ডিভাইনেশন পছন্দ করে। এই কারণে প্রফেসর ট্রিলনীর সাথে তাদের দুইজনের ঘনিষ্ঠ সম্পর্ক বিদ্যমান। ল্যাভেন্ডার তার চতুর্থ বর্ষে সিমাস ফিনিগানের সাথে ইউল বল এ অংশগ্রহণ করে। প্রথমদিকে সে মন্ত্রনালয়ের হ্যারির বিরুদ্ধে অবস্থানকে সমর্থন করলেও, সে ডাম্বলডোরের আর্মির অরিজিনাল সদস্যদের একজন।\nহাফ-ব্লাড প্রিন্সে ল্যাভেন্ডার রনের সাথে ডেটিং শুরু করে এবং সে রনকে 'ওন-ওন' নাম দেয়। প্রকৃতপক্ষে, রন তাকে মনেপ্রাণে গ্রহণ করেনি, বরং সে হারমায়োনিকে ঈর্ষান্বিত করার জন্য এই সম্পর্ক টিকিয়ে রেখেছিল। এদিকে ল্যাভেন্ডার হারমায়োনির সাথে রনের বন্ধুত্বে ঈর্ষান্বিত হতে থাকে এবং অবশেষে যখন সে রন ও হারমায়োনিকে একত্রে হ্যারির ডর্মিটরি থেকে বেরিয়ে আসতে দেখে তখন সে রনের সাথে সম্পর্ক শেষ করে। সে ভেবেছিল ঐ সময় রন ও হারমায়োনি সেখানে একাকী ছিল, কিন্তু প্রকৃতপক্ষে হ্যারিও সেখানে তার অদৃশ্য হওয়ার আলখাল্লা পরিহিত অবস্থায় ছিল। ডেথলি হ্যালোসে ল্যাভেন্ডার হগওয়ার্টসের যুদ্ধে অংশগ্রহণ করে। যুদ্ধের এক পর্যায়ে সে ফেনরির গ্রেব্যাকের আক্রমণের শিকার হয এবং মারা যায়। যদিও হারমায়োনি তাকে বাঁচাবার শেষ চেষ্টা করেছিল।\nপ্রিজোনার অফ আজকাবানে জেনিফার স্মিথ ল্যাভেন্ডারের চরিত্রে অভিনয় করে। কিন্তু হাফ-ব্লাড প্রিন্সে জেসি কেইভ এই চরিত্রে অভিনয় করে এবং ডেথলি হ্যালোসেও সে অভিনয় করবে।\n\n\n=== টেরি বুট ===\nটেরি বুট (ইংরেজিঃ Terry Boot) হ্যারির বর্ষের র‌্যাভেনক্ল হাউজের একজন ছাত্র এবং হাউজমেট মাইকেল কর্নার ও অ্যান্থনি গোল্ডস্টেইনের ঘনিষ্ঠ বন্ধু। অর্ডার অফ দ্য ফিনিক্সে টেরি ডাম্বলডোরের আর্মিতে যোগদান করে। বছরের শেষ দিকে হগওয়ার্টস এক্সপ্রেসে যে ছয়জন ডিএ সদস্য হ্যারিকে ম্যালফয়, ক্র্যাব ও গয়েলের আক্রমণ থেকে রক্ষা করেছিল, টেরি তাদের মধ্যে অন্যতম। হাফ-ব্লাড প্রিন্সে টেরি হোরেস স্লাগহর্নের অ্যাডভান্স পোশন ক্লাসের জন্য মনোনীত হয়। ডেথলি হ্যালোসে টেরি হ্যারি, রন ও হারমায়োনিকে সমর্থন করার অপরাধে ক্যারোদের হাতে নির্যাতিত হয় এবং পরবর্তীকালে হগওয়ার্টসের যুদ্ধে অংশগ্রহণ করে।\nরাউলিংয়ের প্রাথমিক প্রি-ক্যানন ক্লাস লিস্টে টেরির নাম ছিল ট্রেভর। টেরিকে এখন পর্যন্ত কোন চলচ্চিত্রে দেখা যায়নি। তবে অর্ডার অফ দ্য ফিনিক্স ভিডিও গেমে তার উপস্থিতি রয়েছে।\n\n\n=== কেটি বেল ===\nকেটি বেল (ইংরেজিঃ Katie Bell) হ্যারির চেয়ে এক বর্ষ উপরে গ্রিফিন্ডর হাউজের ছাত্রী। সে তার দ্বিতীয় বর্ষে গ্রিফিন্ডর কুইডিচ টিমে চেজার হিসেবে যোগ দেয় এবং ষষ্ঠ বর্ষে ডাম্বলডোরের আর্মিতে যোগদান করে। হ্যারি পটার অ্যান্ড দ্য হাফ-ব্লাড প্রিন্সে গ্রিফিন্ডর কুইডিচ টিমে হ্যারির পাশাপাশি সেই একমাত্র খেলোয়াড় যে অলিভার উডের গঠিত অরিজিনাল গ্রিফিন্ডর কুইডিচ টিমে ছিল।\nহাফ-ব্লাড প্রিন্সে ম্যালফয় কেটির মাধ্যমে ডাম্বলডোরের কাছে একটি অভিশপ্ত নেকলেস পাঠানোর চেষ্টা করে। এলক্ষ্যে সে কেটির উপর ইমপেরিয়াস কার্স প্রয়োগ করে এবং অভিশপ্ত নেকলেসটি কেটির কাছে দেয়। কিন্তু কেটি ভুলক্রমে নেকলেসটি স্পর্শ করে ফেলে। ফলে তাকে কয়েক মাস সেন্ট মাঙ্গো হাসপাতালে কাটাতে হয়। পরবর্তীকালে সে সম্পূর্ণ সুস্থ হয়ে ফিরে আসে এবং গ্রিফিন্ডরের পক্ষে ফাইনাল কুইডিচ ম্যাচে অংশগ্রহণ করে ও র‌্যাভেনক্লকে হারানোর মাধ্যমে কুইডিচ কাপ জয় করে। ডেথলি হ্যালোসে সে অলিভার, অ্যাঞ্জেলিনা ও অ্যালিসিয়ার সাথে হগওয়ার্টসে ফিরে আসে এবং যুদ্ধে অংশগ্রহণ করে।\nপ্রথম দুটি চলচ্চিত্রে এমিলি ডেইল এবং হাফ-ব্লাড প্রিন্সে জর্জিনা লিওনিডাস কেটির চরিত্রে অভিনয় করে ও ভিডিও গেমে কন্ঠ দেয়।\n\n\n=== সুজান বোনস ===\nসুজান বোনস (ইংরেজিঃ Susan Bones) হ্যারির বর্ষের হাফলপাফ হাউজের একজন ছাত্রী। অর্ডার অফ দ্য ফিনিক্সে সুজান ডাম্বলডোরের আর্মিতে যোগদান করে। তার আন্টি অ্যামেলিয়া বোনস জাদু মন্ত্রণালয়ের একজন উচ্চপদস্থ কর্মকর্তা ছিলেন। যখন ডেথ ইটাররা আজকাবান জেল ভেঙ্গে পলায়ন করে, তখন জানা যায়, তার চাচা এডগার বোনস সপরিবারে সেই ডেথ ইটারদের হাতে নিহত হন। বছরের শেষ দিকে হগওয়ার্টস এক্সপ্রেসে যে ছয়জন ডিএ সদস্য হ্যারিকে ম্যালফয়, ক্র্যাব ও গয়েলের আক্রমণ থেকে রক্ষা করেছিল, সুজ্যান তাদের মধ্যে অন্যতম। সিরিজে তার সর্বশেষ উপস্থিতি দেখা যায় হাফ-ব্লাড প্রিন্সে, যখন অ্যাপারেশন শেখার সময় তার পা দেহ থেকে বিচ্ছিন্ন হয়ে যায়।\nএলিনর কলম্বাস (পরিচালক ক্রিস কলম্বাস এর মেয়ে) প্রথম দুটি চলচ্চিত্রে সুজ্যানের চরিত্রে অভিনয় করে।\n\n\n=== আর্নি ম্যাকমিলান ===\nআর্নি ম্যাকমিলান (ইংরেজিঃ Ernie Macmillan)হ্যারির বর্ষের হাফলপাফ হাউজের একজন ছাত্র। তাকে বলিষ্ঠ দেহের অধিকারী হিসেবে বর্ণনা করা হয়েছে। সে একজন বিশুদ্ধ রক্তের (পিউর ব্লাড) জাদুকর। চেম্বার অফ সিক্রেটসে হ্যারিকে সাপের সাথে কথা বলতে দেখে আর্নি বিশ্বাস করে যে, হ্যারিই স্লিদারিনের উত্তরাধিকারী। পরে নিজের ভুল বুঝতে পেরে সে হ্যারির কাছে ক্ষমা চায়। গবলেট অফ ফায়ারে অনুষ্ঠিত ট্রাইউইজার্ড টুর্নামেন্টে আর্নি সেডরিককে সমর্থন করে এবং \"সাপোর্ট সেডরিক ডিগরি\" ব্যাজ পরিধান করে।\nঅর্ডার অফ দ্য ফিনিক্সে আর্নি হান্নাহর সাথে হাফলপাফ হাউজের প্রিফেক্ট নির্বাচিত হয় এবং ডাম্বলডোরের আর্মিতে যোগদান করে। সে স্বল্পসংখ্যক হগওয়ার্টস ছাত্রদের মধ্যে অন্যতম যারা খোলাখুলিভাবে হ্যারিকে সমর্থন করে। সে আউল পরীক্ষার চাপ কমানোর জন্য দৈনিক আট থেকে দশ ঘণ্টা পড়াশোনা করতে শুরু করে। তার কঠোর পরিশ্রমের পুরস্কারও অবশ্য সে লাভ করে। হাফ-ব্লাড প্রিন্সে সে স্লাগহর্নের অ্যাডভান্স পোশান ক্লাসের জন্য নির্বাচিত হয়। ডেথ ইটাররা হগওয়ার্টসে প্রবেশ করার পর সে লড়াই করার জন্য প্রস্তুতি নেয়। ডেথলি হ্যালোসে সে হগওয়ার্টসের যুদ্ধে অংশ নেয়। যুদ্ধ চলাকালে, সে, লুনা ও সিমাস নিজ নিজ পেট্রোনাস প্রয়োগের মাধ্যমে হ্যারিকে ডিমেন্টরদের বিরুদ্ধে লড়াইয়ে সাহায্য করে। তার পেট্রোনাস হল ভালুক।\nলুইস ডয়েল চেম্বার অফ সিক্রেটস ও গবলেট অফ ফায়ারে আর্নির চরিত্রে অভিনয় করে। সে অর্ডার অফ দ্য ফিনিক্স ভিডিও গেমসেও আর্নির কন্ঠ প্রদান করে।\n\n\n=== অ্যালিসিয়া স্পিনেট ===\nঅ্যালিসিয়া স্পিনেট (ইংরেজিঃ Alicia Spinnet) হ্যারির চেয়ে দুই বর্ষ উপরের গ্রিফিন্ডর হাউজের ছাত্রী। সে তার দ্বিতীয় বর্ষে গ্রিফিন্ডর কুইডিচ টিমে যোগ দেয়। সে একজন চেজার। তার সপ্তম বর্ষে, গ্রিফিন্ডর-স্লিদারিন ম্যাচের পূর্বে স্লিদারিন টিমের কিপার মাইলস ব্লেচলি তাকে জিনক্স করে। ফলে তার দুই চোখের পাতা ফুলে যায়। চৌদ্দজন প্রত্যক্ষদর্শীর কথায় কান না দিয়ে স্নেইপ বলেন যে এটা দূর্ঘটনাবশত হেয়ার থিকেনিং চার্মের ফলে হয়েছে। অর্ডার অফ দ্য ফিনিক্সে তার সপ্তম বর্ষে সে ডিএ তে যোগ দেয়। ডেথলি হ্যালোসে সে হগওয়ার্টসে ফিরে আসে এবং যুদ্ধে অংশ নেয়।\nফিলোসফার্স স্টোনে লেইলাহ সাদারল্যান্ড এবং চেম্বার অফ সিক্রেটসে রোচেলে ডগলাস অ্যালিসিয়ার চরিত্রে অভিনয় করেছে।\n\n\n=== জ্যাকেরিয়াস স্মিথ ===\nজ্যাকেরিয়াস স্মিথ (ইংরেজিঃ Zacharias Smith) হ্যারির বর্ষের একজন ছাত্র এবং হাফলপাফ কুইডিচ টিমের চেজার। জ্যাকেরিয়াস মোটেও তার হাউজের অন্যান্যদের মত নয়। তার আচার আচরণে বেশিরভাগ ছাত্রছাত্রী বিশেষ করে সিরিজের প্রধান চরিত্ররা বিরক্ত। অর্ডার অফ দ্য ফিনিক্সে সে ডিএ তে যোগ দিলেও, প্রথমদিকে সে সন্দেহপ্রবণ থাকে। হারমায়োনি পরে হ্যারি ও রনকে জানায় যে, সে জ্যাকেরিয়াসকে ডিএ তে যোগ দিতে বলেছিল, কারণ সে যখন আর্নি ও হান্নাহর সাথে এ বিষয়ে আলোচনা করছিল, তখন জ্যাকেরিয়াস তা শোনে ফেলে। পরবর্তীকালে, জ্যাকেরিয়াস ডিএ সম্পর্কে অন্যান্য সদস্যদের মতই আগ্রহী হয়ে উঠে।\nহাফ-ব্লাড প্রিন্সে, জিনি জ্যাকেরিয়াসকে তার বিখ্যাত ব্যাট-বোগি হেক্স দ্বারা আক্রমণ করে, কারণ সে মন্ত্রণালয়ে কি ঘটেছিল তা জানার জন্য ক্রমাগত জিনিকে বিরক্ত করছিল। সে গ্রিফিন্ডরের সাথে স্লিদারিনের কুইডিচ ম্যাচে ধারাভাষ্যকার হিসেবে দায়িত্ব পালন করার সময় গ্রিফিন্ডর টিমের প্রতি বিভিন্ন আক্রমণাত্মক ভাষা ব্যবহার করে। ডাম্বলডোরের মৃত্যুর পর তার বাবা তাকে হগওয়ার্টস থেকে নিয়ে যায়। ডেথলি হ্যালোসে সে হগওয়ার্টসে ফিরে আসলেও, হগওয়ার্টসের যুদ্ধে অংশগ্রহণ করে নি, বরং পালিয়ে যায়।\nনিক শার্ম অর্ডার অফ দ্য ফিনিক্স চলচ্চিত্রে জ্যাকেরিয়াসের ভূমিকায় অভিনয় করে এবং ভিডিও গেমসে কন্ঠ দেয়।\n\n\n== তথ্যসূত্র ==\n\n\n== বহিঃসংযোগ ==\n\nDumbledore's Army   on Harry Potter Wiki,  an external wiki\nThe Harry Potter Lexicon item on Dumbledore's Army"}