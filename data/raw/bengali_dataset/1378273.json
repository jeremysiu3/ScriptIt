{"pageid": 1378273, "title": "শ্রেণিবদ্ধ বিজ্ঞাপন", "url": "https://bn.wikipedia.org/wiki?curid=1378273", "content": "শ্রেণিবদ্ধ বিজ্ঞাপন বলতে বিজ্ঞাপনের একটি রূপকে বোঝায় যেগুলি সাধারণত দৈনিক সংবাদপত্র ও সাময়িকীর কাগজে মুদ্রিত বা আন্তর্জালে প্রকাশিত সংস্করণগুলিতে প্রায়শই দেখতে পাওয়া যায়। এগুলি সাধারণত ক্ষুদ্র আকারের, কম ব্যয়বহুল (সড়কে বিজ্ঞাপন ফলক, পত্রিকায় বিজ্ঞাপন ক্রোড়পত্র বা প্রদর্শনীমূলক বিজ্ঞাপন, কিংবা টেলিভিশন ও বেতারে বিজ্ঞাপনের তুলনায়) ও সরল প্রকৃতির হয়ে থাকে। ক্ষুদ্র ব্যবসা প্রতিষ্ঠান বা একক ব্যক্তিরা পণ্য বা সেবা বিক্রয় করতে এইসব বিজ্ঞাপন বা বিজ্ঞপ্তি দিয়ে থাকেন এবং একই জাতীয় বিজ্ঞাপনগুলিকে শ্রেণিবদ্ধ করে পরিবেশন করা হয়, তাই এইসব বিজ্ঞাপনকে শ্রেণিবদ্ধ বিজ্ঞাপন বলা হয়। শ্রেণিবদ্ধ বিজ্ঞাপনগুলির কয়েকটি অতিপরিচিত শ্রেণির মধ্যে আছে \"ক্রয় / বিক্রয় করতে চাই\", \"চাকুরি দিতে / পেতে চাই\", \"ভাড়া দিতে / নিতে চাই\", \"সেবা দিতে / নিতে চাই\", \"ছাত্র পড়াতে / শিক্ষক চাই\", \"পাত্র/পাত্রী চাই\", ইত্যাদি। এগুলিতে পত্রিকার একটি নির্দিষ্ট পাতায় একত্রে কিংবা যেকোনও পাতার প্রান্তে বা কোণে ছাপানো হতে পারে। এছাড়া মৃত্যুসংবাদ, বিবাহসংবাদ, সাফল্যসংবাদ, ইত্যাদিও এই বিভাগে স্থান পেতে পারে।\nশ্রেণিবদ্ধ বিজ্ঞাপনের বিপরীত ধারণাটি হল প্রদর্শনীমূলক বিজ্ঞাপন, যেগুলি পত্রিকার পাতার পুরোটা বা বিশাল অংশ জুড়ে প্রদর্শিত হয় এবং যেগুলির খরচও বেশি। তবে পত্রপত্রিকায় প্রদর্শনীমূলক বিজ্ঞাপনের প্রসারই বেশি।\n\n\n== অন্য ভাষায় ==\nইংরেজি ভাষাতে শ্রেণিবদ্ধ বিজ্ঞাপনকে \"ক্লাসিফায়েড অ্যাডভার্টাইজিং\" বলে। এছাড়া ইংরেজি ভাষাতে এগুলিকে কদাচিৎ \"ওয়ান্ট অ্যাডস\" (অর্থাৎ \"চাই-জাতীয় বিজ্ঞাপন\") এবং \"স্মল অ্যাডস\" (অর্থাৎ \"খুদে বিজ্ঞাপন\") নামে (বিশেষত যুক্তরাজ্যে) ডাকা হতে পারে।\n\n\n== তথ্যসূত্র =="}