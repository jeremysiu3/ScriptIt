{"pageid": 1399443, "title": "নিসার হুসেন খান", "url": "https://bn.wikipedia.org/wiki?curid=1399443", "content": "উস্তাদ নিসার হুসেন খান (১৯০৯ - ১৬ জুলাই ১৯৯৩) ছিলেন ভারতের  হিন্দুস্তানি শাস্ত্রীয় সংগীতের বিখ্যাত রামপুর-সাহাসওয়ান ঘরানার বিশ শতকের শাস্ত্রীয় কণ্ঠসঙ্গীতশিল্পী। তিনি ফিদা হুসেন খানের পুত্র ও শিষ্য ছিলেন। পিতার ন্যায় তিনিও বরোদার মহারাজ সায়াজিরাও গাইকোয়াডের দরবারের সভাগায়ক ছিলেন।\nতিনি দীর্ঘ ও বর্ণাঢ্য সঙ্গীত জীবনের অবদানের জন্য ১৯৭১ খ্রিস্টাব্দে  ভারত সরকারের তৃতীয় সর্বোচ্চ বেসামরিক পুরস্কার পদ্মভূষণে ভূষিত হন। শেষজীবনে তিনি কলকাতার  আইটিসি সঙ্গীত রিসার্চ একাডেমির সঙ্গে যুক্ত হন। রাগ বিহার - তারানা গানের বিশেষজ্ঞ ছিলেন তিনি। \nনিসার হুসেনের সবচেয়ে বিখ্যাত শিষ্যেরা হলেন গোলাম মোস্তফা খান, রশিদ খান ও হাফিজ আহমেদ খান প্রমুখেরা।\n\n\n== জন্ম ও সঙ্গীতজীবন ==\nনিসার হুসেন খান ব্রিটিশ ভারতের তৎকালীন আগ্রা ও অবধের যুক্তপ্রদেশের  বদায়ূঁ জেলার সহসওয়ানের এক সাঙ্গীতিক পরিবারে জন্মগ্রহণ করেন। পাঁচ বৎসর বয়সে তার সঙ্গীতে প্রাথমিক শিক্ষা শুরু হয় বিখ্যাত পিতামহ উস্তাদ হায়দর খানের কাছে। পিতামহের খুড়তুতো ভাই ছিলেন উস্তাদ ইনায়েত হোসেন খান। তবে নিসার হুসেনের সঙ্গীতের মূল শিক্ষা তার পিতা ফিদা হুসেনের কাছেই। \n\n\n== কণ্ঠশৈলী ==\nনিসার হুসেন তার সমস্ত তালিম পারিবারিক বৃত্তেই লাভ করেন এবং উত্তরাধিকার সূত্রে পান রাগ, বন্দীশ, খেয়াল এবং তারানা গাওয়ার মতো সমৃদ্ধ ও অনুরণিত কণ্ঠ। কয়েক দশকের তালিমে তার কণ্ঠে \"গমক\", \"বোল তান\" এবং \"সরগম\" রাগের আদর্শরূপ পরিস্ফুট হয়।  তাছাড়া, পরিচ্ছন্ন ও সুশৃঙ্খল জীবনযাপনে, ন্যায়পরায়ণ চরিত্রের অধিকারী নিসার হুসেন উচ্চমানের সঙ্গীতশিল্পী হয়ে ওঠেন।\nএগারো বৎসর বয়সে, বরোদা মহারাজের দরবারে নিসার তার প্রথম পরিবেশনে বৃত্তি লাভ করেন। তার পিতাও একই সঙ্গে সভাগায়ক নিযুক্ত হন। পরবর্তী বছরগুলির কঠিন পরিশ্রমে নিসার একজন আত্মবিশ্বাসী সঙ্গীতশিল্পী হয়ে ওঠেন। মহারাজ সায়াজিরাও গাইকোয়াডের দরবারে সভাগায়ক নিযুক্ত হন এবং সঙ্গীতজীবনের প্রায় তিনদশক অতিবাহিত করেন। \nনিসার হুসেন শেষের দিকে ১৯৭৭ খ্রিস্টাব্দে কলকাতার  আইটিসি সঙ্গীত রিসার্চ একাডেমির সঙ্গে যুক্ত হন। সেখানে একজন প্রবীণ আবাসিক গুরু হিসাবে শাস্ত্রীয় সঙ্গীতের শিক্ষা দানে ব্রতী ছিলেন। স্বনামধন্য রশিদ খান, গোলাম মোস্তফা খান, হাফিজ আহমেদ খান সহ বহু সঙ্গীতশিল্পীর প্রশিক্ষক ছিলেন তিনি। \n\n\n== সম্মাননা ==\nউস্তাদ নিসার হুসেন খান উত্তর প্রদেশ রাজ্য এবং কেন্দ্রীয় সঙ্গীত নাটক আকাদেমি পুরস্কার, গন্ধর্ব মহাবিদ্যালয় থেকে ডক্টরেট, মধ্যপ্রদেশ সরকারের তানসেন পুরস্কার, আইটিসি পুরস্কার,  ভারত সরকারের তৃতীয় সর্বোচ্চ বেসামরিক পুরস্কার পদ্মভূষণ এবং নেপাল ও আফগানিস্তানের সাদর আমন্ত্রণসহ প্রচুর সম্মান লাভ করেন দীর্ঘ সঙ্গীত জীবনে। \n\n\n== মৃত্যু ==\n১৯৯৩ খ্রিস্টাব্দের ১৬ জুলাই নিসার হুসেন কলকাতায় মৃত্যুবরণ করেন।\n\n\n== আংশিক ডিস্কোগ্রাফি ==\n\n\n=== এইচএমভি'র রেকর্ড - ৭৮ আরপিএম (১৯৩৮ খ্রিস্টাব্দের পর)- ===\nN 15721: Todi, Allah jane; Jaunpuri, tarana\nN 15747: Kedar, kanha re nanda nandana; Bhairavi, tarana\nN 15776: Puriya dhanashri, payaliya jhankar; Desh, tarana\nN 15809: Multani, kangana mundariya; Miya malhar, tarana\nN 15834: Raga Bahar, kaliyan sanga karan; Bahar, koyalia kuk sunawe\nN 88215: Chayanat, jhanana jhanana; Malkauns, tarana\nN 88260: Basant, samana sunawe koyaliya; Pilu thumri, bake aika mori\n\n\n=== ইপি/এলপি রেকর্ডিং: এইচএমভি ১৯৬১ ===\n7EPE 1202: Gaud Sarang, Bin deke tere; Puriya Dhanashri, tarana\n7EPE 1236: Vrindabani Sarang, Achchhe Peer More; Pancham, Mohe Ataman Kaise\n7EPE 1242: Alhaiya Bilawal, Sumiran Kar Man; Jhinjhoti, Tarana: Tana Ta Tana Dere\nECLP 2260: Abhogi, Vil. jhaptal: Charan Dhar Ayeri; Tarana: tintal; Gowardhani Todi. Vil. ektal: Tu Ayore Ayo, Drut tintal: Kahe Karat Mose Batiyan\n\n\n=== এইচএমভি ১৯৭২ ===\nECSD 2489: Lalit. Tintal: Yaarda; Bhatiyar. Tintal: tarana\nECSD 2509: Basant. Phagwa Brih Dekhan; Jaijaiwanti. Tintal: tarana\n\n\n=== ওডিয়ন রেকর্ডস ১৯৯০ ===\nPMLP 3065: Raga Kalyaan Ka Prakar. With Hafeez Ahmed Khan & Sarfaraz Hussain Khan (vocal support), Shakur Khan (sarangi) and Prem Ballabh (tabla)\n\n\n== তথ্যসূত্র =="}