{"pageid": 1532074, "title": "ইরান–হামাস সম্পর্ক", "url": "https://bn.wikipedia.org/wiki?curid=1532074", "content": "১৯৯০-এর দশকের শুরু থেকে, ইসলামি প্রজাতন্ত্রী ইরান হামাসকে সামরিক সরঞ্জাম, প্রশিক্ষণ এবং আর্থিক সহায়তা প্রদান করে আসছে। ইরান হামাসের প্রধান পৃষ্ঠপোষক হিসেবে রয়ে গেছে, যারা দলটিকে অর্থ, অস্ত্রশস্ত্র এবং প্রশিক্ষণ দিয়ে আসছে।\n২০২০ সালের মার্কিন যুক্তরাষ্ট্রের পররাষ্ট্র দফতরের একটি প্রতিবেদন অনুসারে, ইরান হামাসসহ ফিলিস্তিনি সশস্ত্র গোষ্ঠীগুলোকে প্রতি বছর প্রায় ১০ কোটি ডলার অর্থ সহায়তা প্রদান করে। ২০২৩ সালের হিসাব অনুযায়ী, ইসরায়েলের একটি নিরাপত্তা সূত্রের বরাতে জানা যায়, ইরান হামাসের জন্য তাদের তহবিল উল্লেখযোগ্যভাবে বৃদ্ধি করে বছরে ৩৫ কোটি ডলারে উন্নীত করেছে।\n\n\n== ইতিহাস ==\n\n\n=== ১৯৮০-১৯৯০ এর দশক ===\n\nফিলিস্তিন মুক্তি সংস্থা (পিএলও) যখন ইসরায়েলের সাথে শান্তি স্থাপনের চেষ্টা শুরু করে, তখন ইরান এবং হামাসের মধ্যে সম্পর্ক আরও জোরালো হয়। ১৯৯০ সালে ইরান তেহরানে ফিলিস্তিনের সমর্থনে একটি সম্মেলনের আয়োজন করে। এই সম্মেলনে হামাস অংশগ্রহণ করলেও ইয়াসির আরাফাত উপস্থিত ছিলেন না। ১৯৯০-এর দশকের প্রথম দিকে, মুসা আবু মারজুকের নেতৃত্বে হামাসের একটি প্রতিনিধিদল তেহরানে উচ্চপদস্থ কর্মকর্তাদের সাথে আলোচনায় বসে, যাদের মধ্যে আয়াতুল্লাহ খামেনেয়ীও ছিলেন। এরপর ইরান সামরিক ও আর্থিক সহায়তা প্রদানে সম্মত হয়, যা বছরে প্রায় ৩ কোটি মার্কিন ডলার বলে জানা যায়। এছাড়াও, ইরান ও লেবাননের বিপ্লবী রক্ষীবাহিনীর ঘাঁটিতে হাজার হাজার হামাস সদস্যকে সামরিক প্রশিক্ষণ দেওয়া হয়। অধিকন্তু, হামাস তেহরানে একটি দপ্তর খোলে এবং ঘোষণা করে যে ইরান ও হামাস \"ফিলিস্তিনি আদর্শের ইসলামিক প্রেক্ষাপটে কৌশলগত দৃষ্টিভঙ্গির ক্ষেত্রে একই রকম ধারণা পোষণ করে।\"\n\n\n=== ১৯৯৫ সালের কাফার দারোম বাস হামলা ===\nমার্কিন পররাষ্ট্র দফতরের  তথ্য মতে, ইরানের গোয়েন্দা মন্ত্রী আলী ফাল্লাহিয়ান কাফার দারোম বাস হামলার অনুমোদন দেন, যা গাজা উপত্যকায় ইসরায়েলি সৈন্য এবং ইসরায়েলি বসতি স্থাপনকারীদের পূর্ণ একটি বাসে চালানো একটি আত্মঘাতী বোমা হামলা। এই হামলায় সাতজন ইসরায়েলি সৈন্য ও একজন বসতি স্থাপনকারী নিহত হন। হামাস এবং ফিলিস্তিনি ইসলামি জিহাদের যৌথ অংশগ্রহণে এই অভিযানটি চালানো হয়। ইসলামি জিহাদের একজন সক্রিয় যোদ্ধা এই আত্মঘাতী বোমা হামলাটি চালায় এবং বোমাটির নকশা করেন হামাসের সামরিক শাখার প্রধান ইয়াহিয়া আইয়্যাশ।\n\n\n== আরও দেখুন ==\n\nইরান–ফিলিস্তিন সম্পর্ক\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে ইরান–হামাস সম্পর্ক সম্পর্কিত মিডিয়া দেখুন।"}