{"pageid": 1148522, "title": "রিও রিকো, তামাউলিপাস", "url": "https://bn.wikipedia.org/wiki?curid=1148522", "content": "রিও রিকো হলো মেক্সিকোর তামাউলিপাস রাজ্যে অবস্থিত রিও গ্রান্দে নদীর তীরবর্তী একটি গ্রাম। এই গ্রামে হরকন ট্র‍্যাক্ট নামে ৪৬১-একর (১.৮৭-বর্গকিলোমিটার) আয়তনের একটি সরু ভূখণ্ড (নদীতলদেশবর্তী ভূমিসহ) রয়েছে, যা ক্রমপরিবর্তনশীল নদীর উত্তরদিকে অবস্থিত ছিল। যার ফলে এই অংশটি মার্কিন যুক্তরাষ্ট্রের টেক্সাস অঙ্গরাজ্যের অংশ ছিল। কিন্তু ১৯০৬ সালে অননুমোদিতভাবে নদীর গতিপথ পরিবর্তন করা হলে অংশটি রাজ্যের মূল ভূখণ্ড থেক বিচ্ছিন্ন হয়ে যায়। এর ফলে রিও রিকো কার্যত একটি মেক্সিকান বসতিতে পরিণত হয় এবং ১৯৭০-এর সীমান্ত চুক্তি অনুসারে আন্তর্জাতিক সীমান্ত পুনর্নির্ধারিত হয় এবং ১৯৭৭ সাল থেকে কার্যকর হয়ে ক্ষুদ্র ভূখণ্ডসহ রিও রিকো গ্রামটি মেক্সিকোর অন্তর্ভুক্ত হয়।\n\n\n== ইতিহাস ==\n১৮৪৫ সালে রিও গ্রান্দে নদীকে মেক্সিকো ও মার্কিন যুক্তরাষ্ট্রের টেক্সাস অঙ্গরাজ্যের সীমানা হিসেবে নির্ধারণ করা হয়। আঁকাবাঁকা নদীটিতে অনেক আঙ্গুলাকৃতির ভূখণ্ড ছিল, যা কার্যত প্রতিবেশী দেশের ভূখণ্ড দ্বারা প্রায় চারদিক থেকে ঘেরা ছিল। হরকন ট্র‍্যাক্ট নামের ৪১৩-একর (১.৬৭-বর্গকিলোমিটার) আয়তনের ভূখণ্ডটিও অনুরূপভাবে রিও গ্রান্দে ও মেক্সিকো দ্বারা ঘেরা ছিল এবং সরু একটি অংশ উত্তর-পূর্বে টেক্সাসের মূল ভূখণ্ডের সাথে একে যুক্ত করেছিল। (নদীর আঁকাবাঁকা প্রকৃতির ফলে মেক্সিকো অংশেও এর বিপরীতে একটি ভূখণ্ড ছিল, যা দক্ষিণ-পশ্চিমে মেক্সিকোর মূল ভূখণ্ডের সাথে যুক্ত ছিল।)\n১৯০৬ সালের জুলাই মাসে মার্কিন রিও গ্রান্দে ভূমি ও সেচ কোম্পানি সেচের জন্য নদীর পানি নিয়ন্ত্রণের উদ্দেশ্যে খাল খনন করা হয়, যার ফলে ভূখণ্ডটি বিচ্ছিন্ন হয়ে যায়। এই গতিপরিবর্তন অননুমোদিত হওয়ায় কোম্পানিকে আদালতের দ্বারস্থ করা হয় এবং তৎকালীন ১০,০০০ মার্কিন ডলার জরিমানা করা হয়। (বর্তমান হিসাবে প্রায় ২,৮০,০০০ মার্কিন ডলার)। গতিপথ বদলানোর পূর্বে কোম্পানির সীমানা নির্ধারক খুঁটি ব্যবহার আবশ্যক ছিল। তবে আন্তর্জাতিক আইন অনুসারে করা ১৮৮৪-এর সীমান্ত চুক্তি অনুযায়ী ভূখণ্ডটি যুক্তরাষ্ট্রের অংশ বলে স্বীকৃতি দেওয়া হয়। চুক্তি অনুসারে শুধু নদীর প্রাকৃতিক গতিপরিবর্তনেই দুই দেশের সীমান্ত পরিবর্তিত হবে।\nকিন্তু নদীর গতিপথ পরিবর্তনের ফলে অশ্বখুরাকৃরতি হ্রদ গঠনের পরিবর্তে নদীর পুরনো ধারা শুকিয়ে যায়। উপরন্তু কোম্পানি কোনো সীমান্ত খুঁটি না বসানোয় অংশটি মেক্সিকান অংশের থেকে আলাদা করা সম্ভব হয় না। মার্কিন যুক্তরাষ্ট্রে অ্যালকোহলের নিষেধাজ্ঞার জন্য ১৯২০ ও ১৯৩০-এর দশকে ভূখণ্ডটি একটি রিসোর্ট গড়ে ওঠে এবং মদ ও জুয়ার আড্ডায় পরিণত হয়। ১৯২৯ সালে রিও রিকো নামের মেক্সিকান গ্রাম ওই ভূখণ্ডটির নিকটে গড়ে ওঠে এবং প্রতিবছর বন্যার পর রিও গ্রান্দের গতি পরিবর্তিত হওয়ায় মানববসতি ধীরে ধীরে ওই ভূখণ্ডের দিকে অগ্রসর হয়। গ্রামের অধিকাংশ অধিবাসী মেক্সিকান বংশোদ্ভূত হওয়ায় তারা মেক্সিকোর কর্তৃত্ব মেনে নেয় এবং উভয়পক্ষই অংশটি মেক্সিকোর বলে ধরে নিতে থাকে।\nআরও প্রায় দশক পর এই অসঙ্গতি সকলের নজরে আসে। ১৯৭০-এর সীমান্ত চুক্তি অনুসারে আরও দুইটি বন্যা নিয়ন্ত্রণ প্রকল্পের পর হরকন ট্র‍্যাক্ট মেক্সিকোর অন্তর্ভুক্ত হয়। ১৯৭৩ সালে মার্কিন যুক্তরাষ্ট্র আনুষ্ঠানিকভাবে ভূখণ্ডটি মেক্সিকোর কাছে হস্তান্তর করে এবং মেক্সিকো সরকার আনুষ্ঠানিকভাবে একে তামাউলিপাস রাজ্যের অন্তর্ভুক্ত করে। ১৯৭৭ সালে আনুষ্ঠানিক হস্তান্তর অনুষ্ঠিত হয়। গ্রামের এক সাবেক বাসিন্দা ইমিগ্রেশন অ্যান্ড ন্যাচারালাইজেশন সার্ভিস অনুসারে প্রত্যর্পণের বিরুদ্ধে মামলা করলে অভিবাসন আপিল বিভাগ ঘোষণা দেয় যে, ১৯০৬ থেকে ১৯৭২ সালের মধ্যে রিও রিকোতে জন্মগ্রহণকারী যেকেউ জন্মসূত্রে মার্কিন যুক্তরাষ্ট্রের নাগরিকত্বের দাবি করতে পারবে। ফলস্বরূপ গ্রামের অধিকাংশ মানুষ মার্কিন যুক্তরাষ্ট্রে স্থানান্তরিত হয়।\n\n\n== আরও দেখুন ==\nমার্কিন যুক্তরাষ্ট্রের ঐতিহাসিক অঞ্চল\nরিও গ্রান্দে সীমান্ত বিরোধ\nচামিজাল, টেক্সাস\nমার্কিন যুক্তরাষ্ট্রের সীমান্ত অনিয়ম\nনর্থওয়েস্ট অ্যাঙ্গেল\nপয়েন্ট রবার্টস, ওয়াশিংটন\n\n\n== তথ্যসূত্র ==\n\n\n=== টীকা ===\n\n\n=== গ্রন্থপঞ্জি ===\n\n\n== বহিঃসংযোগ ==\nFinal Handover Documentation\nState Department Site Explaining 1970 Boundary Treaty\nমার্কিন ভৌগোলিক জরিপ ভূগোল তথ্য ব্যবস্থার নাম: Rio Rico, Texas"}