{"pageid": 1009309, "title": "ত্রিত্ব ও নিগূঢ় সমবেদনা", "url": "https://bn.wikipedia.org/wiki?curid=1009309", "content": "ত্রিত্ব ও নিগূঢ় সমবেদনা (ইংরেজি: The Trinity and Mystic Pietà) জার্মান চিত্রকর হ্যান্স বলডাংয়ের ওক কাঠের ক্যানভাসে অঙ্কিত তৈলচিত্র। চিত্রটি ১৫১২ সালে অঙ্কিত হয়েছিল। চিত্রে ত্রিত্বের সাথে মাতা মেরি ও সাধু জনের মত খৃস্ট ধর্মের দুই পবিত্র চরিত্র এবং মর্তের একদল মানব অঙ্কিত হয়েছে। তৈলচিত্রটি বর্তমানে লন্ডনের ন্যাশনাল গ্যালারিতে সংরক্ষিত।\n\n\n== চিত্রের বর্ণনা ==\nচিত্রে ত্রিত্বের দুই সারত্ব পিতা ঈশ্বর তাঁর পুত্র যিশুকে সমর্থন করছেন। তাদের উপরে একটি উড়ন্ত ঘুঘু দিয়ে তৃতীয় সারত্ব পবিত্র আত্মাকে উপস্থাপন করা হয়েছে। ত্রিত্বের সাথে ক্রন্দনরত অবস্থায় যিশুর মাতা মেরি ও শিষ্য সাধু জন যিশুকে সমর্থন দিচ্ছেন। মাতা মেরি যিশুর ডান হাত এবং সাধু জন বাম হাত ধরে রেখেছেন। চতুর্দশ শতাব্দীর শেষভাগে এবং পঞ্চদশ শতাব্দীর সূচনাকালের চিত্রকর্মগুলিতে ক্রুশবিদ্ধ যিশুর সমর্থনে পিতা ইশ্বরের অন্তর্ভূক্তি, সেসময়ের চিত্রকর ও পৃষ্ঠপোষকদের মাঝে জনপ্রিয় ছিল; সেসময়ে চিত্রকর্মে ইশ্বর উপস্থাপন না থাকা, চিত্রকলার ইতিহাসে বিরল।\nবাইবেলের চরিত্রগুলির নিচে একদল ছোট আকৃতির ব্যক্তি দাঁড়িয়ে আছে। শিল্প ঐতিহাসিকরা ধারণা করেন এই ক্ষুদ্রাকৃতির লোকগুলি চিত্র পৃষ্টপোষকদের পরিবারের সদস্য। চিত্রের নীচে দুইকোণে উপস্থিত 'কোট অব আর্মস' দেখে ধারণা করা হয়, এরা সম্ভবত বেশল্ড এবং রথচাইল্ড পরিবার। ধর্মীয় ব্যক্তিত্ব ও সাধারণ মানুষের পার্থক্যে বোঝানোর জন্য মধ্যযুগের চিত্রসমূহে প্রায়ই পবিত্র ব্যক্তিত্বদের তুলনায় চিত্রের অর্থায়নকারী বা দাতাদের অনেক ছোট দেখানো হতো। এই চিত্রে ঐশ্বরিক চরিত্র ও মর্তের মানবদের 'পার্থক্য' উপস্থাপনে হ্যান্স বলডাং ব্যতিক্রম করেননি।\n\n\n== অবস্থান ==\nচিত্রটি ১৮৯৪ সালে লন্ডনের ন্যাশনাল গ্যালারি কর্তৃক অধিকৃত হয়। চিত্রটি অদ্যাবধি সেখানে সংরক্ষিত এবং প্রদর্শিত হচ্ছে। গ্যালারির ভাষ্য অনুযায়ী \"বলডাং-এর চিত্রকর্মটি শোকসন্তপ্তদের মানবিক আবেগের উপর জোর দিয়ে আমাদের কাল্পনিক অংশগ্রহণের আহ্বান জানিয়েছে, এবং এমনকি ঈশ্বরকেও একজন শোকার্ত পিতা হিসেবে উপস্থাপন করেছে।\"\n\n\n== তথ্যসূত্র ==\n\n\n==== সূত্র ===="}