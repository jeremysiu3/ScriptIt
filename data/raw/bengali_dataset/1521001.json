{"pageid": 1521001, "title": "হালাল ষড়যন্ত্র তত্ত্ব", "url": "https://bn.wikipedia.org/wiki?curid=1521001", "content": "হালাল ষড়যন্ত্র তত্ত্বগুলো মূলত ইসলামভীতি  থেকে উদ্ভূত কিছু গুজব এবং ভিত্তিহীন ধারণার সমষ্টি যা খাদ্য, পানীয় এবং প্রসাধনী সামগ্রীর হালাল সার্টিফিকেশনকে ঘিরে গড়ে উঠেছে।  সাধারণত যেসব দাবি করা হয় তার মধ্যে রয়েছে যে দোকানে হালাল-প্রত্যয়িত পণ্য বিক্রি একটি অমুসলিম দেশে সন্ত্রাসবাদ বা শরিয়া আইন প্রতিষ্ঠার পূর্বাভাস হিসেবে মনে করা হয়।  হালাল সার্টিফিকেশনের জন্য কোম্পানিগুলির প্রদত্ত ফি ইসলামী সন্ত্রাসবাদকে তহবিল জোগায়।  অথবা হালাল পদ্ধতিতে পশু জবাই নিষ্ঠুর, অস্বাস্থ্যকর বা পশু বলি হিসেবে গণ্য হয়। ।এই দাবিগুলো ছড়িয়ে পড়ার ফলে অস্ট্রেলিয়া এবং ভারতে হালাল-প্রত্যয়িত পণ্য বিক্রি করা ব্যবসা প্রতিষ্ঠানের বিরুদ্ধে বয়কট এবং হয়রানির ঘটনা ঘটেছে।  যদিও ডেনমার্ক, ফ্রান্স, কানাডা, নিউজিল্যান্ড, যুক্তরাজ্য এবং মার্কিন যুক্তরাষ্ট্রেও হালাল-বিরোধী আন্দোলন দেখা গেছে। \n\n\n== পটভূমি ==\n“হালাল” আরবি শব্দ, যার অর্থ “অনুমোদিত” বা “বৈধ”, যা “হারাম” (নিষিদ্ধ) এর বিপরীত। এটি এমন জিনিস বোঝায়, যেগুলো কোরআন অনুযায়ী মুসলিমদের জন্য ব্যবহার বা খাওয়া জায়েজ। ইসলামিক খাদ্যতালিকাগত আইন অনুসারে খাদ্যদ্রব্যে শুয়োরের মাংস বা অ্যালকোহল থাকা উচিত নয় এবং একজন মুসলিমকে হালাল পশু জবাই করতে হবে।  কসাইকে অবশ্যই \" আল্লাহর নামে \" উচ্চারণ করে তারপর ধারালো ছুরি দিয়ে পশুর গলা কেটে ফেলতে হবে যাতে সমস্ত রক্ত বেরিয়ে যায়।  বেশিরভাগ মুসলিম-সংখ্যাগরিষ্ঠ দেশে আইনগত কর্তৃপক্ষ কর্তৃক হালাল পণ্যের সার্টিফিকেশন দেওয়া হয়। আর অন্যান্য দেশে কোম্পানিগুলো স্বেচ্ছায় বেসরকারি সংস্থার কাছ থেকে বার্ষিক ফি দিয়ে এটি নেয়। \n\n\n== দাবি ==\nহালাল সার্টিফিকেশন বা হালাল দোকান-ব্যবসা প্রতিষ্ঠাকে হালাল-বিরোধী ষড়যন্ত্র তাত্ত্বিকরা তাদের দেশের ইসলামিকরণ বা অন্য ধর্মকে গ্রাহকদের ওপর চাপিয়ে দেওয়ার চেষ্টা বলে মনে করেন।  কেউ কেউ দাবি করেন যে হালাল সার্টিফিকেশনের জন্য কোম্পানিগুলি কর্তৃক প্রদত্ত ফি ইসলামী সন্ত্রাসবাদ, শরিয়া আইন বাস্তবায়নের জন্য অর্থায়ন করে অথবা ভোক্তাদের অন্য ধর্মকে সহায়তা করার জন্য ব্যবহার করা হয়। এ ধরনের দাবি করেছেন অস্ট্রেলিয়ার পলিন হ্যানসন  এবং জর্জ ক্রিস্টেনসেন  এবং জার্মানির জর্গ মিউথেন, শরিয়া ওয়াচ ইউকে, অস্ট্রেলিয়ার কিউ সোসাইটি  , ব্রিটেন ফার্স্ট, এবং ভারতীয় হিন্দুত্ববাদী সমর্থক এবং ব্যক্তিত্বরা।  অস্ট্রেলিয়ার এবিসি নিউজের একটি তথ্য-যাচাইয়ের ফলাফলে বলা হয়েছে যে হালাল সার্টিফিকেশনের অর্থ মাঝে মাঝে ইসলামী সংগঠনগুলিকে অর্থায়ন করে, কিন্তু সন্ত্রাসী গোষ্ঠীর কাছে অর্থায়ন করার কোনো প্রমাণ পাওয়া যায়নি। প্রতিবেদনে নেসলে সহ বেশ কয়েকটি হালাল-প্রত্যয়িত খাদ্য কোম্পানির সাথেও পরামর্শ করা হয়েছে এবং তারা প্রকাশ করেছে যে হালাল সার্টিফিকেশনের জন্য বার্ষিক ফি নগণ্য এবং তাদের পণ্যের চূড়ান্ত মূল্যের উপর প্রভাব ফেলে না।  ক্যাডবেরির একজন মুখপাত্র হেরাল্ড সানকে বলেছেন যে এই ফি দিয়ে তারা বড় বাজারে প্রবেশ করতে পারে, যা ফি-এর খরচের চেয়ে বেশি লাভ দেয়। \nঅনেকে দাবি করেন, হালাল জবাই নিষ্ঠুর, কারণ তারা মনে করেন পশুকে আগে অজ্ঞান করা হয় না।   যুক্তরাজ্যের খাদ্য মান সংস্থা দাবি করে যে ব্রিটেনে ৮৮% হালাল জবাইয়ে পশুকে আগে অজ্ঞান করা হয়।  যদিও অজ্ঞান করার কোন পদ্ধতিগুলি বেশি গ্রহণযোগ্য বা অজ্ঞান করা আদৌ মানবিক কিনা তা নিয়ে ইসলামী (এবং ইহুদি) পণ্ডিতদের মধ্যে বিতর্ক রয়েছে। \nভারতে, ডানপন্থী হিন্দুত্ববাদী কর্মীদের মতে হালাল-প্রত্যয়িত পণ্যগুলিতে মাংসের নির্যাস থাকে এবং তাই হিন্দুদের জন্য তা খাওয়া অবৈধ।  হালাল জবাইয়ের সময় আল্লাহর নাম উচ্চারণ করার অর্থ হল মাংস অন্য দেবতার উদ্দেশ্যে উৎসর্গ করা হয়েছে। হালাল-প্রত্যয়িত কোম্পানিগুলি কেবল মুসলমানদের নিয়োগ করে এবং খাবারে থুথু ফেলা হালাল প্রক্রিয়ার অংশ।  ভারতীয় তথ্য-যাচাই সংস্থাগুলো এগুলোকে “ভুল”, “হাস্যকর” এবং “মিথ্যা” বলে চিহ্নিত করেছে। \n\n\n== ঘটনা ==\nহালাল নিয়ে গুজব ও ষড়যন্ত্র তত্ত্ব ছড়ানোর ফলে কোম্পানি ও ব্যবসার বিরুদ্ধে বয়কট ও হয়রানি বেড়েছে।  ২০১৪ সালে দক্ষিণ অস্ট্রেলিয়ার ফ্লুরিউ মিল্ক অ্যান্ড ইয়োগার্ট কোম্পানি এমিরেটস এয়ারলাইন্সের সঙ্গে ৫০,০০০ ডলারের চুক্তি বাতিল করে, কারণ চুক্তি  মোতাবেক তাদের পণ্য হালাল-প্রত্যয়িত করতে হতো।  ২০১৫ সালের জানুয়ারিতে, পশ্চিম অস্ট্রেলিয়ায় মালয়েশিয়ার মালিকানাধীন একটি ক্যাফে অনলাইনে হয়রানির শিকার হয় এবং বয়কটের আহ্বান জানানো হয়। যখন মালিকরা একটি নেতিবাচক পর্যালোচনার প্রতিক্রিয়ায় হালাল কী তা ব্যাখ্যা করে একটি ফেসবুক পোস্ট করেছিলেন। \n২০২১ ও ২০২২ সালে হিমালয়া ড্রাগ কোম্পানি সামাজিক মাধ্যমে হালাল সার্টিফিকেশনের জন্য  সমালোচনার মুখে পড়ে। তাদের পণ্যে গরুর মাংসের নির্যাস ব্যবহার করার অভিযোগ উঠে।  এর ফলে নির্বাহী ও কর্মচারীদের মধ্যে মুসলিমপন্থী ও হিন্দু-বিরোধী পক্ষপাত থাকার অভিযোগও আনা হয়।  অল্ট নিউজের তথ্য-যাচাইয়ে দেখা গেছে, হিমালয়া পশুর জেলটিন ব্যবহার করে না, বরং উদ্ভিজ্জ হাইপ্রোমেলোজ ব্যবহার করে।  ভারতের ৯৮% ফার্মাসিউটিক্যাল কোম্পানি পশুর ক্যাপসুল ব্যবহার করে।  ২০২২ সালে  ইন্ডিয়ান রেলওয়ে ক্যাটারিং অ্যান্ড ট্যুরিজম কর্পোরেশন এবং এয়ার ইন্ডিয়ার মতো রাষ্ট্রায়ত্ত সংস্থাগুলির বিরুদ্ধে বিরুদ্ধেও হালাল পণ্যের জন্য বয়কট প্রচারণা  চালানো হয়। \n\n\n== তথ্যসূত্র =="}