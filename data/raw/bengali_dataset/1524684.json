{"pageid": 1524684, "title": "পার্বতী গিরি", "url": "https://bn.wikipedia.org/wiki?curid=1524684", "content": "পার্বতী গিরি (১৯শে জানুয়ারী ১৯২৬ - ১৭ই আগস্ট ১৯৯৫) ছিলেন ধনঞ্জয় গিরির কন্যা। তিনি পশ্চিম ওড়িশার মাদার তেরেসা নামে পরিচিত ছিলেন। তিনি ভারতের ওড়িশার একজন বিশিষ্ট মহিলা স্বাধীনতা সংগ্রামী ছিলেন। ওড়িশার নারী মুক্তিযোদ্ধারা ভারতীয় স্বাধীনতা সংগ্রামে গুরুত্বপূর্ণ ভূমিকা পালন করেছিলেন।\nব্রিটিশ সরকার বিরোধী কর্মকাণ্ডের কারণে তাঁকে দুই বছরের জন্য কারাদণ্ড দেওয়া হয়েছিল। মহাত্মা গান্ধীর \"ভারত ছাড়ো\" ডাকের পর পার্বতী গিরি আন্দোলনের সামনের সারিতে ছিলেন, তখন তাঁর বয়স ছিল মাত্র ১৬ বছর। স্বাধীনতার পরেও তিনি জাতির সামাজিক সেবা করে গেছেন। তিনি পাইকমাল গ্রামে একটি অনাথালয় খোলেন এবং তাঁর বাকি জীবন অনাথদের কল্যাণে উৎসর্গ করেন।\n\n\n== প্রারম্ভিক জীবন ==\nপার্বতী গিরি ১৯২৬ সালের ১৯শে জানুয়ারী অবিভক্ত সম্বলপুর জেলার বর্তমান বরগড় জেলার বিজেপুরের কাছে সামলাইপাদার গ্রামে জন্মগ্রহণ করেন।\nস্কুলে তৃতীয় শ্রেণীর পর তিনি পড়াশোনা ছেড়ে দেন এবং কংগ্রেসের হয়ে প্রচারণা চালাতে গ্রাম থেকে গ্রামে ভ্রমণ শুরু করেন। ১৯৩৮ সালে, যখন তাঁর বয়স ১২ বছর, তখন সামলাইপাদারে এক সভায়, বরিষ্ঠ কংগ্রেস নেতারা তাঁর বাবাকে রাজি করানোর চেষ্টা করেছিলেন, যাতে তিনি পার্বতীকে কংগ্রেসের হয়ে কাজ করার অনুমতি দেন। অল্প বয়সে, তিনি বারী আশ্রমে ভ্রমণ করেছিলেন। পার্বতী আশ্রমে অনেক কিছু শিখেছিলেন, যার মধ্যে ছিল হস্তশিল্প, অহিংসা দর্শন এবং আত্মনির্ভরতা।\n\n\n== কংগ্রেসের জন্য কাজ করা ==\nপার্বতীর কাকা রামচন্দ্র গিরি ছিলেন একজন কংগ্রেস নেতা এবং সামলাইপাদার গ্রামটি জাতীয়তাবাদীদের জন্য একটি গুরুত্বপূর্ণ সমাবেশস্থল ছিল। পার্বতী একজন মুক্তিযোদ্ধা হিসেবে কাজ করার জন্য অনুপ্রাণিত হয়েছিলেন, কারণ তিনি তাঁর কাকার সাথে অনুষ্ঠিত সভাগুলোতে বসে বক্তৃতা শুনতেন। ১৯৪০ সালে পার্বতী কংগ্রেসের হয়ে বরগড়, সম্বলপুর, পদমপুর, পানিমারা, ঘেঁস এবং অন্যান্য স্থানে ভ্রমণ শুরু করেন। তিনি গ্রামবাসীদের প্রশিক্ষণ দিতেন, কিভাবে সুতো কেটে খাদি বুনতে হয় তা শেখাতেন। ১৯৪২ সাল থেকে তিনি 'ভারত ছাড়ো' আন্দোলনের পক্ষে প্রচারণা চালিয়েছিলেন এবং বহুবার গ্রেপ্তার হয়েছিলেন, কিন্তু তিনি নাবালিকা হওয়ায় পুলিশ তাঁকে ছেড়ে দিতে বাধ্য হয়েছিল। অবশেষে যখন তিনি বরগড়ে এসডিও-এর অফিসে আক্রমণ করেন তখন তাঁকে গ্রেপ্তার করা হয়। তাঁকে সম্বলপুর জেলে দুই বছরের সশ্রম কারাদণ্ড দেওয়া হয়েছিল। ব্রিটিশদের বিরুদ্ধে আইনজীবীদের আদালত বয়কট করতে রাজি করানোর জন্য তিনি বরগড় কোর্টে একটি আন্দোলন করেন।\n\n\n== স্বাধীনতা-পরবর্তী জীবন ==\nস্বাধীনতার পর তিনি ১৯৫০ সালে আল্লাবাদের প্রয়াগ মহিলা বিদ্যাপীঠে তাঁর স্কুলজীবন শেষ করেন। চার বছর পর তিনি রমা দেবীর ত্রাণ কাজে যোগ দেন। ১৯৫৫ সালে তিনি সম্বলপুর জেলার মানুষের স্বাস্থ্য ও পরিচ্ছন্নতার উন্নয়নের জন্য একটি আমেরিকান প্রকল্পে যোগ দেন। তিনি নৃসিংহনাথে নারী ও অনাথদের জন্য কস্তুরবা গান্ধী মাতৃনিকেতন নামে একটি আশ্রম এবং সম্বলপুর জেলার জুজোমুরা ব্লকের অন্তর্গত বীরসিংহ গড়ায় ডক্টর সাঁতরা বাল নিকেতন নামে আরেকটি দুস্থ আশ্রম প্রতিষ্ঠা করেন। তিনি কারাগারের উন্নয়ন এবং কুষ্ঠরোগ নির্মূলে কাজ করেছিলেন। ভারত সরকারের সমাজকল্যাণ বিভাগ ১৯৮৪ সালে তাঁকে একটি পুরস্কার প্রদান করে।\n\n\n== প্রশংসা ==\n১. সম্বলপুর বিশ্ববিদ্যালয় কর্তৃক সম্মানসূচক ডক্টরেট- ১৯৯৮ সালে উড়িষ্যার গভর্নর শ্রী সি. রঙ্গরাজন প্রদান করেন।\n২. পার্বতী গিরির নামে মেগা লিফট সেচ প্রকল্পের নামকরণ। - ডিসেম্বর ২০১৬\n\n\n== তথ্যসূত্র =="}