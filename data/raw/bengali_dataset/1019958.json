{"pageid": 1019958, "title": "মিম কুট", "url": "https://bn.wikipedia.org/wiki?curid=1019958", "content": "মিম কুট ভারতের মিজোরামের একটি উৎসব। এটি প্রধানত নাগাল্যান্ডের কুকি উপজাতিরা পালন করে এবং ভুট্টা সংগ্রহের পর আগস্ট ও সেপ্টেম্বর মাসে এই উৎসব পালিত হয়। কুকি উপজাতির দ্বারা এই উৎসবটি উদ্‌যাপনের অন্যতম প্রধান কারণ হল সফলভাবে ভুট্টার চাষ করে উৎপাদিত ফসলের উপর তাদের বিজয়ী গৌরব প্রকাশ করা। এটি মরশুমের শেষ ফসলের ফসল হিসাবেও বিবেচিত হয়।  এই উৎসবের দৈর্ঘ্য দুই দিন থেকে সাত দিন পর্যন্ত হতে পারে। মিজোরামের লোকেরা এই উৎসবে নৃত্য ও গীত পরিবেশন করে। তাদের পরিহিত বিভিন্ন পোশাক মিজো মানুষজন এবং মিম কুট উৎসবকে অনন্য করে তোলে।\n\n\n== উৎপত্তি ও ইতিহাস ==\nমিম কুটকে মিজোরামের প্রাচীনতম উৎসব মনে করা হয়। মৃতদের স্মৃতির উদ্দেশ্যে শ্রদ্ধা জানিয়ে এই উৎসবের আয়োজন করা হয়। যদিও এই উৎসবের একটি অংশ ভোজন, কিন্তু এতে আনন্দের সুযোগ খুব কমই আছে। মিম অর্থ ভুট্টা। ভুট্টা পাকার পর এই উৎসবের আয়োজন করা হয়। \n\n\n== মিজোরামের মিম কুট উৎসবের প্রধান আকর্ষণ ==\nআচার অনুষ্ঠান- এই উৎসবে, ব্যক্তিরা মূলত তাদের মৃত পূর্বপুরুষদের শ্রদ্ধা জানায়। বিশ্বাস করা হয় যে তারা তাদের প্রিয়জনের বিদেহী আত্মাকে ভুট্টা, বস্ত্র, গহনা এবং রুটি প্রদান করে।\nঐতিহ্যবাহী নৃত্য- স্থানীয়রা চিরাচরিত নৃত্যে অংশগ্রহণ করে, যেগুলি দুজনে বা আরও বড় করে দলবদ্ধভাবে পরিবেশিত হয়। নেপথ্যে বড় ড্রাম, লংহর্ন জাতীয় যন্ত্র এবং অন্যান্য স্থানীয় বাদ্যযন্ত্রে স্নিগ্ধ সঙ্গীত বাদিত হয়। নৃত্যে অংশগ্রহণকারীরা  বিশেষ পোশাকে সজ্জিত হয়ে সঠিক সমন্বয়ে নৃত্য করে। অংশগ্রহণকারীদের দেখা, সত্যই একটি অবিস্মরণীয় অভিজ্ঞতা।\nপ্রতিযোগিতা এবং ক্রীড়া - নৃত্য ছাড়াও, আনন্দদায়ক প্রতিযোগিতা, ক্রীড়া, পোশাক প্রদর্শনী, প্রতিভা অন্বেষণও এই সময় আয়োজিত হয়। \n\n\n== উদ্‌যাপন ==\nমিম কুট উদ্‌যাপন করা হয় রাইস-বিয়ার পান করে, নাচ-গান করে এবং ভোজনের মাধ্যমে। বছরের কাটা ফসলের অংশ সম্প্রদায়ের বিদেহী আত্মার উদ্দেশ্যে পুত-পবিত্র করা হয়। যেহেতু মিম কুট শোকের সময় হিসাবে পালিত হয়, এটি তাহ কুত নামেও পরিচিত, যার অর্থ 'শোকের উৎসব'।\n\n\n== তথ্যসূত্র =="}