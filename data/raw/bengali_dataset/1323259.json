{"pageid": 1323259, "title": "আলিয়েভতিনা ফেদুলোভা", "url": "https://bn.wikipedia.org/wiki?curid=1323259", "content": "আলিয়েভতিনা ভাসিলিভনা ফেদুলোভা ( রুশ: Алевтина Васильевна Федулова , জন্ম ১৪ই এপ্রিল ১৯৪০) একজন রুশ রাজনৈতিক কর্মী এবং সোভিয়েত মহিলা কমিটির (পরবর্তী রুশ মহিলা ইউনিয়ন) প্রাক্তন নেতা।\n\n\n== প্রাথমিক জীবন ==\nফেদুলোভা ১৯৪০ সালের ১৪ই এপ্রিল ইলেকট্রোস্টালে জন্মগ্রহণ করেছিলেন। তাঁর মা ছিলেন নিরক্ষর, কিন্তু একজন বুদ্ধিমান মহিলা। তাঁর বাবা একজন কামার ছিলেন, যিনি অল্প বয়সে মারা গিয়েছিলেন। ফেদুলোভা একজন খুব ভালো ছাত্রী ছিলেন। ছোটবেলা থেকে তিনি একজন শিক্ষক হতে চেয়েছিলেন, কিন্তু তিনি স্থানীয় একটি কারিগরি স্কুলে ভর্তি হন, যেটি স্থানীয় একটি কারখানার সাথে যুক্ত ছিল। চাপের মধ্যে, ফেদুলোভার মা বেশ কষ্ট করে তাঁকে স্কুলের পড়া শেষ করার জন্য শিক্ষার নিমিত্ত বেতনের টাকা (টিউশন ফি) জুগিয়েছিলেন, কিন্তু মস্কোর একটি শিক্ষক প্রশিক্ষণ ইনস্টিটিউটের জন্য প্রবেশিকা পরীক্ষার খরচ দিতে পারেন নি।\n১৯৬০ সালে ফেদুলোভা ২০ বছর বয়সে ইনস্টিটিউটে অধ্যয়নরত অবস্থায় বিয়ে করেছিলেন। পুত্রের জন্মের সময় তাঁর স্বামীকে সামরিক চাকরিতে যোগ দিতে হয়েছিল। স্নাতক হওয়ার পর, তিনি জীববিজ্ঞান এবং রসায়নের শিক্ষক হন। তিনি দশ বছর ধরে উচ্চ বিদ্যালয়ের শিক্ষিকা হিসেবে কাজ করেছেন।\n\n\n== রাজনৈতিক জীবন ==\n১৯৬৩ সালে, ফেদুলোভা সোভিয়েত ইউনিয়নের কমিউনিস্ট পার্টিতে যোগদান করেন। কিন্তু এই দল সম্বন্ধে তিনি কিছুটা দ্বিধা প্রকাশ করেছিলেন।\nফেদুলোভা পরবর্তীতে পায়োনিয়রের প্রধান হন এবং সোভিয়েত শান্তি কমিটির নির্বাহী সম্পাদক ছিলেন। ১৯৮৭ সালে, তিনি সোভিয়েত মহিলা কমিটিতে পূর্ণ-সময়ে কাজ করার জন্য নির্বাহী সম্পাদকের দায়িত্ব ছেড়ে দেন এবং একই বছর সংগঠনের সহ-সভাপতি নির্বাচিত হন। ১৯৮১ থেকে ১৯৮৬ সাল পর্যন্ত, তিনি সিপিএসইউ এর অডিটিং কমিশনের সদস্য ছিলেন এবং ১৯৯০ সালে কেন্দ্রীয় কমিটিতে উন্নীত হন\nসোভিয়েত ইউনিয়নের বিলুপ্তির পর, সিপিএসইউ-এর মধ্যে ফেদুলোভার ক্ষমতার অবস্থান অনেক নারীবাদীকে সন্দিহান করে তুলেছিল। যাইহোক, ১৯৯৩ সালে রাশিয়ার মহিলা গোষ্ঠীর নেত্রী হিসাবে, তিনি ডুমার সদস্য হন। কিন্তু এর মধ্যে তিনি বিশেষ করে কোনো রাজনৈতিক দলের সাথে সম্পৃক্ত ছিলেন না। এর ফলে ডুমার ৮% রাশিয়ার মহিলা গোষ্ঠীর অন্তর্গত হয়। রাশিয়ান সরকার নিজেদের মধ্যে তাদের নিজস্ব সরকারী দল গঠন করার অনুমতি দেয়।\n\n\n== ব্যক্তিগত জীবন ==\nফেদুলোভা প্রাক্তন সহকারী ক্রীড়া মন্ত্রীকে বিয়ে করেছেন এবং তাঁর এক ছেলে এবং দুই নাতি-নাতনি রয়েছে।\n\n\n== তথ্যসূত্র =="}