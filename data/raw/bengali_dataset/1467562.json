{"pageid": 1467562, "title": "শাইনি আহুজা", "url": "https://bn.wikipedia.org/wiki?curid=1467562", "content": "শাইনি সুরজ আহুজা (জন্ম: ১৫ মে ১৯৭৩) একজন ভারতীয় অভিনেতা। ২০০৬ সালে হাজারোঁ খোয়াইশেঁ অ্যায়সি-এ অভিনয়ের মধ্য দিয়ে তার চলচ্চিত্রে অভিষেক ঘটে এবং তিনি শ্রেষ্ঠ নবাগত অভিনেতা বিভাগে ফিল্মফেয়ার পুরস্কার-সহ একাধিক পুরস্কার অর্জন করেন। এরপর তিনি গ্যাংস্টার: এ লাভ স্টোরি, ও লামহে..., লাইফ ইন এ... মেট্রো, ভুল ভুলাইয়া ও ওয়েলকাম ব্যাক চলচ্চিত্রে অভিনয় করেন।\n\n\n== প্রারম্ভিক জীবন ==\nআহুজা ১৯৭৩ সালের ১৫ই মে ভারতের নতুন দিল্লিতে এক পাঞ্জাবি পরিবারে জন্মগ্রহণ করেন। তার পিতামাতা উভয়েরই আদি নিবাস পাকিস্তানের পাঞ্জাব। তার মা শিমলার বাসিন্দা ছিলেন, তবে তার পরিবারের আদি নিবাস সরগোধা, এবং তার পিতা সুরজ আহুজা সাহিওয়ালের নিবাসী ছিলেন। তার পিতা ভারতীয় সেনাবাহিনীর লেফটেন্যান্ট ছিলেন। আহুজা দিল্লির সেন্ট জেভিয়ার্স সিনিয়র সেকেন্ডারি স্কুল ও আর্মি পাবলিক স্কুল, ধাউলা কুয়ানে পড়াশোনা করেন। এরপর তিনি দিল্লি বিশ্ববিদ্যালয়ের হংসরাজ কলেজে ভর্তি হন ও পরে ব্যাঙ্গালোরের আর.ভি. কলেজ অব ইঞ্জিনিয়ারিংয়ে পড়াশোনা করেন। পরবর্তীকালে তিনি নাট্যদল \"ট্যাগ\"-এ যোগ দেন এবং সেখানে মঞ্চ পরিচালক ব্যারি জনের সাথে তার পরিচয় হয়। এর কিছুদিন পর তিনি দিল্লিতে জনের অভিনয়ের স্কুলে যোগদান করেন।\n\n\n== কর্মজীবন ==\n২০০৬ সালে হাজারোঁ খোয়াইশেঁ অ্যায়সি-এ অভিনয়ের মধ্য দিয়ে তার চলচ্চিত্রে অভিষেক ঘটে এবং তিনি শ্রেষ্ঠ নবাগত অভিনেতা বিভাগে ফিল্মফেয়ার পুরস্কার, আইফা পুরস্কার, জি সিনে পুরস্কার ও স্ক্রিন পুরস্কার অর্জন করেন। এরপর তিনি মহেশ ভাটের গ্যাংস্টার: এ লাভ স্টোরি ও ও লামহে... চলচ্চিত্রে কঙ্গনা রানাওয়াতের বিপরীতে অভিনয় করেন। পরের বছর তিনি তারকাবহুল লাইফ ইন এ... মেট্রো ও ভুল ভুলাইয়া চলচ্চিত্রে অভিনয় করেন।\n২০১৫ সালে তাকে আনিস বাজমির তারকাবহুল ওয়েলকাম ব্যাক চলচ্চিত্রে জন আব্রাহাম, শ্রুতি হাসান, অনিল কাপুর, নানা পাটেকর, নাসিরুদ্দিন শাহ্, ডিম্পল কপাড়িয়া ও পরেশ রাবলের সাথে দেখা যায়।\n\n\n== ব্যক্তিগত জীবন ==\nআহুজা ১৯৯৭ সালে অনুপম পাণ্ডেকে বিয়ে করেন। তাদের একটি কন্যা রয়েছে, যার নাম আর্শিয়া।\n\n\n== আইনি ইতিহাস ==\n২০০৯ সালের জুন মাসে আহুজা তার ১৯ বছর বয়সী গৃহপরিচারিকাকে ধর্ষণ, ও হুমকি প্রদানের অভিযোগে গ্রেফতার হন। তাকে ভারতীয় দণ্ড বিধির অনুচ্ছেদ ৩৭৬ (ধর্ষণ) ও অনুচ্ছেদ ৫০৬ (হত্যার হুমকি)-এর অধীনে গ্রেফতার করা হয়। বিচার চলাকালীন তার গৃহপরিচারিকা তার সাক্ষ্য প্রত্যাহার করে নেয় এবং আদালতকে বলে সে ধর্ষিত হয়নি। তবে বিচারক মনে করেন সে চাপের মুখে মিথ্যা সাক্ষ্য দিয়েছে এবং ২০১১ সালে আহুজাকে সাত বছরের কারাদণ্ড প্রদান করা হয়।\nএই মামলাটি আইনি নাট্য চলচ্চিত্র সেকশন ৩৭৫ (২০১৯)-এর অনুপ্রেরণা। চলচ্চিত্রটি রচনা করেন আহুজার বন্ধু মনীষ গুপ্তা, যিনি তার গ্রেফতারের সময় এই মামলার বিভিন্ন পক্ষের সাথে  যোগাযোগ করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে শাইনি আহুজা (ইংরেজি)\nবলিউড হাঙ্গামায় শাইনি আহুজা"}