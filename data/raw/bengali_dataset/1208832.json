{"pageid": 1208832, "title": "খর পানি", "url": "https://bn.wikipedia.org/wiki?curid=1208832", "content": "খর পানি বা খর জল (ইংরেজি: Hard water) বলতে এমন পানিকে বোঝায়, যাতে কিছু বিশেষ খনিজের অধিক পরিমাণে দ্রবীভূত আয়ন থাকে, বিশেষ করে ক্যালসিয়াম আয়ন (Ca2+) ও ম্যাগনেসিয়াম আয়ন (Mg2+) থাকে, যার কারণে পানিতে সাবান (C17H35COONa) মিশ্রিত করলে এতে ফেনা হতে চায় না, বরং গাদ উৎপন্ন হয়।\nপানির খরতাকে দুইটি শ্রেণীতে বিভক্ত করা যায় - স্থায়ী ও অস্থায়ী। পানির অস্থায়ী খরতাকে ফুটিয়ে দূর করা সম্ভব। অস্থায়ী খর পানি ফোটালে ক্যালসিয়াম বাইকার্বোনেট (Ca(HCO3)2)  লবণগুলি বিয়োজিত হয়ে ক্যালসিয়াম কার্বনেট (CaCO3(s)) অবক্ষিপ্ত হয় ও পাত্রের গায়ে চুনা-আস্তর সৃষ্টি করে।\nCa(HCO3)2    (তাপ)⟶    CaCO3(s) + CO2(g) + H2O(l)  \nঅন্যদিকে স্থায়ী খরতাকে পানি ফুটিয়ে দূর করা সম্ভব নয়। এর পরিবর্তে একটি আয়ন-হস্তান্তর রজন ব্যবহার করতে হয়। স্থায়ী খর পানির মধ্যে সোডিয়াম কার্বনেট (Na2CO3) যোগ করলে সোডিয়াম কার্বনেট ক্যালসিয়াম আয়ন ও ম্যাগনেসিয়াম আয়নের সাথে বিক্রিয়া করে ক্যালসিয়াম কার্বনেট(CaCO3↓) এবং ম্যাগনেসিয়াম কার্বনেট(MgCO3↓) এর অধঃক্ষেপ উৎপন্ন করে। ফলে পানি থেকে ক্যালসিয়াম আয়ন এবং ম্যাগনেসিয়াম আয়রন অপসারিত হয় অর্থাৎ স্থায়ী খরতা দূর হয়। রজনটি অস্থায়ী খরতাও দূর  করতে পারে। \nCaCl2   +  Na2CO3  ⟶   CaCO3↓  +  2NaCl\nযখন পানি চুনাপাথর, চক বা জিপসামের মজুদের মধ্য দিয়ে অনুস্রাবিত হয় বা চুঁইয়ে বের হয়, তখন খর পানির সৃষ্টি হয়। ঐসব মজুদ মূলত ক্যালসিয়াম(Ca2+) ও ম্যাগনেসিয়াম(Mg2+) এর কার্বোনেট(CO32-) , বাইকার্বোনেট(HCO3-) ও সালফেট(SO42-) নিয়ে গঠিত।\nসুপেয় খর পানি স্বাস্থ্যের জন্য সামান্য উপকারী হতে পারে। তবে শিল্পখাতে এটি সংকটজনক সমস্যার সৃষ্টি করতে পারে, যেখানে পানির খরতার কারণে জলস্ফোটক যন্ত্র বা বয়লার, শীতলীকারক বুরূজ (কুলিং টাওয়ার) ও অন্যান্য পানি ব্যবহারকারী যন্ত্রপাতি ভেঙে যেতে পারে; তাই সেগুলিতে পানির খরতা সর্বক্ষণ কড়া নজরদারিতে রাখা হয়। গৃহস্থালি পরিবেশে সাবান পানিতে ঝাঁকালে যদি ফেনা না ওঠে, পানির কেটলিতে ও পানির উত্তাপকে (হিটার) যদি চুনা-আস্তর জমে, তাহলে সেই পানি যে খর, সে ব্যাপারটি নির্দেশ করে। যেসব স্থানে পানির খরতা একটি সমস্যা, সেখানে সাধারণত পানির মৃদুকরণের মাধ্যমে খর পানির বিরূপ প্রভাব হ্রাস করা হয়।\n\n\n== আরও দেখুন ==\n\nমৃদু পানি\nপানি মৃদুকরণ\nকলুষণ\nপানি বিশুদ্ধকরণ\nপানির গুণমান\nপানি শোধন\n\n\n== তথ্যসূত্র ==\n\n\n== বহিঃসংযোগ ==\n\"Langelier Saturation Index (LSI) Calculato\"। Akzo Nobel। ৩০ আগস্ট ২০১৭ তারিখে মূল থেকে আর্কাইভ করা। সংগ্রহের তারিখ ২৯ আগস্ট ২০১৭। \n\"Water hardness unit converter\"। ৩ ফেব্রুয়ারি ২০১০ তারিখে মূল থেকে আর্কাইভ করা। সংগ্রহের তারিখ ২৯ আগস্ট ২০১৭। \n\"UK Hard Water Map\"। ২০১৮-০১-১৩ তারিখে মূল থেকে আর্কাইভ করা। সংগ্রহের তারিখ ১২ জানুয়ারি ২০১৮। \nDescribes a procedure for determining the hardness of water using EDTA with Eriochrome indicator"}