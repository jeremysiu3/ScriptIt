{"pageid": 1347443, "title": "তুরন (খাদ্য)", "url": "https://bn.wikipedia.org/wiki?curid=1347443", "content": "তুরন (উচ্চারণ: [tuˈɾɔn] ) বা লুম্পিয়াং সেজিং  (ফিলিপিনো ভাষায় কলাকে বলা হয় লুম্পিয়া) ফিলিপাইনের একটি জলখাবার যেখানে পাতলা করে কাটা কলার (বিশেষত সাবা বা কার্ডাবা কলা) উপর বাদামী চিনি গুঁড়ো ছড়িয়ে তাকে স্প্রিং রোল র‍্যাপারে রোল করে মোড়ানো হয় ও ভাজা করা হয়। তুরনে কলা ছাড়া অন্যান্য খাদ্য উপাদান দিয়েও পুর ভরা যায়। সাধারণত কাঁঠাল (ল্যাংকা),  মিষ্টি আলু (কামোটে), আম (মাঙ্গা), চেডার পনির এবং নারকেল ইত্যাদি ব্যবহার করেও তুরন তৈরি করা যায়।\nতুরন শব্দটি, যদিও ব্যুৎপত্তিগতভাবে স্প্যানিশ, কিন্তু স্প্যানিশ ক্যান্ডি টারন (একটি বাদাম নউগাট মিষ্টান্ন) -এর সাথে এর কোন সম্পর্ক নেই। তুরন কুড়কুড়ে এবং চটচটে হয়। এটি সাধারণত মেরিন্ডা মানে জলখাবার বা মিষ্টান্ন পদ হিসাবে খাওয়া হয়।\nতুরন ফিলিপিনোদের মধ্যে একটি জনপ্রিয় জলখাবার এবং এটি বেশিরভাগ রাস্তার অস্থায়ী খাবার দোকানে বিক্রী হয়। এগুলো সাধারণত কলার কিউ, ক্যামোট কিউ এবং মারুয়া সহযোগে রাস্তায় বিক্রি হয়। ফিলিপাইনের রাজধানী ম্যানিলায় তুরন সবচেয়ে বিখ্যাত রাস্তার খাবারের একটি। এই খাবারের আঞ্চলিক সহজলভ্যতা একে জনপ্রিয় করে তুলেছে।\n\n\n== ইতিহাস ==\nবিশ্বস্ত তথ্য অনুসারে ফিলিপাইনের যে জন-সম্প্রদায়ের লোকেরা কলা বাগান এবং ফসলের ক্ষেতের কাছাকাছি বসবাস করত তারা সহজলভ্য খাদ্য হসাবে তুরন খাওয়া শুরু করেছিল। বাগানের কলা থেকে তুরন প্রস্তুত করে তারা নিজেরা খেতেন এবং উদ্বৃত্ত বা অতিরিক্ত প্রস্তুত তুরনের কিছু অংশ স্থানীয়দের দেওয়া হত এবং অবশিষ্ট অংশ রাস্তার ধারের অস্থায়ী দোকানে বিক্রি করা হত।\nমালাবনে, \"তুরন\" শব্দটির মাধ্যমে একটি ভাজা মুগের ডাল ভরা মিষ্টিকে বোঝানো হয়। এই অঞ্চলে কোনও কলার পুর ভরা খাবারের জন্য ভ্যালেন্সিয়া শব্দটি ব্যবহৃত হয়। মালাবোন কলার তুরন সাধারণত ভ্যালেন্সিয়া ট্রায়াংগুলো হিসাবে পরিচিত যা ত্রিভুজ আকৃতির হয়।\nস্থানীয় প্রচলিত বিশ্বাস অনুযায়ী ১৫২১ সালে স্পেন দ্বারা উপনিবেশ স্থাপনের আগে ফিলিপাইনে চীনা সংস্কৃতির উপস্থিতি তুরন খাদ্যের প্রকৃতি ও রন্ধনশৈলীকে প্রভাবিত করেছিল। চীনা রান্নার কৌশল ব্যবহার করে প্যানসিটের মতো ঐতিহ্যবাহী ফিলিপিনো খাবার তৈরি করা হয়েছিল। বাস্তবে, চীনা সংস্কৃতি এবং স্প্যানিশ সংস্কৃতি থেকে ফিলিপিনো সংস্কৃতিতে অনেক কিছু অভিযোজিত হয়েছে। চাইনিজ রন্ধনশৈলীর সাথে সম্পর্কিত ফিলিপিন্সের বিশেষ খাবারের মধ্যে রয়েছে স্প্রিং রোল এবং ডিমের রোল। ফিলিপিনো রন্ধনপ্রণালীর অন্তর্গত জনপ্রিয় খাবার হল লুম্পিয়া (একটি সুস্বাদু মাংস এবং সব্জি ভরা ডিমের রোল) এবং তুরন।\n\n\n== তথ্যসূত্র =="}