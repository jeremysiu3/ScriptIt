{"pageid": 1480885, "title": "নিদা ফাজলি", "url": "https://bn.wikipedia.org/wiki?curid=1480885", "content": "নিদা ফাজলি নামে সুপরিচিত মুক্তিদা হাসান নিদা ফাজলি (১২ অক্টোবর ১৯৩৮ - ৮ ফেব্রুয়ারি ২০১৬) একজন ভারতীয় উর্দু ও হিন্দি ভাষার কবি, গীতিকার ও চিত্রনাট্যকার। তার রচিত কয়েকটি বিখ্যাত গজল হল \"কভি কিসি কো মুকাম্মল জহাঁ নহিঁ মিলতা\", \"আ ভি জা\", \"তু ইস তারাহ সে মেরি জিন্দগি মেঁ\", \"হোশ ওয়ালোঁ কো খবর ক্যায়া\"। সাহিত্যে অবদানের জন্য ২০১৩ সালে ভারত সরকার তাকে পদ্মশ্রী সম্মানে ভূষিত করে। তিনি ১৯৯৮ খোয়া হুয়া সা কুছ কাব্য সংকলের জন্য উর্দু ভাষা শাখায় সাহিত্য অকাদেমি পুরস্কার লাভ করেন। এছাড়া তিনি ইস রাত কি সুবহ নহিঁ (১৯৯৬)-এর \"জীবন ক্যায়া হ্যায়\" গানের জন্য শ্রেষ্ঠ গীতিকার বিভাগে ফিল্মফেয়ার পুরস্কারের মনোনয়ন লাভ করেন এবং সুর - দ্য মেলোডি অব লাইভ (২০০২)-এর \"আ ভি জা\" গানের জন্য শ্রেষ্ঠ গীতিকার বিভাগে স্ক্রিন পুরস্কার ও বলিউড মুভি পুরস্কার অর্জন করেন।\n\n\n== প্রারম্ভিক জীবন ==\nফাজলি ১৯৩৮ সালের ১২ই অক্টোবর তদানীন্তন ব্রিটিশ ভারতের (বর্তমান ভারত) দিল্লিতে এক কাশ্মীরি মুসলিম পরিবারে জন্মগ্রহণ করেন। তিনি মধ্যপ্রদেশের গোয়ালিয়রে বেড়ে ওঠেন এবং সেখানে বিদ্যালয়ে পড়াশোনা করেন। তার পিতা উর্দু ভাষার কবি ছিলেন। তার দুই ভাই তসলিম ফাজলি ও সাবা ফাজলিও কবিতা ও গান রচনার সাথে জড়িত ছিলেন।\n১৯৬৪ সালে তিনি চাকরির খুঁজে বোম্বেতে পাড়ি জমান। সেখানে তিনি ধর্মযুগ পত্রিকায় লেখা শুরু করেন। তিনি তৎকালীন প্রখ্যাত কবি কাইফি আজমি ও সাহির লুধিয়ানবিকে নিয়ে সমালোচনামূলক মুলাকাতেঁ প্রবন্ধ লিখেন। ১৯৬৫ সালে তার পিতা সাম্প্রদায়িক দাঙ্গায় মারা গেলে তার পরিবারের বাকিরা গোয়ালিয়র থেকে পাকিস্তানে চলে যান, কিন্তু তিনি ভারতে থেকে যাওয়ার সিদ্ধান্ত নেন কারণ তিনি বিশ্বাস করতেন দেশ ত্যাগ এই সমস্যা সমাধান নয়।\n\n\n== কর্মজীবন ==\nহিন্দি চলচ্চিত্রে তিনি মোহাম্মদ জহুর খৈয়াম ও আর. ডি. বর্মণের সাথে অধিক কাজ করেছেন। ১৯৮১ সালে খৈয়ামের সুরে নাখুদা চলচ্চিত্রের \"তুমহারি পালকোঁ কি চিলমানো মেঁ\" এবং বর্মণের সুরে হরজাই চলচ্চিত্রের \"তেরে লিয়ে পালকোঁ কি ঝালর বুনোঁ\" গান দুটি জনপ্রিয়তা লাভ করে। আহিস্তা আহিস্তা (১৯৮১) চলচ্চিত্রের \"কভি কিসি কো মুকাম্মল জহাঁ নহিঁ মিলতা\" গানটি তার সিগনেচার গান হয়ে ওঠে। এসময় চলচ্চিত্র নির্মাতা কামাল আমরোহী তার কর্মজীবনের উন্নয়নে ভূমিকা রাখেন। রাজিয়া সুলতান (১৯৮৩) চলচ্চিত্র নির্মাণকালে এই চলচ্চিত্রের মূল গীতিকার জান নিসার আখতার মৃত্যুবরণ করলে তিনি ফাজলিকে এই চলচ্চিত্রের বাকি গান লেখার জন্য প্রস্তাব দেন। তিনি বাকি দুটি গান লিখেন, তন্মধ্যে খৈয়ামের সুরে মর্মস্পর্শী \"তেরা হিজর মেরা নসিব হ্যায়\" গানটি জনপ্রিয়তা লাভ করে, যা অন্যান্য চলচ্চিত্র নির্মাতাদের আকৃষ্ট করে।\nতিনি ইস রাত কি সুবহ নহিঁ (১৯৯৬)-এর \"জীবন ক্যায়া হ্যায়\" গানের জন্য শ্রেষ্ঠ গীতিকার বিভাগে ফিল্মফেয়ার পুরস্কারের মনোনয়ন লাভ করেন। তিনি তনুজা চন্দ্র পরিচালিত সুর - দ্য মেলোডি অব লাইভ (২০০২)-এর \"আ ভি জা\" গানের জন্য শ্রেষ্ঠ গীতিকার বিভাগে স্ক্রিন পুরস্কার ও বলিউড মুভি পুরস্কার অর্জন করেন।\n\n\n== পুরস্কার ও সম্মাননা ==\n১৯৯৮: খোয়া হুয়া সা কুছ কাব্য সংকলের জন্য উর্দু ভাষা শাখায় সাহিত্য অকাদেমি পুরস্কার\n২০০৩: সুর - দ্য মেলোডি অব লাভ-এর জন্য স্টার স্ক্রিন পুরস্কার\n২০০৩: সুর - দ্য মেলোডি অব লাভ-এর জন্য বলিউড মুভি পুরস্কার\n২০১৩: সাহিত্যে অবদানের জন্য ভারত সরকার কর্তৃক পদ্মশ্রী পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে নিদা ফাজলি (ইংরেজি)\nকবিতা কোষে Nida Fazli  আর্কাইভইজে আর্কাইভকৃত ১৫ এপ্রিল ২০১৩ তারিখে"}