{"pageid": 1347749, "title": "মিরা সরভিনো", "url": "https://bn.wikipedia.org/wiki?curid=1347749", "content": "মিরা ক্যাথরিন সরভিনো (ইংরেজি: Mira Katherine Sorvino; ; জন্ম ২৮ সেপ্টেম্বর ১৯৬৭) একজন মার্কিন অভিনেত্রী। তিনি উডি অ্যালেনের মাইটি আফ্রোদিতি (১৯৯৫) চলচ্চিত্রে অভিনয়ের জন্য শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন।\nতিনি রমি অ্যান্ড মিশেলস হাই স্কুল রিইউনিয়ন (১৯৯৭), মিমিক (১৯৯৭), লুলু অন দ্য ব্রিজ (১৯৯৮), দ্য রিপ্লেসমেন্ট কিলার্স (১৯৯৮), সামার অব স্যাম (১৯৯৯) ও লাইক ড্যান্ডেলিয়ন ডাস্ট (২০০৯) চলচ্চিত্রে শ্রেষ্ঠাংশে অভিনয় করেন। টেলিভিশনে তিনি নর্মা জিন অ্যান্ড মেরিলিন (১৯৯৬)-এ মেরিলিন মনরো চরিত্রে অভিনয়ের জন্য সীমিত বা সংকলিত ধারাবাহিক বা চলচ্চিত্রে সেরা প্রধান অভিনেত্রী বিভাগে প্রাইমটাইম এমি পুরস্কারের মনোনয়ন লাভ করেন এবং নর্মা জিন অ্যান্ড মেরিলিন ও হিউম্যান ট্র্যাফিকিং (২০০৫)-এর জন্য দুইবার সীমিত ধারাবাহিক বা টেলিভিশন চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন।\n\n\n== প্রারম্ভিক জীবন ==\nসরভিনো ১৯৬৭ সালের ২৮শে সেপ্টেম্বর নিউ ইয়র্ক সিটির ম্যানহাটনে জন্মগ্রহণ করেন। তার মাতা লরেইন রুথ ডেভিস আলঝেইমার রোগের থেরাপিস্ট ও সাবেক অভিনেত্রী এবং তার পিতা পল সরভিনো একজন অভিনেতা ও চলচ্চিত্র পরিচালক। তার দুই ভাইবোন রয়েছে, তারা হলেন মাইকেল ও অ্যামান্ডা সরভিনো। তিনি পিতার দিক থেকে ইতালীয় বংশোদ্ভূত।\nতিনি নিউ জার্সি অঙ্গরাজ্যের টেনাফ্লাই শহরে বেড়ে ওঠেন। সেখানে তিনি তার শৈশবের বন্ধু হোপ ডেভিসের সাথে বাড়ির উঠানে নাটক লিখতেন ও অভিনয় করতেন এবং ডোয়াইট-ইঙ্গলউড স্কুলের নাটকে অভিনয় করতেন। শৈশবে তিনি তার মায়ের সামাজিক কাজের দ্বারা অনুপ্রাণিত হন। সরভিনো উচ্চ বিদ্যালয়ে ভালো ফলাফল করেন এবং হার্ভার্ড বিশ্ববিদ্যালয়ে পড়ার সুযোগ পান। তিনি একচেঞ্জ শিক্ষার্থী হিসেবে চীনের বেইজিংয়ে সিআইইই-তে এক বছর পড়াশোনা ম্যান্ডারিন চীনা নিয়ে পড়াশোনা করেন। ১৯৮৯ সালে তিনি পূর্ব এশীয় শিক্ষা নিয়ে হার্ভার্ড ম্যাগনা কাম লড ডিগ্রি অর্জন করেন। হার্ভার্ডে পড়াকালীন তিনি ১৯৮৫ সালে হার্ভার্ড-র‍্যাডক্লিফ ভেরিটোনস প্রতিষ্ঠার সাথে জড়িত ছিলেন।\n\n\n== কর্মজীবন ==\n\n১৯৯৪ সালে রবার্ট রেডফোর্ডের কুইজ শো ও হুইট স্টিলম্যানের বার্সেলোনা চলচ্চিত্রে ছোট দুটি চরিত্রে অভিনয়ের পর তিনি উডি অ্যালেনের মাইটি আফ্রোদিতি (১৯৯৫) চলচ্চিত্রে সদা-হাস্যোজ্জ্বল যৌনকর্মী চরিত্রে অভিনয় করে সমাদৃত হন। রোলিং স্টোন-এর পিটার ট্র্যাভার্স লিখেন, \"চলচ্চিত্রটি সরভিনোর জন্য একটি প্রদর্শনী... যিনি রোমাঞ্চকর অভিনয় পারদর্শিতা দেখিয়েছেন\", এবং ভ্যারাইটির টড ম্যাকার্থি লিখেন, \"এই চলচ্চিত্রের সবচেয়ে বড় বিস্ময় ও আকর্ষণ ছিলেন সরভিনো।\" এই চলচ্চিত্রে অভিনয় করে তিনি তারকা খ্যাতি অর্জন করেন এবং শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন। চলচ্চিত্রটি তাকে আন্তর্জাতিক অঙ্গনে খ্যাতি এনে দিলেও তিনি বলেন এই চলচ্চিত্রের দৃশ্যধারণ খুবই চাপযুক্ত ছিল। তিনি বলেন, \"প্রতি রাতে নতুন করে স্নায়ুবৈকল্য ঘটত। আমি কাঁদতাম ও ঈশ্বরের সাথে কথা বলতাম, আমি খুবই স্নায়ুচাপে ছিলাম। পরের দিন আমি আমার দৃশ্যগুলো নিয়ে কাজ করতাম।\"\n১৯৯৬ সালে তিনি এইচবিওর নর্মা জিন অ্যান্ড মেরিলিন (১৯৯৬) টিভি চলচ্চিত্রে মেরিলিন মনরো চরিত্রে অভিনয় করে সীমিত বা সংকলিত ধারাবাহিক বা চলচ্চিত্রে সেরা প্রধান অভিনেত্রী বিভাগে প্রাইমটাইম এমি পুরস্কার ও গোল্ডেন গ্লোব পুরস্কারের মনোনয়ন লাভ করেন। তিনি ১৯৯৭ সালে লিসা কুড্রোর সাথে রমি অ্যান্ড মিশেলস হাই স্কুল রিইউনিয়ন ও গিয়ের্মো দেল তোরোর ভীতিপ্রদ চলচ্চিত্র মিমিক, ১৯৯৮ সালে লুলু অন দ্য ব্রিজ ও দ্য রিপ্লেসমেন্ট কিলার্স এবং ১৯৯৯ সালে ভাল কিলমারের সাথে অ্যাট ফার্স্ট সাইট ও স্পাইক লির সামার অব স্যাম (১৯৯৯) চলচ্চিত্রে অভিনয় করেন।\nতিনি লাইফটাইমের হিউম্যান ট্র্যাফিকিং (২০০৫) টিভি চলচ্চিত্রে ইমিগ্রেশন ও কাস্টমস এনফোর্সমেন্ট প্রতিনিধি চরিত্রে অভিনয়ের জন্য আরেকবার সীমিত ধারাবাহিক বা টেলিভিশন চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন।\n\n\n== তথ্যসূত্র ==\n\n\n== বহিঃসংযোগ ==\n\nআমেরিকান ফিল্ম ইনস্টিটিউট ক্যাটালগে মিরা সরভিনো\nইন্টারনেট মুভি ডেটাবেজে মিরা সরভিনো (ইংরেজি)\nটুইটারে মিরা সরভিনো \nইন্সটাগ্রামে মিরা সরভিনো"}