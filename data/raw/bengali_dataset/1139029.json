{"pageid": 1139029, "title": "আন্দ্রেয়া-মে ৎসেপেডা", "url": "https://bn.wikipedia.org/wiki?curid=1139029", "content": "আন্দ্রেয়া-মে ৎসেপেডা (জন্ম ২৪ অক্টোবর ১৯৯৫) একজন অস্ট্রীয় ক্রিকেটার ও চিকিৎসক যিনি অস্ট্রিয়া জাতীয় ক্রিকেট দলের হয়ে আন্তর্জাতিক ক্রিকেট খেলে থাকেন। তিনি মূলত একজন অলরাউন্ডার। ২০১৯ সালে অস্ট্রিয়া দলের প্রথম টোয়েন্টি২০ আন্তর্জাতিক (টি২০আই) ম্যাচে তিনি দলীয় অধিনায়কের দায়িত্ব পালন করেছিলেন। ২০২১ সালে তিনি প্রথম অস্ট্রীয় নারী হিসেবে টি২০আই ম্যাচে শতরানের ইনিংস খেলেন। ২০২২ সালের জানুয়ারি মাসে আন্তর্জাতিক ক্রিকেট কাউন্সিল (আইসিসি) তাঁকে বর্ষসেরা নারী সহযোগী ক্রিকেটারের সম্মান প্রদান করে।\n\n\n== প্রারম্ভিক জীবন ==\n৭ বছর বয়সে আন্দ্রেয়া-মে ৎসেপেডা বিদ্যালয়ে সর্বপ্রথম ক্রিকেট বিষয়ে শিক্ষা লাভ করেন। এর দুই বছর পরে তিনি প্রথম ক্রিকেট খেলা শুরু করেন, যখন তাঁর কনিষ্ঠ ভ্রাতাও ক্রিকেট খেলা আরম্ভ করেন। তাঁর নিজ শহরে শুধু একটি ক্রিকেট খেলার স্থান ছিল। সে সময়ে খুব কম সংখ্যক মেয়ে ক্রিকেট খেলত বিধায় তিনি ছেলেদের সাথেই প্রধানত ক্রিকেট অনুশীলন করতেন।\nঅনেক দিন ক্রিকেট খেলা চালিয়ে যাওয়ার পর আন্দ্রেয়া-মে ৎসেপেডা উপলব্ধি করেন যে তিনি নারীদের দলের হয়ে খেলতে চান। ২০১৫ সালে উট্রেখটে নেদার‍ল্যান্ডস আমন্ত্রিত একাদশের বিপক্ষে একটি ম্যাচে তিনি মহাদেশীয় একাদশের হয়ে খেলেন। মহাদেশীয় একাদশটি অস্ট্রিয়া, জিব্রাল্টার, ডেনমার্ক, ফ্রান্স, বেলজিয়াম ও হাঙ্গেরির কিছু খেলোয়াড় নিয়ে গঠিত হয়েছিল। ২০১৬ সালে অর্থাৎ এর পরবর্তী বছরে তিনি অস্ট্রিয়ায় নারীদের ক্রিকেটের গোড়াপত্তনে ভূমিকা রাখেন।\n\n\n== ঘরোয়া কর্মজীবন ==\nঘরোয়া ক্রিকেটে আন্দ্রেয়া-মে ৎসেপেডা ভিয়েনার অস্ট্রিয়া ক্রিকেট ক্লাবের হয়ে খেলেন।\n২০২২ সালের মে মাসে দুবাই-এ অনুষ্ঠিত ফেয়ারব্রেক আমন্ত্রণমূলক টুর্নামেন্টে আন্দ্রেয়া-মে ৎসেপেডা টর্নেডোস দলের হয়ে খেলার সুযোগ পান।\n\n\n== আন্তর্জাতিক কর্মজীবন ==\n২০১৯ সালের ৩১ জুলাই ফ্রান্সের নঁত শহরের পার্ক দু গ্রঁ ব্লোতরো-এর ক্রিকেট মাঠে আয়োজিত একটি চতুর্দেশীয় সিরিজের দ্বিতীয় ম্যাচে নরওয়ের বিপক্ষে অধিনায়ক হিসেবে আন্দ্রেয়া-মে ৎসেপেডার টোয়েন্টি২০ আন্তর্জাতিক (টি২০আই) অভিষেক হয়, যেটি ছিল অস্ট্রিয়া দলের প্রথম আনুষ্ঠানিক টি২০আই ম্যাচ। ম্যাচটিতে নরওয়ে ১৬ রানে জয়ী হয়। পরবর্তীতে একই টুর্নামেন্টে জার্সিকে অস্ট্রিয়া ৩ রানে পরাজিত করে, যে ম্যাচে আন্দ্রেয়া-মে ৎসেপেডা বোলিং-এ ৪ ওভারে ১৮ রান দিয়ে ৩ উইকেট লাভ করেন। নরওয়েকেও ফিরতি ম্যাচে অস্ট্রিয়া পরাজিত করে, যে ম্যাচে তিনি দলের পক্ষে সর্বোচ্চ ৪৩ রান সংগ্রহ করেন। টুর্নামেন্টে চার দলের মধ্যে অস্ট্রিয়া তৃতীয় স্থান অধিকার করে, এবং মোট ১২৫ রান সংগ্রহ করে টুর্নামেন্টের সেরা রান সংগ্রাহক হন আন্দ্রেয়া-মে ৎসেপেডা।\n২০২০ সালের আগস্ট মাসে নিম্ন অস্ট্রিয়ার জিবার্ন ক্রিকেট মাঠে অনুষ্ঠিত জার্মানি ও অস্ট্রিয়ার মধ্যকার দ্বিপাক্ষিক সিরিজে আন্দ্রেয়া-মে ৎসেপেডা আবারও দলের অধিনায়কত্ব করেন। পাঁচ ম্যাচের সিরিজটির প্রথম ও চতুর্থ ম্যাচে আন্দ্রেয়া-মে ৎসেপেডার সংগ্রহ অস্ট্রিয়ার পক্ষে সর্বোচ্চ হলেও জার্মানি সিরিজটিতে ৫–০ ব্যবধানে জয়লাভ করে।\n২০২১ সালের আগস্ট মাসে ইতালির বিপক্ষে অস্ট্রিয়া আরেকটি পাঁচ ম্যাচের দ্বিপাক্ষিক সিরিজ খেলে, যে সিরিজের ম্যাচগুলো স্পিনাচেতোর রোমা ক্রিকেট মাঠে অনুষ্ঠিত হয়। এ সিরিজে অস্ট্রিয়ার অধিনায়ক ছিলেন এর পূর্বে অস্ট্রিয়ার হয়ে না খেলা গান্ধালি বাপাত। সিরিজের প্রথম ম্যাচটি ছিল ইতালি দলের প্রথম আনুষ্ঠানিক টি২০আই ম্যাচ। সে ম্যাচটিতে আন্দ্রেয়া-মে ৎসেপেডা ৬০ বলে ৩৩ রান সংগ্রহ করেন, যেটি ছিল দলের পক্ষে সর্বোচ্চ সংগ্রহ। ম্যাচটিতে ইতালি ৮ উইকেটে জয়লাভ করে। সিরিজের পরের তিনটি ম্যাচেই অস্ট্রিয়া জয়ী হয় ও সিরিজ নিজেদের করে নেয়। তৃতীয় ম্যাচটিতে আন্দ্রেয়া-মে ৎসেপেডা আবারও দলের পক্ষে সর্বোচ্চ রান সংগ্রহ করেন। সিরিজে শেষ পর্যন্ত অস্ট্রিয়া ৩–২ ব্যবধানে জয়ী হয়।\n২০২১ সালের সেপ্টেম্বর মাসে গান্ধালি বাপাতের অধিনায়কত্বে অস্ট্রিয়া আরেকটি দ্বিপাক্ষিক সিরিজ খেলে। জিবার্ন ক্রিকেট মাঠে আয়োজিত সিরিজটিতে অস্ট্রিয়ার প্রতিপক্ষ ছিল বেলজিয়াম। সিরিজের প্রথম ম্যাচটি ছিল বেলজিয়াম দলের প্রথম আনুষ্ঠানিক টি২০আই ম্যাচ, যে ম্যাচে আন্দ্রেয়া-মে ৎসেপেডা ৬৩ বলে ১০১ রান সংগ্রহ করে টি২০আই ফরম্যাটে শতরানের ইনিংস খেলা প্রথম অস্ট্রীয় নারী হওয়ার গৌরব অর্জন করেন। ম্যাচটিতে অস্ট্রিয়া ১১৮ রানে জয়ী হয় ও আন্দ্রেয়া-মে ৎসেপেডা ম্যাচসেরা খেলোয়াড়ের পুরস্কার অর্জন করেন। সিরিজের বাকি দুটি ম্যাচেও অস্ট্রিয়া জয়ী হয়, এবং দুটি ম্যাচেই আন্দ্রেয়া-মে ৎসেপেডা দলের হয়ে সর্বোচ্চ রান সংগ্রহ করেন। এ কারণে উভয় ম্যাচেই ম্যাচসেরা খেলোয়াড়ের খেতাব অর্জন করতে সক্ষম হন তিনি।\n\n\n== ব্যক্তিগত জীবন ==\nক্রিকেট খেলার বাইরে পেশাগত জীবনে আন্দ্রেয়া-মে ৎসেপেডা একজন ডাক্তার হিসেবে কর্মরত আছেন।\n\n\n== তথ্যসূত্র ==\n\n\n== বহিঃসংযোগ ==\nইএসপিএনক্রিকইনফোতে আন্দ্রেয়া-মে ৎসেপেডা (ইংরেজি)\nক্রিকেটআর্কাইভে আন্দ্রেয়া-মে ৎসেপেডা (সদস্যতা প্রয়োজনীয়) (ইংরেজি)"}