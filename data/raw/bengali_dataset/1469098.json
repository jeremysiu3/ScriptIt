{"pageid": 1469098, "title": "আলী কায়সার হাসান মোর্শেদ", "url": "https://bn.wikipedia.org/wiki?curid=1469098", "content": "আলী কায়সার হাসান মোর্শেদ (মৃত্যু ২৩ নভেম্বর ২০২৩) ছিলেন একজন বাংলাদেশী কূটনীতিক। তিনি বিভিন্ন দেশে বাংলাদেশের রাষ্ট্রদূত ও পররাষ্ট্র সচিব হিসেবে দায়িত্ব পালন করেছেন। তিনি এছাড়া বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের চেয়ারম্যান ছিলেন।\n\n\n== প্রারম্ভিক জীবন ==\nআলী কায়সার হাসান মোর্শেদ কেজি মোর্শেদ ও জুলেখা মোর্শেদের ঘরে জন্ম নেন। তিনি ১৯৫৬ সালে অক্সফোর্ড বিশ্ববিদ্যালয় থেকে স্নাতক এবং ১৯৫৮ সালে হার্ভার্ড ল স্কুল থেকে আইন বিষয়ে স্নাতকোত্তর সম্পন্ন করেন।\n\n\n== কর্মজীবন ==\nমোর্শেদ ১৯৫৭ সালে পাকিস্তান সিভিল সার্ভিসের ফরেন সার্ভিস শাখায় যোগদান করেন।\n১৯৭০ সালে, মোর্শেদ অস্ট্রেলিয়ায় পাকিস্তান দূতাবাসের কাউন্সিলর ছিলেন।\n১৯৭১ সালে বাংলাদেশের স্বাধীনতার পর, মোর্শেদ ১৯৭১ থেকে ১৯৭২ সাল পর্যন্ত অস্ট্রেলিয়ায় বাংলাদেশের উপ-হাইকমিশনার হিসেবে দায়িত্ব পালন করেন। তিনি জুলাই ১৯৭২ থেকে অক্টোবর ১৯৭৬ সাল পর্যন্ত পররাষ্ট্র মন্ত্রণালয়ে উপমহাদেশ বিষয়ক মহাপরিচালক ছিলেন। তিনি ১৯৭৬ সালের অক্টোবর থেকে ১৯৭৯ সালের এপ্রিল পর্যন্ত ব্রাজিলে বাংলাদেশের রাষ্ট্রদূত ছিলেন।\nমে ১৯৭৯ থেকে জুলাই ১৯৮২ পর্যন্ত মোর্শেদ পশ্চিম জার্মানিতে বাংলাদেশের রাষ্ট্রদূত ছিলেন। ১৯৮২ থেকে ১৯৮৪ সাল পর্যন্ত তিনি জেনেভায় জাতিসংঘ অফিসে বাংলাদেশের স্থায়ী প্রতিনিধি ছিলেন। ১৯৮৪ থেকে ১৯৮৬ সাল পর্যন্ত তিনি পররাষ্ট্র মন্ত্রণালয়ের সচিব ছিলেন। ১৯৮৬ থেকে ১৯৮৮ সাল পর্যন্ত তিনি পশ্চিম জার্মানিতে বাংলাদেশের রাষ্ট্রদূত হিসেবে আবারও দায়িত্ব পালন করেন।\nমোর্শেদ ২৫ জুন ১৯৮৯ থেকে ২১ অক্টোবর ১৯৮৯ পর্যন্ত বাংলাদেশের পররাষ্ট্র সচিব ছিলেন। অবসর গ্রহণের পর, ১৯৮৯ থেকে ১৯৯৭ সাল পর্যন্ত তিনি বাংলাদেশ ইনস্টিটিউট অব পিস অ্যান্ড সিকিউরিটি স্টাডিজের চেয়ারম্যান হিসেবে কাজ করেন।\n\n\n== ব্যক্তিগত জীবন ==\nআলী কায়সার হাসান মোর্শেদ সুরাইয়া মোর্শেদকে বিয়ে করেন। তাদের মেয়ে লামিয়া মোর্শেদ মুহাম্মদ ইউনূস কর্তৃক প্রতিষ্ঠিত ইউনূস সেন্টারের নির্বাহী পরিচালক।\n\n\n== মৃত্যু ==\nআলী কায়সার হাসান মোর্শেদ ২৩ নভেম্বর ২০২৩ তারিখে ঢাকার ইউনাইটেড হাসপাতালে মৃত্যুবরণ করেন।\n\n\n== তথ্যসূত্র =="}