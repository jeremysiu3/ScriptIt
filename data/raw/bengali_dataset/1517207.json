{"pageid": 1517207, "title": "যুক্তরাষ্ট্রে বায়ু শক্তি", "url": "https://bn.wikipedia.org/wiki?curid=1517207", "content": "বায়ু শক্তি বায়ুর গতিশক্তিকে রুপান্তর করে তড়িত/বৈদ্যুতিক শক্তিতে রুপান্তর করে। এটি বর্তমানে বিশ্বের অন্যতম দ্রুত বর্ধনশীল নবায়নযোগ্য শক্তির উৎস। গত কয়েক বছরে যুক্তরাষ্ট্রে বায়ু শক্তির চাহিদা দ্রুত বৃদ্ধি পেয়েছে। ২০২৩ সালে, বায়ু শক্তি দ্বারা ৪২১.১ টেরাওয়াট-ঘণ্টা বৈদ্যুতিক শক্তি উৎপন্ন হয়েছিল, যা যুক্তরাষ্ট্রের মোট বিদ্যুৎ উৎপাদনের ১০.০৭%। গড়ে ৪৬ মিনিটের টার্বাইনের ঘূর্ণন দ্বারা  একটি গড় আমেরিকান  একটি বাড়ির জন্য এক মাসের বিদ্যুৎ উৎপন্ন করা সম্ভব। ২০১৯ সালে, বায়ু শক্তি হাইড্রোইলেকট্রিক শক্তি কে পেছনে ফেলে যুক্তরাষ্ট্রের সবচেয়ে বড় নবায়নযোগ্য শক্তি উৎস হিসেবে আবির্ভুত হয়। ২০২৪ সালের মার্চ এবং এপ্রিল মাসে, বিদ্যুৎ উৎপাদনে বায়ু শক্তি, যুক্তরাষ্ট্রের একসময়ের প্রধান বিদ্যুৎ উৎস কয়লা এর উৎপাদনকে ছাড়িয়ে যায়। যুক্তরাষ্ট্রের সরকার এবং অনেক রাজ্য সরকার বায়ু শক্তির নীতি অনুসরণ করে এবং শিল্পের উন্নয়নে সহায়তা করে, যার মধ্যে রয়েছে কর ছাড় এবং নবায়নযোগ্য শক্তি পোর্টফোলিও স্ট্যান্ডার্ড।\nডিসেম্বর ২০২৩ অনুযায়ী, যুক্তরাষ্ট্রে মোট স্থাপিত বায়ু শক্তি কেন্দ্রের উৎপাদন ক্ষমতা ছিল ১৪৭,৫০০ মেগাওয়াট, যা জানুয়ারি ২০২৩ সালের ১৪১,৩০০ মেগাওয়াট থেকে বেড়েছে। যদিও আবহাওয়ার কারণে মোট শক্তি উৎপাদন সামান্য কমে গিয়েছিল। এই ক্ষমতা চীন এবং ইউরোপীয় ইউনিয়ন কে ছাড়িয়ে গেছে। এখন পর্যন্ত, বায়ু শক্তির সবচেয়ে বড় বৃদ্ধি ছিল ২০২০ সালে , যখন ১৬,৯১৩ মেগাওয়াট বায়ু শক্তি কেন্দ্র স্থাপন করা হয়েছিল। এর পরে ২০২১ এ ১৩,৩৬৫ মেগাওয়াট এবং ২০১২ এ ১১,৮৯৫ মেগাওয়াট বায়ু শক্তি কেন্দ্র স্থাপিত হয়।\nসেপ্টেম্বর ২০১৯ সালের মধ্যে ১৯টি রাজ্যে ১,০০০ মেগাওয়াটেরও বেশি ধারণ ক্ষমতা ছিল এবং পাঁচটি রাজ্য, টেক্সাস, আইওয়া, ওকলাহোমা, কানসাস, এবং ক্যালিফোর্নিয়া, দেশটির মোট বায়ু শক্তির অর্ধেকেরও বেশি উৎপন্ন করেছিল। টেক্সাস, ৩৯,৪৫০ মেগাওয়াট ক্ষমতাসম্পন্ন এবং ২০২৪ সালে রাজ্যের মোট বিদ্যুতের প্রায় ২৫% উৎপন্ন করছে, গত এক দশক ধরে যুক্তরাষ্ট্রের সবচেয়ে বড় বায়ু শক্তি উৎপাদনকারী রাজ্য হিসেবে রয়েছে। আইওয়া রাজ্যটি তাদের প্রয়োজনীয়  শক্তির বেশির ভাগই বায়ু শক্তি দ্বারা উৎপন্ন করে , যা মোট শক্তি উৎপাদনের ৫৭% এরও বেশি। নর্থ ডাকোটা বর্তমানে সর্বোচ্চ প্রতি ক্যাপিটা বায়ু শক্তি উৎপাদনকারী রাজ্য।\nআলটা উইন্ড এনার্জি সেন্টার ক্যালিফোর্নিয়ায় অবস্থিত এবং এটি বর্তমানে যুক্তরাষ্ট্রের সবচেয়ে বড় বায়ু বিদ্যুৎ কেন্দ্র। এর ধারণক্ষমতা ১,৫৪৮ মেগাওয়াট ক্ষমতা ন। ২০২৬ সালে সানজিয়া উইন্ড নিউ মেক্সিকোতে সম্পূর্ণ হলে, এটি যুক্তরাষ্ট্রের সবচেয়ে বড় বায়ু বিদ্যুৎ কেন্দ্র হবে। এটি পশ্চিম গোলার্ধেও সবচেয়ে বড় হবে, যার মোট ৯০০টি টারবাইন এবং ৩,৫০০ মেগাওয়াট ক্ষমতা থাকবে। জিই পাওয়ার যুক্তরাষ্ট্রের সবচেয়ে বড় টারবাইন প্রস্তুতকারী প্রতিষ্ঠান।\n\n\n== ইতিহাস ==\nযুক্তরাষ্ট্রে প্রথমবারের মতো একাধিক বায়ু-বিদ্যুৎ টারবাইন ব্যবহার ১৯৪০ সালে যেগুলো ছিল পেটটিবোন, নর্থ ডাকোটা-এ। সেখানে পাঁচটি টারবাইন সিস্টেম বাণিজ্যিক উইনচার্জার ইউনিট গাইড টাওয়ারে স্থাপন করা হয়েছিল।\n১৯৮০ সালে, নিউ হ্যাম্পশায়ারের ক্রটচড মাউন্টেনে পৃথিবীর প্রথম বায়ু বিদ্যুৎ কেন্দ্র স্থাপন করা হয়। এই কেন্দ্রে বিশটি ৩০ কিলোওয়াট ক্ষমতা সম্পন্ন টারবাইন ছিল।\n\n১৯৭৪ থেকে ১৯৮০-এর মাঝামাঝি, যুক্তরাষ্ট্র সরকার ইন্ডাস্ট্রির সাথে কোলাবোরেশনের মাধ্যমে বড় বাণিজ্যিক বায়ু টারবাইন বানানোর চেষ্টা করে।মার্কিন যুক্তরাষ্ট্রে বড় বায়ু টারবাইন শিল্প গড়ে তোলার লক্ষ্যে ন্যাশনাল এরোনোটিক্স এন্ড স্পেস এডমিনিস্ট্রেশন বায়ু টারবাইনের উন্নতি করে । এই প্রকল্পে ১৩টি পরীক্ষামূলক টারবাইন ব্যবহার করা হয়। এই গবেষণা আজকের মেগাওয়াট টারবাইন প্রযুক্তির ভিত্তি তৈরি করে, যেমন স্টিল টিউব টাওয়ার, ভেরিয়েবল-স্পিড জেনারেটর, কম্পোজিট ব্লেড, পিচ কন্ট্রোল এবং শব্দ ও কাঠামো ডিজাইন।\n১৯৮০-এর দশকে ক্যালিফোর্নিয়া বায়ু শক্তির জন্য কর ছাড় দেওয়া শুরু করে। এই কর অব্যাহতি বায়ু শক্তি ব্যবহারের প্রাথমিক দিককার বড় প্রকল্পগুলিকে বিকশিত হতে সহায়তা করে। আলটামন্ট পাসের বড় বায়ু পার্কে এই টারবাইনগুলো বসানো হয়, যদিও আজকের  মতো এই টার্বাইনগুলো বড় এবং তেমন লাভজনক ছিল না। ১৯৮৫ সালে, বিশ্বের অর্ধেক বায়ু শক্তি আলটামন্ট পাস থেকে আসত। ১৯৮৬ সালের শেষে, সেখানে প্রায় ৬,৭০০ টারবাইন বসানো হয়, যার বেশিরভাগই ১০০ কিলোওয়াটের কম ক্ষমতার ছিল। এগুলির মোট খরচ ছিল প্রায় এবং এগুলি বছরে প্রায় ৫৫০ গিগাওয়াট-ঘণ্টা বিদ্যুৎ উৎপন্ন করত।\n\n\n== সবচেয়ে বড় বায়ু বিদ্যুৎ কেন্দ্রসমূহ ==\n\nযুক্তরাষ্ট্রের নয়টি সবচেয়ে বড় বায়ু বিদ্যুৎ কেন্দ্র হলো:\n\n\n== অর্থনীতি ==\nএপ্রিল ২০২৩-এ প্রকাশিত ল্যাজার্ড-এর লেভেলাইজড কস্ট অফ এনার্জি রিপোর্টের ১৬.০ সংস্করণ অনুযায়ী:\n\nঅনশোর (স্থলভাগের) বায়ু শক্তির উৎপাদন খরচ $২৪ থেকে $৭৫ প্রতি মেগাওয়াট-ঘণ্টা।\nঅফশোর (সমুদ্রের) বায়ু শক্তির খরচ $৭২ থেকে $১৪০ প্রতি মেগাওয়াট-ঘণ্টা।\nঅনশোর বায়ু দ্বারা ফোটোভোলটাইক সোলার সেলের মতন সবচেয়ে কমে প্রতি মেগাওয়াট-ঘণ্টা বিদ্যুৎ উৎপাদনে খরচ পড়ে ২৪ মার্কিন ডলার ।\nতুলনামূলকভাবে, প্রচলিত বিদ্যুৎকেন্দ্রগুলোর লেভেলাইজড কস্ট অফ এনার্জি:\n\nগ্যাস কম্বাইন্ড সাইকেল: $৩৯/মেগাওয়াট-ঘণ্টা থেকে শুরু।\nগ্যাস পিকিং ও পারমাণবিক বিদ্যুৎকেন্দ্র: সর্বোচ্চ $২২১/মেগাওয়াট-ঘণ্টা পর্যন্ত।\n২০২১ সালে অনশোর বায়ু শক্তির গড় লেভেলাইজড কস্ট ছিল $৩৬/মেগাওয়াট-ঘণ্টা, যা ২০২৩ সালে বেড়ে $৫০/মেগাওয়াট-ঘণ্টা হয়েছে। শক্তি খাতজুড়ে এই দাম বৃদ্ধি লক্ষ্য করা গেছে।\n২০২১ সালে যুক্তরাষ্ট্রের এনার্জি ইনফরমেশন অ্যাডমিনিস্ট্রেশন পূর্বাভাস দিয়েছিল, ২০২৩ সালে নতুন অনশোর বায়ু প্রকল্পের ভর্তুকিবিহীন লেভেলাইজড কস্ট অফ এনার্জি হবে $৩০/মেগাওয়াট-ঘণ্টা (৩ সেন্ট/কিলোওয়াট-ঘণ্টা)। তবে রিপোর্টটি  এও উল্লেখ করেছে যে, লেভেলাইজড কস্ট অফ এনার্জি সবসময় প্রকৃত মূল্য সামনে না। এটি বিদ্যুৎকেন্দ্র নির্মাণ ও পরিচালনার খরচ দেখায়, কিন্তু গ্যাস টারবাইনের মতো ডিসপ্যাচেবল (চাহিদা অনুযায়ী উৎপাদনক্ষম) উৎসের তুলনায়, বায়ু বিদ্যুৎকেন্দ্রের প্রকৃত মূল্যায়ন করতে পারে না। এর জন্য, রিপোর্টটি লেভেলাইজড এভয়েড কস্ট অফ এনার্জি পদ্ধতির কথা বলেছে, যা বিদ্যুৎ উৎপাদনের প্রকৃত অর্থনৈতিক মূল্য নির্ধারণে আরও কার্যকর ভূমিকা রাখতে পারে।\nবায়ু শক্তির খরচ আরও কমানোর জন্য ভর্তুকি যেমন ইনভেস্টমেন্ট কর ছাড় এবং প্রোডাকশন কর ছাড় দেওয়া হয়। এই ভর্তুকি আগামী বছরগুলিতে ধীরে ধীরে কমতে থাকবে।\nনবায়নযোগ্য পোর্টফোলিও স্ট্যান্ডার্ড নবায়নযোগ্য শক্তি, যেমন বায়ু ও সৌরশক্তি, ব্যবহার বাধ্যতামূলক করে। তবে এটি ইউটিলিটি এবং গ্রাহকদের খরচ বাড়ায়।এটি প্রোডাকশন ট্যাক্স ক্রেডিট  দিয়ে ভর্তুকি দেওয়া হয়, যাতে বায়ু শক্তি ইউটিলিটি এবং গ্রাহকদের জন্য সস্তা হয়। তবে এটি করদাতাদের খরচে করা হয়।\n\n\n== জাতীয় প্রবণতা ==\n\n\n=== উৎপাদন ===\n\n২০২২ সালে যুক্তরাষ্ট্রে ১৪১ গিগাওয়াট ইনস্টলড বায়ু শক্তি উৎপাদন ক্ষমতা ছিল। গত কয়েক বছরে বায়ু শক্তির উৎপাদন উল্লেখযোগ্যভাবে বেড়েছে। তবে ২০১০ সালে নতুন ইনস্টলড উৎপাদন ক্ষমতা আগের বছরের প্রায় অর্ধেক ছিল। এর কারণ ছিল আর্থিক সঙ্কট এবং মন্দা।২০১৩ সালে প্রোডাকশন ট্যাক্স ক্রেডিট-এর দেরিতে এক্সটেনশনের কারণে ২০১২ সালের তুলনায় নতুন ইনস্টলড উৎপাদন ক্ষমতা ৯২% কমে গিয়েছিল। বামপাশের গ্রাফটি যুক্তরাষ্ট্রে ইনস্টলড বায়ু শক্তির উৎপাদন ক্ষমতার বৃদ্ধি দেখাচ্ছে। এটি শক্তি দক্ষতা এবং নবায়নযোগ্য শক্তি দপ্তর থেকে প্রাপ্ত তথ্য অনুসারে তৈরি। ২০০৮ সালে, যুক্তরাষ্ট্রে ইনস্টলড ক্ষমতা আগের বছরের তুলনায় ৫০% বেড়েছিল। ঐ বছর বিশ্বব্যাপী গড় বৃদ্ধির হার ছিল ২৮.৮%।\n২০১৪ সালের মধ্যে, যুক্তরাষ্ট্রের বায়ু শক্তি শিল্প উচ্চতর বায়ু টারবাইন এবং দীর্ঘ ব্লেড ব্যবহার করে কম খরচে বেশি শক্তি উৎপাদন করতে সক্ষম হয়েছিল। এই টার্বাইনগুলো অধিক উচ্চতায় দ্রুত বাতাস সংগ্রহ করতে পারত।এতে নতুন করে সুযোগ সৃষ্টি হয়েছিল।বিশেষত ইন্ডিয়ানা, মিশিগান, এবং ওহিওতে, মাটি থেকে ৩০০ থেকে ৪০০ ফুট (৯০ থেকে ১২০ মিটার) উচ্চতার বায়ু টারবাইন থেকে উৎপাদিত বিদ্যুতের দাম কয়লার মতো প্রচলিত জীবাশ্ম জ্বালানির পাল্লা দিতে সক্ষম হয়েছিল।কিছু ক্ষেত্রে এর দাম ৪ সেন্ট প্রতি কিলোওয়াট-ঘণ্টা পর্যন্ত কমে গিয়েছিল। ইউটিলিটি কোম্পানিগুলো তাদের পোর্টফোলিওতে বায়ু শক্তির পরিমাণ বাড়িয়েছিল, কারণ বায়ু শক্তি ছিল তাদের সবচেয়ে সস্তা বিকল্প। ২০১৪ সালে তৈরি পাওয়ার কন্ট্রাক্টগুলির জন্য, বায়ু শক্তির গড় দাম কমে ২.৫ সেন্ট প্রতি কিলোওয়াট-ঘণ্টা হয়ে গিয়েছিল।\nক্ষমতা ফ্যাক্টর হল শক্তির প্রকৃত উৎপাদন এবং টারবাইনের নামপ্লেট ক্ষমতার অনুপাত। যুক্তরাষ্ট্রে বায়ু শক্তির জন্য সামগ্রিক গড় ক্ষমতা ফ্যাক্টর ২০০৮ সালে ৩১.৭% থেকে ২০১৩ সালে বৃদ্ধি পেয়ে হয় ৩২.৩%\n২০২৩ সালে, যুক্তরাষ্ট্রের মধ্য পশ্চিমে স্বাভাবিকের তুলনায়  কম বাতাসের কারণে বায়ু শক্তির উৎপাদন ২% কমে গিয়েছিল। যদিও ক্ষমতা বেড়েছিল ৬.২ গিগাওয়াট। ২৫ বছরে প্রথমবার, যখন বায়ু শক্তি উৎপাদন কমে গিয়েছিল এবং ক্ষমতা ফ্যাক্টর ৮ বছরের সর্বনিম্ন ৩৩.৫%-এ নেমে আসে। এই ঘটনা বাতাসের মতো পরিবর্তনশীল নবায়নযোগ্য শক্তি উৎসগুলির নির্ভরযোগ্যতা নিয়ে প্রশ্ন তোলে। এটি এল নিনো–সাউদার্ন অসিলেশন ঘটনার মতো আবহাওয়ার শর্ত দ্বারা প্রভাবিত হয়, যা বাতাসের গতি কমিয়ে দেয়।\n\n\n=== বায়ু শক্তির উৎপাদন সম্ভাবনা ===\n\nযুক্তরাষ্ট্রের ন্যাশনাল রিনিউয়েবল এনার্জি ল্যাবরেটরি এর মতে, যুক্তরাষ্ট্র এর অনশোর বায়ু শক্তির ক্ষমতা ১০,৪৫৯ গিগাওয়াট। এই ক্ষমতা বছরে ৩৭ পেটাওয়াট-ঘণ্টা শক্তি উৎপাদন করতে পারে, যা মোট যুক্তরাষ্ট্রের বৈদ্যুতিক শক্তি খরচ এর চেয়ে নয় গুণ বেশি। যুক্তরাষ্ট্রে আলাস্কা এবং হাওয়াই-তেও বড় বায়ু শক্তির সম্পদ রয়েছে।\nবড় অনশোর বায়ু শক্তির সম্পদের পাশাপাশি, যুক্তরাষ্ট্রে বড় অফশোর বায়ু শক্তির সম্ভাবনাও রয়েছে, ২০১০ সালের সেপ্টেম্বরে প্রকাশিত একটি  ন্যাশনাল রিনিউয়েবল এনার্জি ল্যাবরেটরি প্রকাশিত রিপোর্টে দেখা গেছে, যুক্তরাষ্ট্রে ৪,১৫০ গিগাওয়াটের অফশোর বায়ু শক্তি ক্ষমতার সম্ভাবনা রয়েছে। এটি ২০০৮ সালের সমস্ত উৎস থেকে ইনস্টলড ক্ষমতা ১,০১০ গিগাওয়াটের চেয়ে ৪ গুণ বেশি। কিছু বিশেষজ্ঞ অনুমান করেন, সমগ্র পূর্ব উপকূলকে অফশোর বায়ু ফার্ম দ্বারা শক্তি সরবরাহ করা সম্ভব।\nযুক্তরাষ্ট্রের এনার্জি ডিপার্টমেন্টের ২০০৮ সালের রিপোর্ট অনুসারে, বায়ু শক্তি যুক্তরাষ্ট্রের মোট বৈদ্যুতিক শক্তির ২০% পর্যন্ত চাহিদা মেটাতে সক্ষম হবে। এর মধ্যে অফশোর বায়ু শক্তি ৪% অবদান রাখবে। এটি অর্জন করতে, খরচ, কর্মক্ষমতা এবং নির্ভরযোগ্যতায় উল্লেখযোগ্য অগ্রগতি প্রয়োজন। এটি ২০১১ সালের একটি রিপোর্টে বিশ্ববিদ্যালয়, শিল্প এবং সরকারী গবেষকদের একটি জোট দ্বারা সমর্থিত ছিল। এই রিপোর্টটি আটকিন্সন সেন্টার ফর এ সাস্টেইনেবল ফিউচার দ্বারা সহায়তা পেয়েছিল। বায়ু শক্তি থেকে ২০% পাওয়ার জন্য প্রায় ৩০৫ গিগাওয়াট টারবাইন প্রয়োজন। এটি ২০১৮ সালের পর প্রতি বছর ১৬ গিগাওয়াট বৃদ্ধি পাবে, বা গড়ে প্রতি বছর ১৪.৬% বৃদ্ধি পাবে। এছাড়াও, ট্রান্সমিশন লাইন উন্নত করতে হবে। বিশ্লেষকরা অনুমান করেছেন, ২০১৬–২০১৮ সালে যুক্তরাষ্ট্রে প্রায় ২৫ গিগাওয়াট বায়ু শক্তি যোগ হবে। এটি ক্লিন পাওয়ার প্লান এবং প্রোডাকশন ট্যাক্স ক্রেডিট এর বৃদ্ধির উপর নির্ভর করে।\n২০২১ সালে প্রোডাকশন ট্যাক্স ক্রেডিট ফেজ-আউটের পর, অতিরিক্ত বায়ু শক্তি ক্ষমতা প্রতি বছর প্রায় ৫ গিগাওয়াট হবে বলে আশা করা হচ্ছে।\n\n\n== বায়ু শক্তি রাজ্য অনুযায়ী ==\n\n২০১৯ সালে, বায়ু শক্তি থেকে বৈদ্যুতিক শক্তি উৎপাদন ছিল যুক্তরাষ্ট্রের এই চৌদ্দটি রাজ্যে ১০ শতাংশ বা তার বেশি: কোলোরাডো, আইডাহো, আইওয়া, কানসাস, মেইন, মিনেসোটা, নর্থ ডাকোটা, ওকলাহোমা, অরেগন, সাউথ ডাকোটা, ভারমন্ট, নেব্রাস্কা, নিউ মেক্সিকো, এবং টেক্সাস। এর মধ্যে আইওয়া, সাউথ ডাকোটা, নর্থ ডাকোটা, ওকলাহোমা, এবং কানসাসের প্রতিটি রাজ্যে ২০ শতাংশেরও বেশি বৈদ্যুতিক শক্তি বায়ু শক্তি থেকে উৎপন্ন হয়েছে। এখন ২০টি রাজ্য রয়েছে যেখানে তাদের উৎপাদনের ৫ শতাংশেরও বেশি বায়ু শক্তি থেকে আসে। আইওয়া ২০২০ সালে প্রথম রাজ্য হিসেবে ৫০% বৈদ্যুতিক শক্তি উৎপাদন বায়ু শক্তি থেকে করার মাইলফলক অর্জন করেছিল, যা ২০১৫ সালে পূর্বাভাস দেওয়া হয়েছিল।\n২০২০ সালের শেষে সবচেয়ে বেশি বায়ু শক্তি ইনস্টল করা রাজ্যগুলো ছিল:\n\nটেক্সাস (৩৩,১৩৩ মেগাওয়াট)\nআইওয়া (১১,৬৬০ মেগাওয়াট)\nওকলাহোমা (৯,০৪৮ মেগাওয়াট)\nকানসাস (৭,০১৬ মেগাওয়াট)\nইলিনয় (৬,৪০৯ মেগাওয়াট)\n২০২০ সালের মধ্যে বায়ু শক্তির উৎপাদনে শীর্ষ পাঁচটি রাজ্য অনুযায়ী শতাংশ ছিল:\n\nআইওয়া (৫৭.৫%)\nকানসাস (৪৩.৩%)\nওকলাহোমা (৩৫.৪%)\nসাউথ ডাকোটা (৩২.৯%)\nনর্থ ডাকোটা (৩০.৮%)\n\n\n=== টেক্সাস ===\n\n২০০৮ সালের জুলাইয়ে, টেক্সাস রাজ্য তার বৈদ্যুতিক গ্রিড সম্প্রসারণের জন্য ৪.৯৩ বিলিয়ন ডলার অনুমোদন দেয়, যাতে পশ্চিম টেক্সাসের অঞ্চল থেকে বড় শহরগুলোতে বায়ু শক্তি সরবরাহ করা যায়। ট্রান্সমিশন কোম্পানিগুলো নতুন পাওয়ার লাইন নির্মাণের খরচ ফেরত পাবে, যা গৃহস্থালী গ্রাহকদের জন্য প্রতি মাসে আনুমানিক $৪ ফি থেকে আসবে, এবং তা ২০১৩ সালে সম্পন্ন হবে।  ট্রান্সমিশন ক্ষমতার অভাবের কারণে, বায়ু টারবাইন কখনও কখনও বন্ধ করতে হয়েছে এবং ২০০৯ সালে এই কারণে টেক্সাসে বায়ু শক্তি উৎপাদন ১৭% কমে গিয়েছিল।  ২০১১ সালে, টেক্সাস প্রথম রাজ্য হিসেবে বায়ু শক্তি থেকে  ১০,০০০ মেগাওয়াট বিদ্যুৎ উৎপাদনের এর মাইলফলক অতিক্রম করেছিল।\n২০১৬ সালে নির্মানকাজ শেষ হওয়ার পর, লস ভিয়েন্তোস উইন্ড ফার্ম হয়ে উঠে টেক্সাসের সবচেয়ে শক্তিশালী বায়ু ফার্ম । এর মোট ইনস্টলড ক্ষমতা ছিল ৯১২ মেগাওয়াট। এটি সাউথ টেক্সাস এর দুটি কাউন্টিতে বিস্তৃত।\nহর্স হলো উইন্ড এনার্জি সেন্টার তৃতীয় স্থানে ছিল, যার ইনস্টলড মোট ক্ষমতা ছিল ৭৩৫.৫ মেগাওয়াট। ২০১৬ সালের মধ্যে, টেক্সাস বায়ুশক্তির মাধ্যমে ২০,০০০ মেগাওয়াট ক্ষমতার মাইলফলক অতিক্রম করেছিল। ২০১৬ সালে একাই ১৮০০ মেগাওয়াট জেনারেটিং ক্ষমতা যোগ করা হয়, যার মধ্যে লস ভিয়েন্তোস ছিল।\n\n\n=== আইওয়া ===\n\n২০২১ সালের ফেব্রুয়ারি পর্যন্ত, আইওয়াতে উৎপাদিত বৈদ্যুতিক শক্তির ৫৭ শতাংশেরও বেশি বায়ু শক্তি থেকে আসে।  ২০২০ সালের শেষের দিকে আইওয়ার উৎপাদন ক্ষমতা ছিল ১০,৯৫০ মেগাওয়াট এবং ভবিষ্যতে ১,৫০০ মেগাওয়াটের বেশি ক্ষমতা বৃদ্ধির পরিকল্পনা রয়েছে। ২০২০ সালে আইওয়াতে বায়ু শক্তি থেকে উৎপাদিত বৈদ্যুতিক শক্তি ছিল ৩৪ মিলিয়ন মেগাওয়াট-ঘণ্টারও বেশি।  আইওয়া ১৯৮৩ সালে নবায়নযোগ্য শক্তি মান গ্রহণ করার পর, বায়ু শক্তি শিল্প ১৯ বিলিয়ন ডলারেরও বেশি বিনিয়োগ তৈরি করেছে। যুক্তরাষ্ট্রে দ্বিতীয় কংক্রিট বায়ু টারবাইন টাওয়ার  অ্যাডামস কাউন্টিতে নির্মিত হয়েছে। এটি তখনকার সময়ে যুক্তরাষ্ট্রের সর্বোচ্চ (৩৭৭ ফুট) উচ্চতায় নির্মিত টার্বাইন ছিল। টাওয়ারটি ২০১৬ সালের বসন্তে সম্পন্ন হয়।\n২০১৮ সালে, ইনভেনার্জি ঘোষণা করেছিল যে তারা আইওয়ায় দুটি বায়ু ফার্ম তৈরি করার পরিকল্পনা করছে। প্রতিটি ফার্ম ২০০ মেগাওয়াট উৎপাদন সক্ষম হবে। ২০১৯ সালের শুরুর দিকে নির্মাণ শুরু হওয়ার পরিকল্পনা রয়েছে।  \n\n\n=== ওকলাহোমা ===\nওকলাহোমার যুক্তরাষ্ট্রের অন্যতম সেরা বায়ু শক্তি সম্পদ রয়েছে। বার্গে উইন্ডপাওয়ার, যা একটি শীর্ষস্থানীয় ছোট বায়ু টারবাইন প্রস্তুতকারী, ওকলাহোমায় অবস্থিত। রাজ্যে বায়ু শক্তি শিল্পে ক্যারিয়ার তৈরি করার জন্য টেক স্কুল, কমিউনিটি কলেজ এবং বিশ্ববিদ্যালয়ে বিভিন্ন প্রোগ্রাম পরিচালিত হয়। ওকলাহোমা উইন্ড পাওয়ার ইনিশিয়েটিভ রাজ্যে বায়ু শক্তির উন্নয়ন সমর্থন করে।\n\n\n=== কানসাস ===\n২০১২ সালে, কানসাস একটি বড় সংখ্যক বায়ু প্রকল্প সম্পন্ন করেছে, যা এটিকে বৃহত্তম এবং দ্রুততম বৃদ্ধিপ্রাপ্ত বায়ু শক্তির বাজারগুলির মধ্যে একটি করে তুলেছে। ২০১৪ সালের শেষে মোট ক্ষমতা ছিল ২,৯৬৭ মেগাওয়াট। কানসাসের বায়ু শক্তির জন্য উচ্চ সম্ভাব্য ক্ষমতা রয়েছে, যা টেক্সাসের পরে দ্বিতীয়। সর্বশেষ অনুমান অনুসারে, কানসাসে ৯৫০ GW বায়ু শক্তি ক্ষমতার সম্ভাবনা রয়েছে। কানসাস প্রতি বছর ৩,৯০০ টেরাওয়াট-ঘণ্টা বৈদ্যুতিক শক্তি উৎপাদন করতে সক্ষম, যা যুক্তরাষ্ট্রে ২০১১ সালে কয়লা, প্রাকৃতিক গ্যাস এবং পারমাণবিক শক্তি মিলিয়ে উৎপাদিত মোট বৈদ্যুতিক শক্তির চেয়ে বেশি।\n\n\n=== ক্যালিফোর্নিয়া ===\n২০১১ সালের শেষে প্রায় ৪,০০০ মেগাওয়াট ইনস্টল হওয়ার সাথে সাথে, বায়ু শক্তি ক্যালিফোর্নিয়ার মোট বৈদ্যুতিক শক্তির চাহিদার প্রায় ৫% সরবরাহ করেছিল, যা ৪০০,০০০ পরিবারের জন্য যথেষ্ট শক্তি। এটি প্রতিদিন ভিন্ন হতে পারে। ২০১১ সালে, ৯২১.৩ মেগাওয়াট ইনস্টল করা হয়েছিল। এ্রর বেশিরভাগই ক্যালিফোর্নিয়ার টেহাচাপি এলাকায় কের্ন কাউন্টিতে হয়েছে। কিছু বড় প্রকল্প সোলানো, কন্ট্রা কোস্টা এবং রিভারসাইড কাউন্টিতেও ছিল। ২০১৪ সালের পর, ক্যালিফোর্নিয়া ক্ষমতার দিক থেকে যুক্তরাষ্ট্রে দ্বিতীয় স্থান অধিকার করেছিল, টেক্সাসের পরে যার ক্ষমতা ছিল ৫,৯১৭ মেগাওয়াট। ২০২০ সালে, বায়ু শক্তি  ছিল ক্যালিফোর্নিয়ার মোট উৎপাদিত শক্তির ৭.২%।\nক্যালিফোর্নিয়ার বায়ু শক্তির প্রধান অংশ তিনটি প্রধান অঞ্চলে অবস্থিত: আল্টামন্ট পাস উইন্ড ফার্ম (সান ফ্রান্সিসকো থেকে পূর্ব দিকে); টেহাচাপি পাস উইন্ড ফার্ম (বেকার্সফিল্ডের দক্ষিণ পূর্বে), এবং সান গরগোনিও পাস উইন্ড ফার্ম পাম স্প্রিংসের কাছে, লস এঞ্জেলেসের পূর্বে। নতুন বিশাল আল্টা উইন্ড এনার্জি সেন্টার-ও টেহাচাপি পাস অঞ্চলে অবস্থিত।\n\n\n=== ইলিনয় ===\n\nইলিনয় রাজ্য বায়ু শক্তিকে নবায়নযোগ্য পোর্টফোলিও স্ট্যান্ডার্ড  অনুসারে অনুমোদন দিয়েছে।  এটি পাশ হয় ২০০৭ সালে  এবং ২০০৯ সালে এই মানদণ্ডের আরো মানোয়ন্নন করা হয়। এই মানদণ্ডে ২০১০ সালের মধ্যে বৈদ্যুতিক কোম্পানির কাছ থেকে ১০% নবায়নযোগ্য শক্তি এবং ২০২৫ সালের মধ্যে ২৫% নবায়নযোগ্য শক্তি সরবরাহের কথা বলা হয়। ইলিনয়েতে আনুমানিক ২৪৯,৮৮২ মেগাওয়াট বায়ু শক্তি উৎপাদন ক্ষমতা ইনস্টল করার সম্ভাবনা রয়েছে, যার টাওয়ারের উচ্চতা ৮০ মিটার।\n\n\n== বায়ু শক্তির বাণিজ্যিকীকরণ ==\n\n\n=== শিল্প প্রবণতা ===\n২০০৫ সাল থেকে অনেক টারবাইন উৎপাদনকারী কোম্পানি যুক্তরাষ্ট্রে তাদের কারখানা চালু করেছে। ২০০৭ সালে বিশ্বের শীর্ষ ১০ টারবাইন উৎপাদনকারী কোম্পানির মধ্যে সাতটি – ভেস্টাস, জিই এনার্জি, গেমেসা, সুজলন, সিমেন্স, অ্যাকসিওনা, এবং নর্ডেক্স – যুক্তরাষ্ট্রে তাদের উৎপাদন সুবিধা শুরু করে।  রিপাওয়ার হল আরেকটি টারবাইন উৎপাদনকারী কোম্পানি এবং তাদের টারবাইনগুলোর যুক্তরাষ্ট্রে ব্যাপক ব্যবহার রয়েছে।।\n২০০৮ সালে ৩০টি নতুন উৎপাদন ইউনিট নির্মাণের পরিকল্পনা ঘোষণা করা হয়। বায়ুশক্তি শিল্পের প্রত্যাশা হল, আগামী দিনে দেশীয় উৎপাদনের ক্ষেত্রে আরও বেশি জোর দেওয়া। ২০০৭ সালের জানুয়ারি থেকে মোট ৭০টি উৎপাদন সুবিধা চালু হয়েছে,  সম্প্রসারণ করা হয়েছে অথবা ঘোষণা করা হয়েছে।\n২০০৯ সালের এপ্রিল নাগাদ, ১০০টিরও বেশি কোম্পানি বায়ু টারবাইনের যন্ত্রাংশ তৈরি করছিল। হাজার হাজার শ্রমিক-কর্মী টাওয়ার, কম্পোজিট ব্লেড, বিয়ারিং, গিয়ারবক্সের মতো নানা যন্ত্রাংশ প্রস্তুতে জড়িত ছিলেন। ঐতিহ্যবাহী উৎপাদনকারী রাজ্যগুলোতে অনেক প্রতিষ্ঠান তাদের কারখানাগুলোকে আধুনিক করে বায়ুশক্তি শিল্পে প্রবেশ করেছে। এই উৎপাদন ইউনিটগুলো দেশের ৪০টি রাজ্যে ছড়িয়ে রয়েছে, যা দক্ষিণ-পূর্বের স্টিল বেল্ট থেকে গ্রেট প্লেইনস এবং প্রশান্ত মহাসাগরীয় উত্তর-পশ্চিম অঞ্চল পর্যন্ত কর্মসংস্থানের সুযোগ সৃষ্টি করেছে।\nযুক্তরাষ্ট্রের শক্তি বিভাগ ছয়টি শীর্ষ বায়ু টারবাইন উৎপাদনকারী কোম্পানির সঙ্গে একসঙ্গে কাজ করছে, যেন ২০৩০ সালের মধ্যে দেশের মোট বিদ্যুতের ২০% বায়ুশক্তি থেকে উৎপাদনের লক্ষ্য পূরণ করা যায়। শক্তি বিভাগ জিই এনার্জি, সিমেন্স পাওয়ার জেনারেশন, ভেস্টাস উইন্ড সিস্টেমস, ক্লিপার উইন্ডপাওয়ার, সুজলন এনার্জি এবং গেমেসা কর্পোরেশনের সঙ্গে একটি সমঝোতা স্মারক সই করেছে।\nএই সমঝোতা স্মারকের অধীনে, শক্তি বিভাগ এবং ছয়টি উৎপাদনকারী প্রতিষ্ঠান একসাথে পাঁচটি প্রধান ক্ষেত্রে তথ্য সংগ্রহ ও আদান-প্রদান করবে:\n\nটারবাইনের নির্ভরযোগ্যতা ও কার্যকারিতা সম্পর্কিত গবেষণা ও উন্নয়ন,\nবায়ুশক্তি প্রকল্পের জন্য স্থান নির্বাচন কৌশল,\nটারবাইন শংসাপত্রীকরণ এবং টারবাইনের আন্তঃসংযোগের জন্য মান নির্ধারণ,\nডিজাইন, প্রক্রিয়া স্বয়ংক্রিয়করণ এবং উৎপাদন কৌশলে অগ্রগতি,\nকর্মশক্তি উন্নয়ন।\n২০১৪ সালে, জেনারেল ইলেকট্রিকের বাজার শেয়ার ছিল ৬০%, সিমেন্সের ছিল ২৬%, এবং ভেস্টাসের ছিল ১২%। একত্রে, এই তিন কোম্পানির বাজার শেয়ার ছিল ৯৮%। বেশিরভাগ নতুন টারবাইন কম বাতাসে কাজ করার জন্য ডিজাইন করা হয়েছিল। টারবাইন উৎপাদনকারী প্রতিষ্ঠানগুলো একে অপরের সাথে প্রতিযোগিতায় লিপ্ত হওয়ায় টারবাইনের দাম কমে যায়।\n\n\n=== অন্যান্য সরকারী সম্পৃক্ততা ===\n\nযুক্তরাষ্ট্রের শক্তি বিভাগের ন্যাশনাল রিনিউয়েবল এনার্জি ল্যাবরেটরি বেশ কয়েকটি বায়ুশক্তি প্রযুক্তি প্রকল্পের ঘোষণা দিয়েছে। এর মধ্যে একটি হলো একটি নতুন ও আধুনিক টারবাইন ব্লেড পরীক্ষার সুবিধা, যা টেক্সাসের ইংলেসাইডে নির্মাণ করা হবে। এই টেক্সাস-ন্যাশনাল রিনিউয়েবল এনার্জি ল্যাবরেটরি বড় ব্লেড গবেষণা ও পরীক্ষার জন্য তৈরি এই সুবিধাটি ৭০ মিটার (২৩০ ফুট) পর্যন্ত লম্বা ব্লেড পরীক্ষা করতে পারবে।\nএই প্রকল্পটি ন্যাশনাল রিনিউয়েবল এনার্জি ল্যাবরেটরি, শক্তি বিভাগ এবং ইউনিভার্সিটি অব হিউস্টনের নেতৃত্বে একটি রাজ্য কনসোর্টিয়াম দ্বারা তৈরি ও পরিচালিত হবে। এখানে ইউনিভার্সিটি ভবনগুলির মালিকানা ও পরিচালনার দায়িত্ব নেবে, শক্তি বিভাগ মূলধন খরচ হিসেবে ২ মিলিয়ন ডলার পর্যন্ত অর্থ দেবে, আর ন্যাশনাল রিনিউয়েবল এনার্জি ল্যাবরেটরি প্রযুক্তিগত ও কার্যকরী সহায়তা প্রদান করবে।\nএই ব্লেড পরীক্ষার আনুমানিক খরচ ধরা হয়েছে ১২ মিলিয়ন থেকে ১৫ মিলিয়ন ডলার, এবং এটি ২০১০ সালের মধ্যে সম্পন্ন হওয়ার কথা রয়েছে। টেক্সাসের উপকূলে নির্মিত এই সুবিধাটি ম্যাসাচুসেটস উপকূলে তৈরি একটি অনুরূপ সুবিধার সাথে সমন্বিতভাবে কাজ করবে।\nন্যাশনাল রিনিউয়েবল এনার্জি ল্যাবরেটরি সম্প্রতি সিমেন্স পাওয়ার জেনারেশন এবং ফার্স্ট উইন্ড (একটি বায়ুশক্তি উন্নয়নকারী কোম্পানি)-এর সঙ্গে চুক্তি স্বাক্ষর করেছে। সিমেন্স কলোরাডোর বোল্ডারে একটি নতুন গবেষণা ও উন্নয়ন সুবিধা শুরু করছে এবং ন্যাশনাল রিনিউয়েবল এনার্জি ল্যাবরেটরির ন্যাশনাল উইন্ড টেকনোলজি সেন্টারে একটি বাণিজ্যিক-স্কেল বায়ু টারবাইন পরীক্ষার জন্য রাজি হয়েছে।\nঅন্যদিকে, ফার্স্ট উইন্ড (যিনি আগে UPC উইন্ড পার্টনার্স, LLC নামে পরিচিত ছিল) হাওয়াইয়ের ওয়েস্ট মাওইতে অবস্থিত ৩০ মেগাওয়াট ক্ষমতার কাহেআওয়া উইন্ড পাওয়ার ফার্মের মালিক ও পরিচালক। তারা ন্যাশনাল উইন্ড টেকনোলজি সেন্টারের সঙ্গে একটি দূরবর্তী গবেষণা সহযোগী সাইট স্থাপন করতে সম্মত হয়েছে। মাওইতে অবস্থিত ন্যাশনাল উইন্ড টেকনোলজি সেন্টারের স্যাটেলাইট সুবিধা ফার্স্ট উইন্ডের সঙ্গে মিলে আধুনিক বায়ুশক্তি প্রযুক্তি নিয়ে কাজ করবে, যার মধ্যে শক্তি সঞ্চয় এবং হাওয়াইয়ের বৈদ্যুতিক গ্রিডে নবায়নযোগ্য বিদ্যুৎ সংযোগ নিয়ে গবেষণা ও উন্নয়ন অন্তর্ভুক্ত।\n২০১০ সালে, যুক্তরাষ্ট্রের শক্তি বিভাগ ট্রান্সমিশন নিয়ে গবেষণার জন্য ৬০ মিলিয়ন ডলার দিয়েছিল। ২০০৬ সাল থেকে, তাদের প্রতি তিন বছরে ট্রান্সমিশন জটিলতার একটি প্রতিবেদন প্রকাশ করতে হয়।\nসম্প্রতি যুক্তরাষ্ট্রের নীতিতে ফেডারেল প্রোডাকশন কর ছাড় অন্তর্ভুক্ত করা হয়েছে, যা বায়ুশক্তি উৎপাদনের প্রথম দশ বছরের জন্য প্রতি মেগাওয়াট-ঘণ্টায় ১৫ ডলার (১৯৯৫ সালের ডলার অনুযায়ী) প্রদান করে। ২০১৫ সালের হিসাবে, এই কর ছাড়ের পরিমাণ বেড়ে প্রতি মেগাওয়াট-ঘণ্টায় ২৩ ডলার হয়েছে। এছাড়া, রিনিউয়েবল পোর্টফোলিও স্ট্যান্ডার্ড নামে একটি নিয়ম রয়েছে, যা নির্দিষ্ট শতাংশ বিদ্যুৎ বিক্রি নবায়নযোগ্য শক্তি উৎস থেকে আসতে বাধ্য করে। এটি প্রায় অর্ধেক রাজ্যে চালু আছে এবং বায়ুশক্তি শিল্পের উন্নয়নকে আরও গতিশীল করেছে।\nপ্রতিবার কংগ্রেস যখন উৎপাদন কর ছাড়ের মেয়াদ শেষ হতে দেয়, তখন বায়ুশক্তি উন্নয়নের গতি কমে যায়। এর কারণ হলো বিনিয়োগকারীরা এই কর ছাড় পুনরায় চালু হওয়ার জন্য অপেক্ষা করে। যখন এটি প্রতি বছর নতুন করে চালু করা হয়, তখন উন্নয়নের গতি আবার বাড়ে। ২০১২ সালের শেষে কর ছাড়ের মেয়াদ শেষ হয়ে গেলে বায়ুশক্তি উন্নয়ন প্রায় বন্ধ হয়ে গিয়েছিল। ২০১৩ সালের শুরুতে একটি এক বছরের স্বল্পমেয়াদী নীতি চালু করা হয়, যা ২০১৩ সালের শেষে নির্মাণাধীন প্রকল্পগুলির জন্য কর ছাড় দিয়েছিল এবং ২০১৪ সালের শেষে শেষ হওয়া প্রকল্পগুলির ক্ষেত্রেও তা প্রযোজ্য ছিল। প্রোডাকশন কর ছাড় প্রথম চালু হয়েছিল ১৯৯২ সালে। যখন এটির মেয়াদ শেষ হয়েছিল, পরবর্তী বছরগুলোতে উন্নয়ন যথাক্রমে ৯৩%, ৭৩%, এবং ৭৭% কমে গিয়েছিল।\nএনার্জি ইনফরমেশন অ্যাডমিনিস্ট্রেশন জানিয়েছে যে ২০১৩ অর্থবছরে (যা সর্বশেষ উপলব্ধ তথ্য), বায়ুশক্তি ফেডারেল সরকারের সরাসরি সহায়তা ও সমর্থনের সবচেয়ে বড় অংশ পেয়েছিল। এটি বিদ্যুৎ শক্তি সম্পর্কিত মোট সহায়তার ৩৭% ছিল, যার পরিমাণ $৫.৯৩৬ বিলিয়ন। সেই বছর বায়ুশক্তির জন্য দেওয়া সহায়তার প্রায় তিন-চতুর্থাংশ সরাসরি খরচ হিসেবে এসেছিল, যা মূলত আমেরিকান রিকভারি অ্যান্ড রিনভেস্টমেন্ট অ্যাক্ট প্রোগ্রামের মাধ্যমে দেওয়া হয়েছিল। এই পরিসংখ্যানে অন্যান্য স্তরের সরকার (যেমন রাজ্য বা স্থানীয়) থেকে দেওয়া সহায়তা ও সমর্থন অন্তর্ভুক্ত নেই।\nযুক্তরাষ্ট্রে বায়ুশক্তির উন্নয়ন মূলত উৎপাদন কর ছাড়ের মাধ্যমে সমর্থন পেয়েছে, যা উৎপাদকদের উৎপাদিত বিদ্যুতের পরিমাণের ভিত্তিতে দেওয়া হয়। ১ জানুয়ারি, ২০১৩-এ, এই উৎপাদন কর ছাড় এক বছরের জন্য বাড়ানো হয়েছিল।\n২০১৫ সালের শেষে কর্তৃপক্ষ উৎপাদন কর ছাড়ের একটি সম্প্রসারণ মঞ্জুর করেছিল। এই সম্প্রসারণের ফলে ক্রেডিটটি পাঁচ বছরের মধ্যে ধীরে ধীরে কমিয়ে আনা হবে। বায়ু ও সৌর শক্তির জন্য ৩০ শতাংশ কর ছাড় ২০১৯ সাল পর্যন্ত বাড়ানো হবে এবং ২০২২ সালে তা ১০ শতাংশে নেমে আসবে।\n২০১৪ সালে পাওয়ার পারচেজ এগ্রিমেন্ট -এর গড় মূল্য ছিল প্রতি মেগাওয়াট-ঘণ্টায় (মেগাওয়াট-ঘণ্টা) ২৩.৫ ডলার। কার্যক্রম ব্যয় ছিল আনুমানিক $১০/মেগাওয়াট-ঘণ্টা ছিল।\n\n\n=== সাইটিং বিবেচনাসমূহ ===\n\nআইওয়া বা কলোরাডোর মতো এলাকায় কৃষক ও র‍্যানচারদের মধ্যে বায়ুশক্তি ফার্ম স্থাপনের জন্য প্রতিযোগিতা দেখা যায়। ২০০৭ সালে, কৃষকরা কোনো নিজস্ব বিনিয়োগ ছাড়াই স্থানীয় ইউটিলিটি থেকে একটি বড় ও উন্নত ডিজাইনের বায়ু টারবাইন স্থাপনের জন্য সাধারণত বছরে $৩,০০০ থেকে $৫,০০০ রয়েলটি পেতেন।\nদৃশ্যগত এবং পরিবেশগত সমস্যা কিছু বায়ুশক্তি ফার্ম প্রস্তাবের জন্য গুরুত্বপূর্ণ হতে পারে।  পরিবেশগত বিষয়গুলো সাইট নির্বাচনের প্রক্রিয়ায় একটি বড় ভূমিকা পালন করে। নবায়নযোগ্য শক্তি প্রকল্পের সমর্থক কমিউনিটিও স্থানীয় উন্নয়নের বিরোধিতা করতে পারে, কারণ তারা পরিবেশের ক্ষতির আশঙ্কা করে। এর মধ্যে শব্দদূষণ এবং দৃশ্যগত সমস্যা অন্তর্ভুক্ত রয়েছে।\nঅভিজ্ঞতা থেকে দেখা গেছে যে কমিউনিটির সঙ্গে পরামর্শ এবং সাধারণ মানুষের সরাসরি অংশগ্রহণ বায়ুশক্তি ফার্ম প্রকল্পগুলির জন্য কমিউনিটির সমর্থন বাড়ায়। কিছু বায়ুশক্তি ফার্ম বিদেশে জনসাধারণের প্রদর্শনীতে পরিণত হয়েছে, যেমন টেন মাইল লেগুন উইন্ড ফার্ম।\nবায়ু শক্তি বিরোধী কমিউনিটিগুলির ধারণা অনুযায়ী প্রভাবের মধ্যে রয়েছে:\n\nস্থাবর সম্পত্তির মূল্য হ্রাস\nপর্যটন হ্রাস\nযানবাহন চলাচল বৃদ্ধি\nঅর্থনৈতিক বৈষম্য বৃদ্ধি\nতবে, গবেষণায় এই প্রভাবগুলির কোনো পরিমাপযোগ্য প্রমাণ পাওয়া যায়নি। এই ধারণাগুলি বায়ু শক্তির গ্রহণযোগ্যতা প্রভাবিত করতে পারে।\n\n\n== অফশোর উইন্ড পাওয়ার ==\n\nঅফশোর উন্নয়ন তুলনামূলকভাবে বেশি খরচের কারণে স্থলভাগের সুবিধার তুলনায় বাধার সম্মুখীন হয়েছে। কয়েকটি প্রকল্প চলমান রয়েছে, এবং কিছু প্রকল্প উন্নত পর্যায়ে পৌঁছেছে। তবে, যুক্তরাষ্ট্রের দীর্ঘ উপকূলরেখার কারণে সেখানে শক্তিশালী এবং নিয়মিত বাতাস পাওয়া যায়, যা খুব বড় অফশোর বায়ুশক্তি সম্পদের সম্ভাবনা তৈরি করে।\n২০১১ সালের ন্যাশনাল রিনিউয়েবল এনার্জি ল্যাবরেটরির প্রতিবেদন, লার্জ-স্কেল অফশোর উইন্ড পাওয়ার ইন ইউনাইটেড স্টেটস, অফশোর বায়ুশক্তি শিল্পের তৎকালীন অবস্থা বিশ্লেষণ করেছে। প্রতিবেদনটি জানায়, অফশোর বায়ুশক্তি সম্পদের উন্নয়ন যুক্তরাষ্ট্রকে ২০৩০ সালের মধ্যে তার বিদ্যুৎ শক্তির ২০% বায়ুশক্তি থেকে পেতে সাহায্য করবে এবং এটি উৎপাদন খাতকে পুনরুজ্জীবিত করবে। অফশোর বায়ুশক্তি যুক্তরাষ্ট্রের বৈদ্যুতিক গ্রিডে ৫৪ গিগাওয়াট ক্ষমতা যোগ করতে পারে, যা শক্তির নিরাপত্তা বাড়াবে। এছাড়া, এটি প্রায় $২০০ বিলিয়ন নতুন অর্থনৈতিক কার্যক্রম সৃষ্টি করতে এবং হাজার হাজার স্থায়ী চাকরির সুযোগ তৈরি করতে পারে। প্রতিবেদনের উপসংহারে ন্যাশনাল রিনিউয়েবল এনার্জি ল্যাবরেটরি বলেছে, \"দেশের অফশোর বায়ুশক্তি সম্পদের উন্নয়ন অনেক সম্ভাব্য সুবিধা দিতে পারে, এবং অফশোর বায়ুশক্তি ভবিষ্যতে যুক্তরাষ্ট্রের শক্তি বাজারে গুরুত্বপূর্ণ ভূমিকা পালন করতে পারে।\"\nউপকূলীয় বাসিন্দারা অফশোর বায়ু ফার্মের বিরোধিতা করেছেন, কারণ তাদের আশঙ্কা এখানে বায়ুফার্ম স্থাপন সামুদ্রিক জীবজন্তু, পরিবেশ, বিদ্যুতের দাম, দৃশ্যমানতা এবং মাছ ধরা বা নৌকাভ্রমণের মতো কাজগুলোর ওপর নেতিবাচক প্রভাব ফেলবে। তবে, এখানকার অধিবাসীরা বায়ু ফার্ম থেকে কম দামে বিদ্যুতের  প্রাপ্তি, বায়ুর গুণমান বৃদ্ধি এবং চাকরির সুযোগ সৃষ্টিকে ইতিবাচক দিক হিসেবে উল্লেখ করেছেন। গবেষণায় দেখা গেছে, অফশোর টারবাইনের ভিত্তিগুলি কৃত্রিম প্রবাল প্রাচীর হিসেবে কাজ করে, এবং নির্মাণের প্রাথমিক অস্থিরতার পর স্থানীয় মাছ ও শেলফিশের উপর ইতিবাচক প্রভাব পড়েছে। যেহেতু টারবাইনগুলো কিছুটা দূরে বসানো যায়, তাই সঠিক পরিকল্পনার মাধ্যমে অবসর ও মাছ ধরার কার্যক্রমের উপর প্রভাব নিয়ন্ত্রণ করা সম্ভব।\n২০০৯ সালের জুনে, নিউ জার্সি এবং ডেলাওয়ারের বাইরে আউটার কন্টিনেন্টাল শেলফে বায়ুশক্তি উৎপাদনের জন্য পাঁচটি এক্সপ্লোরেটরি লিজ দেওয়া হয়েছিল। এই লিজগুলি ডেটা সংগ্রহের কাজের অনুমোদন দিয়েছিল, যা উপকূল থেকে ৬ থেকে ১৮ মাইল (২৯ কিলোমিটার) দূরে মেটেরিওলজিক্যাল টাওয়ার নির্মাণের অনুমতি প্রদান করে। চারটি এলাকা বিবেচনায় ছিল। ৭ ফেব্রুয়ারি, ২০১১-এ, সালাজার এবং স্টিভেন চু একটি জাতীয় কৌশল ঘোষণা করেন, যার লক্ষ্য ছিল ২০২০ সালে ১০ গিগাওয়াট এবং ২০৩০ সালে ৫৪ গিগাওয়াট অফশোর বায়ুশক্তি অর্জন করা। ২০২১ সালে, বাইডেন প্রশাসন ২০৩০ সালের মধ্যে ৩০ গিগাওয়াট অফশোর বায়ুশক্তির লক্ষ্য ঘোষণা করেন। ২০২৪ সালের প্রথম ত্রৈমাসিকে, যুক্তরাষ্ট্রে অফশোর বায়ুশক্তির ইনস্টল করা ক্ষমতা উল্লেখযোগ্যভাবে বেড়েছে, যা ৪২ মেগাওয়াট থেকে ২৪২ মেগাওয়াটে পৌঁছেছে।\n\n\n=== নিউ ইংল্যান্ড ===\n\nরোড আইল্যান্ড এবং ম্যাসাচুসেটসের রাজ্য কর্মকর্তারা ডিপওয়াটার উইন্ডকে ব্লক আইল্যান্ডের ফেডারেল জলসীমায় $১.৫ বিলিয়ন মূল্যের ৩৮৫ মেগাওয়াট ক্ষমতার একটি বায়ু ফার্ম নির্মাণের জন্য বেছে নিয়েছেন।এই প্রকল্পে ১০০টি টারবাইন থাকবে, যা বছরে ১.৩ টেরাওয়াট-ঘণ্টা বিদ্যুৎ উৎপন্ন করতে পারবে—যা রোড আইল্যান্ডের মোট বিদ্যুৎ চাহিদার ১৫% পূরণ করবে। ২০০৯ সালে, ডিপওয়াটার ন্যাশনাল গ্রিডের সঙ্গে একটি চুক্তি সই করে, যার মাধ্যমে ব্লক আইল্যান্ডের কাছে $২০০ মিলিয়ন মূল্যের ৩০ মেগাওয়াট ক্ষমতার একটি বায়ু ফার্ম তৈরি করা হয়, যার প্রাথমিক মূল্য ছিল ২৪.৪ সেন্ট/কিলোওয়াট-ঘণ্টা। ব্লক আইল্যান্ড বায়ু ফার্মের নির্মাণ কাজ ২০১৫ সালের এপ্রিলে শুরু হয় এবং ২০১৬ সালের ডিসেম্বরে শেষ হয়, যা যুক্তরাষ্ট্রের প্রথম অফশোর বায়ু ফার্ম হিসেবে চিহ্নিত হয়।\nকেপ উইন্ড ২০০২ সালের দিকে উন্নয়ন শুরু করেছিল, কিন্তু বিরোধিতার কারণে শেষ পর্যন্ত তা বাস্তবায়িত হয়নি। ফ্লোটিং ভলটার্নাস  ২০১৩ সালের জুন থেকে ২০১৪ সালের নভেম্বর পর্যন্ত পেনবস্কট বে, কাস্টিনে পরিচালিত হয়েছিল।  মেইন অ্যাকোয়া ভেন্টাস মনহেগান আইল্যান্ডের উপকূলে ১১ মেগাওয়াট ক্ষমতার একটি ফ্লোটিং টারবাইন চালু করার পরিকল্পনা করছে, যা ২০২৩ সালের শেষের দিকে হবে।\n২০১১ সালের ১৮ নভেম্বর ভিনইয়ার্ড উইন্ড অফশোর প্রকল্পের ৮০৪ মেগাওয়াট ক্ষমতার নির্মাণ কাজ শুরু হয়, যা অনুমোদন পেতে দীর্ঘ লড়াইয়ের পর সম্ভব হয়েছিল প্রথম টারবাইন থেকে শক্তি ২০২৪ সালের ২ জানুয়ারি থেকে ISO নিউ ইংল্যান্ড গ্রিডে প্রবাহিত হতে শুরু করে এছাড়া, অন্যান্য প্রকল্পগুলির পাশাপাশি আরেকটি বড় অফশোর প্রকল্প, সাউথকোস্ট উইন্ড (আগে মেফ্লাওয়ার উইন্ড নামে পরিচিত) ।\n\n\n=== মিড আটলান্টিক ===\nনিউ জার্সি ২০০৭ সালে বায়ুশক্তির জন্য ১৮ মাসের $৪.৪ মিলিয়নের একটি চুক্তি করে একটি পরিবেশগত গবেষণা শুরু করে। এটি প্রথম রাজ্য যেটি উপকূলে বায়ু ফার্ম বানানোর আগে এমন গবেষণা করে। গবেষণায় উপকূলের একটি নির্দিষ্ট জায়গায় পাখি, মাছ, সামুদ্রিক সম্পদ এবং কচ্ছপের চলাচল ও থাকার জায়গা দেখা হয়। ফলাফল ২০১০ সালের জুনে প্রকাশিত হয় এবং বলে যে অফশোর বায়ু ফার্মের প্রভাব খুব কম হবে।\n২০০৮ সালে, নতুন ফেডারেল নিয়ম অফশোর বায়ু পার্ক নির্মাণের এলাকা ব্যাপকভাবে বাড়িয়ে দেয়। এর আগে, প্রকল্পগুলি শুধু উপকূল থেকে ৩ নটিক্যাল মাইল (৫.৬ কিলোমিটার) এর মধ্যে স্থানীয় জলসীমায় অনুমোদিত ছিল। মার্কিন যুক্তরাষ্ট্রের ভূখণ্ডের সীমানা প্রায় ২০০ নটিক্যাল মাইল (৩৭০ কিলোমিটার) পর্যন্ত বিস্তৃত। উপকূল থেকে দূরত্ব বাড়লে এগুলোর দৃশ্যমানতা কমে যায়। মার্কিন উপকূলের জলপথ ইউরোপের তুলনায় গভীর, তাই এখানে ভিন্ন ডিজাইনের প্রয়োজন হয়।\nওশেন উইন্ড একটি প্রস্তাবিত বড় অফশোর বায়ু ফার্ম, যার ক্ষমতা ১১০০ মেগাওয়াট, এবং এটি এটলান্টিক সিটি, নিউ জার্সির উপকূল থেকে প্রায় ১৫ মাইল (২৪ কিলোমিটার) দূরে অবস্থিত। এটি যদি তৈরি হয়, তবে এটি যুক্তরাষ্ট্রের সবচেয়ে বড় বায়ু ফার্ম হবে। ২২০২০ সালের সেপ্টেম্বরে, নিউ জার্সি কর্মকর্তারা ওরস্টেড ওশেন উইন্ড প্রকল্প স্থগিত করেন। এর কারণ ছিল অফশোর বায়ুশক্তির অর্থনৈতিক সুবিধা নিয়ে সন্দেহ, যার মধ্যে একচেটিয়া নির্মাণ, নারী ও সংখ্যালঘু-মালিকানাধীন ব্যবসার ব্যবহার, ইউনিয়ন শ্রম এবং মৎসচাষ শিল্পে সম্ভাব্য খারাপ প্রভাবের বিষয়গুলো অন্তর্ভুক্ত ছিল।\nকোস্টাল ভিরজিনিয়া অফশোর উইন্ড একটি ১২ মেগাওয়াটের পাইলট প্রকল্প, ভিরজিনিয়া বিচ থেকে ২৭ মাইল (৪৩ কিমি) দূরে। ২০২০ সালে দুটি টারবাইন বানানো হয়।এটি যুক্তরাষ্ট্রের দ্বিতীয় বড় অফশোর ফার্ম। ডোমিনিয়ন এনার্জি আর ওরস্টেড এতে কাজ করছে।\n\n\n=== গ্রেট লেকস ===\n\nগ্রেট লেকসে ১৬০ গিগাওয়াট স্থির টারবাইন আর ৪১৫ গিগাওয়াট ভাসমান বায়ুশক্তির সম্ভাবনা রয়েছে।\nএকটি বড় চ্যালেঞ্জ হলো উইন্ড টারবাইন স্থাপনের জন্য জাহাজগুলো সেন্ট লরেন্স সিওয়ে, ওয়েল্যান্ড ক্যানাল বা সু লকস দিয়ে গ্রেট লেকস ওয়াটারওয়েতে পৌঁছাতে পারে না। এজন্য গ্রেট লেকসের তীরে বিশেষ ভারী সরঞ্জাম বহনকারী জাহাজ এবং অফশোর বায়ু পোর্ট তৈরি করতে হবে। এটি বড় অফশোর টারবাইন তৈরি ও স্থাপনের জন্য প্রয়োজনীয় সরবরাহ শৃঙ্খল গড়ে তুলবে। বরফও একটি গুরুত্বপূর্ণ সমস্যা কারণ এগুলো এতদিন লবণাক্ত সমুদ্রের পানিতে তৈরি হয়েছে। গ্রেট লেকস এরিতে ৬টি স্থির ভিত্তির টারবাইন নিয়ে একটি পরিকল্পিত পাইলট প্রকল্প, আইসব্রেকার, ২০২৩ সালের ডিসেম্বরে স্থগিত করা হয়েছিল।\n\n\n== বায়ু শক্তি মেটিওরোলজি ==\n\nযুক্তরাষ্ট্রের কেন্দ্রীয় প্লেইনসে বায়ু মিনিট বা দিনের হিসেবে পরিবর্তন করে। এই পরিবর্তন বায়ু ফার্মের শক্তি উৎপাদনেও প্রভাব ফেলে, যা বায়ুশক্তিকে শক্তি ব্যবস্থায় যোগ করতে সমস্যা হয় ।  টারবাইনগুলো ৩০০ ফুট উচ্চতার বাউন্ডারি লেয়ার বায়ুতে চলে, যা উপরের বায়ু আর পৃষ্ঠের গাছ, পাহাড়, ভবনের বাধায় নিয়ন্ত্রিত হয়। ছোট মেয়াদী পরিবর্তন এই বাধার জন্য হয়।\nদীর্ঘ মেয়াদী পরিবর্তন বায়ুমণ্ডলের তরঙ্গের কারণে হয়, যা কয়েক দিন স্থায়ী হয়। এই তরঙ্গ বড় হওয়ায় এখানকার বায়ু ফার্মের উৎপাদন একটু সম্পর্কিত থাকে, পুরো স্বাধীন নয়। বড় ফার্মগুলো ছোট মেয়াদী পরিবর্তন কমায়, তাই ক্ষমতার বিচ্যুতি ৪৫%-এ থাকে। গ্রীষ্মকালে সম্পর্ক সবচেয়ে বেশি এবং শীতকালে সবচেয়ে কম।\n\n\n== পরিবেশগত প্রভাব এবং নিয়মাবলী ==\n\n\n=== পাখি সুরক্ষা ===\nযুক্তরাষ্ট্রের ফেডারেল সরকার বায়ু টারবাইনের কারণে পাখি ও বাদুড়ের মৃত্যু রোধে দায়িত্ব নিয়েছে। এর জন্য তারা কয়েকটি আইনের অধীনে কাজ করে, যেমন: বিপন্ন প্রজাতি সুরক্ষা আইন, প্রবাসী পাখি চুক্তি আইন, এবং বাল্ড ও গোল্ডেন ঈগল সুরক্ষা আইন। ২০০৯ সালের বাল্ড ও গোল্ডেন ঈগল সুরক্ষা আইন অনুযায়ী, অভ্যন্তরীণ মন্ত্রণালয় \"অপ্রত্যাশিত মৃত্যু\"র জন্য পারমিট দিতে পারত, যদি ঈগল মারা যাওয়ার সম্ভাবনা খুব কম বা উল্লেখযোগ্য না হতো। কিন্তু ২০১৩ সালের ডিসেম্বর পর্যন্ত কোনো বায়ুশক্তি প্রকল্পকে এই ধরনের পারমিট দেওয়া হয়নি।  এছাড়া, যুক্তরাষ্ট্রের মৎস্য ও বন্যপ্রাণী সেবা বায়ু টারবাইনের কারণে পাখি ও বাদুড়ের মৃত্যু কমাতে কিছু স্বেচ্ছাসেবী নির্দেশিকা প্রকাশ করেছে। এতে টারবাইনের ডিজাইন ও স্থান বাছাইয়ের বিষয়ে পরামর্শ দেওয়া হয়েছে।\n২০১৩ সালে, ওবামা প্রশাসনের বিরুদ্ধে অভিযোগ ওঠে যে তারা বায়ুশক্তি শিল্পকে বিশেষ সুবিধা দিচ্ছে। প্রশাসন বাল্ড ও গোল্ডেন ঈগল সুরক্ষা আইন ভঙ্গের মামলা থেকে বায়ুশক্তি কোম্পানিগুলোকে বাঁচাচ্ছিল, কিন্তু তেল কোম্পানি ও বিদ্যুৎ লাইনের মালিকদের বিরুদ্ধে কঠোর আইনি পদক্ষেপ নিচ্ছিল। প্রশাসন বায়ুশক্তি কোম্পানিগুলোর রিপোর্ট করা ঈগল মৃত্যুর সংখ্যা প্রকাশ করতে অস্বীকার করে, বলে যে এটি বাণিজ্যিক গোপনীয় তথ্য ফাঁস করবে। এছাড়া, সরকার ফেডারেল আইন প্রয়োগকারীদের নির্দেশ দেয় যে তারা ওয়াশিংটন থেকে অনুমোদন ছাড়া বায়ুশক্তি কোম্পানিগুলোর বিরুদ্ধে পাখি মৃত্যুর মামলা চালাতে পারবে না। এই নীতি ছিল একটি পরিবেশগত ট্রেড-অফ, যেখানে নবায়নযোগ্য শক্তির প্রসারের জন্য কিছু ছাড় দেওয়া হয়েছিল।\n২০১৩ সালের নভেম্বরে, ফেডারেল সরকার প্রথমবারের মতো একটি বায়ুশক্তি অপারেটরকে ১৯১৮ সালের প্রবাসী পাখি চুক্তি আইন ভঙ্গের জন্য দোষী সাব্যস্ত করে। ডিউক এনার্জিকে দোষী ঠাওরানো হয় এবং তাদের দুটি বায়ু ফার্মে ১৬০টি পাখির মৃত্যুর জন্য ১ মিলিয়ন ডলার জরিমানা করা হয়, যার মধ্যে ১৪টি ছিল গোল্ডেন ঈগল।\nবিচার বিভাগ অভিযোগ করে যে ডিউক এনার্জি তাদের টারবাইনের ডিজাইন ও স্থান নির্বাচন এমনভাবে করেছিল যে পাখির মৃত্যু এড়ানো সম্ভব ছিল না। ডিউক এনার্জি পাখির মৃত্যুর বিষয়টি স্বীকার করে, তবে তারা বলে যে টারবাইন তৈরির সময় মার্কিন মৎস্য ও বন্যপ্রাণী সেবা পাখির মৃত্যু কমানোর জন্য কোনো নির্দেশিকা দেয়নি। দোষী সাব্যস্ত হওয়ার পর, ডিউক এনার্জি একটি রাডার সনাক্তকরণ সিস্টেম চালু করে, যার খরচ বছরে ৬০০,০০০ ডলার। এই সিস্টেম বড় পাখি টারবাইনের কাছে এলে স্বয়ংক্রিয়ভাবে টারবাইন বন্ধ করে দেয়। কোম্পানি দাবি করে যে এটি ভালো কাজ করছে, কারণ এক বছরের বেশি সময় ধরে কোনো গোল্ডেন ঈগলের মৃত্যু ঘটেনি।\n২০১৩ সালের ডিসেম্বরে, মার্কিন মৎস্য ও বন্যপ্রাণী সেবা বলে যে তারা বায়ুশক্তি প্রকল্পগুলোর জন্য ঈগল মৃত্যুর অনুমতি ৩০ বছরের জন্য দেবে। এর আগে এই অনুমতি ৫ বছরের জন্য দেওয়া হতো, তবে কোনো বায়ুশক্তি প্রকল্প এটি পায়নি। নতুন নিয়মে ৩০ বছরের অনুমতির আওতায় বায়ুশক্তি উন্নয়নকারীদের ঈগল মৃত্যুর রিপোর্ট দিতে হবে এবং এই অনুমতি প্রতি ৫ বছর পর পর্যালোচনা করা হবে। এই পদক্ষেপের উদ্দেশ্য ছিল আইনি অনিশ্চয়তা দূর করা, যা বায়ুশক্তিতে বিনিয়োগে বাধা সৃষ্টি করছিল। সরকার বলেছে, এটি শুধু প্রশাসনিক পরিবর্তন, তাই পরিবেশগত পর্যালোচনার দরকার নেই।\nএই নতুন নিয়মকে আমেরিকান উইন্ড এনার্জি অ্যাসোসিয়েশন স্বাগত জানিয়েছে। তারা বলেছে, বায়ুশক্তির কারণে ঈগল মৃত্যু মানুষের কারণে মোট ঈগল মৃত্যুর ২%-এরও কম। তারা আরও জানিয়েছে, এই নিয়ম ঈগল মৃত্যুর উপর কঠোর নজরদারি ও প্রতিরোধ ব্যবস্থা বাধ্যতামূলক করবে। তবে, ঈগল মৃত্যুর অনুমতি ৫ বছর থেকে ৩০ বছরে বাড়ানোর বিরুদ্ধে বেশ কয়েকটি সংরক্ষণবাদী গ্রুপ প্রতিবাদ করেছে, যার মধ্যে রয়েছে আমেরিকান বার্ড কনজারভেন্সি, নেচার কনজারভেন্সি, সিয়েরা ক্লাব, অডুবন সোসাইটি, এবং হিউম্যান সোসাইটি অফ দ্য ইউনাইটেড স্টেটস।\nযুক্তরাষ্ট্রে ৩৫,০০০-এর বেশি বায়ু টারবাইন ফেডারেলভাবে সুরক্ষিত পাখির আবাসস্থলে অবস্থিত। এর মধ্যে প্রায় ২৪,০০০ টারবাইন হুপিং ক্রেনের অভিবাসী পথে এবং প্রায় ৩,০০০ টারবাইন বৃহত্তর সেজ-গ্রাউসের প্রজনন এলাকায় রয়েছে। ড. মাইকেল হাচিন্স, আমেরিকান বার্ড কনজারভেন্সির পাখি স্মার্ট উইন্ড এনার্জি ক্যাম্পেইনের পরিচালক, বলেছেন যে বায়ু টারবাইন দেশের পাখিদের জন্য হুমকি এবং বর্তমান পারমিট দেওয়ার প্রক্রিয়া এই সমস্যা সমাধানে ব্যর্থ। পাখি মৃত্যুর উদ্বেগে, আমেরিকান বার্ড কনজারভেন্সি এবং অন্যান্য ৭০টি সংরক্ষণ সংস্থা যুক্তরাষ্ট্রের অভ্যন্তরীণ মন্ত্রকের কাছে একটি জাতীয় প্রোগ্রামেটিক উইন্ড পরিবেশগত প্রভাব বিবৃতি তৈরির দাবি জানায়। এটি বায়ুশক্তি উন্নয়নের জন্য উপযুক্ত এলাকা চিহ্নিত করবে এবং কোথায় উন্নয়ন এড়ানো উচিত তা নির্ধারণ করবে। কিন্তু এই প্রচেষ্টা সফল হয়নি।  টম ভিনসন, আমেরিকান উইন্ড এনার্জি অ্যাসোসিয়েশনের রেগুলেটরি বিষয়ক ভাইস প্রেসিডেন্ট, বিভিন্ন তথ্যের অনুমান ও এক্সট্রাপোলেশনের অস্পষ্টতার কথা উল্লেখ করেছেন এবং আমেরিকান বার্ড কনজারভেন্সির মতো সংস্থার ভবিষ্যৎ পাখি মৃত্যুর অনুমানের বিশ্বাসযোগ্যতা নিয়ে প্রশ্ন তুলেছেন।\nকলিশন ঝুঁকি প্রধানত টারবাইন এবং টাওয়ারের উচ্চতা দ্বারা প্রভাবিত হয়। টারবাইন উচ্চতা ৪৭৫ থেকে ৬৩৯ ফুট পৌঁছানোর সাথে সাথে পাখির মৃত্যুর গড় সংখ্যা বাড়ে। পাখিদের জন্য বিপদ বাড়ে কারণ উচ্চস্থানে থাকা ব্লেডগুলি রাত্রীকালীন অভিবাসী পাখিদের গড় উড়ান উচ্চতার সাথে মিলে যায়।\n\n\n=== অফশোর বায়ু ===\nসমস্ত অফশোর বায়ুশক্তি উন্নয়নের জন্য ফেডারেল বা রাজ্য অনুমোদন এবং একটি লিজ প্রয়োজন, কারণ অফশোর ভূমি সরকারি সম্পত্তি। ২০০০ সালের শুরু থেকে অফশোর বায়ুশক্তির নিয়ন্ত্রণ কয়েকটি ফেডারেল সংস্থার মধ্যে স্থানান্তরিত হয়েছে। ২০০৫ সালের আগে, অফশোর বায়ু টারবাইন ও ফার্মের পারমিট ইউএস আর্মি কর্পস অফ ইঞ্জিনিয়ার্স নিয়ন্ত্রণ করত।\n২০০৫ সালে এনার্জি পলিসি অ্যাক্ট পাস হওয়ার পর, মিনারেলস ম্যানেজমেন্ট সার্ভিস , যেটি অভ্যন্তরীণ মন্ত্রনালয়ের অধীনে ছিল, ফেডারেল জলসীমায় (যেমন আউটার কন্টিনেন্টাল শেলফ) বায়ু টারবাইন উন্নয়নের দায়িত্ব পায়। তারা অর্থনৈতিক মূল্য, পরিবেশগত প্রভাব এবং ফেডারেল ও রাজ্য সংস্থাগুলির সঙ্গে সমন্বয় করে পারমিট অনুমোদন করত।  ২০১০ সালে, মিনারেলস ম্যানেজমেন্ট সার্ভিস তিনটি সংস্থায় বিভক্ত হয়, যার মধ্যে বুরো অফ ওশান এনার্জি ম্যানেজমেন্ট অফশোর বায়ুশক্তির লিজ, পারমিট, পর্যবেক্ষণ ও নিয়ন্ত্রণের দায়িত্ব নেয়।\nযুক্তরাষ্ট্রের জলসীমায় কোনো সামুদ্রিক স্তন্যপায়ী প্রজাতির হয়রানি মেরিন ম্যামাল প্রোটেকশন অ্যাক্ট (১৯৭২) লঙ্ঘন করে। অফশোর বায়ু উন্নয়নকারীদের তাদের কাজে হুমকির সম্মুখীন হতে পারে এমন সামুদ্রিক প্রজাতির বিস্তারিত তথ্যসহ একটি অনুমোদন চিঠি বা ইনসিডেন্টাল হারাসমেন্ট অথরাইজেশন আবেদন করতে হয়। তাদের প্রশমন ব্যবস্থা এবং পর্যবেক্ষণ ও রিপোর্টিংয়ের দায়িত্বও পালন করতে হয়। অফশোর বায়ু প্রকল্পগুলোকে কোস্টাল জোন ম্যানেজমেন্ট অ্যাক্ট (১৯৭২) এর অধীনে ফেডারেলভাবে অনুমোদিত রাজ্য উপকূলীয় ব্যবস্থাপনা পরিকল্পনার সব নিয়ম মানতে হয়, যাতে উপকূলীয় সম্পদের উপর প্রভাব নিয়ন্ত্রিত হয়।\n\n\n== পরিসংখ্যান ==\n\n\n== আরও দেখুন ==\nযুক্তরাষ্ট্রে নবায়নযোগ্য শক্তি\nসৌর শক্তি\nজৈব জ্বালানি\nজলবিদ্যুৎ\n\n\n== তথ্যসূত্র ==\n\n\n== বাহ্যিক লিংক ==\nবায়ু মানচিত্র\nযুক্তরাষ্ট্রে বায়ু শক্তি ফ্যাক্টশিট মিশিগান বিশ্ববিদ্যালয়-এর সেন্টার ফর সাসটেইনেবল সিস্টেমস দ্বারা প্রকাশিত\nযুক্তরাষ্ট্রে বায়ু শক্তির জন্য একটি নতুন যুগ, ২০১৩ সালের ডিওই রিপোর্ট\nGA Mansoori, N Enayati, LB Agyarko (2016), শক্তি: উৎস, ব্যবহার, আইন, স্থায়িত্ব, ইলিনয় একটি মডেল রাজ্য, ওয়ার্ল্ড সায়েন্টিফিক পাব. কো., আইএসবিএন ৯৭৮-৯৮১-৪৭০৪-০০-৭"}