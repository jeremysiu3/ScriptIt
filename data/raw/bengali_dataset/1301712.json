{"pageid": 1301712, "title": "কৃষ্ণ কৃপালনী", "url": "https://bn.wikipedia.org/wiki?curid=1301712", "content": "কৃষ্ণ কৃপালনী (২৯ সেপ্টেম্বর ১৯০৭  - ২৭ এপ্রিল ১৯৯২) ছিলেন একজন ভারতীয় স্বাধীনতা সংগ্রামী, লেখক এবং ভারতের রাজ্যসভার সাংসদ। রবীন্দ্রনাথ ঠাকুর,  মহাত্মা গান্ধীর জীবনীসহ এবং ভারতীয় সাহিত্যের উপর বেশ কয়েকটি গ্রন্থ রচনা করেন।\n\n\n== জন্ম ও প্রারম্ভিক জীবন ==\nকৃষ্ণ কৃপালনী ১৯০৭ খ্রিস্টাব্দের ২৯ সেপ্টেম্বর  ব্রিটিশ ভারতের অধুনা পাকিস্তানের  করাচিতে জন্মগ্রহণ করেন। পিতার নাম রামচাঁদ বি কৃপালনী। কৃষ্ণ কৃপালনী প্রথমে করাচিতে এবং পরে  হায়দ্রাবাদে বিদ্যালয়ে শিক্ষালাভ করেন। এরপর বোম্বাই বিশ্ববিদ্যালয়ের স্নাতক হন এবং উচ্চ শিক্ষার্থে লন্ডন যাত্রা করেন।  লন্ডন স্কুল অব ইকোনমিক্সে তিনি ইতিহাস, অর্থনীতি, রাষ্ট্রবিজ্ঞান, আইন এবং নৃতত্ত্ব বিষয় নিয়ে পড়াশোনা করেন এবং  লিংকনস্ ইনের ব্যারিস্টার হন।\n\n\n== স্বাধীনতা আন্দোলন ও শান্তিনিকেতন ==\nকৃষ্ণ কৃপালনী ১৯৩১ খ্রিস্টাব্দে দেশে ফিরে লাহোরে আইনজীবির পেশায়  যুক্ত হন। কিন্ত  ভারতের স্বাধীনতা আন্দোলনে অংশ নেওয়ার জন্য তিনি গ্রেফতার ও কারারুদ্ধ হন।  আইনজীবীর পেশা পরিত্যাগ করেন এবং  বাংলা ভাষা শিখে নেন।  কারাবাস হতে  মুক্তি পাওয়ার পর তিনি ১৯৩৩ খ্রিস্টাব্দে   শান্তিনিকেতনে আসেন। রবীন্দ্রনাথ কৃষ্ণ কৃপালনীর গুণে ও পাণ্ডিত্যে  এতটাই মুগ্ধ হয়েছিলেন যে তিনি তাকে বিশ্বভারতীতে প্রভাষক গ্রহণের প্রস্তাব দেন।  কৃপালনীও প্রস্তাব গ্রহণ করে প্রায় পনের বৎসর অধ্যাপনা করেন। এই সময়ে ইন্দিরা গান্ধী শান্তিনিকেতনে পড়াশোনা করেন এবং তার সঙ্গে বিশেষভাবে পরিচয় ঘটে। ১৯৪৮ খ্রিস্টাব্দে অবসর গ্রহণ করেন।\nশান্তিনিকেতনে অবস্থানকালে  রবীন্দ্রনাথ ঠাকুরের কনিষ্ঠা কন্যা মীরা দেবীর কন্যা নন্দিতার (১৯১৬ -৬৭) সঙ্গে তার আলাপ ও পরিচয় হয়। তারা ১৯৩৬ খ্রিস্টাব্দের ২৫ এপ্রিল বিবাহ করেন।\n\n\n== কর্মজীবন ==\nকৃষ্ণ কৃপালনী আচার্য  জে বি কৃপালনী এবং জওহরলাল নেহরুর  ব্যক্তিগত অনুরোধে ১৯৪৬ খ্রিস্টাব্দে  ভারতীয় জাতীয় কংগ্রেসের সাধারণ সম্পাদক পদে যোগ দেন এবং পরবর্তীতে দলের গুরু-দায়িত্ব পালন করেন। তিনি দেশের হয়ে বহু আন্তর্জাতিক সম্মেলনে আমন্ত্রিত হন এবং  বিভিন্ন বিষয়ে পাণ্ডিত্যপূর্ণ বক্তৃতা প্রদান করেন। ১৯৫০ খ্রিস্টাব্দে জাপান সফরের সময় তিনি রবীন্দ্রনাথ টেগোর : এ বায়োগ্রাফি শীর্ষক একটি গ্রন্থ প্রকাশ করেন। ১৯৬২ খ্রিস্টাব্দ হতে ২০১১ খ্রিস্টাব্দ পর্যন্ত সময়ে বইটি চারটি ভাষায় ৪৪ টি সংস্করণে মুদ্রিত হয়েছে।  এরপরও তিনি বেশ কয়েকটি বই রচনা করেন।\n১৯৬৯ খ্রিস্টাব্দে তিনি  ভারত সরকারের তৃতীয় সর্বোচ্চ বেসামরিক সম্মান পদ্মভূষণ লাভ করেন। ১৯৭৪ খ্রিস্টাব্দ হতে ১৯৮০ খ্রিস্টাব্দ পর্যন্ত তিনি  রাজ্যসভার মনোনীত সদস্য ছিলেন। ১৯৫৪ খ্রিস্টাব্দে সাহিত্য অকাদেমি প্রতিষ্ঠিত হলে তিনিই প্রথম সচিব নিযুক্ত হন এবং ১৯৭১ খ্রিস্টাব্দ পর্যন্ত এই পদে আসীন ছিলেন। তারপরে তিনি দিল্লির ন্যাশনাল বুক ট্রাস্ট এবং সিমলাস্থিত ইন্ডিয়ান ইনস্টিটিউট অফ অ্যাডভান্স স্টাডি'র সঙ্গে যুক্ত হন।\nতাঁর স্ত্রী নন্দিতা ১৯৬৭ খ্রিস্টাব্দে ক্যান্সারে আক্রান্ত হয়ে নিঃসন্তান অবস্থায় পরলোক গমন করেন। কিন্তু কৃষ্ণ কৃপালনী অবসর গ্রহণের পর শান্তিনিকেতনে স্থায়ীভাবে বসবাস করতে থাকেন এবং ১৯৯২ খ্রিস্টাব্দের ২৭ এপ্রিল প্রয়াত হন।\n\n\n== রচনাবলী ==\n''রবীন্দ্রনাথ টেগোর - এ বায়োগ্রাফি'' (১৯৫০)\n''মডার্ন ইন্ডিয়ান লিটারেচার – এ প্যানোরামিক গ্লিমস'' * ''গান্ধী: এ লাইফ'' * ''দ্বারকানাথ টেগোর, এ ফরগটেন পাইয়োনিয়ার বিস্মৃত অগ্রদূত: এ লাইফ'' *  ''রোল্যান্ড অ্যান্ড টেগোর, এ কালেকশন অফ লেটার্স অ্যান্ড এসেজস'' (অ্যালেক্স অ্যারনসনের সঙ্গে যৌথভাবে সম্পাদিত)\n\n\n== তথ্যসূত্র =="}