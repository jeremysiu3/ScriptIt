{"pageid": 1476069, "title": "লাঙ্গল (রাজনীতি)", "url": "https://bn.wikipedia.org/wiki?curid=1476069", "content": "লাঙ্গল হল বাংলাদেশের জাতীয় পার্টি (এরশাদ), ভারতের জম্মু ও কাশ্মীর ন্যাশনাল কনফারেন্স, এবং নেপালের রাষ্ট্রীয় প্রজাতন্ত্র পার্টি ও রাষ্ট্রীয় প্রজাতন্ত্র পার্টি (সংযুক্ত)-এর রাজনৈতিক প্রতীক। ব্রিটিশ ভারতে কৃষক প্রজা পার্টি এই মার্কা নির্বাচনে ব্যবহার করত। পরবর্তীতে স্বাধীন ভারতে একাধিক রাজনৈতিক দল নির্বাচনের জন্য প্রতীকটি দাবি করলে কর্তৃপক্ষ প্রতীকটি প্রদান করা থেকে বিরত থাকে। পাকিস্তানের স্বাধীনতার পর পূর্ববঙ্গের নির্বাচনে যুক্তফ্রন্ট প্রতীকটি চাইলেও ব্রিটিশ ভারতের প্রতীক হওয়ায় তা দেওয়া হয়নি। তবে পরবর্তীতে জাতীয় লীগ প্রতীকটি নিয়ে পাকিস্তানের প্রথম সাধারণ নির্বাচনে অংশগ্রহণ করে, পাকিস্তান ন্যাশনাল অ্যালায়েন্স ১৯৭৭ সালের নির্বাচনের জন্য প্রতীকটি ব্যবহারের পর তা প্রতীকের তালিকা থেকে বাদ দেওয়া হয়। অন্যদিকে বাংলাদেশের স্বাধীনতার পর জাতীয় লীগ ১৯৭৩ সালের সাধারণ নির্বাচনে প্রতীকটি ব্যবহার করলেও পরবর্তীতে হুসেইন মুহাম্মদ এরশাদের জাতীয় পার্টি প্রতীকটির উত্তরাধিকারী হয়।\n\n\n== নেপাল ==\n\n২০১৭ সালে রাষ্ট্রীয় প্রজাতন্ত্র পার্টি (আরপিপি), রাষ্ট্রীয় প্রজাতন্ত্র পার্টি (প্রজাতান্ত্রিক) ও একীকৃত রাষ্ট্রীয় প্রজাতান্ত্রিক পার্টি (রাষ্ট্রবাদী) প্রতীকটি চেয়েছিল বলে লাঙ্গলের মালিকানা নিয়ে একটি আইনি বিরোধ সৃষ্টি হয়। পরবর্তীতে নেপালের নির্বাচন কমিশন প্রজাতান্ত্রিককে 'বৃত্তের ভিতরে লাঙল' এবং একীকৃত রাষ্ট্রবাদী দলটিকে 'আয়তক্ষেত্রের ভিতরে লাঙল' প্রতীক বরাদ্দ করে যেগুলো দেখতে প্রায় একইরকম ছিল। এই সিদ্ধান্তটি উভয় পক্ষের উদ্বেগের বৃদ্ধির কারণ হয়েছিল কেননা নির্বাচন কমিশন বলেছিল যে তারা এমনটা করেছে যাতে সবগুলো দল সন্তুষ্ট হতে পারে ও প্রতীক নিয়ে বিরোধ সমাধান করতে পারে। আরপিপি ও আরপিপি নেপাল একীভূত হয়ে ২০১৭ সালে নেপালের স্থানীয় নির্বাচনে অংশগ্রহণ করে। প্রথম পর্বের পর আরপিপি রাজনীতিবিদ পশুপতি শমসের জং বাহাদুর রানা একটি সম্মেলনে বলেছিলেন যে দেশব্যাপী জনপ্রিয় লাঙ্গল প্রতীক বাদ দেওয়া তাদের নির্বাচনে দুর্বল কার্যকারিতার কারণ ছিল।\n২০১৯ সালে নির্বাচন কমিশন ২০১৯ সালে নেপালের উপনির্বাচনের জন্য নবগঠিত রাষ্ট্রীয় প্রজাতন্ত্র পার্টি (সংযুক্ত) (আরপিপি যুক্ত) দলটিকে লাঙ্গল বরাদ্দ করে। ২০২০ সালে আরপিপি ও আরপিপি সংযুক্ত একক রাজনৈতিক দল হিসেবে একীভূত হয়। উভয়ের নির্বাচনী প্রতীক ভিন্ন হওয়ায় তারা ২০২১ সালের মার্চ পর্যন্ত লাঙ্গল ব্যবহারের সিদ্ধান্ত নেয়। ২০২২ সালে নির্বাচন কমিশন যেহেতু জাতীয় পর্যায়ের দল না হওয়াতে আরপিপির জন্য লাঙ্গল বরাদ্দ না করার সিদ্ধান্ত নেয় সেহেতু দলের নেতা রাজেন্দ্র প্রসাদ লিংদেন প্রতীকটি না পেলে ২০২২ সালে নেপালের স্থানীয় নির্বাচন বয়কট করার হুমকি দেন। ২০২৩ সালে আরপিপি ২০২৪ সালের নেপালের জাতীয় পরিষদ নির্বাচনে লাঙ্গল প্রতীক পায়।\n\n\n== পাকিস্তান ==\nপাকিস্তানের স্বাধীনতার পর পূর্ববঙ্গ-ভিত্তিক যুক্তফ্রন্ট ১৯৫৪ সালে পূর্ববঙ্গ বিধানসভা নির্বাচনে লাঙ্গল নিতে চেয়েছিল, কিন্তু ব্রিটিশ ভারতে প্রতীকটি কৃষক প্রজা পার্টি ব্যবহার করত বিধায় সরকার তাদের প্রতীকটি দেয়নি। বরং তাদের নৌকাকেই বেছে নিতে হয়। পরবর্তীতে ১৯৬৮ সালে আওয়ামী লীগ হতে বিচ্ছিন্ন দল জাতীয় লীগ লাঙ্গলকে নির্বাচনী প্রতীক হিসেবে বেছে নেয় এবং ১৯৭০ সালে পাকিস্তানের সাধারণ নির্বাচনে অংশগ্রহণ করে। পাকিস্তান ন্যাশনাল অ্যালায়েন্স ১৯৭৭ সালে পাকিস্তানের সাধারণ নির্বাচনে নির্বাচনী প্রতীক হিসেবে লাঙ্গল বেছে নিয়েছিল। ১৯৭৮ সালে মুহাম্মদ জিয়াউল হক রাষ্ট্রপতি হওয়ার পর পাকিস্তান নির্বাচন কমিশনের তালিকা থেকে প্রতীকটি বাদ দেওয়া হয়।\n\n\n== বাংলাদেশ ==\nবাংলাদেশের স্বাধীনতার পর জাতীয় লীগ ১৯৭৩ সালে বাংলাদেশের সাধারণ নির্বাচনে লাঙ্গল নিয়ে অংশগ্রহণ করে। দলটির নেতা আতাউর রহমান খান ১৯৮৪ সালে জাতীয় পার্টিতে (জাপা) যোগ দেন এবং তারপর জাপা প্রতিষ্ঠাতা হুসেইন মুহাম্মদ এরশাদ প্রতীকটি বেঁছে নেন ও ব্যবহার করতে শুরু করেন। ১৯৯৯ সালে টাঙ্গাইল-৮ আসনে উপ-নির্বাচনের সময় এরশাদের জাপা ও তার বিচ্ছিন্ন দল মঞ্জুরের জাপা নির্বাচনী প্রতীকটির অধিকার নিয়ে বিরোধে জড়িয়ে পড়ে। তবে বাংলাদেশ নির্বাচন কমিশন লাঙ্গল ব্যবহারের জন্য উভয় পক্ষের আবেদন প্রত্যাখ্যান করে। এরশাদের জাপা বিরোধের বিষয়ে হাইকোর্টের সিদ্ধান্ত চেয়েছিল যার ফলে আদালত এরশাদের পক্ষে রায় দেয়। পরবর্তীতে মঞ্জুরের দলটি সুপ্রিম কোর্টে রিট আবেদন করলেও তারাও এরশাদের পক্ষে রায় দেয়।\n২০১৩ সালে জাপা ২০১৪ সালের বাংলাদেশের সাধারণ নির্বাচনে অংশগ্রহণ না করার সিদ্ধান্ত নেয়। অংশগ্রহণ না করার সিদ্ধান্ত নেওয়ায় দলটি বাংলাদেশ নির্বাচন কমিশনকে কোনো দলের জন্য লাঙ্গল বরাদ্দ না দেওয়ার অনুরোধ জানায়। ২০২৩ সালে জাপা বাংলাদেশ জাতীয়তাবাদী আন্দোলনের জন্য নোঙর প্রতীক বরাদ্দ বাতিল করার জন্য নির্বাচন কমিশনের কাছে দাবি জানায়। দাবির কারণ হিসেবে দলটি দেখিয়েছিলো যে নোঙ্গর প্রতীকটি লাঙ্গলের মতো এবং এটা বাদ না দেওয়া হলে সাধারণ নির্বাচনের সময় ভোটাররা বিভ্রান্ত হবেন। একই বছরে দলটি কোন জোটের পরিবর্তে তাদের নিজস্ব নির্বাচনী প্রতীক নিয়ে ২০২৪ সালে বাংলাদেশের সাধারণ নির্বাচনে অংশগ্রহণের ঘোষণা দেয়। ২০২৪ সালে এরশাদের জাপা দুটি উপদলে ভেঙে পড়ে এবং উভয়ই তাদের নির্বাচনী প্রতীক হিসাবে লাঙ্গল দাবি করে। তবে নির্বাচন কমিশনের মতে কোনো দল প্রতীক পেতে চাইলে দলটির নেতাকে দলীয় গঠনতন্ত্র বজায় রেখে জাপার চেয়ারম্যান হতে হবে। কাদের উপদলের দাবি নির্বাচন কমিশন তাদের প্রতীক বরাদ্দ করেছে। অন্যদিকে রওশন উপদল দাবি করেছে আদালতের রায় অনুযায়ী প্রতীকটি তাদের।\n\n\n== ভারত ==\n\nনির্বাচনী প্রতীকটি ব্রিটিশ ভারতের কৃষক প্রজা পার্টি থেকে এসেছে। ১৯৫১ সালে ভারতের স্বাধীনতার চার বছর পর ভারতীয় জাতীয় কংগ্রেস, সমাজতান্ত্রিক দল, ভারতের কমিউনিস্ট পার্টি এবং ভারতের কৃষক ও ওয়ার্কার্স পার্টি নির্বাচনী প্রতীক হিসেবে লাঙ্গল পেতে চেয়েছিল। ভারতের নির্বাচন কমিশন কোনো দলকে প্রতীক না দিয়ে বিরোধের সমাধান করে। ১৯৭৭ সালে গঠিত জনতা পার্টি তাদের নির্বাচনী প্রতীক হিসেবে 'লাঙ্গল হাতে কৃষক' বেছে নেয়। এটি ভারতে জম্মু ও কাশ্মীর ন্যাশনাল কনফারেন্স দলটিও ব্যবহার করে। ২০২৩ সালের কার্গিল নির্বাচনের আগে কার্গিল স্বায়ত্তশাসিত পার্বত্য উন্নয়ন পরিষদ নির্বাচনে লাঙ্গল প্রতীকের ব্যবহার নিষিদ্ধ করার অনুরোধ করেছিল। ৬ সেপ্টেম্বর ২০২৩ সালে আদালত অনুরোধটি প্রত্যাখ্যান করে দলটিকে প্রতীকটি মঞ্জুর করে।\n\n\n== তথ্যসূত্র =="}