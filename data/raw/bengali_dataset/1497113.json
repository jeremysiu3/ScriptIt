{"pageid": 1497113, "title": "সিডনি এফসি", "url": "https://bn.wikipedia.org/wiki?curid=1497113", "content": "সিডনি ফুটবল ক্লাব, যা সাধারণত সিডনি এফসি নামে পরিচিত, অস্ট্রেলিয়ার নিউ সাউথ ওয়েলসের সিডনি শহরে অবস্থিত একটি পেশাদার ফুটবল ক্লাব। এটি শীর্ষ স্তরের পুরুষদের ফুটবল লিগ, এ-লিগে প্রতিদ্বন্দ্বিতা করে। ২০০৪ সালে প্রতিষ্ঠিত সিডনি এফসি, এ-লিগের ২০০৫–০৬ উদ্বোধনী মৌসুমে ৮টি প্রতিষ্ঠাতা দলের মধ্যে ছিল।\nঘরোয়া প্রতিযোগিতায়, সিডনি এফসি রেকর্ড ৫টি এ-লিগ পুরুষ চ্যাম্পিয়নশিপ, ৪টি এ-লিগ পুরুষ প্রিমিয়ারশিপ এবং দুটি অস্ট্রেলিয়া কাপ জিতেছে। সেই সাথে, ক্লাবটি আন্তর্জাতিক প্রতিযোগিতায় একবার ওএফসি চ্যাম্পিয়ন্স লিগ জিতেছে।\n২০১৮–১৯ মৌসুমের আগে, সিডনি এফসির স্বাগতিক মাঠ ছিল মুর পার্কের অ্যালিয়াঞ্জ স্টেডিয়াম। যখন নিউ সাউথ ওয়েলস সরকার ঘোষণা করে যে ২০১৯ সালের নিউ সাউথ ওয়েলস রাজ্য নির্বাচনের আগে স্টেডিয়ামটি পুনর্নির্মাণ করা হবে, তখন দলটি অস্থায়ীভাবে সিডনি ক্রিকেট গ্রাউন্ড, জুবিলি ওভাল এবং লেইচহার্ড ওভালে খেলেছিল। ক্লাবটি ২০২২ সালের অক্টোবরে নতুন পুনর্নির্মিত অ্যালিয়াঞ্জ স্টেডিয়ামে ফিরে আসে। ২০২৩ সালে, সিডনি এফসি নর্থ রাইডে এটির নতুন প্রশিক্ষণ ও প্রশাসনিক সদরদপ্তর, স্কাই পার্ক র্নির্মাণ সম্পন্ন করে।\nক্লাবের প্রথম ৭ বছরে এটি সিডনির একমাত্র এ-লিগ দল ছিল, যার ফলে সিডনি মহানগর এলাকার বিস্তৃত ভক্তদের আকর্ষণ করেছিল। সিডনি এফসি অস্ট্রেলিয়ার সবচেয়ে সমর্থিত এ-লিগ ক্লাব, ২০২৩ সাল পর্যন্ত এটির ৬৬,৯৩,০০০ সমর্থক রয়েছে। এটির নেতৃস্থানীয় সমর্থকগোষ্ঠি, দ্য কোভের নাম সিডনি কোভ থেকে এসেছে যা সিডনি পোতাশ্রয়ের দক্ষিণ তীরে অবস্থিত একটি উপকূলীয় খাঁড়ি। সিডনি এফসি স্থানীয় সিডনি ডার্বিতে তাদের শহরের প্রতিদ্বন্দ্বী ওয়েস্টার্ন সিডনি ওয়ান্ডারার্সের বিরুদ্ধে প্রতিদ্বন্দ্বিতা করে। এ-লিগের পুরুষদের মধ্যে দুটি সর্বাধিক সফল ক্লাব এবং আন্তঃরাজ্যের তীব্র প্রতিদ্বন্দ্বী হিসাবে সিডনি এফসি এবং মেলবোর্ন ভিক্টোরি ক্লাবদুটির দীর্ঘস্থায়ী প্রতিদ্বন্দ্বিতা রয়েছে যা দ্য বিগ ব্লু নামে পরিচিত।\nঅ্যালেক্স ব্রোস্ক ক্লাবের সর্বকালের সর্বোচ্চ গোলদাতা, যিনি সব প্রতিযোগিতা মিলিয়ে ৮৩টি গোল দিয়েছেন। রায়ান গ্র্যান্ট ক্লাবের হয়ে সবচেয়ে বেশি ৩৫১টি ম্যাচ খেলেছেন।\n\n\n== রঙ এবং প্রতীক ==\n\nসিডনি এফসির স্বাগতিক ক্লাব রঙ আকাশী নীল, যা নিউ সাউথ ওয়েলস রাজ্যের রঙকে প্রতিনিধিত্ব করে। ক্লাবের অতিথি রঙ নেভি ব্লু, সেই সাথে কমলা এবং সাদা বিপরীত রঙ, তবে কমলা রঙটি ক্লাবের ২০১৭ সালের ক্রেস্টের নতুন নকশায় অন্তর্ভুক্ত হয়নি।\nসিডনি এফসির বর্তমান প্রতীক ২০১৭ সালের ১৭ মে প্রকাশিত হয়েছিল এবং এটি লিয়াম জনসনের একটি নকশার পুনর্নির্মাণ যা 'দ্য কোভ' নামে ক্লাবের সমর্থক গোষ্ঠীর পক্ষ থেকে জমা দেওয়া হয়। ক্রেস্টটিতে কমনওয়েলথ স্টার সমন্বিত একটি নেভি ব্লু ভিত্তির উপরে আকাশী-নীল দৃশ্যপটের সামনে সাদা রঙের সিডনি অপেরা হাউস রয়েছে। অপেরা হাউস সিডনির একটি বিশিষ্ট নিদর্শনকে প্রতিনিধিত্ব করে, আকাশী-নীল ক্লাবের মূল রঙ এবং নিউ সাউথ ওয়েলসের রাজ্যের রঙের প্রতিনিধিত্ব করে এবং কমনওয়েলথ স্টার অস্ট্রেলিয়ান পতাকাতেও পাওয়া যায়, এটি অস্ট্রেলিয়া ফেডারেশনের একটি প্রতীক।\nপ্রথম সিডনি এফসি প্রতীকটি ২০০৪ সালে ক্লাবটির প্রতিষ্ঠার পর তৈরি করা এবং ব্যবহৃত হয়েছিল। এটিতে একটি স্টাইলাইজড আকারের ক্রেস্ট ছিল যার মধ্যে ছিল কেন্দ্রীয়ভাবে স্থাপন করা একটি ফুটবল। বলের উপরে সিডনি অপেরা হাউসের তিনটি শেলের আকৃতি ছিল এবং তার নীচে ছিল কমনওয়েলথ স্টার।\nপ্রতীকটির উপরে একটি রৌপ্য তারকা রয়েছে যার ভিতরে ৫ সংখ্যা লেখা রয়েছে, যা ক্লাবটির অর্জিত চ্যাম্পিয়নশিপের সংখ্যাকে প্রতিনিধিত্ব করে।\n\n\n== প্রতিদ্বন্দ্বিতা ==\n\nমেলবোর্ন ভিক্টোরি – দ্য বিগ ব্লু – অস্ট্রেলিয়ার দুটি বৃহত্তম শহরের মধ্যে সংঘর্ষ সম্ভবত লিগের সবচেয়ে ঐতিহাসিক প্রতিদ্বন্দ্বিতা, যেখানে দুটি ক্লাবের মধ্যে খেলা প্রায়শই শারীরিক হয়ে ওঠে। সিডনি এবং মেলবোর্ন এক শতাব্দীরও বেশি সময় ধরে অনেক দিক থেকে প্রতিদ্বন্দ্বী।\nওয়েস্টার্ন সিডনি ওয়ান্ডারার্স – সিডনি ডার্বি – ওয়ান্ডারার্সকে প্রতিযোগিতায় অন্তর্ভুক্ত করার পর সিডনি এফসি প্রথমবারের মতো সত্যিকারের স্থানীয় ডার্বিতে অংশ নিচ্ছে। ২০১২ সালের ২০ অক্টোবর ওয়ান্ডারার্সের তৎকালীন ঘরের মাঠ পারামাট্টা স্টেডিয়ামে দুই দল তাদের প্রথম ম্যাচ খেলে।  সিডনি এফসি প্রায় ধারণক্ষমতার সমান ১৯,১২৬ জন ভক্তের সামনে ম্যাচটি ১-০ ব্যবধানে জিতেছিল। ১৫ ডিসেম্বর ২০১২ তারিখে পরবর্তী ডার্বিতে ওয়ান্ডারার্স সিডনি এফসিকে ২–০ গোলে পরাজিত করে; ওয়ান্ডারার্সের ঘরের মাঠে তৃতীয় ম্যাচে দুই দল ১–১ গোলে ড্র করে। ৯ ডিসেম্বর ২০১৭ সালে, সিডনি এফসি ওয়ান্ডারার্সের এএনজেড স্টেডিয়ামে ০–৫ ব্যবধানে বৃহত্তম ডার্বি জয়ের দেখা পায়। দুই দলের মুখোমুখি খেলায় সিডনি এফসি ১৭টি ডার্বি জয় লাভ করেছে, সেই তুলনায় ওয়ান্ডারার্সের জয় ১১টি এবং বাকি ৯টি খেলা সমতায় শেষ হয়েছে। সিডনি এফসি মোট ৫৭টি ডার্বি গোল করেছে এবং ওয়ান্ডারার্স ৪১টি গোল করেছে।\n\n\n== একাডেমি ==\n২১ ডিসেম্বর ২০০৯ সালে, সিডনি এফসি তরুণ খেলোয়াড়দের বিকাশের জন্য একটি একাডেমি প্রতিষ্ঠা করে। একাডেমির মূল লক্ষ্যটি প্রযুক্তিগত এবং কৌশলগত জ্ঞান সরবরাহ করে আরো ভালো খেলোয়াড় তৈরি করার পাশাপাশি ভবিষ্যতে জাতীয় যুব লিগ এবং এ লিগে সিডনির প্রতিনিধিত্ব করতে পারে এমন সম্ভাব্য নতুন প্রতিভা সনাক্ত করার কথা বলা হয়েছিল। এটি তৃণমূল ফুটবলের সুবিধার জন্য তৃণমূল পর্যায়ে প্রতিভা বিনিয়োগ এবং বিকাশের জন্য সিডনির পক্ষ থেকে চলমান কর্মসূচী শুরু করে। প্রাথমিকভাবে নির্বাচিত ২৬ জন খেলোয়াড় এনএসডব্লিউ স্টেট লিগের ক্লাবগুলো থেকে আনা হয়েছিল যা ১৪-১৮ বছর বয়সী খেলোয়াড়দের সমন্বয়ে গঠিত ছিল। তারা ম্যাককুরি বিশ্ববিদ্যালয়ে একাডেমির সাথে প্রশিক্ষণ শুরু করে।\n\n\n== এএফসি ক্লাব র‌্যাঙ্কিং ==\n৭ আগস্ট ২০২৪ পর্যন্ত হালনাগাদকৃত।\n\n\n== সাফল্য ==\n\n\n=== ঘরোয়া ===\n\nএ-লিগ পুরুষ চ্যাম্পিয়নশিপ\nবিজয়ী (৫) : ২০০৬, ২০১০, ২০১৭, ২০১৯, ২০২০ (রেকর্ড)\nরানার্স-আপ (২): ২০১৫, ২০২১\nএ-লিগ পুরুষ প্রিমিয়ারশিপ\nবিজয়ী (৪) : ২০০৯–১০, ২০১৬–১৭, ২০১৭–১৮, ২০১৯–২০ (রেকর্ড)\nরানার্স-আপ (৪): ২০০৫–০৬, ২০১৪–১৫, ২০১৮–১৯, ২০২০–২১\nঅস্ট্রেলিয়া কাপ\nবিজয়ী (২): ২০১৭, ২০২৩\nরানার্স-আপ (২): ২০১৬, ২০১৮\nঅস্ট্রেলিয়ান ক্লাব বিশ্ব চ্যাম্পিয়নশিপ বাছাইপর্ব টুর্নামেন্ট\nবিজয়ী (১): ২০০৫\n\n\n=== মহাদেশীয় ===\nওএফসি চ্যাম্পিয়ন্স লিগ\nবিজয়ী (১): ২০০৫\n\n\n== আন্তর্জাতিক রেকর্ড ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nসিডনি এফসির ফলাফল - সিডনি এফসির জন্য সর্বশেষ ফলাফল"}