{"pageid": 1531096, "title": "জাইমা রহমান", "url": "https://bn.wikipedia.org/wiki?curid=1531096", "content": "জাইমা রহমান (জন্ম: ২৬ অক্টোবর ১৯৯৫) একজন আইনজীবী এবং বাংলাদেশ জাতীয়তাবাদী দলের (বিএনপি) ভারপ্রাপ্ত চেয়ারম্যান তারেক রহমান এবং বাংলাদেশী চিকিৎসক ডা. জোবাইদা রহমানের কন্যা। তার পিতামহ ছিলেন বাংলাদেশের সাবেক রাষ্ট্রপতি জিয়াউর রহমান ও তার মাতামহ বাংলাদেশের সাবেক প্রধানমন্ত্রী বেগম খালেদা জিয়া। পেশাগত জীবনে তিনি লন্ডনে আইন শিক্ষা সম্পন্ন করে বার অ্যাট ল সম্পন্নকারী একজন ব্যারিস্টার। ২০২৫ সালের ফেব্রুয়ারিতে ওয়াশিংটন ডিসিতে একটি আন্তর্জাতিক প্রার্থনা অনুষ্ঠানে (ন্যাশনাল প্রেয়ার ব্রেকফাস্ট) অংশ নিয়ে পিতার প্রতিনিধিত্ব করার মাধ্যমে তিনি গণমাধ্যম ও রাজনৈতিক মহলের নজরে আসেন।\n\n\n== প্রাথমিক জীবন ও পরিবার ==\nজাইমা রহমান ১৯৯৫ সালের অক্টোবর মাসে ঢাকায় জন্মগ্রহণ করেন। তার পিতা তারেক রহমান একজন রাজনীতিক ও বিএনপির ভারপ্রাপ্ত চেয়ারম্যান এবং মাতা ডা. জুবাইদা রহমান একজন চিকিৎসক। জাইমা তার শৈশবের উল্লেখযোগ্য অংশ ঢাকার শহীদ মইনুল রোডের বাসভবনে দাদি খালেদা জিয়ার সাথে কাটিয়েছেন। পারিবারিকভাবে তিনি বাংলাদেশের সাবেক রাষ্ট্রপতি জিয়াউর রহমান এবং তিনবারের প্রধানমন্ত্রী খালেদা জিয়ার নাতনী। তিনি তারেক ও জুবাইদার একমাত্র সন্তান এবং তার কোনো ভাইবােন নেই। তার নানী সৈয়দা ইকবাল মান্দ বানু ছিলেন একজন সমাজ সংস্কারক এবং তার নানা রিয়ার অ্যাডমিরাল মাহবুব আলী বাংলাদেশের নৌবাহিনীর সাবেক প্রধান।  এছাড়াও তার মায়ের কাকা জেনারেল এমএজি ওসমানী ছিলেন বাংলাদেশের স্বাধীনতা যুদ্ধের সর্বাধিনায়ক, এবং মায়ের চাচাতো বোন আইরিন খান অ্যামনেস্টি ইন্টারন্যাশনালের প্রাক্তন সেক্রেটারি জেনারেল।\n\n\n== শিক্ষা ==\nঢাকার ইন্টারন্যাশনাল স্কুল ঢাকা (আইএসডি) থেকে বিদ্যালয় পর্যায়ের পড়াশোনা সম্পন্ন করার পর ২০০৭-২০০৮ সালের রাজনৈতিক পরিবর্তনের সময় পরিবারের সঙ্গে যুক্তরাজ্যে প্রবাস জীবন শুরু করেন জাইমা রহমান। যুক্তরাজ্যে তিনি কুইন মেরি ইউনিভার্সিটি অব লন্ডনে আইন অধ্যয়ন করে স্নাতক ডিগ্রি অর্জন করেন এবং পরবর্তীতে লন্ডনের ঐতিহ্যবাহী লিংকনস ইন থেকে ২০১৯ সালে বার অ্যাট ল (Barrister-at-Law) সম্পন্ন করেন।\n\n\n== পেশাগত জীবন ==\nআইন বিষয়ে উচ্চশিক্ষা নিয়ে ব্যারিস্টার হওয়া ও পেশাগত জীবনে আইনজীবী জাইমা রহমান ২০২৫ সাল পর্যন্ত সক্রিয় রাজনৈতিক অঙ্গনে যুক্ত হননি।\n\n\n== আলোচিত কার্যক্রম ==\n২০২৫ সালের ফেব্রুয়ারিতে যুক্তরাষ্ট্রের ওয়াশিংটন ডিসিতে আয়োজিত ৭৩তম ন্যাশনাল প্রেয়ার ব্রেকফাস্ট অনুষ্ঠানে বিএনপি চেয়ারপারসনের প্রতিনিধি হিসেবে অংশ নেন জাইমা রহমান। তিন সদস্যের এই বিএনপি প্রতিনিধিদলে তার সঙ্গে দলের মহাসচিব মির্জা ফখরুল ইসলাম আলমগীর এবং স্থায়ী কমিটির সদস্য আমীর খসরু মাহমুদ চৌধুরী ছিলেন। ওই সফরের সময় জাইমা রহমান যুক্তরাষ্ট্রের সাবেক গভর্নর ও বিশ্ব খাদ্য কর্মসূচির সাবেক নির্বাহী পরিচালক ডেভিড বিসলে, মার্কিন পররাষ্ট্র দপ্তরের প্রাক্তন সহকারী পররাষ্ট্রমন্ত্রী রবার্ট এ. ডেস্ট্রো এবং যুক্তরাষ্ট্রের উইমেনস ফেলোশিপ ফাউন্ডেশনের নেত্রী রেবেকা ওয়াগনারের সাথে সাক্ষাৎ করেন। এটি ছিল বিএনপির কোন আনুষ্ঠানিক আন্তর্জাতিক কর্মসূচিতে জাইমার প্রথম অংশগ্রহণ এবং এই ঘটনাকে দল ও দলের বাইরে জাইমা রহমানকে ভবিষ্যতে রাজনীতিতে অংশগ্রহণের সম্ভাবনা দেখা হয়েছে।\n\n\n== তথ্যসূত্র =="}