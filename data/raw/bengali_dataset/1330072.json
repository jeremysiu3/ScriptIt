{"pageid": 1330072, "title": "করম নাচ", "url": "https://bn.wikipedia.org/wiki?curid=1330072", "content": "করম নাচ বা করম নৃত্য হলো মধ্য ও পূর্ব ভারতের একটি ঐতিহ্যবাহী নৃত্য, এটি প্রতি বছর করম পরবের সময় পরিবেশিত হয়। করম একটি জনপ্রিয় শারদীয় উৎসব, এটি ভাদ্র মাসের পার্শ্ব একাদশীতে অর্থাৎ শুক্লপক্ষের ১১তম দিন থেকে শুরু হয়। ছত্তিশগড়, ঝাড়খণ্ড, মধ্যপ্রদেশ, ওড়িশা ও পশ্চিমবঙ্গ রাজ্যে এই নৃত্যের প্রচলন রয়েছে। করম বা কর্ম শব্দ দ্বারা 'ভাগ্য' বোঝানো হয়।\nএই লোকনৃত্যটি উপজাতিদের বিশ্বাস অনুযায়ী ভাগ্যের দেবতা হিসেবে বিবেচিত করম দেবতার পূজার সময় পরিবেশিত হয়। মানুষ ভাগ্যের দেবতাকে ভালো-মন্দের নিয়ন্ত্রক বলে মনে করে।\n\n\n== নৃত্যশৈলী ==\nকরম নাচে পুরুষ, মহিলা উভয়ই অংশগ্রহণ করে। নৃত্যে অংশগ্রহণকারীরা একজন আরেকজনের কোমরের চারপাশে তাদের বাহু জড়িয়ে ধরে একটি বৃত্ত গঠন করে। এই নৃত্য পরিবেশনের সময় চাল্লা, বারি ও ঝুমকির মতো বাদ্যযন্ত্র ব্যবহার করা হয়। এই নৃত্যের প্রধান বাদ্যযন্ত্র ঢোল বা স্থানীয়ভাবে পরিচিত 'তিমকি' নর্তকদের বৃত্তের মাঝখানে রাখা হয়, নর্তকরা এর দ্রুত-গতির বাজনার সাথে জোরালো ও উদ্দীপনার সাথে নাচে। নর্তকরা নিখুঁত ছন্দ ও শৈলীতে তাদের পা নাড়াচাড়া করে। নাচের সময় পুরুষরা এগিয়ে যায়, সেই সঙ্গে নারীরা মাটির দিকে নিচু হয়। করম নৃত্যে অংশগ্রহণের সময় উপজাতি পুরুষ ও মহিলারা তাদের ঐতিহ্যবাহী পোশাক ও গয়না পরিধান করে।\nকরম নাচের বেশ কয়েকটি প্রকারভেদ রয়েছে যার মধ্যে, একতারিয়া, লহকি, সিরকি ইত্যাদি উল্লেখযোগ্য।\n\n\n== তথ্যসূত্র =="}