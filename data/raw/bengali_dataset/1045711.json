{"pageid": 1045711, "title": "এমিল স্মিথ রো", "url": "https://bn.wikipedia.org/wiki?curid=1045711", "content": "এমিল স্মিথ রো (ইংরেজি উচ্চারণ: /ɛˈmiːl smɪθ ɹəʊ/, ইংরেজি: Emile Smith Rowe; জন্ম: ২৮ জুলাই ২০০০) হলেন একজন ইংরেজ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব আর্সেনাল এবং ইংল্যান্ড অনূর্ধ্ব-২১ দলের হয়ে একজন মধ্যমাঠের খেলোয়াড় হিসেবে খেলেন। তিনি মূলত একজন আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় এবং বাম পার্শ্বীয় মধ্যমাঠের খেলোয়াড় হিসেবে খেলে থাকেন।\n২০১০–১১ মৌসুমে, ইংরেজ ফুটবল ক্লাব আর্সেনালের যুব পর্যায়ের হয়ে খেলার মাধ্যমে রো ফুটবল জগতে প্রবেশ করেছেন এবং পরবর্তীকালে এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৮–১৯ মৌসুমে, ইংরেজ ক্লাব আর্সেনালের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। মাঝে ২০১৮–১৯ মৌসুমে তিনি ধারে জার্মান ক্লাব আরবি লাইপৎসিশের হয়ে এবং ইংরেজ ক্লাব হাডার্সফিল্ড টাউনের হয়ে খেলেছেন।\n২০১৫ সালে, রো ইংল্যান্ড অনূর্ধ্ব-১৬ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন। দলগতভাবে, রো এপর্যন্ত ৪টি শিরোপা জয়লাভ করেছেন, যার মধ্যে ২টি আর্সেনালের হয়ে, ১টি আর্সেনালের বয়সভিত্তিক দলের হয়ে এবং ১টি ইংল্যান্ডের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nএমিল স্মিথ রো ২০০০ সালের ২৮শে জুলাই তারিখে ইংল্যান্ডের ক্রয়ডনে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবার নাম লেসলি রো, যিনি একজন অর্ধ-পেশাদার ফুটবল খেলোয়াড় ছিলেন এবং তার মায়ের নাম ফিওনা রো। ২০১০ সালে আর্সেনালের বয়সভিত্তিক দলের সাথে চুক্তি স্বাক্ষর করার পর তিনি তার বাবা-মা ও ভাইয়ের সাথে উত্তর লন্ডনে স্থানান্তরিত হয়েছেন। তার চাচাতো ভাই ডিন স্মিথ রোও একজন অর্ধ-পেশাদার ফুটবল খেলোয়াড়।\n\n\n== আন্তর্জাতিক ফুটবল ==\nরো ইংল্যান্ড অনূর্ধ্ব-১৬, ইংল্যান্ড অনূর্ধ্ব-১৭, ইংল্যান্ড অনূর্ধ্ব-১৮, ইংল্যান্ড অনূর্ধ্ব-১৯, ইংল্যান্ড অনূর্ধ্ব-২০ এবং ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ২০১৫ সালের ১৬ই আগস্ট তারিখে তিনি মার্কিন যুক্তরাষ্ট্র অনূর্ধ্ব-১৫ দলের বিরুদ্ধে ম্যাচে ইংল্যান্ড অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ২০১৭ সালে তিনি ইংল্যান্ড অনূর্ধ্ব-১৭ দলের হয়ে ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, উক্ত প্রতিযোগিতার ফাইনালে পূর্ণ সময় শেষে তার দল স্পেন অনূর্ধ্ব-১৭ দলের সাথে ২–২ গোলে ড্র করার পর পেনাল্টি শুট-আউটে ৪–১ গোলের ব্যবধানে পরাজিত হয়েছিল। একই বছরে তিনি ইংল্যান্ড অনূর্ধ্ব-১৭ দলের হয়ে ২০১৭ ফিফা অনূর্ধ্ব-১৭ বিশ্বকাপের শিরোপা জয়লাভ করেছেন, উক্ত প্রতিযোগিতার ফাইনালে তার দল স্পেন অনূর্ধ্ব-১৭ দলকে ৫–২ গোলের ব্যবধানে পরাজিত করে উক্ত প্রতিযোগিতার ইতিহাসে প্রথমবারের মতো শিরোপা ঘরে তুলতে সক্ষম হয়েছিল; উক্ত প্রতিযোগিতায় তিনি ৩ ম্যাচে ১টি গোল করেছিলেন। ইংল্যান্ড অনূর্ধ্ব-২১ দলের হয়ে তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপে অংশগ্রহণ করেছেন, তবে তার দল উক্ত প্রতিযোগিতায় গ্রুপ পর্ব থেকেই বিদায় নিয়েছিল। তিনি ২০১৬ সালের ৩০শে সেপ্টেম্বর তারিখে অনুষ্ঠিত প্রীতি ম্যাচে গ্রিস অনূর্ধ্ব-১৭ দলের বিরুদ্ধে ইংল্যান্ডের বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে এমিল স্মিথ রো  (ইংরেজি)  \nসকারবেসে এমিল স্মিথ রো (ইংরেজি) \nবিডিফুটবলে এমিল স্মিথ রো  (ইংরেজি)  \nট্রান্সফারমার্কেটে এমিল স্মিথ রো (ইংরেজি) \nওয়ার্ল্ডফুটবল.নেটে এমিল স্মিথ রো (ইংরেজি) \nইএসপিএন এফসিতে এমিল স্মিথ রো (ইংরেজি)"}