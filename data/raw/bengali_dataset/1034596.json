{"pageid": 1034596, "title": "উদ্দেশ্যপ্রণোদিত প্রচারণা প্রতিমান", "url": "https://bn.wikipedia.org/wiki?curid=1034596", "content": "উদ্দেশ্যপ্রণোদিত প্রচারণা প্রতিমান রাজনৈতিক অর্থনীতির আলোচনায় ব্যবহৃত একটি ধারণাগত প্রতিমান যা এডওয়ার্ড হার্মান ও নোম চম্‌স্কি উপস্থাপন করেন। তাঁরা এই প্রতিমানের সাহায্যে বৃহৎ ব্যবসায়িক প্রতিষ্ঠান তথা কর্পোরেশন দ্বারা পরিচালিত গণমাধ্যমগুলিতে কীভাবে উদ্দেশ্যপ্রণোদিত প্রচারণা ও ব্যবস্থাগত পক্ষপাত কাজ করে, তা ব্যাখ্যা করার চেষ্টা করেন। কীভাবে কোনও দেশ বা অঞ্চলের জনসমষ্টিকে স্বার্থসিদ্ধির জন্য কৌশলে নিপুণভাবে পরিচালিত করা হয় এবং উদ্দেশ্যপ্রণোদিত প্রচারণার সাহায্যে কীভাবে স্বরাষ্ট্রীয় ও আন্তর্জাতিক পর্যায়ের অর্থনৈতিক, সামাজিক ও রাজনৈতিক নীতির প্রশ্নে কীভাবে জনসাধারণের মনে সম্মতি \"শিল্পোৎপাদন\" করা হয়, এই প্রতিমানে তা ব্যাখ্যা করার চেষ্টা করা হয়েছে। এই তত্ত্বে দাবী করা হয় যে কর্পোরেশন-চালিত প্রচারমাধ্যমগুলি এমনভাবে সংগঠিত (যেমন বিজ্ঞাপন, প্রচারমাধ্যম মালিকানার কেন্দ্রীভবন বা সরকারী তথ্য সরবরাহ) যে তার ফলে একটি অন্তর্নিহিত স্বার্থের সংঘাত সৃষ্টি হয় এবং ফলে প্রচারমাধ্যমগুলি গণতন্ত্র-বিরোধী উপাদানগুলির উদ্দেশ্যপ্রণোদিত প্রচারক হিসেবে কাজ করে।\n\nউদ্দেশ্যপ্রণোদিত প্রচারণা প্রতিমান প্রথম ১৯৮৮ সালে ম্যানুফ্যাকচারিং কনসেন্ট নামক গ্রন্থে প্রকাশিত হয়। এটিতে কর্পোরেশন-চালিত প্রচারমাধ্যমগুলিকে এক ধরনের ব্যবসা হিসেবে দেখা হয় যাদের আগ্রহ জনগণের সেবার লক্ষ্যে মানসম্মত সাংবাদিকতামূলক কার্যকলাপ নয়, বরং পাঠক-শ্রোতা-দর্শকদেরকে (যারা হল পণ্য) অন্যান্য ব্যবসা প্রতিষ্ঠানের (বিজ্ঞাপনদাতা) কাছে বিক্রয় করা। প্রচারমাধ্যমের \"সামাজিক উদ্দেশ্য\" সম্পর্কে চম্‌স্কি লেখেন যে \"...প্রতিষ্ঠানগুলি সম্পর্কে অধ্যয়ন এবং এগুলি কীভাবে কাজ করে, তা সযত্নে এড়িয়ে যেতে হবে, তবে প্রান্তিক বিষয়াবলী কিংবা আপেক্ষিকভাবে অজ্ঞাত পাণ্ডিত্যপূর্ণ রচনাগুলি এর ব্যতিক্রম।\" তত্ত্বটিতে পাঁচটি সাধারণ \"ছাঁকনি\" অনুমান করা হয়, যেগুলি সংবাদ মাধ্যমে কী ধরনের সংবাদ পরিবেশিত হবে, তা নির্ধারণ করে। এগুলি হল: প্রচারমাধ্যমের মালিকানা, প্রচারমাধ্যমটির অর্থসংস্থানের উৎস, খবরের যোগান, সত্য উদ্ঘানকারীদের বিরুদ্ধে সমালোচনার ঝড় (মার্কিন ইংরেজিতে Flak \"ফ্ল্যাক\"), এবং সাম্যবাদ প্রতিরোধ কিংবা \"ভয়ের মতাদর্শ\"। এগুলির মধ্যে প্রথম তিনটিকে লেখকদ্বয় সবচেয়ে গুরুত্বপূর্ণ মনে করেন। ১১ই সেপ্টেম্বরের আক্রমণের পরে প্রকাশিত সংস্করণগুলিতে চমস্কি ও হারম্যান পঞ্চম ছাঁকনিটিতে সাম্যবাদ প্রতিরোধকে \"সন্ত্রাসের বিরুদ্ধে যুদ্ধ\" এবং সন্ত্রাসবাদ প্রতিরোধ\" দ্বারা প্রতিস্থাপন করেন, এবং তাদের মতে এই ক্ষেত্রেও ছাঁকনিটি একই পদ্ধতিতে কাজ করে।\nযদিও এই প্রতিমানটি মার্কিন যুক্তরাষ্ট্রের প্রচারমাধ্যমগুলির উপর ভিত্তি করে নির্মাণ করা হয়েছিল, চমস্কি ও হারম্যান বিশ্বাস করেন যে তত্ত্বটি এমন যেকোনও দেশের জন্য প্রযোজ্য যে দেশের মৌল অর্থনৈতিক কাঠামো ও সাংগঠনিক মূলনীতিগুলি এই প্রতিমানে বর্ণিত হয়েছে এবং যেগুলি প্রচারমাধ্যম পক্ষপাতের কারণ হয়ে দাঁড়ায়। তাঁদের এই মূল্যায়ন বেশ কয়েকজন বিশেষজ্ঞ নিশ্চিত করেছেন এবং উদ্দেশ্যপ্রণোদিত প্রচারণাতে প্রচারমাধ্যমগুলির ভূমিকা তারপরে পশ্চিম ইউরোপ এবং লাতিন আমেরিকাতেও পরীক্ষানিরীক্ষার মাধ্যমে নির্ণয় করা হয়েছে।\n\n\n== তথ্যসূত্র =="}