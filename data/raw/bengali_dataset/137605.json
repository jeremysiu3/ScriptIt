{"pageid": 137605, "title": "কনস্ট্রাকটর বিশ্ববিদ্যালয়", "url": "https://bn.wikipedia.org/wiki?curid=137605", "content": "কনস্ট্রাকটর বিশ্ববিদ্যালয় জার্মানিতে অবস্থিত একটি স্বাধীন বেসরকারী বিশ্ববিদ্যালয়। কনস্ট্রাকটর বিশ্ববিদ্যালয় একটি ইংরেজি মাধ্যমের উচ্চশিক্ষা প্রতিষ্ঠান। মার্কিন, ইংরেজ ও জার্মান শিক্ষাপদ্ধতি দ্বারা অনুপ্রাণিত এই বিশ্ববিদ্যালয়ে \"আন্তর্বিষয়ক\" পরিমন্ডলে বিভিন্ন বিষয়ে শিক্ষাপ্রদান করা হয়।\n\n\n== ইতিহাস ==\n\n১৯৯৯ সালে স্থাপিত ‌'ইন্টারন্যাশনাল ইউনিভার্সিটি ব্রেমেন' ২০০৭ সালে নাম পরিবর্তন করে 'জেকবস বিশ্ববিদ্যালয় ব্রেমেন' নামে পরিচিত হয়। ‌বিখ্যাত জনহিতৈ‌ষী 'ক্লা‌উস‌ জোহান জেকবস‌' এই বিশ্ববিদ্যালয়টিকে দেউলিয়া হবার হাত থেকে বাঁচান। সেই ঘটনার স্বীকৃতিস্বরূপ এই নাম পরিবর্তন। প্রাথমিকভাবে, ব্রেমেন নগররাজ্যের সরকার, ব্রেমেন বিশ্ববিদ্যালয় ও রাইস বিশ্ববিদ্যালয়ের পারস্পরিক সহযোগিতায় বিশ্ববিদ্যালয়টি তৈরী হয়। ২০০৬ সালের ১লা নভেম্বর বর্তমান সভাপতি জোয়াকিম ট্রয়েশ পরবর্তী ৫ বছর ধরে বার্ষিক ১৫ মিলিয়ন ইউরো অনুদান দেবার প্রতিশ্রুতি দেন। জেকবস ফাউন্ডেশন ২০১১ সালে ১২৫ মিলিয়ন ইউরো অনুদানের প্রতিশ্রুতি দিয়েছে। তবে এটি বিশ্ববিদ্যালয়টির কর্মকুশলতার উপর নির্ভর করবে।\n২০২২ সালের ২৮ নভেম্বর বিশ্ববিদ্যালয়টির নাম আবার পরিবর্তন করে কনস্ট্রাকটর বিশ্ববিদ্যালয় নামকরণ করা হয়।\n\n\n== ছাত্র/ছাত্রী ==\nবর্তমানে ১০২টি দেশের ১২৪৫ জন ছাত্র/ছাত্রী জেকবস ইউনিভার্সিটি ব্রেমেন এ স্নাতক, স্নাতকোত্তর স্তরে ও গবেষণায় নিয়োজিত আছেন।\nবিদেশের বেশ কিছু বিশ্ববিদ্যালয়ের সাথে কনস্ট্রাকটর বিশ্ববিদ্যালয়ের ছাত্র আদানপ্রদান নীতি আছে। এদের মধ্যে রয়েছে স্পেনের 'ইনস্টিটুটো দে এমপ্রেসা', 'ই‌উনিভার্সিদাদ দে মার্সিয়া‌', আমেরিকার 'রাইস বিশ্ববিদ্যালয় ', 'ওয়াসিংটন স্টেট ইউনিভার্সিটি', 'কার্নেগী মেলন বিশ্ববিদ্যালয়', ফ্রান্সের 'সাঁয়েসেস পো', থাইল্যান্ডের 'থামাসাত বিশ্ববিদ্যালয়', ইতালির 'ইউনিভার্সিতা দেগলি স্তুদি দি ক্যাগ্লিয়ারি', 'ইউনিভার্সিতা দেগলি স্তুদি দি রোমা' লা সাপিয়েন্জা এবং স্কটল্যান্ডের 'আবেরদিন বিশ্ববিদ্যালয়'।\n২০১০ সাল থেকে কনস্ট্রাকটর বিশ্ববিদ্যালয় একটি প্রাক-বিশ্ববিদ্যালয় পাঠক্রম শুরু করে।\n\n\n== অনুমোদন ==\nকনস্ট্রাকটর বিশ্ববিদ্যালয় স্থানীয়ভাবে ব্রেমেন-নগররাজ্য এবং রাষ্ট্রীয়ভাবে ফেডেরাল রিপাবলিক অফ জার্মানীর শিক্ষামন্ত্রক দ্বারা অনুমোদিত। স্নাতকস্তরের পাঠক্রম জার্মান উচ্চশিক্ষা অনুমোদনকারী সংস্থা ACQUIN দ্বারা অনুমোদিত।\n\n\n== ক্রমাঙ্ক ==\nপ্রথাগত জার্মান বিশ্ববিদ্যালয়গুলির তুলনায় কনস্ট্রাকটর বিশ্ববিদ্যালয়ের আকার ও বয়সে অনেক ছোটো। এখানে পড়ার বিষয়ের সংখ্যাও সীমিত। এই কারণে আন্তর্জাতিক ক্রমতালিকায় বিশ্ববিদ্যালয়টি স্থান পায়নি। ২০০৯ সালের জার্মান CHE ক্রমতালিকায় জীববিদ্যা, রসায়ন, কম্পিউটার সায়েন্স, ভূবিদ্যা এবং গণিতে উচ্চ স্থান দখল করে। জীববিদ্যা ও ভূবিদ্যায় বিশ্ববিদ্যালয়টি সর্বোচ্চ স্থান দখল করে। [১] ২০১০ সালে Die Zeit এর ক্রমতালিকায় এর স্থান জার্মানীর ৯টি প্রায়োগিক বিশ্ববিদ্যালয়ের সাথে তুল্যমূল্য ছিল। শুধুমাত্র ৩য় পক্ষ দ্বারা বিনিয়োগের দিক থেকে জেকবস কিছুটা পিছিয়ে ছিল। গুগল কলেজ ক্রমতালিকায় জার্মানীতে এর স্থান ৮ম। [২]\n\n\n== এলাকা ==\n\nব্রেমেন গ্রোন অঞ্চলে প্রাক্তন রোল্যান্ড সেনাছাউনি এর জমিতে গড়ে ওঠা এই বিশ্ববিদ্যালয় মার্কিন ও ব্রিটিশ বিশ্ববিদ্যালয়গুলির মতই ক্যাম্পাসভিত্তিক বিশ্ববিদ্যালয়। বর্তমানে প্রায় ৩০ হেক্টর উদ্যানসম পরিবেশে এই ক্যাম্পাসে আছে ৪টি ছাত্রাবাস, অনেকগুলি পাঠভবন ও গবেষণাগার, প্রশাসনিক ভবন (প্রাক্তন সভাপতির নামে 'রাইমার লুস্ট হল'), তথ্যকেন্দ্র (গ্রন্থাগার IRC), অতিথিভবন এবং আরও অনেককিছু।\n\n\n== স্কুল ==\nকনস্ট্রাকটর বিশ্ববিদ্যালয়ে ২টি স্কুল ও ১টি গবেষণাকেন্দ্র আছে। এগুলি হল:\n\nবিজ্ঞান ও প্রকৌশল বিদ্যালয় (SES)\nমানবিক ও সামাজিক বিজ্ঞান বিদ্যালয় (SHSS)\nJacobs Center for Lifelong Learning and Institutional Development (JCLL)\n\n\n== স্নাতকস্তর ==\nমানবিক ও সামাজিক বিজ্ঞান বিদ্যালয় (SHSS) এ নিম্নলিখিত বিষয়গুলিতে ডিগ্রি প্রদান করা হয়:\nআন্তর্জাতিক লজিস্টিক ম্যানেজমেন্ট,\nইন্টিগ্রেটেড সামাজিক এবং কগনিটিভ মনোবিজ্ঞান,\nইন্টিগ্রেটেড সামাজিক বিজ্ঞান,\nআন্তর্সংস্কৃতিক যোগাযোগ এবং সম্পর্ক,\nআন্তর্জাতিক রাজনীতি এবং ইতিহাস,\nইনটিগ্রেটেড কালচারাল স্টাডিজ,\nগ্লোবাল অর্থনীতি ও ব্যবস্থাপনা,\nইন্টিগ্রেটেড পরিবেশবিদ্যা।\nবিজ্ঞান ও প্রকৌশল বিদ্যালয় (SES) এ নিম্নলিখিত বিষয়গুলিতে ডিগ্রি প্রদান করা হয়ঃ\nপ্রায়োগিক গণিত,\nবায়োকেমিক্যাল এন্জিনিয়ারিং,\nজৈবরসায়ন ও সেল বায়োনজি,\nবায়োইনফর্ম্যাটিকস ও কম্পিউটেশনাল বায়োনজি,\nজীববিদ্যা ও স্নায়ুবিদ্যা,\nরসায়ন,\nইলেক্ট্রিকাল ও কম্পিউটার এন্জিনিয়ারিং,\nইলেক্ট্রিকাল এন্জিনিয়ারিং ও কম্পিউটার সায়েন্স,\nকম্পিউটার সায়েন্স,\nআর্থ ও স্পেস সায়েন্স,\nআন্তর্জাতিক লজিস্টিকস এন্জিনিয়ারিং (২০০৭ সাল থেকে),\nগণিত,\nপদার্থবিদ্যা।\n\n\n== স্নাতকোত্তর ও গবেষণা ==\nমোলাইফ (MoLife/Molecular Life Sciences): পূর্বের BioRec (Biological Recognition) শাখাটির পরিবর্তে ২০০৮ সাল থেকে এই শাখাটি চালু হয়েছে। এর অন্তর্গত বিষয়গুলি হল - আণবিক প্রাণপদার্থবিদ্যা, গাণিতিক জীববিজ্ঞান, আণবিক জীবপ্রযুক্তি, আণবিক জীনতত্ত্ব এবং কোষীয় ও আণবিক জীববিজ্ঞান.\nন্যানোমোল (NanoMol/Nanomolecular Sciences): এতে মূলতঃ প্রাকৃতিক বিজ্ঞানের উপর ভিত্তি করে ন্যানোপ্রযুক্তির শিক্ষা দেওয়া হয়.\n\n\n== আন্তর্জাতিক প্রতিষ্ঠান বছর অনুষ্ঠান ==\nকনস্ট্রাকটর বিশ্ববিদ্যালয় একটি আন্তর্জাতিক প্রতিষ্ঠান বছর অনুষ্ঠান আয়োজন করে যেখানে স্কুলঊত্তীর্ণদের দরকারি শিক্ষামূলক দক্ষতার পাঠ দেওয়া হয়। যেমন, ইংরাজী মাধ্যম বিশ্ববিদ্যালয়ে ভর্তির জন্য দরকারি কুশলতার পাঠ, ইংরাজী ভাষাশিক্ষা, বিস্তারিত শিক্ষার অভ্যাস গঠন ইত্যাদি। এছাড়া, বিবিধ মৌলিক বিষয়, যেমন অর্থশাস্ত্র, সাধারণ বিজ্ঞান, প্রযুক্তিবিদ্যাতে পাঠ দেওয়া হয়। এই পাঠের সফল সমাপনে জেকবস ইউনিভার্সিটিতে স্নাতকস্তরে পঠনপাঠনের সুযোগ মেলে।\n\n\n== পেশাদারী শিক্ষা ==\nবর্তমানে, মানবিক ও সামাজিক বিজ্ঞান বিদ্যালয় (SHSS) একটি এক্সিকিউটিভ MBA পাঠক্রম চালু করেছেঃ\nExecutive MBA in European Utility Management (EUM)\n\n\n== ছাত্রাবাস ==\nকনস্ট্রাকটর বিশ্ববিদ্যালয়ে ৪টি ছাত্রাবাস আছে। এখানে ছাত্রাবাসগুলি 'কলেজ' নামে পরিচিত। এগুলি হলঃ 'আলফ্রেড ক্রুপ কলেজ', 'মার্কাটর কলেজ', 'কলেজ ৩' এবং 'নর্ডমেটাল কলেজ'। এগুলি প্রধানত স্নাতকস্তরের পড়ুয়াদের জন্য হলেও সীমিত সংখ্যক আসন স্নাতকোত্তর মানের পড়ুয়াদের জন্য সংরক্ষিত থাকে। প্রতি কলেজে ১জন 'কলেজ মাস্টার' সবকিছু নিয়ন্ত্রণ করেন। তার অধীনে কয়েকজন 'রেসিডেন্ট অ্যাসোসিয়েট' বা RA (সাধারণতঃ গবেষকরা RA হন) ছাত্রদের সবরকম স্বাচ্ছন্দ্যের খেয়াল রাখেন। প্রতি কলেজে নিজস্ব রান্নাঘর, খেলার ঘর, সর্বসময়ের কর্মী রয়েছে।\nএছাড়াও ক্যাম্পাসের বাইরে ৪টি ছাত্রাবাস আছে। এগুলির নাম 'ব্লু হাউস', 'ইয়েলো হাউস', 'গ্রিন হাউস' ও 'রেড হাউস'। এগুলির সুযোগসুবিধাও কলেজগুলির মতই।\n\n\n== ছাত্র ও কর্মীদের জন্য সুবিধাসমূহ ==\nছাত্র ও কর্মীদের সুবিধার জন্য ১টি ব্যয়ামাগার, ২টি ক্রীড়াগার ও খেলার মাঠ, ১টি প্রেক্ষাঘর, ১টি পানশালা ও ১টি নিবেদিত student facility building (Student Activity Center) রয়েছে, যেখানে আছে ১টি রাত্রিকালীন দোকান, সর্বধর্ম উপাসনাগার, ১টি কাফে, অনেকগুলি ক্লাব এমনকি বাচ্চাদের স্কুল। বিশ্ববিদ্যালয় প্রাঙ্গনে অনেকগুলি আলোচনাকক্ষ, শ্রেণীকক্ষ ও গবেষণাগার রয়েছে।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট"}