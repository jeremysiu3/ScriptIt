{"pageid": 1430169, "title": "এডিথ বোন", "url": "https://bn.wikipedia.org/wiki?curid=1430169", "content": "এডিথ বোন (জন্ম: ২৮ জানুয়ারি ১৮৮৯ - ১৪ ফেব্রুয়ারি ১৯৭৫) মূলত এডিথ ওলগা হাজোস ছিলেন একজন পেশাদার চিকিৎসক, সাংবাদিক ও অনুবাদক, যিনি পরে গ্রেট ব্রিটেন কমিউনিস্ট পার্টির সদস্য হন।\n\n\n== প্রারম্ভিক জীবন ==\nবোন ১৮৮৯ সালে হাঙ্গেরিতে জন্মগ্রহণ করেন। বোন ১৯১৩ সালে বেলা বালাজকে বিয়ে করেন। প্রথম বিশ্বযুদ্ধের পর তিনি সেন্ট পিটার্সবার্গে বলশেভিক পার্টিতে যোগ দেন। ১৯১৮ সালে তিনি কমিউনিস্ট ইন্টারন্যাশনাল পত্রিকার ইংরেজি সংস্করণ সম্পাদনা করা শুরু করেন এবং পরে মূল সংস্থার সংবাদবাহক হয়ে ওঠেন। তিনি ১৯২৩ সাল থেকে ১৯৩৩ সাল পর্যন্ত জার্মানির বার্লিনে থাকতেন। নাৎসিরা ক্ষমতা গ্রহণ করার পর তিনি ব্রিটেনে চলে যান। তিনি ১৯৩৪ সালের ফেব্রুয়ারি মাসে ব্রিটিশ অনুবাদক জেরাল্ড মার্টিনকে বিয়ে করেন।\nবোন ছয়টি ভাষায় অনর্গল কথা বলতে পারতেন।\n১৯৩৬ সালের জুলাই মাসে তিনি এবং তার বন্ধু ও সহকর্মী সাম্যবাদী ও শিল্পী ফেলিসিয়া ব্রাউন ১৯৩৬ সালের গ্রীষ্মকালীন অলিম্পিকের বিপক্ষে আন্তর্জাতিক পিপলস অলিম্পিয়াড নামক একটি প্রতিবাদী ইভেন্টে যোগদানের জন্য স্পেনে যান। যদিও পরবর্তীতে স্পেনের গৃহযুদ্ধের প্রাদুর্ভাবের কারণে অনুষ্ঠানটি বাতিল করা হয়। ব্রাউন একমাত্র ব্রিটিশ মহিলা, যিনি স্পেনের গৃহযুদ্ধে ভূমিকা পালন করেন। এছাড়া তিনি ১৯৩৬ সালের আগস্টে সেই সংঘাতে মারা যাওয়া ব্রিটিশ স্বেচ্ছাসেবকদের একজন।\nবোন স্পেনে থেকে যান এবং একজন ডাক্তার হিসাবে, ক্লাউড ককবার্নের সাথে সাংবাদিক হিসাবে এবং মর্নিং স্টারের একজন সংবাদদাতা হিসাবে কাজ করেন। তিনি স্পেনের বার্সেলোনায় ইউনিফাইড সোশ্যালিস্ট পার্টি অব কাতালোনিয়া প্রতিষ্ঠার সাথে জড়িত ছিলেন।\nতিনি ১৯৩৭ সালের আগে ব্রিটেনে ফিরে আসেন এবং লিলিপুট ম্যাগাজিনের জন্য কাজ করেন, যেখানে তিনি অনুবাদক হিসাবে নিযুক্ত ছিলেন। ১৯৪২ সালে ব্রিটিশ কমিউনিস্ট পার্টিতে পুনরায় যোগদানের আগে তিনি কমিউনিস্ট আন্দোলন থেকে পদত্যাগ করেন।\n\n\n== কারাবাস ==\n১৯৪৯ সালে বোন লন্ডনে মর্নিং স্টারের সাথে যুক্ত বুদাপেস্টে ফ্রি-ল্যান্স সংবাদদাতা হিসাবে কাজ করেন। হাঙ্গেরিতে আসার সময় তাকে ব্রিটিশ সরকারের জন্য গুপ্তচরবৃত্তির অভিযোগে অভিযুক্ত করে রাষ্ট্র সুরক্ষা কর্তৃপক্ষ দ্বারা গ্রেফতার করা হয় এবং ন্যায্য বিচার বা বন্দী শনাক্তকরণ নম্বর ছাড়াই সাত বছরের জন্য নির্জন কারাগারে আটক করে রাখা হয়।\nআটকের সময় বোন মানসিক অস্থিরতা বা উন্মাদনা এড়াতে সক্ষম হন, যা সাধারণত অন্তরণের অনুষঙ্গী। তিনি জ্যামিতির পর্যালোচনা, তার জানা বেশ কয়েকটি ভাষা এবং শব্দভান্ডারের সহায়তা নিয়ে মানসিক অনুশীলনের একটি সিরিজ তৈরি করেন। তিনি তার পড়া সকল বইয়ের পটভূমিকে মানসিকভাবে পুনর্গঠন করেন, তার মনে রাখা উইলিয়াম শেকসপিয়র এবং চার্লস ডিকেন্সের রচনাবলীর সকল চরিত্রের একটি বিস্তৃত তালিকা তৈরি করেন এবং তাকে খাওয়ানো ঘন কালো রুটি থেকে চিঠি তৈরি করেন; এগুলোর বাইরে তিনি কবিতাও রচনা করেন।\nতিনি তার বন্দীদের বিরুদ্ধে \"ছোট যুদ্ধ\" নামক একটি সিরিজ বের করেন, যখন তিনি বুঝতে পারেন যে তারা তার উপর শারীরিক শক্তি ব্যবহার করতে যাচ্ছে না এবং তার হুমকি দেওয়ার মতো কোনো পরিবারও নেই। এর মধ্যে ১৯৫১ সালের একটি ভাষা ধর্মঘট অন্তর্ভুক্ত ছিল, যেখানে তিনি হাঙ্গেরীয় ভাষা বলতে অস্বীকার করেন বরং তার জানা বাকি পাঁচটি ভাষা ব্যবহার করেন। তার প্রতিবাদ ১৯৫২ সালে কাজ করে এবং তারা তাকে বইগুলোতে প্রবেশের অনুমতি দেয়। এগুলো থেকে তিনি তার সপ্তম ভাষা গ্রীক শিখেন।\nতিনি তার সেলের লোহার-কঠিন ওক দরজা থেকে একটি বড় পেরেক অপসারণের জন্য সপ্তাহব্যাপী চেষ্টা করেন। এটি সম্পন্ন করার জন্য তিনি তোয়ালে থেকে একক সুতাগুলো ধীরে ধীরে সরিয়ে ফেলেন এবং সেগুলোকে একটি শক্ত দড়িতে বোনেন, যা পেরেকটি তোলার কাজ করবে। পেরেকটি নড়তে শুরু করার জন্য এবং তারপর আলগা করার জন্য কয়েক সপ্তাহের চাপের প্রচেষ্টার পরে অবশেষে তিনি পেরেকটি বের করেন। তারপর তিনি এটিকে কংক্রিটের মেঝেতে ঘষে তীক্ষ্ণ করেন এবং তার সেলের দরজায় একটি ছোট পিফোল তৈরি করতে ড্রিল হিসাবে ব্যবহার করেন, যাতে তিনি শেষ পর্যন্ত তার ঘরের বাইরে দেখতে পারেন।\nতিনি এই প্রকল্পগুলোকে তার মনকে উদ্দীপিত রাখতে, লক্ষ্য-ভিত্তিক ক্রিয়াকলাপে তার সময়কে পূরণ করতে এবং তার চরম অন্তরণের দীর্ঘ সময়ে তার বিচক্ষণতা বজায় রাখতে ব্যবহার করেন।\n১৯৫৬ সালের হাঙ্গেরীয় বিপ্লবে বিপ্লবী নাগি সরকারের শেষ দিনগুলোতে ৭ বছর পর বোনকে মুক্ত করা হয়। শিক্ষার্থীদের একটি দল বুদাপেস্ট রাজনৈতিক কারাগারের যেখানে বোন বন্দী ছিল সেখানে নিয়ন্ত্রণ দখল করে এবং রাজনৈতিক বন্দীদের মুক্তির জন্য কাজ করে।\nতিনি যখন ব্রিটেনে ফিরে আসেন তখন তিনি সাম্যবাদকে নিন্দা করে সাক্ষাৎকার দেন। তিনি তার সহকর্মী সাম্যবাদী ও মর্নিং স্টারের বিশ্বাসঘাতকতার কারণে কারারুদ্ধ হওয়ার অনুভূতি সাক্ষাৎকারে জানান। তিনি ১৯৭৫ সালে লন্ডনের টেমসের রিচমন্ডে মারা যান।\n\n\n== প্রকাশনা ==\nবোন, এডিথ (ডিসেম্বর ১৯৬৬)। সেভেন ইয়ারস সোলিটারি। ক্যাসিয়ার। আইএসবিএন 9780851810829। \n\n\n== তথ্যসূত্র ==\n\n\n== আরও পড়ুন ==\nবোন, এডিথ (ডিসেম্বর ১৯৬৬)। সেভেন ইয়ারস সোলিটারি। ক্যাসিয়ার। আইএসবিএন 9780851810829। \nবোন, এডিথ। সেভেন ইয়ারস সোলিটারি কনফাইনমেন্ট বুদাপেস্ট: ২০০৭।\nহ্যারিস, মাইকেল (২০১৭)। সোলিটিউড: ইন পারসুট অব আ সিঙ্গুলার লাইফ ইন আ ক্রাউডেড ওয়ার্ল্ড। র‍্যানডম হাউজ বুকস। আইএসবিএন 9781847947659।"}