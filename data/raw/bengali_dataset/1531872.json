{"pageid": 1531872, "title": "আলী ইবনে হামদুন আন্দালুসি", "url": "https://bn.wikipedia.org/wiki?curid=1531872", "content": "আলি ইবনে হামদুন আল-আন্দালুসি ছিলেন শিয়া ইসলামের ইসমাইলি শাখার একজন প্রারম্ভিক অনুসারী ও ফাতেমীয় খিলাফতের সমর্থক। তিনি আলজেরিয়ার এমসিলা শহরের প্রতিষ্ঠাতা ও শাসক ছিলেন। তিনি প্রথমে ফাতেমীয় ও পরবর্তীতে উমাইয়া শাসকদের সেবায় নিয়োজিত গভর্নর ও সেনাপতিদের একটি বংশধারার সূচনা করেন। ৯৪৫ খ্রিস্টাব্দে তিনি একটি বিদ্রোহ দমন করতে গিয়ে গুরুতর আহত হন এবং এর কিছুদিন পর মৃত্যুবরণ করেন। \n\n\n== জীবনী ==\nআলী ইবনে হামদুন আলজেরিয়ায় জন্মগ্রহণ করেন এবং জন্মের পরে তাঁর নাম সা'লাবা রাখা হয়। তিনি আবদুল হামিদ আল-জুযামির বংশধর ছিলেব, যিনি উমাইয়া খিলাফতের সিরীয় সেনাবাহিনীর একজন সদস্য ছিলেন এবং পরবর্তীতে তিনি আল-আন্দালুস অঞ্চলের আলকালা লা রিয়াল এলাকায় বসতি স্থাপন করেন। তবে আলির পিতা হামদুন নিজের পরিবারকে নিয়ে বর্তমান উত্তর-পূর্ব আলজেরিয়ার বেযাইয়া শহরে স্থানান্তরিত হন এবং সেখানে তারা “আল-আন্দালুসি” উপনামটি (নিসবা) গ্রহণ করে। \n৯০০ সালে আলি হজ্জ পালনের উদ্দেশ্যে হেযাজের মক্কার উদ্দেশ্যে রওনা দেন। পথে তিনি কুতামা বার্বরি অঞ্চলের মধ্য দিয়ে যাত্রা করেন এবং সেখানেই তিনি আবু আবদাল্লাহ আল-শিয়ি কর্তৃক প্রচারিত ইসমাইলি মতবাদের প্রতি আকৃষ্ট হন। তিনি সেখানেই অবস্থান করতে থাকেন এবং কুতামা গোত্রীয় মহিলা মায়মুনা বিনত আলাহাম আল-জিলিকে বিয়ে করেন। সেখানে তিনি নিজের নাম পরিবর্তন করে সালাবা থেকে আলি রাখেন। ধারণা করা হয় যে, এটা শিয়া বিশ্বাস অনুযায়ী ইসলামের চতুর্থ খলিফা আলীর প্রতি ভালোবাসার বহিঃপ্রকাশ হিসবে করা হয় এবং এরপর থেকে তিনি আলি নামেই পরিচিত হন। \n৯০৯ সালে ফাতেমীয় খিলাফতের প্রতিষ্ঠার পর তিনি নতুন খলিফা আবদুল্লাহ আল-মাহদি বিল্লাহর ঘনিষ্ঠ পরামর্শদাতাদের একজন হয়ে ওঠেন। ৯২৪ খ্রিস্টাব্দে ফাতেমীয় যুবরাজ আল-কাইম বিল্লাহ যখন জেনাতা বার্বরদের বিরুদ্ধে অভিযানে বের হন, তখন আলিকে হোদনা পর্বতমালা ও সুত এল হোদনা হ্রদের মধ্যবর্তী সমভূমিতে একটি নতুন শহর গঠনের দায়িত্ব দেওয়া হয়। যুবরাজ আল-কাইম বিল্লাহর সম্মানে শহরটির নামকরণ আল-মুহাম্মাদিয়া করা হয়েছিল (আধুনিক এম’সিলা। শহরটিকে ফাতেমীয়দের নিয়ন্ত্রণ সুসংহত করার জন্য এবং সমৃদ্ধ হোদনা সমভূমি পুনরুদ্ধারের জন্য একটি ঘাঁটি হিসেবে গড়ে তোলা হয়। \nআলি ও তাঁর পরিবার নতুন শহরে বসবাস শুরু করেন এবং তিনি সেখানকার শাসক নিযুক্ত হন। ইতিহাসবিদ হাইন্ৎস হাল্মের ভাষায়, তাঁরা ফাতেমীয় খিলাফতের দক্ষিণ-পশ্চিম সীমানায় মার্গ্রেভ বা সীমান্ত প্রতিরক্ষা বাহিনীর ভূমিকায় অবতীর্ণ হন। \n৯৪৪-৯৪৭ সালের দিকে আবু ইয়াজিদের মহাবিদ্রোহ চলাকালে আলি ফাতেমীয়দের প্রতি অনুগত ছিলেন। ৯৪৫ সালের শেষের দিকে তিনি বেজা অভিমুখে তাঁর বাহিনী নিয়ে অগ্রসর হন। কিন্তু রাস্তায় তিনি বিদ্রোহী আবু ইয়াজিদের পুত্র আয়্যুবের হাতে যুদ্ধে পরাজিত ও গুরুতর আহত হয়ে মৃত্যুবরণ করেন। \nআলির পুত্র জাফর তার উত্তরসূরি নিযুক্ত হন, যিনি তাঁর ভাই ইয়াহিয়ার সঙ্গে মিলে ফাতেমীয় ও কর্ডোবার উমাইয়া খিলাফতের মধ্যকার সংঘাতে গুরুত্বপূর্ণ ভূমিকা পালন করেন এবং ৯৭১ সালে উমাইয়াদের পক্ষে যোগ দেন। \n\n\n== সূত্র ==\nManzano, Eduardo (২০১৯)। La corte del califa: Cuatro años en la Córdoba de los omeyas [The Court of the Caliph: Four Years in Umayyad Córdoba] (Spanish ভাষায়)। Barcelona: Editorial Crítica। আইএসবিএন 978-8-49199028-4। উদ্ধৃতি শৈলী রক্ষণাবেক্ষণ: অচেনা ভাষা (link) \n\n\n== আরো পড়ুন ==\nCanard, Marius (১৯৫৭)। \"Une famille de partisans puis d'adversaires des Fatimides en Afrique du Nord\"। Mélanges d'histoire et d'archéologie de l'Occident musulman (French ভাষায়)। II। পৃষ্ঠা 33–49। উদ্ধৃতি শৈলী রক্ষণাবেক্ষণ: অচেনা ভাষা (link) \n\n\n== তথ্যসূত্র =="}