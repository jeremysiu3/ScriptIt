{"pageid": 12152, "title": "কাজাখ ভাষা", "url": "https://bn.wikipedia.org/wiki?curid=12152", "content": "কাজাখ ভাষা (কাজাখ ভাষায়: Qazaq tili ক্বজ়ক্ব্‌ তিলি) আলতায়ীয় ভাষাপরিবারের তুর্কীয় শাখার একটি সদস্য ভাষা। ভাষাটি কিরগিজ ভাষার সাথে ঘনিষ্ঠ সম্পর্কযুক্ত। অন্য সমস্ত তুর্কীয় ভাষার মত কাজাখ ভাষাটিও চাগাতাই তুর্কীয় ভাষা থেকে উৎপন্ন হয়েছে বলে ধারণা করা হয়। চাগাতাই তুর্কীয় ভাষা একটি বিলুপ্ত ভাষা যা অতীতে এককালে গোটা মধ্য এশিয়ার আন্তর্জাতিক ভাষা ছিল। চাগাতাই শব্দটি মঙ্গোল সাম্রাজ্যের পশ্চিমাংশের চাগাতাই খানাত বা রাজ্য থেকে এসেছে। চেঙ্গিস খানের দ্বিতীয় পুত্র চাগাতাই খান এই রাজ্যটি শাসন করতেন। চাগাতাই তুর্কীয় ভাষাটি আরবি হরফে লিখিত হত এবং এটি আরবি ও ফার্সি ভাষা দ্বারা প্রভাবিত হয়েছিল। ১৪শ শতকে সামারকন্দের তৈমুর লঙ চাগাতাই রাজ্য দখল করেন। পরবর্তীতে তৈমুরের বংশধরদেরকে উজবেক জাতি চাগাতাই রাজ্য থেকে উৎখাত করে। এই উজবেকদেরই একটি বিচ্ছিন্নতাবাদী দল হিসেবে কাজাখদের উদ্ভব হয়। ১৯১৭ সালে উজবেক ও কাজাখ উভয় জাতিই সোভিয়েত ইউনিয়নের অংশে পরিণত হয়। ১৯৮৯ সালে সোভিয়েত ইউনিয়নের পতনের পর উজবেকিস্তান ও কাজাখস্তান স্বাধীন দুইটি রাষ্ট্রে পরিণত হয়।\n১৯৮৯ সালে রুশ ভাষার সাথে কাজাখ ভাষাকে কাজাখস্তানের সরকারি ভাষা করা হয়। কাজাখ ভাষাতে কাজাখস্তানের প্রায় ৬৫ লক্ষ লোক কথা বলেন। এদের বেশিরভাগই জাতিগতভবে কাজাখ। এছাড়াও আফগানিস্তান, চীন, ইরান, কিরগিজস্তান, মঙ্গোলিয়া, রাশিয়া, তুরস্ক, তুর্কমেনিস্তান, ইউক্রেন, ও উজবেকিস্তানে কাজাখ ভাষা প্রচলিত। এথ্‌নোলগ অনুসারে সারা বিশ্বে কাজাখ ভাষাভাষীর সংখ্যা প্রায় ৮০ লক্ষ। ১৯৪১ সালে স্তালিন ভোলগা নদীর অববাহিকায় বসবাসকারী জার্মানভাষী একটি জনপদকে কাজাখস্তানে নির্বাসিত করেন; এরা পরে কাজাখ ভাষায় কথা বলা শুরু করে এবং সোভিয়েত ইউনিয়নের পতনের পর জার্মানিতে ফিরে আসলে জার্মানিতেও কাজাখভাষী একটি সংখ্যালঘু সম্প্রদায় গঠিত হয়।\nকাজাখস্তানের ১ কোটি ৭০ লক্ষ জনসংখ্যার ৪০% জাতিগতভাবে কাজাখ, আরও ৪০% রুশ জাতির লোক এবং বাকীরা অন্য জাতির স্লাভ ও জার্মান। যদিও কাজাখ ভাষা কাজাখস্তানের রাষ্ট্রভাষা, তা সত্ত্বেও এখানে রুশ ভাষার আধিপত্য অনস্বীকার্য। বেশির ভাগ ছাত্রকেই রুশ ভাষায় শিক্ষা দেওয়া হয়, তবে ইদানীং শিক্ষার মাধ্যম হিসেবে কাজাখ ভাষার ব্যবহার উৎসাহিত করা হচ্ছে। বেশির ভাগ ব্যবসায়িক ও সরকারি কর্মাকাণ্ড এখনও রুশ ভাষাতেই চলে। কাজাখদের অধিকাংশই রুশ ভাষা জানলেও কাজাখস্তানে বসবাসরত খুব কম রুশই কাজাখ ভাষা শেখার ব্যাপারে আগ্রহ দেখিয়েছে। সম্প্রতি কাজাখস্তানের সরকার আইন করে ২০০৮ সালের মধ্যে সরকারী সমস্ত কর্মকাণ্ডে শুধুমাত্র কাজাখ ভাষার ব্যবহার বাস্তবায়নের পরিকল্পনা হাতে নিয়েছেন।\n\n\n== বহিঃসংযোগ ==\nOnline Kazakh cyrillic transliteration www.cesty.in\nKazakh language, alphabet and pronunciation\nAliya S. Kuzhabekova, \"Past, Present and Future of Language Policy in Kazakhstan\" (M.A. thesis, University of North Dakota, 2003)\nKazakh Cyrillic–Latin–Arabic converter\nRussian–Kazakh Kazakh–Russian dictionary\nKazakh language recordings  ওয়েব্যাক মেশিনে আর্কাইভকৃত ২৩ জুন ২০২২ তারিখে, British Library\nKazakh - Apertium\nKazakh<>Turkish Dictionary\nKazakhstan  ওয়েব্যাক মেশিনে আর্কাইভকৃত ২৬ ডিসেম্বর ২০১৮ তারিখে in the CIA World Factbook\nUS Peace Corps Kazakh Language Courses transcribed to HTML"}