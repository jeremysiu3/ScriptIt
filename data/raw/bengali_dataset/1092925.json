{"pageid": 1092925, "title": "ব্যবসা ত্বরক কেন্দ্র", "url": "https://bn.wikipedia.org/wiki?curid=1092925", "content": "ব্যবসা ত্বরক কেন্দ্র (ইংরেজি: Seed accelerator, Startup accelerator বা Business accelerator) বলতে এমন এক ধরনের লাভজনক প্রতিষ্ঠানকে বোঝায়, যেখানে নির্দিষ্ট ও স্বল্প মেয়াদের জন্য (সাধারণত ৩ থেকে ৬ মাস) সম্ভাবনাময় নতুন ব্যবসা প্রতিষ্ঠানসমূহের একটি সহধর্মী দলকে (Cohort) মূলধন বা পুঁজি, নিবিড় দিকনির্দেশনা ও প্রশিক্ষণ কর্মসূচী প্রদান করা হয়, যাতে তারা কর্মসূচী সমাপ্ত করার পরে উন্মুক্ত একটি \"উত্তরণ\"মূলক অনুষ্ঠানে (প্রদর্শনী দিবস, Demo day ডেমো ডে) বিনিয়োগকারী ও অন্যান্য গুরুত্বপূর্ণ অংশীজনের সম্মুখে তাদের ব্যবসার ধারণা বা পণ্যটি প্রদর্শন করে এবং সেটিতে বিনিয়োগের ব্যাপারে তাদেরকে রাজি করাতে চেষ্টা করে। সাধারণত কর্মসূচীটি চলাকালে ব্যবসা প্রতিষ্ঠানগুলিকে একত্রে কাজ করার জায়গা প্রদান করা হয়; তবে কখনও কখনও ব্যবসা ত্বরক কেন্দ্রগুলি শারীরিক উপস্থিতি ছাড়াই ইন্টারনেটের মাধ্যমে অসদ্‌ভাবে (virtually) পরিচালিত হতে পারে এবং প্রতিষ্ঠানগুলিকে কেবলমাত্র প্রশিক্ষণমূলক বা যোগাযোগ-স্থাপনমূলক অনুষ্ঠানসমূহে স্বশরীরে উপস্থিত থাকতে হতে পারে। ব্যবসা ত্বরক কেন্দ্রগুলির কর্মসূচীগুলিতে প্রবেশের জন্য আবেদনকারী প্রতিষ্ঠানগুলিকে একটি অত্যন্ত প্রতিযোগিতামূলক আবেদন প্রক্রিয়ার মধ্য দিয়ে অতিক্রম করতে হয়। ব্যবসা ত্বরক কেন্দ্রটি বাছাইকৃত কিছু ব্যবসা প্রতিষ্ঠানের আংশিক মালিকানার অধিকারী হবার বিনিময়ে সেগুলিতে বীজরূপী মূলধন বা পুঁজি (seed capital) বিনিয়োগ করে থাকে।  ত্বরক কেন্দ্রটি একটি মুনাফাভিত্তিক প্রতিষ্ঠান, তাই এর দীর্ঘমেয়াদী লক্ষ্য হল বাছাইকৃত ব্যবসা প্রতিষ্ঠানগুলিকে প্রবৃদ্ধি অর্জন করতে ও দ্রুত লাভজনক হয়ে উঠতে সহায়তা প্রদান করা এবং ত্বরক কেন্দ্রটির বিনিয়োগের বিনিময়ে মুনাফা অর্জন করা।\nঐতিহ্যবাহী ব্যবসা অংকুরোদ্গম কেন্দ্রগুলির সাথে ব্যবসা ত্বরক কেন্দ্রগুলির পার্থক্য আছে। পূর্বোক্তগুলি প্রায়শই সরকারি তহবিলে চালিত হয়, সদস্য ব্যবসা প্রতিষ্ঠানগুলির আংশিক মালিকানার অধিকারী হয় না, এবং সাধারণত ব্যবসা প্রতিষ্ঠানগুলিকে কোনও পুঁজি বা অর্থসংস্থান প্রদান করে না। ব্যবসা ত্বরক কেন্দ্রগুলি সরকারি বা বেসরকারী হতে পারে এবং এগুলিতে প্রবেশ করার প্রক্রিয়াটি সবার জন্য উন্মুক্ত হলেও তা অত্যন্ত প্রতিযোগিতামূলক। ত্বরক কেন্দ্রগুলিতে অংশগ্রহণকারী ব্যবসা প্রতিষ্ঠানগুলি কেন্দ্রটির বৃহত্তর জালিকাব্যবস্থাতে প্রবেশাধিকার অর্জন করতে পারে। তারা উন্নয়নের একই দশাতে অবস্থিত অন্যান্য ব্যবসা প্রতিষ্ঠানগুলির সাথে এক কাতারে কাজ করে নিজেদের ব্যবসায়িক দক্ষতা বৃদ্ধি করতে পারে। তারা ব্যবসাক্ষেত্রে অভিজ্ঞ পেশাদার ব্যক্তিদের কাছ থেকে দিকনির্দেশনা লাভ করতে পারে। সম্ভাব্য ক্রেতা বা বিনিয়োগকারীদের কাছে আত্মপ্রকাশ ও পরিচিতির সুযোগ পেতে পারে। এছাড়া তারা অল্প সময়ে এমন সব ধারণা ও সুযোগ লাভ করতে পারে, যেগুলি অন্যথায় অর্জন করতে বহু বছর লাগতে পারে।\nবেসরকারী খাতে বিশেষ প্রকারের ব্যবসা ত্বরক কেন্দ্র থাকতে পারে, যেমন কর্পোরেশন-চালিত ত্বরক কেন্দ্র (Corporate accelerator), যেগুলি প্রায়শই অপেক্ষাকৃত বৃহত্তর কর্পোরেশনের অধীন একটি কোম্পানি বা ব্যবসা প্রতিষ্ঠান হিসেবে কাজ করে। \n\n\n== স্বতন্ত্র বৈশিষ্ট্যসমূহ ==\n\nব্যবসা অংকুরোদ্গম কেন্দ্র, নবপ্রতিষ্ঠিত ব্যবসা কর্মশালা, ও ব্যবসা ত্বরক কেন্দ্রগুলির মধ্যে মূল পার্থক্যগুলি নিম্নরূপ:\n\nব্যবসা ত্বরক কেন্দ্রগুলিতে আবেদনে প্রক্রিয়াটি সবার জন্য উন্মুক্ত হলেও অত্যন্ত প্রতিযোগিতামূলক। যেমন ওয়াই কম্বিনেটর ও টেকস্টার্স নামক ব্যবসা ত্বরক কেন্দ্রগুলির আবেদনকারী প্রবেশের হার ১ থেকে ৩%। অর্থাৎ প্রতি ১০০টি আবেদনকারী প্রতিষ্ঠানের মাত্র ১ থেকে ৩টি ত্বরক কেন্দ্রের কর্মসূচীতে অংশ নেওয়ার সুযোগ পায়।\nত্বরক কেন্দ্রগুলিতে বীজরূপী মূলধন বা পুঁজি বিনিয়োগ করা হয় এবং এর বিনিময়ে অংশীপত্র বা শেয়ারের আকারে নবপ্রতিষ্ঠিত ব্যবসা প্রতিষ্ঠানের আংশিক মালিকানার অধিকারী হয়। মার্কিন যুক্তরাষ্ট্রে সাধারণত ২০ হাজার থেকে ৫০ হাজার মার্কিন ডলার এবং ইউরোপে ১০ হাজার পাউন্ড থেকে ৫০ হাজার পাউন্ড পর্যন্ত বিনিয়োগ করা হতে পারে।\nসাধারণত একজন প্রতিষ্ঠাতা উদ্যোক্তা নয়, বরং ক্ষুদ্র দলের উপরে দৃষ্টি কেন্দ্রীভূত করা হয়। ত্বরক কেন্দ্রগুলি সাধারণত বিশ্বাস করে যে একজন ব্যক্তি একটি নবপ্রতিষ্ঠিত ব্যবসা প্রতিষ্ঠানের সাথে জড়িত সমস্ত কর্মকাণ্ড একা সামাল দিতে সক্ষম নয়।\nনবপ্রতিষ্ঠিত ব্যবসা প্রতিষ্ঠানগুলিকে অবশ্যই একটি প্রদত্ত শেষ তারিখের মধ্যে উত্তরণ করতে হয়। সাধারণত এজন্য ৩ মাস সময় দেওয়া হয়। এই সময়ে তাদেরকে নিবিড় দিকনির্দেশনা ও প্রশিক্ষণ প্রদান করা হয় এবং তাদের কাছ থেকে ব্যবসায়িক সেবা বা পণ্য পরিশীলনের প্রক্রিয়াটির দ্রুত পুনরাবৃত্তি (rapid iteration) প্রত্যাশা করা হয়। প্রায় সমস্ত ত্বরক কেন্দ্রে কর্মসূচী একটি প্রদর্শনী দিবসে গিয়ে শেষ হয়, যেখানে নবপ্রতিষ্ঠিত ব্যবসা প্রতিষ্ঠানটি তাদের পণ্য বা সেবা বিনিয়োগকারীদের কাছে উপস্থাপন করে।\nনবপ্রতিষ্ঠিত ব্যবসা প্রতিষ্ঠানগুলিকে নির্দিষ্ট সময়ে একটি দলে বা শ্রেণীতে একত্রিত করে কর্মসূচীতে প্রবেশ করানো হয় এবং কর্মসূচী চলাকালে তাদের সবাইকে একই সাথে সমর্থন প্রদান করা হয়। অর্থাৎ ত্বরক কেন্দ্রগুলিতে যখন-তখন চাহিদা অনুযায়ী সেবা প্রদান করা হয় না। সহকর্মী প্রতিষ্ঠানগুলির সমর্থন ও প্রতিক্রিয়া একটি গুরুত্বপূর্ণ সুবিধা হিসেবে পরিগণিত হয়। যদি ত্বরক কেন্দ্রটি কোনও সাধারণ কর্মস্থল প্রদান না করে, তাহলে বিভিন্ন প্রতিষ্ঠানের কর্মীদলগুলি কিছুদিন পরপর সভায় মিলিত হতে পারে।\n\n\n== আরও দেখুন ==\nব্যবসা অংকুরোদ্গম কেন্দ্র\nকর্পোরেশন-চালিত ত্বরক কেন্দ্র\nনতুন সম্ভাবনাময় ব্যবসা ত্বরক কেন্দ্রের তালিকা\n\n\n== তথ্যসূত্র =="}