{"pageid": 1473642, "title": "বাঘোর প্রস্তর", "url": "https://bn.wikipedia.org/wiki?curid=1473642", "content": "বাঘোর প্রস্তর হল একটি উচ্চ প্রাচীন প্রস্তরযুগীয় প্রত্নসামগ্রী। এটি ভারতের মধ্যপ্রদেশ রাজ্যের সীধী জেলায় মেধাউলী গ্রামের কাছে শোন নদী উপত্যকায় পাওয়া যায়। একটি কাল্ট-বস্তু হিসেবে ব্যাখ্যাত এই প্রস্তরটি পাওয়া গিয়েছিল বাঘোর এক ক্ষেত্রে। এই ক্ষেত্রটি কৈমুর পর্বতমালার ঢালের পাদদেশের কাছে অবস্থিত। স্থানটিতে খননকার্য চালানো হয়েছিল ১৯৮০ সালে।\nবাঘোর প্রস্তরটি স্থানীয় বেলেপাথরের একটি প্রাকৃতিক ত্রিকোণাকার খণ্ড; বরং এটি বেশ বর্ণময় এবং হলুদ রঞ্জকপদার্থ দ্বারা শোভিত। এই ধরনের পাথর পাহাড়ের ঢালের উপরিভাগে পাওয়া যেতে পারে। বাঘোর ক্ষেত্রটি এটির অনেক প্রস্তরযুগীয় প্রত্নসামগ্রী সহ সম্ভবত গড়ে উঠেছিল খ্রিস্টপূর্ব ৯০০০ থেকে ৮০০০ অব্দের মধ্যবর্তী সময়ে। এই ক্ষেত্রে উচ্চ প্রাচীন প্রস্তরযুগীয় ছোটো ব্লেডগুলিকে গবেষকেরা আনুমানিক ১১,৮৭০ বছরের (± ১২০ ওয়াইবিপি) বা সম্ভবত খ্রিস্টপূর্ব ১১,০০০ অব্দেরও পুরোনো বলে অনুমান করেছেন। ১৯৮৩ সালে গবেষক দলটি বলেন যে, প্রস্তরটি যে একটি শক্তি-উপাসনাস্থলের প্রতীক তারও প্রবল সম্ভাবনা বিদ্যমান।\n\n\n== প্রত্নক্ষেত্রের বিবরণ ==\nএই প্রত্নক্ষেত্রটিতে প্রথম খননকার্য চালানো হয়েছিল এলাহাবাদ বিশ্ববিদ্যালয়ের জি. আর. শর্মা এবং ক্যালিফোর্নিয়া বিশ্ববিদ্যালয়ের জে. ডেসমন্ড ক্লার্কের নির্দেশে। এই প্রত্নতত্ত্ববিদদের সহায়তা করেছিলেন জনাথান মার্ক কেনোয়ার ও জে. এন. পাল।\nএটিকে স্বল্পকালীন জনবসতিস্থল হিসেবে চিহ্নিত করা হয়েছে। এখানকার ভূতল নুড়িপাথরে ভরা এবং পাথরের যন্ত্রপাতির বহু উৎপাদনকালীন বর্জ্য এখানে পাওয়া গিয়েছে। বিভিন্ন ধরনের ব্যাকড ব্লেড ও জ্যামিতিক ক্ষুদ্র পাথরও পাওয়া গিয়েছে, সেই সঙ্গে পাওয়া গিয়েছে চূর্ণ করার পাথর ও আংটি-পাথরও।\nপরবর্তীকালে অনেক উপাদান সরানোর পর একটি পাথরের বেদি চিহ্নিত করা হয়। বাঘোর ত্রিকোণাকার প্রস্তরটি এই বেদির কেন্দ্রে ছিল। এই বেদিটিকে অনুষ্ঠানস্থল হিসেবে ব্যাখ্যা করা হয়।\nএই কারণে প্রত্নতাত্ত্বিকদের বেশ খানিকটা সময় লেগেছিল বাঘোর প্রস্তরটির মূল ভূমিকা ও অর্থ সঠিকভাবে নির্ধারণ করতে।\n\n\n== শক্তিপূজা ==\nবাঘোর এক প্রাচীন প্রস্তরযুগীয় ক্ষেত্র এবং এই এলাকার এমন অন্য কয়েকটি ক্ষেত্র যেগুলিতে এখনও স্থানীয়রা ধর্মাচরণ করেন সেগুলির মধ্যে অসংখ্য নৃতাত্ত্বিক তুলনামূলক আলোচনা করা হয়েছে। এই কারণেই বাঘোর ক্ষেত্রটিকে ভারতীয় উপমহাদেশের প্রাচীনতম মাতৃকাদেবী উপাসনার স্থান হিসেবে বর্ণনা করা হয়। এই প্রথার অন্যতম স্থানীয় রূপ হল শক্তিপূজা।\nবিশেষভাবে উল্লেখ করা হয়েছিল কোল ও বাইগা উপজাতির নাম। এই দুই উপজাতির আদিম জীবিকা ছিল শিকার ও খাদ্যসঞ্চয় এবং এরা সাম্প্রতিককালে বাঘোরের অনুরূপ উপাসনাস্থলে দেবপূজাদি করে। এই উপজাতিগুলির ভাষা দ্রাবিড় ভাষাগোষ্ঠীর সঙ্গে সম্পর্কিত। কোল উপজাতির উপর ২০২০ সালের একটি জিন-সংক্রান্ত গবেষণায় অবশ্য তাদের অধিকতর সাম্প্রতিক জিনগত ও ভাষাগত বৈসাদৃশ্যের কথা জানা গিয়েছে। কোলেদের অধিকতর সাম্প্রতিক পূর্বপুরুষেরা দ্রাবিড় ও ইন্দো-ইউরোপীয়-ভাষী উভয় জনগোষ্ঠীরই অন্তর্ভুক্ত এবং জিনগতভাবে তারা ইন্দো-ইউরোপীয়-ভাষীদেরই অধিক নিকটতর।\nপ্রস্তরটি যে বেদির উপর পাওয়া গিয়েছিল সেখানে এখন হিন্দু ও ভারতীয় মুসলমান উভয় সম্প্রদায়ই দেবীপূজার স্থান হিসেবে ব্যবহার করেন। প্রস্তরটির ত্রিকোণ আকারটি কালী-যন্ত্রের অনুরূপ, যা এখনও সারা ভারতে পূজিত হয়ে থাকে। কোল ও বাইগা উপজাতির লোকেরা ত্রিকোন আকারটিকে ‘মাই’ অর্থাৎ মাতৃকাদেবী মনে করেন, যাঁকে কেরাই, কারি, কালী, কালিকা বা কারিকা নামেও অভিহিত করা হয়।\n\n\n== আরও দেখুন ==\nযন্ত্র (চক্র)\nদক্ষিণ এশীয় প্রস্তরযুহ\n\n\n== তথ্যসূত্র ==\n\n\n== গ্রন্থপঞ্জি ==\nচট্টোপাধ্যায়, ইন্দ্রাণী (২০১৬)। \"লিভিং ট্র্যাডিশন: আ স্টাডি অফ প্রিহিস্টোরিক রক-পেইন্টিংস অ্যান্ড ইন্ডিজেনাস আর্ট ফ্রম ডিস্ট্রিক্ট শোনভদ্র, সাউদার্ন উত্তর প্রদেশ, ইন্ডিয়া\"। আথেন্স জার্নাল অফ হিউম্যানিটিজ অ্যান্ড আর্টস। ৩ (৪): ২৫১–২৭০। আইএসএসএন 2241-7702। ডিওআই:10.30958/ajha.3.4.3 । \nমিশ্র, ভি. এন. (২০০১)। \"প্রিহিস্টোরিক হিউম্যান কলোনাইজেশন অফ ইন্ডিয়া\"। জার্নাল অফ বায়োসায়েন্স। ২৬ (৪): ৪৯১–৫৩১। আইএসএসএন 0250-5991। এসটুসিআইডি 26248907। ডিওআই:10.1007/BF02704749। পিএমআইডি 11779962। \nজোনস, সাচা সি.; পাল, জে. এন. (২০০৯)। \"দ্য প্যালিওলিথিক অফ দ্য মিডল সোন ভ্যালি, নর্থ-সেন্ট্রাল ইন্ডিয়া: চেঞ্জেস ইন হোমিনিন লিথিক টেকনোলজি অ্যান্ড বিহেভিয়র ডিউরিং দি আপার প্লেইস্টোসিন\"। জার্নাল অফ অ্যানথ্রোপোলজিক্যাল আর্কিওলজি। ২৮ (৩): ৩২৩–৩৪১। আইএসএসএন 0278-4165। ডিওআই:10.1016/j.jaa.2009.05.003। \n\n\n== বহিঃসংযোগ ==\nস্পিরিচুয়ালিটি ইন ইন্ডিয়া – আ কালচারাল পার্সপেক্টিভ/রুটস অফ ইন্ডিয়ান স্পিরিচুয়ালিটি"}