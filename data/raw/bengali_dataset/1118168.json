{"pageid": 1118168, "title": "বাংলাদেশ বিজ্ঞান একাডেমি ফেলোশিপ", "url": "https://bn.wikipedia.org/wiki?curid=1118168", "content": "বাংলাদেশ বিজ্ঞান একাডেমি ফেলোশিপ বিভিন্ন সময়ে বাংলাদেশ ও আন্তর্জাতিক বিশিষ্ট ব্যক্তিদের বাংলাদেশ বিজ্ঞান একাডেমি কর্তৃপক্ষ প্রদান করে থাকে। বিজ্ঞানের বিভিন্ন শাখায় বিশেষ অবদানের স্বীকৃতিস্বরূপ সম্মানসূচক এই ফেলোশিপ প্রদান করা হয়। একাডেমি বাংলাদেশের সর্বাধিক খ্যাতনামা বিজ্ঞানী এবং প্রযুক্তিবিদদের মধ্য থেকে ‘জাতীয় ফেলো’ নির্বাচন করে থাকে। ১৯৭১ সালের পূর্বে ‘পাকিস্তান বিজ্ঞান একাডেমি’র ৩০ জন ফেলোর মধ্যে ১২ জন বাংলাদেশি ফেলো ছিলেন যারা বাংলাদেশ স্বাধীনতা লাভের পর ১৯৭৩ সালে বাংলাদেশ বিজ্ঞান একাডেমি প্রতিষ্ঠা করেন। প্রতিষ্ঠাতা ১২ জনকে সম্মানসূচক ‘ফাউন্ডেশন ফেলো’ হিসেবেও অবহিত করা হয়। এছাড়াও, জাতীয় ফেলো, প্রবাসী ফেলো, বিদেশিফেলো ও সহযোগী ফেলো - এ চারটি শাখায় ফেলো নির্বাচিত হন। ফেলোগণ স্বয়ংক্রিয়ভাবে একাডেমির স্থায়ী সদস্যপদ লাভ করেন।\n\n\n== ফেলোগণ ==\n\n\n=== জাতীয় ফেলো ===\nপ্রতিষ্ঠাকালীন ১২জন ফেলোও এর অন্তর্ভূক্ত তবে তাদের ফাউন্ডেশন ফেলো হিসেবে অবহিত করা হয়। একাডেমির নীতিমালা অনুসারে বিজ্ঞানের বিভিন্ন শাখায় অসামান্য মৌলিক অবদানের স্বীকৃতিস্বরুপ এই শাখায় ফেলো নির্বাচন করা হয়। এই শাখায় ১০০ জনের বেশি ফেলো নির্বাচন করা হয় না। নীতিমালা অনুসারে ১০০ জন পূর্ণ হওয়ার পূর্ব পর্যন্ত নিয়োগ করা হয় তবে কোন এক বছরে ১০ জনের বেশি ফেলো নিয়োগ করা হয় না। পদত্যাগ, অবসর বা মৃত্যুজনিত কারণে নির্বাচিত কোন সদস্যপদ খালি হলে ফেলো নির্বাচনের নির্দেশিকা অনুসারে শূন্যপদে ফেলো নিয়োগ করা হয়। নিম্নোক্ত তালিকাতে এখন পর্যন্ত জাতীয় ফেলো শাখায় ফেলোশিপপ্রাপ্ত ব্যক্তিবর্গের সবার নাম রয়েছে।\n\n\n=== প্রবাসী ফেলো ===\nবাংলাদেশি বিশিষ্ট বিজ্ঞানী যারা স্থায়ী অথবা অস্থায়ীভাবে প্রবাসে বসবাস করছেন তাদের প্রবাসী ফেলোশিপ প্রদান করা হয়। এ শাখায় একইসাথে অনধিক ২০ জন ফেলো নির্বাচিত করা হয়। তবে ২০ জনের কোটা পূর্ণ হওয়ার পূর্ব পর্যন্ত এক বছরে সর্বোচ্চ তিনজনকে নিয়োগ দেওয়া হয়। নিম্নোক্ত তালিকাতে এখন পর্যন্ত প্রবাসী ফেলো শাখায় ফেলোশিপপ্রাপ্ত ব্যক্তিবর্গের সবার নাম রয়েছে।\n\n\n=== বিদেশি ফেলো ===\nবিশিষ্ট বিজ্ঞানী যারা বাংলাদেশের নাগরিক নন এবং বিজ্ঞানে গুরুত্বপূর্ণ অবদান রেখেছেন বা এ বিষয়ে যাদের বিশেষ জ্ঞান রয়েছে তাদের বিদেশি বা আন্তজার্তিক ফেলোশিপ প্রদান করা হয়। নিম্নোক্ত তালিকাতে এখন পর্যন্ত বিদেশি ফেলো হিসেবে মনোনীত ব্যক্তিবর্গের সবার নাম রয়েছে।\n\n\n=== সহযোগী ফেলো ===\nসহযোগী ফেলো শাখায় সাধারণ সর্বোচ্চ ১৫ জন ফেলো থাকতে পারেন। তুলনামূলক তরুন বিজ্ঞানী যাদের বয়স ৪৫ বছরের কম, গবেষণায় উচ্চতর ডিগ্রি রয়েছে এবং বিজ্ঞান ও প্রযুক্তি ক্ষেত্রে ব্যতিক্রমী প্রতিভার অধিকারী ও প্রতিশ্রুতিশীল সাধারণত তাদের এই ফেলোশীপ দেওয়া হয়। কোন একক বছরে ৩ জনের বেশি ফেলো মনোনীত করা হয় না। সহযোগী ফেলো হিসেবে নিম্নোক্ত ব্যক্তিবর্গ মনোনীত হয়েছেন।\n\n\n== তথ্যসূত্র =="}