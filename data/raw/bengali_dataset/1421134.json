{"pageid": 1421134, "title": "ডেক্সট্রিন", "url": "https://bn.wikipedia.org/wiki?curid=1421134", "content": "ডেক্সট্রিন হল কম আণবিক ওজন সম্পন্ন একপ্রকার শর্করা যা শ্বেতসার এবং গ্লাইকোজেনের আর্দ্র বিশ্লেষণ দ্বারা উৎপন্ন হয়। ডেক্সট্রিন হল α-(১→৪) বা α-(১→৬) গ্লাইকোসিডিক বন্ধন দ্বারা যুক্ত ডি-গ্লুকোজ এককের পলিমারের সংমিশ্রণ।\nঅ্যামাইলেজের মতো উৎসেচক ব্যবহার করে শ্বেতসার থেকে ডেক্সট্রিন তৈরি করা যেতে পারে, যেমন মানবদেহে পরিপাকের সময়, বিয়ার তৈরিতে মলটিং এবং ম্যাশ করার সময় অথবা অম্লীয় অবস্থায় শুষ্ক তাপ প্রয়োগ করে (পাইরোলাইসিস বা রোস্টিং) করার সময় ঘটে থাকে। এই পদ্ধতিটি প্রথম ১৮১১ সালে এডমে-জিন ব্যাপটিস্ট বুইলন-ল্যাগ্রেঞ্জ আবিষ্কার করেন। দ্বিতীয় প্রক্রিয়াটি শিল্পক্ষেত্রে ব্যবহৃত হয়, এবং এটি বেকিং প্রক্রিয়ার সময় রুটির পৃষ্ঠে ঘটে, যা এর স্বাদ ও রঙের গঠনে এবং একে মুচমুচে তৈরী করতে অবদান রাখে। তাপ দ্বারা উৎপন্ন ডেক্সট্রিনগুলি পাইরোডেক্সট্রিন নামেও পরিচিত। অম্লীয় অবস্থায় ভাজার সময় শ্বেতসার আর্দ্র বিশ্লেষণ করে এবং ছোট-শৃঙ্খলযুক্ত শ্বেতসারের অংশগুলি আংশিকভাবে α-(১,৬) বন্ধনের মাধ্যমে ক্ষয়প্রাপ্ত শ্বেতসার অণুর সাথে পুনঃযুক্ত হয়।\nডেক্সট্রিন হল সাদা, হলুদ বা বাদামী রংয়ের চূর্ণ যা আংশিক বা সম্পূর্ণভাবে জলে দ্রবীভূত হয়ে কম সান্দ্রতার আলোক আবর্তন সক্রিয় তরল তৈরী করে। তাদের বেশিরভাগকেই আয়োডিন দ্রবণ ব্যবহার করে সনাক্ত করা যেতে পারে, যেমন এরিথ্রোডেক্সট্রিন লাল রঙ দেয় এবং অ্যাক্রোডেক্সট্রিন কোনো রঙ দেয় না - এইভাবে পার্থক্য করা যেতে পারে।\nশ্বেতসারের সাদা এবং হলুদ ডেক্সট্রিনগুলিকে সামান্য বা কোনও অ্যাসিড ছাড়াই ভাজা হলে তাকে ব্রিটিশ গাম বলে।\n\n\n== ব্যবহার ==\nহলুদ ডেক্সট্রিনগুলি খামের আঠা এবং কাগজের টিউবে জলে দ্রাব্য আঠা হিসাবে ব্যবহার করা হয়। এছাড়াও খনি শিল্পে ফ্রোথ ফ্লোটেশনে সংযোজক হিসাবে,ধাতুশিল্পে বালি ঢালাইয়ে সবুজ শক্তি সংযোজন হিসাবে, বাটিক প্রতিরোধের রঞ্জক ঘন করতে, গুয়াশ রং তৈরীতে এবং চর্মশিল্পে সংযোজক হিসাবে এই ডেক্সট্রিন ব্যবহার করা হয়।\nসাদা ডেক্সট্রিন ব্যবহার করা হয়:\n\nখাদ্য প্রক্রিয়াকরণে ব্যাটার তৈরীতে এবং খাদ্য মুচমুচে করতে (INS নম্বর ১৪০০)\nবস্ত্রে ফিনিশিং এবং প্রলেপ দিয়ে  কাপড়ের ওজন এবং দৃঢ়তা বাড়াতে\nডাক্তারি ঔষধ এবং কাগজের আবরণে ঘন এবং সংযোগকারী উপাদান হিসাবে\nউচ্চতাপমাত্রায় সংযোজক এবং জ্বালানী হিসাবে; এটি আতশবাজি এবং ফুলঝুড়িতে যোগ করা হয়, যা তাদের \"তারা\" আকারে শক্ত হতে সাহায্য করে।\nকিছু বিস্ফোরক ধাতু অ্যাজাইডের (বিশেষ করে সীসা (II) অ্যাজাইড) স্থিতিকারক হিসাবে\nতাদের পুনঃশাখার কারণে, ডেক্সট্রিন কম পাচনযোগ্য হয়। অপাচ্য ডেক্সট্রিনগুলি দ্রাব্য একক ফাইবারের পরিপূরক হিসাবে এবং প্রক্রিয়াজাত খাদ্য পণ্যগুলিতে যোগ করা হয়।\n\n\n== অন্যান্য প্রকার ==\nমল্টোডেক্সট্রিন\nমল্টোডেক্সট্রিন একটি ছোট শৃঙ্খল যুক্ত শ্বেতসার চিনি যা খাদ্য সংযোজন হিসাবে ব্যবহৃত হয়। এটি জেলযুক্ত শ্বেতসার থেকে উৎসেচক আর্দ্র বিশ্লেষণ দ্বারাও তৈরী করা যায় এবং সাধারণত এটি সাদা জলাকর্ষী শুষ্ক চূর্ণ হিসাবে পাওয়া যায়। মল্টোডেক্সট্রিন সহজপাচ্য, গ্লুকোজের মতো দ্রুত শোষিত হয়। এটি হালকা মিষ্টি হতে পারে বা স্বাদবিহীনও হতে পারে।\n\nসাইক্লোডেক্সট্রিন\nচক্রীয় ডেক্সট্রিনগুলি সাইক্লোডেক্সট্রিন নামে পরিচিত। এগুলি নির্দিষ্ট ব্যাকটেরিয়া যেমন পেনিব্যাসিলাস ম্যাসেরানস (ব্যাসিলাস ম্যাসেরান) কর্তৃক শ্বেতসারের উৎসেচক আর্দ্র বিশ্লেষণ  দ্বারা গঠিত হয়। সাইক্লোডেক্সট্রিনে ৬-৮ গ্লুকোজ অবশিষ্টাংশ দ্বারা গঠিত টরয়েডাল কাঠামো আছে।\n\nঅ্যামাইলোডেক্সট্রিন হল একটি সরলরৈখিক ডেক্সট্রিন বা ছোট শৃঙ্খল যুক্ত অ্যামাইলোজ (ডিপি ২০-৩০) যা আলফা-১,৬ গ্লাইকোসিডিক বন্ধনের উৎসেচক আর্দ্র বিশ্লেষণ বা অ্যামাইলোপেকটিন ডিব্র্যাঞ্চিং দ্বারা তৈরী হতে পারে। অ্যামাইলোডেক্সট্রিন আয়োডিনের সংস্পর্শে নীল রঙ ধারণ করে।\n(বিটা) সীমিত ডেক্সট্রিন হল বিটা অ্যামাইলেজের সাথে অ্যামাইলোপেকটিন উৎসেচক আর্দ্র বিশ্লেষণ দ্বারা উৎপন্ন অবশিষ্ট পলিমার, যা শাখা বিন্দুতে আলফা-১,৬ বন্ধন গুলির আর্দ্র বিশ্লেষণ করতে পারে না।\n(আলফা) সীমিত ডেক্সট্রিন হল একটি ছোট শৃঙ্খলযুক্ত শাখাযুক্ত অ্যামাইলোপেকটিন অবশিষ্টাংশ, যা আলফা অ্যামাইলেজের সাথে অ্যামাইলোপেকটিনের আর্দ্র বিশ্লেষণ দ্বারা উৎপাদিত হয়।\nঅধিক শাখাযুক্ত চক্রাকার ডেক্সট্রিন হল একপ্রকার ডেক্সট্রিন যা গুচ্ছাকারে অ্যামাইলোপেকটিনকে উৎসেচক দ্বারা ভেঙ্গে দিয়ে তৈরী করা হয় এবং ব্রাঞ্চিং উৎসেচক ব্যবহার করে বড় চক্রাকার শাখা তৈরি করা হয়।\n\n\n== তথ্যসূত্র =="}