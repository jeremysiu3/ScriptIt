{"pageid": 1390694, "title": "কোবাল্ট(II) আয়োডাইড", "url": "https://bn.wikipedia.org/wiki?curid=1390694", "content": "কোবাল্ট(II) আয়োডাইড বা কোবাল্টাস আয়োডাইড একটি অজৈব যৌগ যার রাসায়নিক সংকেত Co I2 । এই যৌগ লবণটি ছয় অণু কেলাস জল নিয়ে গঠিত একটি হেক্সাহাইড্রেট CoI2(H2O)6 । এই লবণটি কোবাল্টের একটি প্রধান আয়োডাইড। \n\n\n== প্রস্তুতি ==\nধাতব কোবাল্টের গুঁড়োর সঙ্গে গ্যাসীয় হাইড্রোজেন আয়োডাইডের বিক্রিয়া করে কোবাল্ট(II) আয়োডাইড তৈরি করা হয়। কোবাল্ট(II) অক্সাইড (বা অন্য কোবাল্ট যৌগ)-এর সঙ্গে হাইড্রোআয়োডিক অ্যাসিডের বিক্রিয়া করে সোদক কোবাল্ট(II) আয়োডাইড CoI2.6H2O প্রস্তুত করা যেতে পারে।\nকোবাল্ট(II) আয়োডাইড স্ফটিকের দুটি বহুরূপতা রয়েছে। এগুলি α- এবং β-গঠন স্ফটিক নামে পরিচিত। α-গঠনটি কালো ষড়ভুজ স্ফটিক নিয়ে গঠিত। বাতাসের সংস্পর্শে এলে এটি গাঢ় সবুজ রঙের হয়ে যায়। ৫০০ ডিগ্রি সেলসিয়াস তাপমাত্রায় বায়ু নিরুদ্ধ পাত্রে α- গঠনযুক্ত  কোবাল্ট আয়োডাইডের স্ফটিক উদ্বায়ী হয়ে গিয়ে হলুদ রঙের β-গঠনের স্ফটিক উৎপন্ন করে। β-গঠনযুক্ত  কোবাল্ট আয়োডাইড সহজেই বাতাস থেকে জলীয় বাষ্প শোষণ করে সবুজ রঙের সোদক কোবাল্ট আয়োডাইডে রূপান্তরিত হয়। ৪০০ ডিগ্রি সেলসিয়াস তাপমাত্রায় β-গঠন স্ফটিক রূপান্তরিত হয়ে  α- গঠনযুক্ত  কোবাল্ট আয়োডাইডের স্ফটিকে ফিরে আসে।\n\n\n== গঠন ==\nকোবাল্ট(II) আয়োডাইডের অনার্দ্র লবণের গঠন ক্যাডমিয়াম হ্যালাইডের মতো।\nছয় অণু কেলাস জল নিয়ে গঠিত হেক্সাহাইড্রেট লবণের ক্রিস্টালোগ্রাফিক যাচাই করে দেখা গিয়েছে যে, এতে আলাদা ভাবে  [Co(H 2 O) 6 ] 2+ আয়ন এবং আয়োডাইড আয়ন থাকে। \n\n\n== বিক্রিয়া এবং ব্যবহার ==\nঅনার্দ্র কোবাল্ট (II) আয়োডাইড কখনও কখনও বিভিন্ন দ্রাবকে জলের উপস্থিতি পরীক্ষা করতে ব্যবহৃত হয়। \nকিছু রাসায়নিক বিক্রিয়ায়, যেমন কার্বনাইলেশনে কোবাল্ট(II) আয়োডাইড একটি অনুঘটক হিসাবে ব্যবহার করা হয়ে থাকে। টারপিনয়েডের সংশ্লেষণে ডাইকেটিনের সাথে গ্রিগনার্ড বিকারকের বিক্রিয়ায়  এটি দরকারী অনুঘটকের কাজ করে।\n\n\n== তথ্যসূত্র =="}