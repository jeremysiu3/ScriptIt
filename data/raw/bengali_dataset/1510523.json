{"pageid": 1510523, "title": "দ্বিস্তরী লিপিড", "url": "https://bn.wikipedia.org/wiki?curid=1510523", "content": "লিপিড দ্বিস্তর (বা ফসফোলিপিড দ্বিস্তর) হলো একটি পাতলা মেরুকৃত ঝিল্লি, যা দুটি লিপিড অণুর স্তর দিয়ে গঠিত। এই ঝিল্লিগুলো কোষের চারপাশে একটি অবিচ্ছিন্ন প্রতিবন্ধক তৈরি করে। প্রায় সব জীবের কোষ ঝিল্লি এবং অনেক ভাইরাসের ঝিল্লি লিপিড দ্বিস্তর দিয়ে তৈরি। একইভাবে, কোষের নিউক্লিয়াসকে ঘিরে থাকা নিউক্লিয়ার ঝিল্লি এবং কোষের ঝিল্লিবদ্ধ অঙ্গাণুগুলোর ঝিল্লিও লিপিড দ্বিস্তর দিয়ে গঠিত।\nলিপিড দ্বিস্তর এমন একটি প্রতিবন্ধক হিসেবে কাজ করে যা আয়ন, প্রোটিন এবং অন্যান্য অণুগুলোকে নির্দিষ্ট স্থানে ধরে রাখে এবং তাদের অনাকাঙ্ক্ষিত এলাকায় ছড়িয়ে পড়া প্রতিরোধ করে। যদিও এটি মাত্র কয়েক ন্যানোমিটার পুরু, তারপরও এটি এই ভূমিকার জন্য আদর্শ কারণ এটি অধিকাংশ পানিতে দ্রবণীয় (হাইড্রোফিলিক) অণুর জন্য অপরিবাহী। বিশেষ করে, এটি আয়নের জন্য প্রায় সম্পূর্ণ অপরিবাহী, যা কোষকে নির্দিষ্ট প্রোটিন (যেমন আয়ন পাম্প) ব্যবহার করে লবণের ঘনত্ব ও pH নিয়ন্ত্রণ করতে সহায়তা করে।"}