{"pageid": 1099023, "title": "চন্দ্রমানসিংহ মাস্কে", "url": "https://bn.wikipedia.org/wiki?curid=1099023", "content": "বিংশ শতাব্দীর গোড়ার দিকে নেপালে সমকালীন শিল্পকলার বিকাশে যেসকল চিত্রশিল্পী নেতৃত্ব দিয়েছেন চন্দ্রমানসিংহ মাস্কে (নেপালি: चन्द्रमानसिंह मास्के) (১৯০০-১৯৮৪) ছিলেন তাদের মধ্যে একজন। চিত্রকলায় নতুন কৌশলসমূহের নান্দনিক শিল্প-মূল্যের দরুন এসব কৌশলের প্রয়োগ করে শিল্পকলা সৃষ্টির যে প্রবণতা চালু হয়েছিল তার নেতৃত্বে ছিলেন মাস্কে। তিনি প্রথাগত শিল্পকলার প্রতিবেশে একটি নতুন ধারার সূচনা করেন। পৌরাণিক গ্রন্থে লিপিবদ্ধ বর্ণনার অনুসরণকারী তার এই নতুন ধারা অপরিহার্যভাবেই ধর্মীয় উপাদান নির্ভর।\n\n\n== প্রথম জীবন ==\n১৯০০ সালে নেপালের কাঠমান্ডুতে একটি নেওয়ার পরিবারে মাস্কের জন্ম। ঐতিহ্যগতভাবেই তাদের পরিবার সদস্যরা সরকারি কর্মকর্তা ছিলেন। পারিবারিক ঐতিহ্য ত্যাগ করে তিনি শিল্পকলাকে পেশা হিসেবে বেছে নেন। অধিকন্তু, স্বৈরাচারী রানা শাসনামলে আধুনিক শিক্ষার উপর কঠোর নিয়ন্ত্রণ থাকায় সে সময় যে গুটিকয়েক শিক্ষার্থী নেপালের বাইরে গিয়ে আধুনিক শিল্পকলায় শিক্ষা গ্রহণের সুযোগ পান মাস্কে ছিলেন তাদের মধ্যে একজন। সেই যুগে রাজা ছিলেন নামমাত্র শাসক, পক্ষান্তরে প্রকৃত ক্ষমতা নিয়ন্ত্রণ করত আজীবন প্রধানমন্ত্রীর পদ ধরে রাখা রানা(রা)।\nমাস্কে ১৯১৮ থেকে ১৯২৩ সাল পর্যন্ত কলকাতার গভর্নমেন্ট কলেজ অব আর্ট অ্যান্ড ক্র্যাফটে শিল্পকলায় শিক্ষা গ্রহণ করেন। নেপালে শিল্পকলার শিক্ষক হিসেবে প্রথম যে দুজন সরকারিভাবে স্বীকৃত হয়েছিলেন তাদের একজন ছিলেন এই মাস্কে, অপরজন ছিলেন তেজ বহাদুর চিত্রকার (১৮৯৮-১৯৭১)। কাঠমান্ডুতে ফিরে আসার পর ১৯২৮ সালে তিনি নেপালের প্রথম একক প্রদর্শনীর আয়োজন করেন। এছাড়া তিনি কাঠমান্ডুর দরবার হাই স্কুলে এবং পদ্ম কন্যা গার্লস হাই স্কুলে শিল্পকলায় শিক্ষকতাও শুরু করেন।\n\n\n== জেল জীবন ==\nমাস্কে একটি পাবলিক স্কুল চালু করলে তা রানা শাসনতন্ত্রকে ক্ষুদ্ধ করে তোলে। একারণে রানা তাকে শাস্তি দেওয়ার সুযোগ খুঁজতে থাকেন। ১৯৪০ সালে তার উপর রানার বিরুদ্ধে কার্টুন আঁকার অভিযোগ উত্থাপন করা হয়। বিচারে তাকে দোষী সাব্যস্ত করে ১৮ বছরের কারাদণ্ড  দেওয়া হয় এবং তার সমস্ত সম্পত্তি বাজেয়াপ্ত করা হয়। পাঁচ বছর জেল ভোগ করার পর ১৯৪৫ সালে তিনি মুক্তি পান।\nকারাগারে তার সহবন্দীদের একজন ছিলেন নেপাল ভাষার কবি চিত্তধর হৃদয় যাকে তার প্রয়াত মায়ের স্মরণে একটি শোক-কবিতা লেখার অপরাধে ছয় বছরের কারাদণ্ড দেওয়া হয়েছিল। সে সময় নেওয়ারদের নেপাল ভাষা রানা শাসনতন্ত্রের নিকট অপছন্দনীয় হওয়ায় এবং এই ভাষায় সাহিত্য চর্চা নিষিদ্ধ থাকায় চিত্তধর হৃদয়ের \"মাতৃহীন শিশু\" শিরোনামের ঐ শোক-কবিতাটিকে রানা শাসনতন্ত্র \"মাতৃভাষাহীন নেওয়ার\" অর্থে গ্রহণ করে। এ কারণে কবিতাটিকে ধ্বংসাত্মক অ্যাখ্যা দেওয়া হয়। এ কারাগারেই চিত্তধর হৃদয় গোপনে নেপাল ভাষায় তার সুগত সৌরভ মহাকাব্যটি রচনা করেন। গৌতম বুদ্ধের জীবনী ভিত্তিক এই মহাকাব্যের ইলাস্ট্রেশনের জন্য মাস্কে প্রয়োজনীয় চিত্রগুলো অঙ্কন করেন। তারা দুজনে মুক্তি পাওয়ার পর মহাকাব্যটি প্রকাশিত হয়।\n\n\n== জেল পরবর্তী জীবন ==\nজেল থেকে মুক্তি পাওয়ার দুই বছর পর মাস্কে পদ্ম কন্যা গার্লস হাই স্কুলে পুনরায় শিক্ষকতা শুরু করেন। ১৯৫৭ সালে তিনি এবং তার বন্ধুরা কাঠমান্ডুর পপ্যুলার \"ইউনিভার্সিটি অব কাঠমান্ডু\" (?) চালু করেন যা ছয় মাস পরে বন্ধ হয়ে যায়। পরবর্তী জীবনে মাস্কে নেপালের জাতীয় জাদুঘর, সংস্কৃতি ও প্রত্নতত্ত্ব বিভাগ এবং জাতীয় চিড়িয়াখানার পরিচালক এবং নেপাল অ্যাসোসিয়েশন অফ ফাইন আর্টস (NAFA)-এর উপদেষ্টা হিসেবে দায়িত্ব পালন করেছেন।\nমাস্কের চিত্রকর্মগুলোকে নেপালি জীবন ও সংস্কৃতির একটি ঐতিহাসিক ধারাবিবরণীরূপে (chronicle) বর্ণনা করা হয়। গ্রামীণ নেপালের দৈনন্দিন দৃশ্যের পাশাপাশি উৎসব এবং উদযাপনের দৃশ্যও তার চিত্রাঙ্কনে ঠাই পেয়েছে। তিনি পেন্সিল, কলম, কালি, তেলরঙ এবং জলরঙ নিয়ে কাজ করেছেন।\n\n\n== সম্মাননা ==\nনেপালে শিল্পকলার বিকাশে চন্দ্রমানসিংহ মাস্কের অবদানকে সম্মান জানাতে, ১৯৯৫ সালে নেপালের ডাক পরিষেবা বিভাগ তার প্রতিকৃতিযুক্ত একটি স্মারক ডাকটিকিট জারি করে।\n\n\n== তথ্যসূত্র =="}