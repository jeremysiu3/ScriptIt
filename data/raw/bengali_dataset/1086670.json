{"pageid": 1086670, "title": "মোহাম্মদ আসাদুজ্জামান (একুশে পদকপ্রাপ্ত শিক্ষাবিদ)", "url": "https://bn.wikipedia.org/wiki?curid=1086670", "content": "মোহাম্মদ আসাদুজ্জামান (১ নভেম্বর ১৯৪৮ - ২৮ মার্চ ২০০৮) একজন বাংলাদেশী শিক্ষাবিদ ছিলেন। তিনি ঢাকা বিশ্ববিদ্যালয়ের জনপ্রশাসন বিভাগের অধ্যাপক এবং বাংলাদেশ বিশ্ববিদ্যালয় মঞ্জুরি কমিশনের চেয়ারম্যান ছিলেন। শিক্ষায় অবদানের জন্য ২০০৬ সালে তিনি একুশে পদক লাভ করেন।\nমোহাম্মদ আসাদুজ্জামান ১ নভেম্বর ১৯৪৮ সালে নরসিংদী জেলায় জন্মগ্রহণ করেন। তিনি নটর ডেম কলেজের প্রভাষক হিসেবে কর্মজীবন শুরু করেন। সত্তরের দশকে তিনি ঢাকা বিশ্ববিদ্যালয়ের লোকপ্রশাসন বিভাগে যোগদান করেন। তিনি বাংলাদেশ বিশ্ববিদ্যালয় মঞ্জুরি কমিশনের চেয়ারম্যান, জাতীয় শিক্ষা কমিশনের সদস্য, সার্ক ইউজিসি চেয়ারম্যান কমিটির চেয়ারম্যান, ঢাকা বিশ্ববিদ্যালয় শিক্ষক সমিতির সভাপতি, সামাজিক বিজ্ঞান অনুষদের ডিন, সিনেট ও সিন্ডিকেট সদস্যসহ বিভিন্ন দায়িত্ব পালন করেন। শিক্ষাক্ষেত্রে অবদানের স্বীকৃতিস্বরূপ তিনি একুশে পদক, জিয়াউর রহমান স্বর্ণপদক, অতীশ দীপঙ্কর স্বর্ণপদক, মাদার তেরেসা স্বর্ণপদক, শিল্পাচার্য জয়নুল আবেদীন স্বর্ণপদক, মাইকেল মধুসূদন পদকসহ বিভিন্ন পদক ও সম্মাননা লাভ করেন। পারিবারিক জীবনে তিনি ফাতেমা জামানকে বিয়ে করেন।\nআসাদুজ্জামান ২০০৮ সালের ২৮ মার্চ ঢাকার বার্ডেম হাসপাতালে হৃদরোগে আক্রান্ত হয়ে মৃত্যুবরণ করেন। তার মৃত্যুরপর তার স্মরণে তার নামে ‘অধ্যাপক আসাদুজ্জামান ফাউন্ডেশন’ প্রতিষ্ঠা করা হয়, এছাড়া ঢাকা বিশ্ববিদ্যালয়ের উন্নয়ন অধ্যয়ন এবং নারী ও জেন্ডার অধ্যয়ন বিভাগে তার নামে বৃত্তি চালু হয়।\n\n\n== তথ্যসূত্র =="}