{"pageid": 1413529, "title": "ডুমুরজলা খেলনগরী", "url": "https://bn.wikipedia.org/wiki?curid=1413529", "content": "ডুমুরজলা খেলনগরী (উচ্চারণ: [kʰelnɔɡori] উঅবা: খেল্‌নগোরি) ভারতের পশ্চিমবঙ্গ রাজ্যের হাওড়া শহরে অবস্থিত ৫৬ একর (২,৩০,০০০ বর্গমিটার) আয়তনের একটি ক্রীড়াঙ্গন। এটি সবুজ সাথী ক্রীড়াঙ্গন (পূর্বনাম হাওড়া ইনডোর স্টেডিয়াম); ফুটবল, ক্রিকেট ও হকি খেলার জন্য মাঠ; সুইমিং পুল; আউটডোর জিম ও পাবলিক পার্ক নিয়ে গঠিত। এছাড়া এখানে দুটি হেলিপ্যাড বর্তমান।\n\n\n== ইতিহাস ==\n\n\n=== পূর্ববর্তী প্রস্তাব ===\n১৯৮০-এর দশকে হাওড়া ইনডোর স্টেডিয়াম তৈরি করা হয়েছিল এবং এটি ইনডোর গেমের জন্য ব্যবহার করা হতো। ২০১১ সালের আগে পর্যন্ত স্টেডিয়ামটিকে আন্তর্জাতিক মানে উন্নীত করার প্রস্তাব আনা হয়েছিল কিন্তু কোনো প্রস্তাবই বাস্তবায়িত হতে পারেনি। ২০১১ সালের পর হাওড়া উন্নয়ন কর্তৃপক্ষ (এইচআইটি) এর সম্ভাব্য প্রসারণ ও টাউনশিপের জন্য একটি রিপোর্ট তৈরি করেছিল। কিন্তু এই পরিকল্পনাকে পরে বাতিল করা হয়েছিল এবং ডুমুরজলার উপকণ্ঠ বসতির জন্য জবরদখল করা হয়েছিল।\n\n\n=== নির্মাণ ===\n২০১৫ সালে সম্ভাব্য প্রসারণ এবং পশ্চিমবঙ্গ সরকারের \"থিম সিটি\" প্রকল্পে ডুমুরজলা এলাকার উন্নয়ন সাধনের জন্য এর মালিকানা সরকারি সংস্থা পশ্চিমবঙ্গ আবাসন পরিকাঠামো উন্নয়ন সংস্থার (হিডকো) হাতে সঁপে দেওয়া হয়েছিল। ২০১৭ সালে ফাঁকা জায়গায় দুটি হেলিপ্যাড তৈরি করা হয়েছিল এবং স্থানীয়রা একে খেলার মাঠ হিসাবে ব্যবহার করতে লাগলেন। ২০১৮ সালে পুনরায় পরিকল্পনা তৈরি করা হয়েছিল এবং নির্মাণকাজ শুরু হয়েছিল।\n২০১৮ সালে হিডকো ডুমুরজলাকে খেলনগরী হিসাবে ঘোষণা করেছিল। এব্যাপারে হাওড়াতে পৌরমন্ত্ৰী ফিরহাদ হাকিম, হাওড়ার মেয়র রথীন চক্রবর্তী, হিডকোর সভাপতি দেবাশীষ সেন এবং হাওড়া পৌরনিগম ও কলকাতা মেট্রোপলিটান ডেভেলপমেন্ট অথরিটির ভারপ্রাপ্ত কর্মচারীদের মধ্যে একটি বৈঠক আয়োজন করা হয়েছিল। সেই বৈঠকে সিদ্ধান্ত নেওয়া হয়েছিল যে ডুমুরজলা স্টেডিয়ামকে নতুন করে তৈরি করতে হবে যাতে করে এটি রাজ্য মানে উন্নীত হয়। এর জন্য বিনিয়োগকারীদের আমন্ত্রিত করা হয়েছিল। ক্রিকেট অ্যাসোসিয়েশন অব বেঙ্গলকে ১৪ একর (৫৭,০০০ বর্গমিটার) জমি দেওয়া হয়েছিল।\nখেলনগরী চত্বরে নবায়নযোগ্য শক্তির ব্যবহার এবং আধুনিকতম কঠিন বর্জ্য ব্যবস্থাপনা পরিকল্পনা করা হয়েছে। এছাড়া দালালপুকুর যাওয়ার রাস্তা বরাবর টাউনশিপ প্রকল্প এবং আবাসন একক পরিকল্পনা করা হয়েছে। ১৪-তলা শপিং মল এবং হোটেলও পরিকল্পনা করা হয়েছে।\n\n\n=== বিক্ষোভ-আন্দোলন ===\n২০১৮ সালে ঘোষণা ও কাজকর্ম শুরু করার পর স্থানীয় মানুষ এর বিরুদ্ধে একাধিক আন্দোলন করেছিলেন। ডুমুরজলা \"হাওড়ার ফুসফুস\" হিসাবে পরিচিত, কারণ এটি হাওড়া শহরের সবচেয়ে বড় পাবলিক এলাকা, যেখানে একাধিক গাছপালা ও পশুপাখি বর্তমান। হাজার হাজার লোক এই আন্দোলনে অংশগ্রহণ করেছিলেন এবং এই প্রকল্পকে বাধা দেওয়ার জন্য \"ডুমুরজলা মাঠ বাঁচাও কমিটি\" তৈরি করা হয়েছিল। আইনজীবী ইমতিয়াজ আহমেদ ও সব্যসাচী চট্টোপাধ্যায় কলকাতা উচ্চ আদালতে ডুমুরজলায় নির্মাণের বিরুদ্ধে মামলা দায়ের করেছিলেন।\n\n\n== বিবরণ ==\nডুমুরজলা খেলনগরী প্রায় ৬০ একর (০.২৪ বর্গকিলোমিটার) আয়তন জুড়ে বিস্তৃত এবং এটি ডুমুরজলা রিং রোড দ্বারা সংযুক্ত। হাওড়া ইনডোর স্টেডিয়াম কেন্দ্রীয়ভাবে শীতাতপ নিয়ন্ত্রিত এবং এর ধারণক্ষমতা হচ্ছে ৬,০০০ জন। এর মেঝে সেগুন কাঠ ও সংশ্লেষিত কাঠ দিয়ে গঠিত। সেখানে ব্যাডমিন্টন, বাস্কেটবল, ভলিবল ও কুস্তি খেলার ব্যবস্থা উপলব্ধ। এছাড়া সেখানে দুটি ড্রেসিং রুম, একটি পাওয়ার রুম, একটি কমেন্টারি বক্স এবং একটি অতিথিশালা বর্তমান।\nস্টেডিয়ামটির বাইরে ৯০ মিটার × ৯০ মিটার ফুটবল মাঠ, ৯১.৪ মিটার × ৫৫ মিটার হকি মাঠ, সুইমিং পুল এবং একাধিক ফুটবল ও ক্রিকেট মাঠ বর্তমান। ডুমুরজলা রিং রোড বরাবর তিনটি অন্যান্য খেলার মাঠ জনগণের জন্য উন্মুক্ত। এছাড়া সেখানে শিশু উদ্যান, হ্রদ দ্বীপ, প্রাপ্তবয়স্ক নাগরিকদের জন্য সবুজ প্রাঙ্গণ এবং আউটডোর জিম ফ্যাসিলিটি। একটি আন্তর্জাতিক মানের আউটডোর স্টেডিয়াম নির্মাণাধীন যার ধারণক্ষমতা প্রায় ৫০,০০০।\nডুমুরজলা খেলনগরীতে সরকারি ব্যবহারের জন্য দুটি হেলিপ্যাড বর্তমান। সেখানে দুই-চাকার যানের জন্য দুটি পার্কিং লট এবং চার-চাকার যানের জন্য একটি পৃথক এলাকা বর্তমান, যা অনেকসময় বাস স্ট্যান্ড হিসাবে ব্যবহার করা হয়।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে ডুমুরজলা খেলনগরী সম্পর্কিত মিডিয়া দেখুন।"}