{"pageid": 1092551, "title": "জ্যাকসন সিং", "url": "https://bn.wikipedia.org/wiki?curid=1092551", "content": "জ্যাকসন সিং থুনাওজাম (হিন্দি: जैक्सन सिंह, ইংরেজি: Jeakson Singh; জন্ম: ২১ জুন ২০০১; জ্যাকসন সিং নামে সুপরিচিত) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লিগের শীর্ষ স্তর ইন্ডিয়ান সুপার লিগের ক্লাব কেরল ব্লাস্টার্স এবং ভারত জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় এবং আক্রমণাত্মক মধ্যমাঠের খেলোয়াড় হিসেবে খেলেন।\n২০১২–১৩ মৌসুমে, ভারতীয় ফুটবল ক্লাব চণ্ডীগড়ের যুব পর্যায়ের হয়ে খেলার মাধ্যমে জ্যাকসন ফুটবল জগতে প্রবেশ করেছেন এবং পরবর্তীকালে রাউন্ডগ্লাস পাঞ্জাবের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, রাউন্ডগ্লাস পাঞ্জাবের মূল দলে অন্তর্ভুক্ত হওয়ার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; একই মৌসুমে তিনি ধারে ইন্ডিয়ান অ্যারোসে যোগদান করেছিলেন, যেখানে ৮ ম্যাচে অংশগ্রহণ করার পর ২০১৮–১৯ মৌসুমে তিনি কেরল ব্লাস্টার্স বি দলে যোগদান করেছেন। কেরল ব্লাস্টার্স বি-এর সাথে চুক্তিবদ্ধ থাকাকালীন তিনি পুনরায় এক মৌসুমের জন্য ইন্ডিয়ান অ্যারোসের হয়ে ধারে খেলেছেন। ২০১৯–২০ মৌসুমে, তিনি কেরল ব্লাস্টার্সের মূল দলে যোগদান করেছেন।\n২০১৭ সালে, জ্যাকসন ভারত অনূর্ধ্ব-১৭ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০২১ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ২ ম্যাচে অংশগ্রহণ করেছেন।\n\n\n== প্রারম্ভিক জীবন ==\nজ্যাকসন সিং থুনাওজাম ২০০১ সালের ২১শে জুন তারিখে ভারতের মণিপুরের থৌবালে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nজ্যাকসন ভারত অনূর্ধ্ব-১৭ এবং ভারত অনূর্ধ্ব-২০ দলের হয়ে খেলার মাধ্যমে ভারতের প্রতিনিধিত্ব করেছেন। ভারত অনূর্ধ্ব-১৭ দলের হয়ে তিনি ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে তার দল উক্ত আসরের গ্রুপ পর্ব থেকেই বিদায় নিয়েছিল। এই আসরে তিনি ২ ম্যাচে ১টি গোল করেছিলেন। ভারতের বয়সভিত্তিক দলের হয়ে তিনি ১৬ ম্যাচে অংশগ্রহণ করে ১টি গোল করেছেন। তিনি ২০১৭ সালের ৯ই অক্টোবর তারিখে অনুষ্ঠিত ২০১৭ ফিফা অনূর্ধ্ব-১৭ বিশ্বকাপে কলম্বিয়া অনূর্ধ্ব-১৭ দলের বিরুদ্ধে ভারতের বয়সভিত্তিক দলের হয়ে প্রথমবারের মতো গোল করেছেন।\n২০২১ সালের ২৫শে মার্চ তারিখে, মাত্র ১৯ বছর, ৯ মাস ও ৪ দিন বয়সে, ডান পায়ে ফুটবল খেলায় পারদর্শী জ্যাকসন ওমানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১৫ নম্বর জার্সি পরিধান করে ডান পার্শ্বীয় মধ্যমাঠের খেলোয়াড় হিসেবে খেলেছিলেন। ম্যাচটি ভারত ১–১ গোলে ড্র করেছিল।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে জ্যাকসন সিং  (ইংরেজি)  \nট্রান্সফারমার্কেটে জ্যাকসন সিং (ইংরেজি) \nওয়ার্ল্ডফুটবল.নেটে জ্যাকসন সিং (ইংরেজি) \nইএসপিএন এফসিতে জ্যাকসন সিং (ইংরেজি) \nন্যাশনাল-ফুটবল-টিমস.কমে জ্যাকসন সিং (ইংরেজি)"}