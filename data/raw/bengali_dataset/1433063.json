{"pageid": 1433063, "title": "বিবাহের শ্রদ্ধা আইন", "url": "https://bn.wikipedia.org/wiki?curid=1433063", "content": "বিবাহের শ্রদ্ধা আইন হলো মার্কিন যুক্তরাষ্ট্রের একটি যুগান্তকারী যুক্তরাষ্ট্রীয় আইন যা ১১৭তম মার্কিন যুক্তরাষ্ট্র কংগ্রেস দ্বারা গৃহীত এবং রাষ্ট্রপতি জো বাইডেন কর্তৃক স্বাক্ষরদানের পর এখন কার্যকরী আইনে পরিণত। এটি বিবাহের প্রতিরক্ষা আইন বাতিল করে। মার্কিন যুক্তরাষ্ট্রের সরকার এবং সমস্ত মার্কিন রাজ্য এবং অঞ্চলগুলিকে (যদিও উপজাতি নয়) মার্কিন যুক্তরাষ্ট্রে সমকামী এবং আন্তঃজাতিগত নাগরিক বিবাহের বৈধতাকে স্বীকার করতে ফরমাশ করে এবং ধর্মীয় স্বাধীনতাকেও রক্ষা করে। ২০০৯ সালে এই আইনটির প্রথম সংস্করণটি প্রাক্তন রিপাবলিকান মার্কিন প্রতিনিধি বব বার,যিনি বিবাহের প্রতিরক্ষা আইন-এর মূল পৃষ্ঠপোষক এবং প্রাক্তন রাষ্ট্রপতি বিল ক্লিন্টন দ্বারা সমর্থিত হয়েছিল। যিনি ১৯৯৬ সালে বিবাহের প্রতিরক্ষা আইনে স্বাক্ষর করেছিলেন। প্রস্তাবের পুনরাবৃত্তিগুলো ১১১তম, ১১২তম, ১১৩তম, ১১৪তম এবং ১১৭তম কংগ্রেসে উপস্থাপন করা হয়েছিল। \n২৬শে জুন ২০১৫ সালে মার্কিন যুক্তরাষ্ট্রের সর্বোচ্চ আদালত ওবার্গেফেল বনাম হজেস-এ রায় দেয় যে মার্কিন সংবিধানের চতুর্দশ সংশোধনী ফরমাশ করে সমস্ত মার্কিন অঙ্গরাজ্যের সমকামী বিবাহগুলিকে স্বীকৃতি দিতে হবে।  এই সিদ্ধান্তটি বিবাহের প্রতিরক্ষা আইনের শেষ অবশিষ্ট বিধানটিকে অপ্রয়োগযোগ্য করে তোলে এবং মূলত সমকামী বিবাহকে প্রকৃতপক্ষে যুক্তরাষ্ট্রীয় আইনে পরিণত করে। মার্কিন যুক্তরাষ্ট্রে সমকামী বিবাহের ভবিষ্যত ২০২২ সালে আবার প্রশ্নবিদ্ধ করা হয়েছিল, যখন ডব্স্ বনাম জ্যাক্সন মহিলা স্বাস্থ্য সংস্থা-এ বিচারপতি ক্ল্যারেন্স থমাসের একটি সহমত বিবেচনা আদালতের ওবার্গেফেল সিদ্ধান্তের \"পুনর্বিবেচনা করা উচিত\" বলে যুক্তি দিয়েছিল। বিবাহের শ্রদ্ধা আইন সরকারীভাবে বিবাহের প্রতিরক্ষা আইন বাতিল করেছে এবং যুক্তরাষ্ট্রীয় সরকারকে সমকামী এবং আন্তঃজাতিগত বিবাহকে স্বীকৃতি দিতে নির্দেশ দেয়। এই আইনটির মধ্যে \"ওবার্গেফেল\", ২০১৩ সালে \"মার্কিন যুক্তরাষ্ট্র বনাম উইন্ডসর\" এবং ১৯৬৭ সালের \"লাভিং বনাম ভার্জিনিয়া\"-এর রায়গুলির অংশগুলোকে সংহিতাবদ্ধ করা হয়েছে। উপরন্তু, এটি সমস্ত মার্কিন অঙ্গরাজ্য এবং অঞ্চলগুলিকে সমকামী এবং আন্তঃজাতিগত বিবাহের বৈধতা স্বীকার করতে বাধ্য করে যদি সেই ক্ষেত্রে এইধরণের বিবাহ স্বীকৃতি পেয়ে থাকে; আইনটি মার্কিন সামোয়াতে সমকামী বিবাহের স্বীকৃতি প্রসারিত করে, যেটি সমকামী বিবাহকে সম্পাদন বা স্বীকৃতি দিতে অস্বীকার করে থাকা সর্বশেষ মার্কিন অঞ্চল৷\nজুলাই ২০২২-এ, বিবাহের শ্রদ্ধা আইন আবার কংগ্রেসে প্রবর্তন করা হয়েছিল, আন্তঃজাতিগত বিবাহের সুরক্ষার সংশোধন সহ। আইনটি ১৯শে জুলাই, ২০২২-এ একটি দ্বিদলীয় ভোটে প্রতিনিধিসভা গৃহীত করে। উইস্কন্সিনের সেনেটর ট্যামি বাল্ডউইন ১৪ই নভেম্বর, ২০২২-এ ঘোষণা করেছিলেন যে একটি দ্বিদলীয় চুক্তি হয়েছে এবং তারা আশা করেছিলেন যে আইনটি ফিলিবাস্টার ভাঙতে ৬০ ভোটে পৌঁছাবে। ১৬ই নভেম্বর সেনেটে তর্কবন্ধের ও মতপ্রদানের একটি প্রস্তাব ৬২-৩৭ ব্যাবধানে গৃহীত হয়। ২৯শে নভেম্বর, সেনেট এটিকে ৬১-৩৬ ভোটে পাস করে, সেনেটের না-ভোটের একটি বড় সংখ্যাগরিষ্ঠ অংশ দক্ষিণ মার্কিন যুক্তরাষ্ট্রের রিপাব্লিকীয় সেনেটরদের থেকে আসে। ৮ই ডিসেম্বর, প্রতিনিধিসভা একটি ২৫৮-১৬৯ ভোটে সেনেটের সংশোধনীতে সম্মত হয়, একজন সদস্য ভোটদান থেকে বিরত ছিলেন। ৩৯ রিপাব্লিকীয় হ্যাঁ ভোট দিয়েছেন। রাষ্ট্রপতি বাইডেন ১৩ই ডিসেম্বর, ২০২২ তারিখে আইনে স্বাক্ষর করেন। মার্কিন যুক্তরাষ্ট্রে সমকামী বিবাহের জনমত জরিপ ইঙ্গিত করে যে মার্কিনীদের একটি শক্তিশালী সংখ্যাগরিষ্ঠ এর পক্ষে; আন্তঃজাতিগত বিবাহ প্রায় সর্বজনীনভাবে সমর্থিত।\nবিলের চূড়ান্ত সংস্করণ আমেরিকান ধর্মীয় দলগুলোকে বিভক্ত করেছে যারা নৈতিকভাবে সমকামী বিয়ের বিরোধিতা করে; এটি এলজিবিটি দম্পতিদের অধিকার এবং ধর্মীয় স্বাধীনতার মধ্যে একটি উপযুক্ত সমঝোতা হিসাবে কিছু গোষ্ঠী দ্বারা সমর্থিত ছিল; এমন একটি অবস্থান যা চার্চ অফ জিসাস ক্রাইস্ট অফ ল্যাটার-ডে সেন্টস দ্বারা নেওয়া হয়েছিল। কিন্তু যৌন নৈতিকতা সম্পর্কে নিজস্ব মতামতের কারণে মার্কিন ক্যাথলিক বিশপদের সম্মেলন এবং দক্ষিণী ব্যাপটিস্ট কনভেনশন প্রধানত বিরোধিতা করেছিল। যে ধর্মীয় গোষ্ঠীগুলি তাদের এলজিবিটি প্যারিশিয়ানদের সমর্থনে এই বিলটিকে সমর্থন করেছিল তাদের মধ্যে রয়েছে এপিস্কোপাল চার্চ, আমেরিকার ইভাঞ্জেলিক্যাল লুথেরান চার্চ, ইউনিয়ন ফর রিফর্ম জুডাইজম, ইউনাইটেড চার্চ অফ ক্রাইস্ট এবং প্রেসবিটারিয়ান চার্চ (ইউএসএ)।\n\n\n== তথ্যসূত্র =="}