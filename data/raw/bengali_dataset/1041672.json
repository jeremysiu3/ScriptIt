{"pageid": 1041672, "title": "আব্দুল মান্নান ওয়াজিরাবাদি", "url": "https://bn.wikipedia.org/wiki?curid=1041672", "content": "মাওলানা হাফিজ আব্দুল মান্নান ওয়াজিরাবাদি (আবদুল মান্নান ওয়াজিরাবাদি বা আব্দুল মানান ওয়াজিরাবাদি) (উর্দু: عبدالمنان وزیر آبادی; ১৮৫১- ১৮ জুলাই, ১৯১৬) ছিলেন একজন ধর্মীয় পণ্ডিত, আইনবিদ, মুফাসসির এবং মুহাদ্দিস। তিনি তৎকালীন সময়ে হাদিসের একজন সুপরিচিত পণ্ডিত ছিলেন। তিনি মুহাদ্দিস-ই-পাঞ্জাব বা ওস্তাদ-ই-পাঞ্জাব নামেও পরিচিত। তিনি আহলে হাদিস আন্দোলনের অন্যতম উল্লেখযোগ্য নেতা ছিলেন।\n\n\n== প্রাথমিক ও শিক্ষাজীবন ==\nমান্নান ওয়াজিরাবাদি ১২৬৭ হি. ১৮৫১ সালে পাকিস্তানের ঝিলাম জেলার কারোইলি গ্রামে জন্মগ্রহণ করেন। মান্নান ওয়াজিরাবাদির বয়স যখন ৮ বছর, তখন তিনি কনজাঙ্কটিভাইটিস রোগে আক্রান্ত হন এবং এই রোগের কারণে দৃষ্টিশক্তি হারান। তার পিতার নাম ছিল মুলক শারফুদ্দিন বিন নূর খান যিনি আওয়ান উপজাতির অন্তর্গত ছিলেন, যারা প্রধানত পাকিস্তানি পাঞ্জাবের উত্তর, মধ্য ও পশ্চিমাঞ্চলে বসবাস করে। তার পরিবার মূলত গজনির বাসিন্দা ছিল। পরে তারা পাঞ্জাবে চলে যায় এবং কৃষি ক্ষেত্রে কাজ শুরু করে। মান্নানের বয়স যখন বারো বছর তখন তার বাবা মারা যান। হাফিজ ওয়াজিরাবাদি তার গ্রামের মৌলভীর কাছ থেকে বাড়িতে কুরআন এবং ফার্সি শিক্ষা শুরু করেন। তিনি উচ্চশিক্ষার জন্য বিভিন্ন জায়গায় গিয়েছিলেন এবং অবশেষে দিল্লিতে সৈয়দ নাজির হুসাইন দেহলভির নিকট এসেছিলেন।\nসৈয়দ নাজিরের অধীনে ওয়াজিরাবাদি হাদিস ও কুরআনে তাফসীর শিক্ষা সম্পন্ন করেন। দিল্লিতে অবস্থানকালে তিনি দারুল উলুম দেওবন্দের প্রতিষ্ঠাতা মুহাম্মদ কাসেম নানুতুবি এবং অন্যান্য বিশিষ্ট পণ্ডিতদের সাথেও সাক্ষাৎ করেন।\nহাদিসের শিক্ষা শেষ করে তিনি অমৃতসরে মাওলানা আবদুল্লাহ গজনভীর কাছে চলে আসেন। মাওলানা গজনভী মান্নান ওয়াজিরাবাদিকে হাদীসের গভীর শিক্ষা দান করেন। কিছুদিন অবস্থান শেষে তিনি আবার ওয়াজিরাবাদে ফিরে আসেন। যেখানে তিনি মৃত্যুর আগ-পর্যন্ত অবস্থান করেন।\n\n\n== মৃত্যু ==\nমান্নান ওয়াজিরাবাদি ১৬ রমজান ১৩৩৪, ১৮ জুলাই ১৯১৬ সালে ওয়াজিরাবাদে মারা যান। তাকে ওয়াজিরাবাদ শিয়ালকোট রোডের কাছে চৌরঙ্গী কবরস্থানে সমাধিস্থ করা হয়েছে। তার মৃত্যুতে সানাউল্লাহ অমৃতসরী বলেছিলেন যে, আজ আরেকজন ইমাম বুখারি মারা গেছেন।\n\n\n== আরও দেখুন ==\nআব্দুল্লাহ রূপারি\n\n\n== তথ্যসূত্র =="}