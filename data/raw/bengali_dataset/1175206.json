{"pageid": 1175206, "title": "মহাকাল মন্দির", "url": "https://bn.wikipedia.org/wiki?curid=1175206", "content": "মহাকাল মন্দির ভারতের পশ্চিমবঙ্গ অঙ্গরাজ্যের দার্জিলিং জেলায় অবস্থিত একটি মন্দির। যা ১৭৮২ খ্রিস্টাব্দে দুর্জয় লিং জিং নামে একজন লামার উদ্যোগে নির্মিত হয়েছিল। এই মন্দিরটি প্রধানত ভগবান শিবের মন্দির তবে এখানে মহাদেবের সাথে মা কালী, হনুমান, গণেশ ও ভগবান বুদ্ধও পূজিত হন। এই মন্দিরটিতে হিন্দু ও বৌদ্ধ উভয় ধর্মের মানুষেরাই প্রার্থনা করতে আসেন। \n\n\n== সৃষ্টির ইতিবৃত্ত ==\nমহাকাল ধামের স্থানে প্রাচীনকালে দুর্জয় লিং নামে একটি গুম্ফা ছিল। যেটা ১৭৬৫ খ্রিস্টাব্দে দুর্জয় লিং জিং দ্বারা নির্মিত হয়েছিল। পরবর্তীকালে গোর্খা সেনার আক্রমণে এই গুম্ফা ধ্বংসপ্রাপ্ত হয়ে যায়, তবে ১৭৮২ খ্রিস্টাব্দে এই মন্দিরটি পুনর্নির্মিত হয়।\n\n\n== অবস্থান ==\nমহাকাল মন্দির দার্জিলিং শহরের মূল কেন্দ্র ম্যাল রোড দ্বারা পরিবেষ্টিত। চৌরাস্তার পিছনে ‘মহাকাল মার্কেটে’র পাশ দিয়ে গিয়ে কিছুটা চড়াই রাস্তায় উঠলেই এই মহাকাল মন্দিরে পৌঁছানো যায়। ধর্মপ্রাণ পর্যটকেরা দার্জিলিংয়ে আসলে একবার হলেও এই মন্দির দর্শন করে যান। \n\n\n== পরিশিষ্ট ==\nএই শুভ্র মন্দিরটি জুড়ে রয়েছে বিভিন্ন ছোট স্তূপ, নানা রঙের প্রার্থনা পতাকা, বৌদ্ধ চক্র এবং ঘণ্টা। এছাড়া চারিদিকের পাইনের ছায়া ও মেঘেদের খেলার আসমান ছুঁয়ে এই মন্দিরটি যেন শান্তি ও ঐক্যের মিলনস্থল হিসেবে পর্যটকদের মাঝে বিরাজমান রয়েছে।\n\n\n== তথ্যসূত্র =="}