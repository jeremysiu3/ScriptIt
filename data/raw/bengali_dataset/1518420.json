{"pageid": 1518420, "title": "ইভান আইভাজোভস্কি", "url": "https://bn.wikipedia.org/wiki?curid=1518420", "content": "ইভান কন্সটানটিনোভিচ আইভাজোভস্কি (রুশ: Иван Константинович Айвазовский; ২৯ জুলাই [পুরোনো শৈলীতে ১৭ জুলাই] ১৮১৭\n – ২ মে [পুরোনো শৈলীতে ১৯ এপ্রিল] ১৯০০\n) ছিলেন একজন রুশ রোমান্টিক চিত্রশিল্পী। তিনি সমুদ্রদৃশ্য অঙ্কনে শ্রেষ্ঠতম চিত্রকরদের একজন বলে বিবেচিত হন। শৈশবে হোভানেস আইভাজিয়ান নামে দীক্ষিত এই শিল্পীর জন্ম হয় কৃষ্ণ সাগরের তীরে ক্রিমিয়ার সমুদ্রবন্দর ফেওদশিয়াতে, এক আর্মেনীয় পরিবারে। জীবনের বেশিরভাগটা তিনি সেখানেই স্থায়ী হন।\nসেন্ট পিটার্সবার্গে ইম্পেরিয়াল একাডেমি অফ আর্টসে পড়াশোনা সমাপ্ত করে আইভাজোভস্কি ইউরোপ সফর করেন এবং ১৮৪০ এর দশকের শুরুর দিকে ইতালিতে স্বল্পকাল বাস করেন। এরপর রাশিয়ায় ফিরলে তাকে রুশ নৌবাহিনীর প্রধান চিত্রশিল্পী নিযুক্ত করা হয়। রুশ সাম্রাজ্যের সামরিক ও রাজনৈতিক অভিজাতবর্গের সাথে আইভাজোভস্কির ঘনিষ্ঠ সম্পর্ক ছিল এবং প্রায়ই তিনি সামরিক মহড়ায় উপস্থিত থাকতেন। জীবনে তিনি রাষ্ট্রীয় পৃষ্ঠপোষকতা এবং উচ্চমর্যাদা পেয়েছিলেন। রাশিয়ায় খুব সুন্দর কিছু বোঝাতে উপমা হিসেবে বলা হতো, এ যেন 'আইভাজোভস্কির তুলিতে আকার উপযুক্ত।' কথাটা আন্তন চেখভের লেখনীতে জনপ্রিয় হয়েছিল। ২১ শতকের রাশিয়াতেও আইভাজোভস্কি অত্যন্ত সমাদৃত।\nনিজ যুগের প্রখ্যাত রুশ চিত্রকর আইভাজোভস্কি রুশ সাম্রাজ্যের বাইরেও খ্যাতি অর্জন করেছিলেন। ইউরোপ এবং যুক্তরাষ্ট্রে তার অসংখ্য একক চিত্রপ্রদর্শনী আয়োজিত হয়। প্রায় ৬০ বছরের কর্মজীবনে তিনি প্রায় ৬,০০০ চিত্রকর্ম অঙ্কন করেছেন; সেকালের বহুপ্রজ শিল্পীদের মধ্যে তার স্থান ছিল প্রথম সারিতে। তার আঁকা ছবির অধিকাংশই সমুদ্রদৃশ্য (seascape), তবে যুদ্ধদৃশ্য, আর্মেনীয় থিমে ছবি, এবং প্রতিকৃতিও তিনি প্রায়ই আঁকতেন। তার বেশিরভাগ চিত্রকর্ম রাশিয়া, ইউক্রেন, আর্মেনিয়া এবং তুরস্কের বিভিন্ন জাদুঘরে এবং ব্যক্তিগত সংগ্রহে রয়েছে।\n\n\n== জীবন ==\n\n\n=== জন্ম ও পরিবার ===\nইভান আইভাজোভস্কির জন্ম ২৯শে জুলাই ১৮১৭ সালে (পুরনো হিসাবে দিনটা ছিল ১৭ জুলাই) রুশ সাম্রাজ্যের অন্তর্গত ক্রিমিয়ার ফেওদশিওয়া (থিওদসিয়া) শহরে। স্থানীয় সেইন্ট সার্জিগ আর্মেনীয় এপস্টলিক চার্চের ব্যাপ্টিজম নথিতে তার নাম অন্তর্ভুক্ত করা হয়েছিলে Hovhannes, son of Gevorg Aivazian (আর্মেনীয়: Գէորգ Այվազեանի որդի Յօհաննեսն) হিসেবে।\nতার বাবা কনস্টান্টিন (আনু. ১৭৬৫–১৮৪০), ছিলেন গালিসিয়ার পোলিশ অংশের একজন আর্মেনীয় বণিক। ১৮শ শতকে তার পরিবার পশ্চিম আর্মেনিয়া থেকে ইউরোপে চলে এসেছিল। বহু পারিবারিক বিবাদের পর কনস্টান্টিন গালিসিয়া ছেড়ে মলদাভিয়া, তারপর বুকোভিনা এবং সবশেষে ১৮০০র শুরুর দিকে ফেওদশিয়াতে এসে থিতু হন। আইজাভোস্কির মা, রিপসিমে, ছিলেন ফিওদসিয়ারই একজন আর্মেনীয়। কন্সটান্টিন ও রিপসিমে দম্পতির ৫ সন্তান হয় - তিন মেয়ে এবং দুই ছেলে। আইজাভোস্কির বড় ভাই গ্যাব্রিয়েল ছিলেন একজন খ্যাতনামা ইতিহাসবিদ এবং আর্মেনীয় এপস্টলিক আর্চবিশপ।\n\n\n=== শিক্ষা ===\nতরুণ আইভাজোভস্কি ফেওদসিয়ার সেইন্ট সার্গিস আর্মেনীয় চার্চে ধর্মীয় শিক্ষা লাভ করেন। জ্যাকব কচ নামে এক স্থানীয় স্থাপত্যবিদ তাকে ছবি আঁকা শেখান। ১৮৩৩ সালে আইভাজোভস্কি রাশিয়ার তৎকালীন রাজধানী সেন্ট পিটার্সবার্গে চলে আসেন ইম্পেরিয়াল একাডেমি অফ আর্টসে ম্যাক্সিম ভরবিয়েভের কাছে ল্যান্ডস্কেপ আঁকার পাঠ নিতে। ১৮৩৫ সালে তিনি রৌপ্যপদক লাভ করেন এবং ফরাসী শিল্পী ফিলিপে তানেউরের সহকারী হিসেবে নিযুক্ত হন। ১৮৩৬ সালে তিনি রাশিয়ার জাতীয় কবি আলেক্সান্দর পুশকিনের সাক্ষাৎলাভ করেন; পুশকিন তখন একাডেমি পরিদর্শনে এসেছিলেন। ১৮৩৭ সালের অক্টোবরে, নির্ধারিত সময়ের ২ বছর আগেই, তিনি ইম্পেরিয়াল একাডেমি অফ আর্টস থেকে স্বর্ণপদক নিয়ে স্নাতক হন। পরের বছর তিনি ফেওদসিয়াতে ফিরে আসেন এবং তার জন্মস্থান ক্রিমিয়াতে বছর দুই কাটান।\n\n\n=== ইউরোপে প্রথম সফর ===\n\n১৮৪০ সালে ইম্পেরিয়াল একাডেমি আইভাজভস্কিকে উচ্চতর শিক্ষণের জন্য ইউরোপে প্রেরণ করে। তিনি প্রথমে ভিয়েনা ও বার্লিন হয়ে ভেনিসে গমন করেন এবং সেইন্ট লাজারাস দ্বীপ দর্শন করেন। সেখানে একটি গুরুত্বপূর্ণ আর্মেনীয় ক্যাথলিক কনগ্রেগেশন অবস্থিত ছিল এবং তার ভাই গ্যাব্রিয়েলও থাকতেন। আইভাজোভস্কি আর্মেনীয় পাণ্ডুলিপি নিয়ে গবেষণা করেন এবং আর্মেনীয় শিল্পকলার সাথে পরিচিত হন। রুশ ঔপন্যাসিক নিকোলাই গোগোলের সাথে ভেনিসেই তার দেখা হয়। এরপর আইভাজভস্কি ফ্লোরেন্সের পথে যাত্রা করেন। ১৮৪০ থেকে ১৮৪২ এর মাঝের সময়ে তিনি নাপোলি ও রোমে ছিলেন। তিনি ইতালীয় শিল্পকলার দ্বারা দারুণ প্রভাবিত হন এবং ইতালির জাদুঘরগুলো তার জন্য \"দ্বিতীয় একাডেমি\"তে পরিণত হয়। পোপ ষোড়শ গ্রেগরি তাকে সোনার পদকে ভূষিত করেন। অতঃপর আইভাজভস্কি সুইজারল্যান্ড, জার্মানি, নেদারল্যান্ড এবং ব্রিটেন ভ্রমণ করেন। লুভ্‌র জাদুঘরে এক আন্তর্জাতিক চিত্রপ্রদর্শনীতে রাশিয়ার পক্ষ থেকে তিনিই একমাত্র প্রতিনিধি হিসেবে অংশগ্রহণ করেন। ফ্রান্সের আকাদেমি রয়াল থেকেও তিনি স্বর্ণপদকে ভূষিত হন। এরপর ১৮৪৩ সালে মার্সেই হয়ে তিনি নাপোলিতে ফেরেন এবং আবার ব্রিটেন, পর্তুগাল, স্পেন ও মাল্টা পরিভ্রমণ করেন। আইভাজভস্কি ইউরোপজুড়ে সম্মানিত হয়েছিলেন। ১৯৪৪ সালে তিনি প্যারিস ও আমস্টার্ডাম হয়ে রাশিয়ায় ফেরেন।\n\n\n=== রাশিয়ায় প্রত্যাবর্তন এবং প্রথম বিয়ে ===\n\nরাশিয়ায় ফেরার পর ইম্পেরিয়াল একাডেমি আইভাজভস্কিকে একাডেমিশিয়ান হিসেবে নিয়োগ দেয়, পাশাপাশি তিনি \"রুশ নৌবাহিনীর আনুষ্ঠানিক চিত্রশিল্পী\" হিসেবে সমুদ্রদৃশ্য, উপকূলীয় দৃশ্য এবং সামুদ্রিক যুদ্ধের ছবি আঁকার জন্য নিযুক্ত হন। ১৮৪৫ সালে তিনি ডিউক কন্সটান্টিন নিকোলায়েভিচের সাথে এজিয়ান সাগর ঘুরতে যান এবং অটোমান সাম্রাজ্যের রাজধানী কনস্টান্টিনোপল, গ্রীসের দ্বীপ পাতমোস ও রোডস ভ্রমণ করেন।\n১৮৪৫ সালে তিনি তার জন্মস্থান ফিওদসিয়াতে আবাস গড়েন - একটি বাড়ি এবং ছবি আঁকার স্টুডিও। বাইরের দুনিয়া থেকে নিজেকে গুটিয়ে নিয়েছিলেন বন্ধু আর আত্মীয়দের একটা ছোট গণ্ডীর মধ্যে। তবে তার শিল্পীজীবনে এই বিচ্ছিন্নতার নেতিবাচক প্রভাব পড়েছিল। ১৯ শতকের মাঝামাঝিতেই রুশ চিত্রকলা রোমান্টিকতাবাদ ছেড়ে নিজস্ব একটা রুশ বাস্তবতাবাদের দিকে ঝুঁকে পড়ছিল; ফলে আইভাজভস্কির রোমান্টিক শৈলীতে আকা সমুদ্রদৃশ্যগুলো তীব্র সমালোচনার শিকার হয়।\n১৮৪৫ এবং ১৮৪৬ সালে আইভাজভস্কি রুশ নৌবাহিনীর কৃষ্ণসাগর বহর ও বাল্টিক বহরের মহড়া দেখেন। ১৮৪৭ সালে ইম্পেরিয়াল একাডেমি তাকে সমুদ্রদৃশ্য অঙ্কনের অধ্যাপক শিরোনামে ভূষিত করে এবং তিনি অভিজাতদের পদমর্যাদায় উত্তীর্ণ হন।\n১৮৪৮ সালে তিনি জুলিয়া গ্রেভসকে বিয়ে করেন। তাদের ৪ কন্যা সন্তান হয়: এলেনা (১৮৪৯), মারিয়া (১৮৫১), আলেক্সান্দ্রা (১৮৫২) এবং জোয়ান (১৮৫৮). ১৮৬০ সালে তারা পৃথক হন এবং ১৮৭৭ সালে আর্মেনীয় চার্চের অনুমতিক্রমে বিবাহবিচ্ছেদ করেন।\n\n\n=== খ্যাতির চূড়ায় ===\n\n১৮৫১ সালে, রুশ সম্রাট ১ম নিকোলাসের সাথে সেভাস্তপোলে সামরিক মহড়া দর্শনে যান আইভাজভস্কি। ১৮৫১ সালে ফিওদসিয়াতে তার প্রত্নতাত্ত্বিক খননকাজের সুবাদে তিনি রাশিয়ান জিওগ্রাফিকাল সোসাইটির পূর্ণ সদস্যপদ লাভ করেন। সে বছরই রাশিয়া এবং উসমানী সালতানাতের মধ্যে ক্রিমিয়া যুদ্ধ বেঁধে যায় এবং তাকে খারকিভে নিয়ে আসা হয়। নিরাপত্তার ব্যবস্থা করে তিনি সেভাস্তপোলের অবরুদ্ধ দুর্গে ফিরে যান যুদ্ধক্ষেত্রের ছবি আঁকতে। তুর্কীদের দ্বারা অবরুদ্ধ সেভাস্তোপোলে তার ছবি প্রদর্শিত হয়।\n\n১৮৫৬ থেকে ১৮৫৭ সালে আইভাজভস্কি প্যারিসে কাজ করেন এবং প্রথম রুশ (প্রথম অ-ফরাসীও) শিল্পী হিসেবে লিজিয়ন অফ অনরে ভূষিত হন। ১৮৫৭ সালে তিনি কন্সটান্টিনোপোল ভ্রমণ করেন এবং নিশানে মাজেদি অর্জন করেন। সে বছরই তাকে মস্কো আর্ট সোসাইটির অনারারি মেম্বার করা হয়। ১৮৫৯ সালে তিনি গ্রীসের অর্ডার অফ দ্য রিডিমার এবং ১৮৬৫ সালে রাশিয়ার অর্ডার অফ দ্য সেইন্ট ভ্লাদিমিরে ভূষিত হন।\n\n\n=== ভ্রমণ ও সম্মাননা: ১৮৬০-১৮৮০ ===\n১৮৬০ এর দশকে আইভাজোভস্কি গ্রীক জাতিয়তাবাদ এবং ইতালীর একত্রিতকরণে অনুপ্রাণিত হয়ে বেশ কিছু ছবি আঁকেন। ১৮৬৮ সালে তিনি পুনর্বার কনস্টান্টিনোপল ভ্রমণ করেন এবং দ্য গ্রেট ক্রেটান রেভলুশনে তুর্কীদের বিরুদ্ধে গ্রীকদের প্রতিরোধযুদ্ধ নিয়ে অনেকগুলো ছবি আঁকেন। একই বছর তিনি ককেশাস ভ্রমণ করেন এবং প্রথমবারের মতো আর্মেনিয়ার রুশ অংশে যান। তিনি বেশ কিছু পর্বতমত ভূদৃশ্য বা ল্যান্ডস্কেপ এঁকেছিলেন এবং ১৮৬৯ সালে তিবি‌লিসে একটি প্রদর্শনী করেন। সেই বছরই শেষদিকে তিনি মিশর ভ্রমণে যান এবং সুয়েজ খালের উদ্বোধনী অনুষ্ঠানে অংশ নেয়। তিনিই প্রথম সুয়েজ খালের ছবি আঁকেন।\n১৮৭০ সালে তাকে একচুয়াল সিভিল কাউন্সিলর করা হয় যা কিনা রাশিয়ার চতুর্থ সর্বোচ্চ বেসামরিক পদবি।  ১৮৭১ সালে তিনি ফিওদসিয়ার প্রত্নতাত্ত্বিক জাদুঘরের নির্মাণকাজ শুরু করেন। ১৮৭২ সালে তিনি নিস ভ্রমণ করেন এবং ফ্লোরেন্সে তার চিত্রকর্মের প্রদর্শনী আয়োজন করেন। ১৮৭৪ সালে ফ্লোরেন্স একাডেমি অফ ফাইন আর্টস তার একটি সেলফ পোর্ট্রেট চায় উফিতজি গ্যালারিতে সাজিয়ে রাখার জন্য। একই বছর সুলতান আব্দুল আজিজ তাকে কনস্টান্টিনোপোলে আমন্ত্রণ করেন এবং পরবর্তীতে তুর্কী অর্ডার অফ অসমানিয়াহতে ভূষিত করেন।\n১৮৮০ সালে আইভাজভোস্কি তার ফিওদসিয়ার বাড়িকে একটি আর্ট গ্যালারি হিসেবে উন্মুক্ত করেন; হার্মিটেজ জাদুঘর ও ত্রেতইয়াকভের পর এটি ছিল রুশ সাম্রাজ্যের তৃতীয় জাদুঘর। ১৮৮১ সালে লন্ডনের পল মলে তার একটি চিত্রপ্রদর্শনী আয়োজিত হয় যেখানে এসেছিলেন ইংরেজ চিত্রকর জন এভারেট মিলাইস এবং প্রিন্স অফ চার্লস সপ্তম এডওয়ার্ড।\n\n\n=== দ্বিতীয় বিয়ে ও পরবর্তী জীবন ===\n\nআইভাজভোস্কির দ্বিতীয় স্ত্রী আনা বুরনাজিয়ান ছিলেন এক তরুণী আর্মেনীয় বিধবা, তার চেয়ে ৪০ বছরের ছোট। আইজাভস্কি বলেছিলেন ১৮৮২ সালে আনাকে বিয়ে করে তিনি নিজ \"জাতির কাছাকাছি এসেছিলেন\", জাতি বলতে আর্মেনীয়দের বুঝিয়েছিলেন। ১৮৮২ সালে তিনি মস্কো এবং সেইন্ট পিটার্সবার্গ ভ্রমণ করেন, এবং ১৮৮৪ সালে ভোলগা নদীর তীর ধরে রাশিয়ার গ্রামাঞ্চল ঘুরে দেখেন।\n\nস্ত্রীকে নিয়ে প্যারিস ভ্রমণের পর ১৮৯২ সালের অক্টোবরে তিনি যুক্তরাষ্ট্রে গমন করেন এবং নায়াগ্রা জলপ্রপাত, নিউ ইয়র্ক ও ওয়াশিংটন ডিসি দেখেন। ভ্রমণকালে তিনি একটি কূটনৈতিক কাজ করেছিলেন - তার দুইটি চিত্রকর্ম যুক্তরাষ্ট্রের করকোরান জাদুঘরে উপহার দিয়েছিলেন। ছবি দুটি ছিল ১৮৯১-১৮৯২ সালে রাশিয়ার দুর্ভিক্ষের সময় মার্কিন সাহায্য পাঠানো জাহাজ নিয়ে। ১৮৯৬ সালে, ৭৯ বছর বয়সে তিনি ফুল প্রিভি কাউন্সিলর হিসেবে পদোন্নতি পান।\n১৮৯৪ থেকে ১৮৯৬ সালে উসমানীয় সাম্রাজ্যের আর্মেনীয়-অধ্যুষিত অঞ্চলে যে আর্মেনীয় হত্যাকাণ্ড চালানো হয় তাতে আইভাজোগস্কি তীব্রভাবে শোকাহত হয়েছিলেন। তিনি বেশ কিছু ছবিও এঁকেছিলেন এই নিয়ে, যেমন দ্য এক্সপালশন অফ দ্য টার্কিস শিপ এবং দ্য আর্মেনিয়ান ম্যাসাকারস অ্যাট ট্রেবিজন্ড (১৮৯৫)। উসমানী সুলতানের দেওয়া পদক তিনি সমুদ্রে ছুঁড়ে ফেলে দেন এবং ফিওদসিয়াতে থাকা তুর্কী রাষ্ট্রদূতকে বলেন: \"তোমার রক্তপিপাসু প্রভুকে বলবে যে আমি তার দেওয়া সব মেডেল ছুঁড়ে ফেলে দিয়েছি, আর যে ফিতাগুলো রয়ে গেছে তার কাছে পাঠিয়ে দাও, আমি যেই সাগরের ছবি এঁকেছি সেখানেই চাইলে ফেলে দিক।\" সেই ঘটনাগুলো নিয়ে তিনি আরো কিছু ছবি এঁকেছিলেন, যেমন লোনলি শিপ ও নাইট ট্রাজেডি ইন দ্য সী অফ মারমার (১৮৯৭)।\n\nজীবনের অন্তিম বছরগুলো তিনি ফিওদসিয়াতেই কাটিয়েছিলেন। ১৮৯০ এর দশকে তার প্রচেষ্টাতেই ফিওদসিয়াতে একটি বাণিজ্যিক সমুদ্রবন্দর তৈরি হয় এবং রুশ সাম্রাজ্যের রেলপথের সাথেও রেলযোগাযোগ স্থাপিত হয়। ১৮৯২ সালে চালু হওয়া রেলস্টেশনটির বর্তমান নাম আয়ভাজভস্কায়া। আইভাজোভস্কি ফিওদসিয়াতে সুপেয় পানিরও ব্যবস্থা করেন।\n\n\n=== মৃত্যু ===\nআইভাজোভস্কি মৃত্যুবরণ করেন ১৯শে এপ্রিল (নতুন হিসাবে ২রা মে) ১৯০০ সালে ফিওদসিয়াতে। তার ইচ্ছানুসারে সেইন্ট সার্গিন আর্মেনিয়ান চার্চের প্রাঙ্গণে তাকে সমাহিত করা হয়। সমাধিফলকে ধ্রুপদী আর্মেনীয় ভাষায় লেখা রয়েছে: নশ্বর মানব হিসেবে জন্মেছিলেন, রেখে গেলেন অবিনশ্বর কীর্তি। তার নিচে লেখা: প্রফেসর ইভান কন্সটাটিনোভিচ আইভাজোভোস্কি ১৮১৭-১৯০০.\nতার মৃত্যুর পর স্ত্রী আনা অনেকটাই নিভৃত জীবনযাপন করেন। ২৫শে জুলাই ১৯৪৪ সালে মৃত্যুর পর তাকে আইভাজোভস্কির পাশেই সমাধিস্থ করা হয়। দুই কন্যা - মারিয়া ও আলেক্সান্দ্রা ১৯১৭ সালের রুশ বিপ্লবের পর রাশিয়া ত্যাগ করে, আর বাকি দুইজন স্বল্পকালের মধ্যেই মৃত্যবরণ করেন, ইয়েলেনা ১৯১৮তে, এবং হানা ১৯২২-এ।\n\n\n== চিত্রকলা ==\n\n৬০-বছরব্যাপী কর্মজীবনে আইভাজোভস্কি প্রায় ৬,০০০ চিত্রকর্ম সৃষ্টি করেছেন। তার বেশিরভাগ ছবির বিষয়বস্তুই সমুদ্র। সম্পূর্ণ স্থলভূমির ছবি তিনি কদাচিৎ এঁকেছেন, আর পোর্ট্রেট বা প্রতিকৃতি এঁকেছেন হাতেগোণা অল্প সংখ্যক। রোজা নিউমার্চের ভাষ্যে, আইভাজোভস্কি কখনোই প্রকৃতির মধ্যে বসে আঁকতেন না, বরং সমুদ্র থেকে বহুদূরে, স্মৃতি থেকে আঁকতেন। রোগাচেভস্কি লিখেছেন যে \"তার শৈল্পিক স্মৃতি ছিল কিংবদন্তীতুল্য। তিনি নিতান্ত সামান্য সময় অবলোকন করা জিনিসও পরে এঁকে ফেলতে পারতেন, কোনো খসড়া স্কেচ না করেই।\" বোল্টন প্রবহমান জলের রূপ ও প্রতিফলিত রোদ আর জ্যোৎস্না ফুটিয়ে তুলতে আইভাজোভস্কির দক্ষতার প্রশংসা করেন।\n\n\n=== অঙ্কনশৈলী ===\nসোউরেন মেল্কিয়ান আইভাজোভস্কির অঙ্কনশৈলীকে বলেছেন \"অত্যন্ত একাডেমিক\"। মূলত রোমান্টিকতাবাদী শিল্পী হলেও আইভাজোভস্কি কিছু রিয়ালিস্টিক বা বাস্তববাদী উপাদানও ছবিতে ব্যবহার করেছেন। লীকের মতে আইভাজোভস্কি সারা জীবনই রোমান্টিকতাবাদের প্রতি বিশ্বস্ত ছিলেন, 'যদিও তিনি তার কাজগুলোকে বাস্তববাদী ধারার অভিমুখে ধরেছিলেন'। তার শুরুর দিকের ছবিগুলো তার একাডেমির শিক্ষক ম্যাক্সিম ভরবিয়েভ এবং সিল্ভেস্টার সচেদ্রিনের দ্বারা প্রভাবিত ছিল। ১৮৪০-১৮৫০ এর দশকে আইভাজোভস্কির সেরা চিত্রকর্মগুলোতে রঙের বৈচিত্র্যপূর্ণ ব্যবহার ছিল এবং বিষয়বস্তুর থিম ছিল মহাকাব্যিক ও রোমান্টিক। নিউমার্চ মনে করেন যে ১৯ শতকের মধ্যের দিকেই আইভাজোভস্কির কাজে রোমান্টিক বৈশিষ্ট্যগুলো আরো বেশি করে ফুটে উঠতে শুরু করে। অধিকাংশ গবেষকের মত তারও অভিমত যে নাইনথ ওয়েভ আইভাজোভস্কির শ্রেষ্ঠতম কাজ। ১৮৭০ এর দশক আসতে আসতে আইভাজোভস্কির কাজে মোলায়েম রঙের ব্যবহার প্রাধান্য বিস্তার করে; এবং জীবনের শেষ দুই দশকে তিনি অনেকগুলো রূপালি-টোনের সমুদ্রদৃশ্য অঙ্কন করেন।\n\n\n=== চিত্রকর্ম ===\n\n\n==== ল্যান্ডস্কেপ / ভূদৃশ্য ====\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n==== সীস্কেপ / সমুদ্রদৃশ্য ====\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n==== ধর্মীয় চিত্রকর্ম ====\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n==== প্রাচ্যবাদী থিমে আঁকা ====\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n==== আর্মেনীয় থিমে আঁকা ====\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== প্রভাব ==\nআইভাভোস্কি ছিলেন উনবিংশ শতাব্দীর রুশ চিত্রকলায় সবচেয়ে প্রভাবশালী সমুদ্রদৃশ্য অঙ্কনকারী। রাশিয়ান জাদুঘরের বর্ণনামতে, \"তিনি ছিলেন সমুদ্রদৃশ্য চিত্রায়নে প্রথম এবং দীর্ঘকাল পর্যন্ত একমাত্র প্রতিনিধি\" এবং \"অন্য যে শিল্পীরাই সমুদ্রদৃশ্য এঁকেছেন তারা হয় তার ছাত্র ছিলেন অথবা তার দ্বারা প্রভাবিত হয়েছেন।\"\nআর্খিপ কুইন্ডজি (১৮৪২-১৯১০) আইভাজোভস্কির দ্বারা প্রভাবিত ছিলেন বলে অনেকসময় বলা হয়ে থাকে। ১৮৫৫ সালে, ১৩-১৪ বছর বয়সে, কুইন্ডজি ফিওদসিয়াতে গমন করেন আইভাজোভস্কির কাছে শেখার জন্য, যদিও তার কাছে কুইন্ডজি শুধু রঙ মিশ্রণই করেছিলেন এবং আইভাজোভস্কির ছাত্র এডলফ ফেসলারের কাছে বরং কুইন্ডজি শিক্ষালাভ করেন। ১৯০৩ সালের একটি বিশ্বকোষের নিবন্ধে বলা হয়েছে: \"যদিও কুইন্ডজিকে আইভাজোভস্কির ছাত্র বলা চলে না, তবু তার কিছু প্রভাব নিঃসন্দেহে ছিল [কুইন্ডজির] প্রথমদিকের কাজে; তার থেকেই [কুইন্ডজি] ছবি আঁকার পদ্ধতি অনেকটা নিয়েছে।\"\n\n\n== পুরস্কার ==\n\n\n=== পদমর্যাদা ===\nরুশ পদমর্যাদা সূচী\n\n১৮৭০ – একিচুয়াল সিভিল কাউন্সিলর (Действительный статский советник)\n১৮৮৫ – প্রিভি কাউন্সিলর (Тайный советник)\n১৮৯৬ – একচুয়াল প্রিভি কাউন্সিলর (Действительный тайный советник)\n\n\n== আরো দেখুন ==\nআর্খিপ কুইন্ডজি\n\n\n== টীকা ==\n\n\n== তথ্যসূত্র ==\n\n\n=== উৎস ===\n\n\n=== গ্রন্থসূচী ===\n\n\n== আরো পড়ুন ==\n\n\n=== আইভাজোভস্কি সম্পর্কে বই ও প্রবন্ধ ===\nАйвазовский И.К. Документы и материалы [I. K. Aivazovsky: Documents and Materials] (রুশ ভাষায়)। Yerevan: Hayastan Publishing। ১৯৬৭। \nBarsamov, Nikolay (১৯৬২)। Иван Константинович Айвазовский, 1817—1900 [Ivan Konstantinovich Aivazovsky, 1817–1900] (রুশ ভাষায়)। Moscow: Iskusstvo। \nNovouspensky, Nikolai, সম্পাদক (১৯৮৯)। Aivazovsky। Leningrad: Aurora Art Publishers। আইএসবিএন 978-5-7300-0030-8। ওসিএলসি 21599603। \nKhachatrian, Shahen (২০০০)। Aivazovsky: Well-Known and Unknown। Samara: Agni। \nCaffiero, Gianni; Samarine, Ivan (২০০০)। Seas, Cities & Dreams, The Paintings of Ivan Aivazovsky। London: Alexandria Press। আইএসবিএন 1-85669-232-9। \nBulkeley, Rip (মার্চ ২০১৫)। \"Aivazovsky's Icebergs: an Antarctic mystery\"। Polar Record। 51 (2): 212–215। এসটুসিআইডি 131719003। ডিওআই:10.1017/S0032247414000047। বিবকোড:2015PoRec..51..212B। \nLyall, Sutherland (২০০৫)। Waters of Life: The Russian Painters of Water। New Line Books। আইএসবিএন 978-1-59764-041-1। \nTuğlacı, Pars (১৯৮৩)। Ayvazovski Türkiye'de (তুর্কি ভাষায়)। Istanbul: İnkılap ve Aka। \n\n\n=== আইভাজোভস্কির কাজ নিয়ে বিশ্লেষণমূলক প্রবন্ধ ===\nYan, Zhao (২০১৫)। Painterly Shading Ocean Surface (Master's thesis) (Thesis)। Texas A&M University। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nBulkeley, Rip (২০১৫)। \"Aivazovsky's Icebergs: an Antarctic mystery\"। Polar Record। 51 (2): 212–215। এসটুসিআইডি 131719003। ডিওআই:10.1017/S0032247414000047। বিবকোড:2015PoRec..51..212B। \n\n\n== বহিঃসংযোগ ==\n\nইভান আইভাজোভস্কির চিত্রকর্মসমূহের কালানুক্রমিক তালিকা at Wikidata\n\n\n=== Galleries of Aivazovsky's paintings ===\n\"Aivazovskiy, Ivan\"।  at the Russian State Museum\nNational Gallery of Armenia\nRussian Art Encyclopedia\nThe Athenaeum\nOld Istanbul paints at Organization of Istanbul Armenians\nIvan Aivazovsky in collection of the Odessa Art Museum. Album. Odessa, Astroprint, 2012."}