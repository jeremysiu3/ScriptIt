{"pageid": 1492316, "title": "আব্দুর রহমানেল মাছউদ", "url": "https://bn.wikipedia.org/wiki?curid=1492316", "content": "আব্দুর রহমানেল মাছউদ (জন্ম: ১ জানুয়ারি ১৯৫৮) বাংলাদেশের একজন অবসরপ্রাপ্ত জেলা ও দায়রা জজ। বর্তমানে তিনি বাংলাদেশের নির্বাচন কমিশনার হিসেবে দায়িত্ব পালন করছেন।\n\n\n== প্রাথমিক জীবন ও শিক্ষা ==\nমাছউদ ১৯৫৮ সালের ১ জানুয়ারি ঢাকা জেলার ধামরাই উপজেলার বড় জেঠাইল গ্রামে জন্মগ্রহণ করেন। তিনি ঢাকা বিশ্ববিদ্যালয় থেকে ১৯৭৭ সালে এলএলবি (অনার্স) এবং ১৯৭৮ সালে এলএলএম ডিগ্রি অর্জন করেন।\n\n\n== কর্মজীবন ==\nআব্দুর রহমানেল মাছউদ ১৯৮৩ সালে মুন্সেফ (সহকারী জজ) হিসেবে সরকারি চাকরিতে যোগদান করেন। তিনি বাংলাদেশ সুপ্রিম কোর্টের হাইকোর্ট বিভাগে প্রথম সহকারী রেজিস্ট্রার এবং ডেপুটি রেজিস্ট্রার-১ হিসেবে কর্মরত ছিলেন। ২০০০ সালে তিনি জেলা জজ পদে পদোন্নতি লাভ করেন। পরবর্তীকালে তিনি ময়মনসিংহের নারী ও শিশু নির্যাতন দমন ট্রাইব্যুনালের বিচারক, দ্রুত বিচার ট্রাইব্যুনাল-৪, ঢাকা-এর বিচারক এবং চুয়াডাঙ্গা, রাজশাহী এবং কুমিল্লায় জেলা ও দায়রা জজ হিসেবে দায়িত্ব পালন করেন। এছাড়া তিনি প্রশাসনিক ট্রাইব্যুনাল-১, ঢাকা-এর সদস্য হিসেবেও কাজ করেছেন। ২০১৭ সালে তিনি সরকারি চাকরি থেকে অবসর গ্রহণ করেন। সরকারি চাকরি থেকে অবসর গ্রহণের পর তিনি বেসরকারি বিশ্ববিদ্যালয়ে খণ্ডকালীন শিক্ষক এবং জনতা ব্যাংক পিএলসি-এর প্রধান আইন কর্মকর্তা হিসেবে কর্মরত ছিলেন।\nআব্দুর রহমানেল মাছউদ ২০২৪ সালের ২১ নভেম্বর বাংলাদেশের নির্বাচন কমিশনার হিসেবে নিয়োগ লাভ করেন এবং ২৪ নভেম্বর শপথ গ্রহণ করেন।\n\n\n== প্রকাশনা ==\nতিনি নির্বাচন আইন, দুর্নীতি দমন আইন, ভূমি আইন এবং ফৌজদারি কার্যবিধি-সহ আইনের বিভিন্ন বিষয়ে ১৮টি গ্রন্থের রচয়িতা।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে আব্দুর রহমানেল মাছউদ সম্পর্কিত মিডিয়া দেখুন।"}