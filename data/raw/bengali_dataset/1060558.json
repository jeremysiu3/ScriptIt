{"pageid": 1060558, "title": "শীতল সরবরাহ শৃঙ্খল", "url": "https://bn.wikipedia.org/wiki?curid=1060558", "content": "শীতল সরবরাহ শৃঙ্খল বা সংক্ষেপে শীতল শৃঙ্খল (ইংরেজি: cold chain কোল্ড চেইন) এক ধরনের শীতাতপ নিয়ন্ত্রিত সরবরাহ শৃঙ্খল। অভগ্ন শীতল সরবরাহ শৃঙ্খল বলতে বিরতিহীনভাবে হিমায়িত উৎপাদন, সংরক্ষণ ও বিতরণ কর্মকাণ্ডের ধারা এবং এগুলির সাথে সংশ্লিষ্ট সরঞ্জাম সামগ্রী ও পণ্য স্থানান্তর ব্যবস্থাকে বোঝায়, যার উদ্দেশ্য পণ্যের গুণমান বজায় রাখার উদ্দেশ্যে ঈপ্সিত নিম্ন তাপমাত্রা পরিসর নিশ্চিত করা। পণ্যদ্রব্যসমূহের ব্যবহারোপযোগী জীবনকাল (শেলফ লাইফ Shelf life) সংরক্ষণ এমনকি দীর্ঘায়িত করার জন্য শীতল সরবরাহ শৃঙ্খল ব্যবহার করা হয়। এইসব পণ্যের মধ্যে তাজা বা টাটকা কৃষিজাত শাকসবজি-ফলমূল সামুদ্রিক খাদ্য, হিমায়িত খাদ্য, আলোকচিত্রের ঝিল্লি, রাসায়নিক দ্রব্য ও ঔষধীয় পণ্যসমূহ অন্তর্ভুক্ত। এই ধরনের পণ্যগুলিকে যখন পরিবহন করা হয় বা সাময়িক সংরক্ষণাগারে রাখা হয়, তখন সেগুলিকে কখনও কখনও \"শীতল মালামাল\" (কুল কার্গো Cool cargo) নামে ডাকা হতে পারে। অন্যান্য পণ্যদ্রব্যের বিপরীতে শীতল সরবরাহ শৃঙ্খলের পণ্যগুলি পচনশীল এবং সবসময়ই সর্বশেষ গন্তব্যস্থল বা ব্যবহারকারীর দিকে চলমান থাকে। এমনকি যখন এগুলিকে সাময়িকভাবে শীতল সংরক্ষণাগারে ধরে রাখা হয়, তখনও এগুলিকে ঐরূপে চলমান গণ্য করা হয় এবং পণ্য স্থানান্তর পদ্ধতির সমগ্র চক্র জুড়ে এগুলিকে সাধারণত \"পরিবহনযোগ্য মালামাল\" বা \"কার্গো\" হিসেবে উল্লেখ করা হয়। বিশেষ করে পর্যাপ্ত শীতল সংরক্ষণাগার গুণগত ও পরিমাণগত দৃষ্টিকোণ থেকে খাদ্যের অপচয় রোধে অতিআবশ্যকীয় ভূমিকা পালন করে।\n\n\n== তথ্যসূত্র =="}