{"pageid": 1470805, "title": "অতলান্তিকে বসতি", "url": "https://bn.wikipedia.org/wiki?curid=1470805", "content": "অতলান্তিকে বসতি মৃণাল হক নির্মিত ভাস্কর্য। এটি ঢাকায় বাংলাদেশ নৌবাহিনীর প্রধান কার্যালয়ের প্রবেশদ্বারের বিপরীতে এয়ারপোর্ট সড়কের পাশে স্থাপিত। ২০০৮ সালে ঢাকা মহানগরীর সৌন্দর্য বর্ধন প্রকল্পের অংশ হিসেবে মৃণাল হকের নিজস্ব নকশা ও ব্যক্তিগত অর্থায়নে ভাস্কর্যটি নির্মিত হয়েছিল। ২০১২ সালের ১৭ ফেব্রুয়ারি ভাস্কর্যটি দুর্বৃত্তরা ভেঙ্গে ফেললে একই বছর সেপ্টেম্বরে নকশার পরিবর্তন এনে পুননির্মাণ করা হয়। বাংলাদেশ নৌবাহিনী ভাস্কর্যটির রক্ষণাবেক্ষণ করে।\n\n\n== পটভূমি ও বর্ণনা ==\n২০০৮ সালে ঢাকা সিটি কর্পোরেশন ভাস্কর্যটি জন্য স্থান বরাদ্দ দেয়। মৃণাল হক নির্মাণের সময় বাংলাদেশ নৌবাহিনীর কর্মকে প্রাধাণ্য দিয়েছিলেন। প্রথমে নৌবাহিনী পছন্দ করলেও পরবর্তিতে নকশা নিয়ে আপত্তি জানায়। ২০১২ সালের দুর্বৃত্তরা ভাস্কর্যটি ভাঙলে পুননির্মাণের সময় নকশা প্রণয়নে নৌবাহিনী মৃণাল হকের সহযোগী ছিল। প্রাথমিক ভাস্কর্যের বিষয় ছিল সামুদ্রিক মাছের জীবন। পুননির্মাণের সময় নৌবাহিনীর সমর সম্ভারের কিছু নমুনাও যুক্ত করা হয়।\nঅতলান্তিকে বসতি সিমেন্ট ও কাচ তন্তু দিয়ে নির্মিত ভাস্কর্য। ভাস্কর্যে নৌবাহিনীর ব্যবহৃত একটি যুদ্ধজাহাজ, হেলিকপ্টার, নোঙ্গর, অ্যাংকর, হুইল, সামুদ্রিক উদ্ভিদ, বিভিন্ন সামুদ্রিক মাছের প্রতিকৃতি এবং সাগরের তলদেশের দৃশ্য ফুটিয়ে তোলা হয়েছে। সমুদ্রের নীল জলের আবহে সমুদ্রের তলদেশ ও উপরিভাগের আবহ তৈরি করা হয়েছে। প্রাথমিক পরিকল্পনায় একটি ৪০-৫০ ফুট লম্বা তিমির প্রতিকৃতি ছিল। সাঁতারের ভঙ্গিমায় ১৮টি ডলফিন, সোর্ড ফিশ ও হাঙ্গর রয়েছে।\n\n\n== তথ্যসূত্র ==\n\n\n== বহিঃসংযোগ ==\nমৃণাল হকের ব্যক্তিগত বাতায়নে অতলান্তিকে বসতির স্থিরচিত্র (ইংরেজি)"}