{"pageid": 1134418, "title": "চলতি সম্পদ", "url": "https://bn.wikipedia.org/wiki?curid=1134418", "content": "হিসাববিজ্ঞানে চলতি সম্পদ (ইংরেজি: Current asset) বলতে এমন সব সম্পদকে বুঝায় যেগুলো একটি অর্থবছরের মধ্যে সহজেই নগদ অর্থে রূপান্তর করা যায় বা এক বছরের মধ্যেই এর উপযোগ শেষ হয়ে যায়। \nসাধারণ চলতি সম্পদের মধ্যে রয়েছে নগদ, নগদ সমতুল্য সম্পদ, স্বল্পমেয়াদী বিনিয়োগ, প্রাপ্য হিসাব, স্টক ইনভেন্টরি এবং অগ্রীম ব্যয়সমূহ ইত্যাদি। সহজ কথায় অল্প সময়ের জন্য ধারণকৃত সম্পদকে চলতি সম্পদ বলে। ব্যবসার স্বাভাবিক অপারেটিং চক্রের মধ্যেই এই ধরনের সম্পদ নগদে আদায় করা যায় বা উপযোগ নিঃশেষ হয়ে যায়। উদ্বৃত্তপত্রে সম্পদগুলিকে সাধারণত চলতি সম্পদ এবং স্থায়ী সম্পদ অনুযায়ী শ্রেণীবদ্ধ করা হয়।\nচলতি অনুপাত গণনা করা হয় মোট চলতি সম্পদকে মোট চলতি দায় দ্বারা ভাগ করে। এটি প্রায়শই একটি কোম্পানির তারল্য নির্ণয়ের সূচক হিসাবে ব্যবহৃত হয়, যা কোম্পানিটির স্বল্পমেয়াদী দায় পূরণ করার ক্ষমতা নির্দেশ করে। চলতি সম্পদ এবং চলতি দায়ের মধ্যে পার্থক্যকে কার্যকরী মূলধন হিসাবে উল্লেখ করা হয়।\nদ্রুত অনুপাত বা অ্যাসিড-টেস্ট অনুপাত একটি কোম্পানির  চলতি দায় অবিলম্বে পরিশোধের জন্য তার নগদ বা নগদসম সম্পদ ব্যবহার করার ক্ষমতা নির্দেশ করে।\n\n\n== তথ্যসূত্র =="}