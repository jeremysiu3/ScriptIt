{"pageid": 1181649, "title": "বানৌজা জরিপ বোট-২", "url": "https://bn.wikipedia.org/wiki?curid=1181649", "content": "বাংলাদেশ নৌবাহিনী জাহাজ (সংক্ষেপেঃ বানৌজা) জরিপ বোট-২ বাংলাদেশ নৌবাহিনীর বিএন জরিপ বোট শ্রেণীর একটি জরিপ জাহাজ। জাহাজটিকে গ্লোবাল মেরিন ডিজাইন, অস্ট্রেলিয়া এবং মেরিন কনসালটেন্সি, সিঙ্গাপুর এর প্রযুক্তিগত সহায়তায় খুলনা শিপইয়ার্ডে নির্মাণ করা হয়। এটি সামুদ্রিক এবং উপকূলীয় অঞ্চলে সকল প্রকার হাইড্রোগ্রাফিক এবং ওশানোগ্রাফিক জরিপ কার্যক্রম পরিচালনা করতে সক্ষম।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। দেশের অভ্যন্তরীণ অগভীর ও সংকীর্ণ উপকূলীয় এলাকায় সহজে চলাচলের উপযোগী এবং সকল প্রকার হাইড্রোগ্রাফিক ও ওশানোগ্রাফিক জরিপ কার্যক্রম পরিচালনা করতে সক্ষম জাহাজের প্রয়োজনীয়তা পরিলক্ষিত হয়। এরই ধারাবাহিকতায় ৩ জুন, ২০১৮ সালে বাংলাদেশ নৌবাহিনীর অধীনস্থ খুলনা শিপইয়ার্ড লিমিটেড এবং প্রতিরক্ষা ক্রয় মহাপরিদপ্তর এর মধ্যে জরিপ জাহাজ নির্মাণ সংক্রান্ত চুক্তি স্বাক্ষরিত হয়। জাহাজ নির্মাণে প্রয়োজনীয় নকশা ও প্রযুক্তি সরবরাহ করে গ্লোবাল মেরিন ডিজাইন, অস্ট্রেলিয়া এবং মেরিন কনসালটেন্সি, সিঙ্গাপুর। ৯ জুলাই, ২০১৮ সালে জাহাজ নির্মাণে প্রয়োজনীয় উপকরণ সরবরাহের জন্য খুলনা শিপইয়ার্ড এবং এমআরজেড ইন্টারন্যাশনাল কোম্পানির মধ্যে চুক্তি স্বাক্ষরিত হয়। পরবর্তীতে ১০ সেপ্টেম্বর, ২০১৮ সালে তৎকালীন সহকারী নৌবাহিনী প্রধান (ম্যাটেরিয়াল) রিয়ার এডমিরাল এম শফিউল আজম- এনইউপি, এনডিসি, পিএসসি মহোদয় কর্তৃক কিল লেয়িং এর মাধ্যমে আনুষ্ঠানিকভাবে জাহাজের নির্মাণ কাজ শুরু হয়। গ্লোবাল মেরিন ডিজাইন, অস্ট্রেলিয়া এবং মেরিন কনসালটেন্সি, সিঙ্গাপুর এর প্রযুক্তিগত সহায়তায় সর্বশেষ ১৪ মে, ২০২০ সালে জাহাজটির লঞ্চিং অনুষ্ঠান সম্পন্ন হয়। আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভেরিটাস (বিভি) এর নীতিমালা অনুসরণ করে জাহাজটি নির্মিত হয়।\n\n\n== বৈশিষ্ট্য ও যান্ত্রিক কাঠামো ==\nবানৌজা জরিপ বোট-২ জাহাজটির দৈর্ঘ্য ১৪.৭ মিটার (৪৮ ফুট), প্রস্থ ৫.১ মিটার (১৭ ফুট) এবং গভীরতা ১.৫ মিটার (৪.৯ ফুট)। জাহাজটিতে রয়েছে ২টি ৩০১ অশ্বশক্তি (২২৪ কিলোওয়াট) কামিন্স কিউএসবি৬.৭ ডিজেল ইঞ্জিন (মার্কিন যুক্তরাষ্ট্র) এবং ২টি ২২.৪ কিলোওয়াট বেটা মেরিন জেনারেটর (যুক্তরাজ্য)। যার ফলে জাহাজটি সর্বোচ্চ ১৬ নট (৩০ কিলোমিটার প্রতি ঘণ্টা; ১৮ মাইল প্রতি ঘণ্টা) গতিতে চলতে সক্ষম। সেন্সর এবং কার্যপদ্ধতি হিসেবে জাহাজটিতে রয়েছে: \n\n১টি জেআরসি জেএমএ-৫২১২-৪বিবি এক্স-ব্যান্ড র‍্যাডার (মার্কিন যুক্তরাষ্ট্র);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি মাল্টিরোল ডিসপ্লে সহ নেভিগেশন র‍্যাডার (জাপান);\n১টি ডাইকো টি-১৩০এসএল; স্টেইনার নেভিগেটর প্রো ৭×৫০ চৌম্বকীয় কম্পাস (জাপান);\n১টি ফুরুনো জিপি-১৭০ জিপিএস রিসিভার;\n১টি ইকো সাউন্ডার (কোডেন সিভিএস-১২৬);\n১টি রাডার অ্যাঙ্গেল ইন্ডিকেটর;\n১টি আইকম আইসি-এম৫০৬ ভিএইচএফ সেট;\n১টি আইকম আইসি-এম২৫ পোর্টেবল ভিএইচএফ;\n২টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nদুর্যোগ ও শান্তি কালীন সময়ে সহায়ক ভূমিকায় নিয়োজিত এই জাহাজটিতে রয়েছে:\n\n২টি সিআইএস-৫০ ১২.৭ মিমি বিমান-বিধ্বংসী মেশিনগান;\nএছাড়াও যুদ্ধকালীন বিশেষ পরিস্থিতিতে জাহাজটিতে ২টি ভূমি থেকে আকাশে উৎক্ষেপণযোগ্য বিমান বিধ্বংসী ক্ষেপণাস্ত্র কিউডব্লিউ-২ ম্যানপ্যাড মোতায়েন করা যায়।\n\n\n== তথ্যসূত্র =="}