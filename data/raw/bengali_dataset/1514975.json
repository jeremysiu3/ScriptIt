{"pageid": 1514975, "title": "ডরোথি জিনরাজদাসা", "url": "https://bn.wikipedia.org/wiki?curid=1514975", "content": "ডরোথি জিনরাজদাসা (জন্ম: ডরোথি মে গ্রাহাম; ১৯শে মার্চ ১৮৮১ - ১৩ই জানুয়ারি ১৯৬৩) ছিলেন একজন ইংরেজ নারীবাদী, ভোটাধিকার কর্মী এবং ভারতে বসবাসকারী লেখিকা। মার্গারেট কাজিন্স এবং অ্যানি বেসান্তের সাথে তিনি ১৯১৭ সালে মহিলাদের ভারতীয় সমিতি প্রতিষ্ঠা করেন। তিনি ভারতে বাল্যবিবাহ ও নারী নিরক্ষরতা দূর করার প্রচেষ্টায় সক্রিয় ছিলেন। তিনি মাদ্রাজের শান্তির বিচারক (নিম্ন আদালতের একজন বিচার বিভাগীয় কর্মকর্তা, শান্তি বজায় রাখার জন্য কমিশনের মাধ্যমে নির্বাচিত বা নিযুক্ত) এবং একজন সক্রিয় থিওসফিস্ট ছিলেন। তিনি ভারতের ভোটাধিকার আন্দোলনের প্রথম দিকের সদস্যদের একজন, এবং ভোটাধিকার আন্দোলনের মধ্যে আন্তর্জাতিক নেটওয়ার্ক তৈরির প্রচেষ্টার জন্য পরিচিত।\n\n\n== জীবনী ==\nতিনি যুক্তরাজ্যে জন্মগ্রহণ করেন, শৈশবে তাঁর নাম ছিল ডরোথি মে গ্রাহাম। ১৯১৬ সালের ১১ই নভেম্বর তিনি শ্রীলঙ্কার থিওসফিস্ট কুরুপ্পুমুলগে জিনরাজদাসাকে বিয়ে করেন। আডিয়ারে থিওসফিক্যাল সোসাইটির সভায় তাঁদের দেখা হয়েছিল এবং বিবাহ বন্ধনে আবদ্ধ হওয়ার জন্য তাঁরা লন্ডনে ফিরে গিয়েছিলেন।\n\n\n== কর্মজীবন ==\nডরোথি যুক্তরাজ্যের পাশাপাশি ভারতেও মহিলাদের ভোটাধিকার প্রতিষ্ঠার প্রচেষ্টায় সক্রিয় ছিলেন এবং ব্রিটিশ ভোটাধিকার আন্দোলনের প্রতিবাদে অংশগ্রহণের জন্য তাঁকে গ্রেপ্তার করা হয়েছিল (কিন্তু অভিযোগ আনা হয়নি)।\n১৯১৭ সালে, তিনি মার্গারেট কাজিন্স এবং অ্যানি বেসান্তের সাথে মহিলাদের ভারতীয় সমিতি (ডব্লিউআইএ) প্রতিষ্ঠা করেন। এই সংগঠনটির পরিকল্পনা করেছিলেন মার্গারেট কাজিন্স এবং ডরোথি জিনরাজদাসা, তাঁরা আডিয়ারের থিওসফিক্যাল সোসাইটিতে মিলিত হয়েছিলেন। সেখানে ডরোথি ও তাঁর স্বামী থাকতেন এবং ডরোথি সেখানে শান্তির বিচারক হিসেবে কাজ করতেন। সংগঠনটির প্রাথমিক উদ্দেশ্য ছিল নারীদের খেলাধুলাকে উৎসাহিত করা, পাশাপাশি নারী শিক্ষা ও কারুশিল্পের প্রচার করা। প্রতিষ্ঠিত হওয়ার পর, ডরোথি থিওসফিক্যাল সোসাইটির সাথে যোগাযোগ করেন এবং ভারত জুড়ে মহিলাদের ভারত সমিতির অনুরূপ শাখা প্রতিষ্ঠার জন্য তাদের আমন্ত্রণ জানান। তাঁর প্রচেষ্টায়, পরের বছর তেতাল্লিশটি অতিরিক্ত শাখা প্রতিষ্ঠিত হয়। ডরোথি সংগঠনের প্রথম সম্পাদক হিসেবে দায়িত্ব পালন করেন। ডব্লিউআইএ রাজনৈতিকভাবে খুবই সক্রিয় ছিল, বাল্যবিবাহের বিরুদ্ধে প্রচার করত, জনহিতকর কাজে জড়িত ছিল এবং ভোটাধিকার প্রচেষ্টাকে সমর্থন করত। ১৯১৮ সালে, কাজিন্স এবং ডরোথি স্ত্রী ধর্ম নামে একটি নারী পত্রিকা প্রতিষ্ঠা করেন। এটি তাঁরা সম্পাদনা করতেন এবং এতে নারী কল্যাণ সম্পর্কিত প্রবন্ধ প্রকাশিত হত। ডরোথি পত্রিকাটিতে এবং তার সম্পাদনায় ব্যাপক অবদান রেখেছিলেন। ডরোথি পূর্বে মদনপল্লেতে একটি ছোট মহিলা সংগঠন প্রতিষ্ঠা করেছিলেন। হান্না সেনের সাথে, ডরোথি ভোটাধিকার আন্দোলনে ভারতীয় মহিলাদের সম্পৃক্ততার পক্ষে ছিলেন এবং ভারতীয় ধর্মীয় ও সাংস্কৃতিক রীতিনীতির পশ্চিমী ভুল উপস্থাপনের বিরুদ্ধে প্রতিবাদ করেছিলেন।\n১৯১৭ সালে, ডরোথি নারীদের ভোটাধিকার বৃদ্ধির প্রস্তাবে ভারতের পররাষ্ট্রমন্ত্রী স্যার এডউইন মন্টাগুর সাথে কথা বলার জন্য কাজিন্স, সরোজিনী নাইডু, অ্যানি বেসান্ত, হেরাবাই টাটা এবং অন্যান্যদের সহ মহিলাদের একটি প্রতিনিধি দলের অংশ ছিলেন। যদিও সেই সময়ে তাঁদের প্রচেষ্টা ব্যর্থ হয়েছিল, তবুও তাঁরা ভারতীয় এবং ইংরেজি সংবাদমাধ্যমে ব্যাপক মনোযোগ আকর্ষণ করেন এবং শীঘ্রই ভারতীয় জাতীয় কংগ্রেস সহ অন্যান্য সংগঠন তাঁদের ভোটাধিকারের দাবি সমর্থন করে। ১৯১৮ সালে, ভারতীয় জাতীয় কংগ্রেসের মালাবার জেলা সম্মেলনে, ডরোথি সফলভাবে নারী ভোটাধিকারের সমর্থনে একটি প্রস্তাব উত্থাপন করেন, যা সর্বসম্মতিক্রমে গৃহীত হয়। ১৯১৮ সাল পর্যন্ত, তিনি কনস্ট্যান্স ভিলিয়ার্স-স্টুয়ার্টের সাথে নিয়মিত চিঠিপত্রে যোগাযোগ রেখেছিলেন, কনস্ট্যান্স ইংল্যান্ডে ভারতীয় ভোটারদের ভোটার তালিকায় নারীদের অন্তর্ভুক্তির জন্য প্রচার করছিলেন। ১৯২১ সালের এপ্রিল মাসে, যখন মাদ্রাজ প্রেসিডেন্সিতে মহিলাদের ভোটাধিকার প্রদান করা হয়, তখন বিতর্কে অংশগ্রহণকারী বেশ কয়েকজন মহিলার মধ্যে ডরোথি ছিলেন একজন। \"স্ত্রী ধর্ম\" বইতে লেখার সময়, তিনি ভারতীয় ভোটাধিকারের অভিজ্ঞতার সাথে ব্রিটেনে তাঁর অভিজ্ঞতার তুলনা করেছেন, ব্রিটেনে ভোটাধিকার আন্দোলন দমানো হয়েছিল সহিংসতা এবং গ্রেপ্তারের মাধ্যমে।\nভোটাধিকার প্রচারের প্রচেষ্টার অংশ হিসেবে, ডরোথি বিশ্বজুড়ে নারী সংগঠনগুলির মধ্যে সংযোগ স্থাপনের জন্য কাজ করেছিলেন। ভিয়েনা এবং মাদ্রাজের মধ্যে তাঁর স্বামীর সাথে ভ্রমণের সময়, তিনি পথে বেশ কয়েকটি সংগঠন পরিদর্শন করেছিলেন এবং বিশেষ করে ইরাকের বসরাতে মহিলাদের জন্য সভায় ভাষণ দিয়েছিলেন। ১৯২০-এর দশকে, তিনি অস্ট্রেলিয়া সফরও করেছিলেন, অস্ট্রেলীয় ভোটাধিকারবাদীদের সাথে মতবিনিময় করেছিলেন এবং বেশ কয়েকটি পরিষদের জনসমাবেশে ভাষণ দিয়েছিলেন, যার মধ্যে ছিল ১৯১৯ সালের সেপ্টেম্বরে ব্রিসবেনে জাতীয় মহিলা পরিষদ; ১৯১৯ সালের অক্টোবরে মেলবোর্নে অস্ট্রেলিয়ার জাতীয় মহিলা পরিষদ; এবং ১৯১৯ সালের অক্টোবরে অস্ট্রেলীয় মহিলা জাতীয় লীগ। তাঁর প্রচেষ্টার সাথে সাথে ভোটাধিকারবাদী নারী সংগঠনগুলি ভারতে সংযোগ স্থাপনের জন্য এগিয়ে আসে; উদাহরণস্বরূপ, ১৯২১ সালে, উইমেন'স ইন্টারন্যাশনাল লীগ ফর পিস অ্যাণ্ড ফ্রিডমের সদস্যরা ভারতীয় সদস্যদের আকর্ষণ করার জন্য তাঁর সাথে যোগাযোগ করেন। ১৯২১ সালে, ডরোথি মহিলাদের ভারতীয় সমিতির সাথে হোয়াই উইমেন ওয়ান্ট দ্য ভোট (নারীরা কেন ভোট চায়) শিরোনামে একটি পুস্তিকা প্রকাশ করেন, যেখানে তিনি কমনওয়েলথের ভোটাধিকার আন্দোলনের মধ্যে নেটওয়ার্ক তৈরির পক্ষে কথা বলেন। ১৯২৩ সালে, তিনি আন্তর্জাতিক নারী জোটের সম্মেলনে ভারতের প্রতিনিধি ছিলেন এবং ভারতীয় ভোটাধিকারের বিষয়ে সম্মেলনে বক্তৃতা দেন, যেটি ব্যাপকভাবে প্রচারিত হয়।\n১৯৩৪ সালে, ডরোথি মাদ্রাজ প্রেসিডেন্সিতে মহিলাদের বিবাহের বয়স এবং সম্মতির বয়স ১৬ বছর করার প্রাথমিক প্রচেষ্টার নেতৃত্ব দেন। তিনি বয়স বৃদ্ধির বিলের সমর্থনে একটি চিঠি প্রস্তুত করেন এবং ভারতের রাজনৈতিক নেতাদের মধ্যে এটি বিতরণ করেন। তিনি বেশ কিছু সমর্থন পত্রও পান, যার মধ্যে মহাত্মা গান্ধীর একটি উল্লেখযোগ্য সমর্থন পত্রও ছিল।\nতিনি এবং তাঁর স্বামী কুরুপ্পুমুল্লাগে জিনারাজদাস সক্রিয় থিওসফিস্ট ছিলেন। তিনি ১৯৬৩ সালে ৮১ বছর বয়সে লন্ডনে মারা যান।\n\n\n== প্রকাশনা ==\nডরোথি জিনারাজদাসা, হোয়াই উইমেন ওয়ান্ট দ্য ভোট (আডিয়ার: মহিলাদের ভারতীয় সমিতি, ১৯২১)\nডরোথি জিনারাজাদাসা, 'দ্য উইমেন'স সাফ্রেজ রেজোলিউশন', স্ত্রী ধর্ম (অক্টোবর ১৯১৮): ৫৩\nডরোথি জিনারাজদাসা, 'দ্য ইমানসিপেশন অফ ইণ্ডিয়ান উইমেন', ২ থেকে ২৬ জুলাই, ১৯২৩ তারিখে ভিয়েনায় অনুষ্ঠিত থিওসফিক্যাল সোসাইটির ফেডারেশন অফ ইউরোপীয় ন্যাশনাল সোসাইটির অষ্টম কংগ্রেসের লেনদেন, সম্পাদনা সিডব্লিউ ডিজকগ্রাফ (আমস্টারডাম: কাউন্সিল অফ দ্য ফেডারেশন, ১৯২৩), ৮২-৮\n\n\n== তথ্যসূত্র =="}