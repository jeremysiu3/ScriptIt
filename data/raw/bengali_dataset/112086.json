{"pageid": 112086, "title": "স্লোভাকিয়া জাতীয় ফুটবল দল", "url": "https://bn.wikipedia.org/wiki?curid=112086", "content": "স্লোভাকিয়া জাতীয় ফুটবল দল (স্লোভাক: Slovenské národné futbalové mužstvo) হচ্ছে আন্তর্জাতিক ফুটবলে স্লোভাকিয়ার প্রতিনিধিত্বকারী পুরুষদের জাতীয় দল, যার সকল কার্যক্রম স্লোভাকিয়ার ফুটবলের সর্বোচ্চ নিয়ন্ত্রক সংস্থা স্লোভাক ফুটবল অ্যাসোসিয়েশন দ্বারা নিয়ন্ত্রিত হয়। এই দলটি ১৯৯৪ সাল হতে ফুটবলের সর্বোচ্চ সংস্থা ফিফার এবং ১৯৯৩ সাল হতে তাদের আঞ্চলিক সংস্থা উয়েফার সদস্য হিসেবে রয়েছে। ১৯৩৯ সালের ২৭শে আগস্ট তারিখে, স্লোভাকিয়া প্রথমবারের মতো আন্তর্জাতিক খেলায় অংশগ্রহণ করেছে; স্লোভাকিয়ার ব্রাতিস্লাভে অনুষ্ঠিত উক্ত ম্যাচে স্লোভাকিয়া জার্মানিকে ২–০ গোলের ব্যবধানে পরাজিত করেছে।\n১৯,২০০ ধারণক্ষমতাবিশিষ্ট আন্তোন মালাতিনস্কি স্টেডিয়ামে সকোলি নামে পরিচিত এই দলটি তাদের সকল হোম ম্যাচ আয়োজন করে থাকে। এই দলের প্রধান কার্যালয় স্লোভাকিয়ার রাজধানী ব্রাতিস্লাভে অবস্থিত। বর্তমানে এই দলের ম্যানেজারের দায়িত্ব পালন করছেন স্তেফান তারকোভিচ এবং অধিনায়কের দায়িত্ব পালন করছেন দালিয়ানের মধ্যমাঠের খেলোয়াড় মারেগ হামশিক।\nস্লোভাকিয়া এপর্যন্ত মাত্র ১ বার ফিফা বিশ্বকাপে অংশগ্রহণ করেছে, যার মধ্যে সেরা সাফল্য হচ্ছে ২০১০ ফিফা বিশ্বকাপের ১৬ দলের পর্বে পৌঁছানো, যেখানে তারা নেদারল্যান্ডসের কাছে ২–১ গোলের ব্যবধানে পরাজিত হয়েছে। অন্যদিকে, উয়েফা ইউরোপীয় চ্যাম্পিয়নশিপে স্লোভাকিয়া এপর্যন্ত কেবলমাত্র ১ বার অংশগ্রহণ করেছে, যার মধ্যে সেরা সাফল্য হচ্ছে উয়েফা ইউরো ২০১৬-এর ১৬ দলের পর্বে পৌঁছানো, যেখানে তারা জার্মানির কাছে ৩–০ গোলের ব্যবধানে পরাজিত হয়েছে।\nমারেগ হামশিক, মিরোস্লাভ কারহান, মার্তিন স্ক্রচেল, সিলার্দ নেমেথ এবং রবের্ত ভিতেকের মতো খেলোয়াড়গণ স্লোভাকিয়ার জার্সি গায়ে মাঠ কাঁপিয়েছেন।\n\n\n== ইতিহাস ==\nস্লোভাক প্রজাতন্ত্রের (১৯৩৯-১৯৪৫) প্রথম আনুষ্ঠানিক খেলাটি অনুষ্ঠিত হয়েছিল ১৯৩৯ সালের ২৭শে আগস্ট তারিখে জার্মানির বিপক্ষে। স্লোভাকিয়া ঐ খেলায় ২–০ গোলে জয়লাভ করেছিল। দ্বিতীয় বিশ্বযুদ্ধের পর দলটি চেকোস্লোভাকিয়া জাতীয় ফুটবল দলের অধীনে একীকৃত হয়। এরপর পরবর্তী ৫০ বছরে স্লোভাকিয়া একক দেশ হিসেবে কোনো ফুটবল খেলায় অংশ নেয়নি। উক্ত সময়ে বেশ কয়েকজন বিখ্যাত ফুটবল খেলোয়াড় চেকোস্লোভাক দলে খেলতেন। এর মধ্যে ১৯৭৬ সালে ইউরো চ্যাম্পিয়নশিপ জয়ী চেকোস্লোভাকিয়া দলের বেশিরভাগ খেলোয়াড়ই ছিলেন স্লোভাক।\n১৯৯৪ সালের ২রা ফেব্রুয়ারি তারিখে স্লোভাকিয়া প্রথম বারের মতো একক দেশ হিসেবে আনুষ্ঠানিকভাবে ফুটবল খেলায় অংশ নেয়। দুবাইয়ে সংযুক্ত আরব আমিরাতের বিরুদ্ধে তারা সেই খেলায় ১–০ গোলে জয়লাভ করে। স্লোভাকিয়ার মাটিতে তাদের প্রথম খেলায় তারা ক্রোয়েশিয়ার কাছে ৪–১ গোলে পরাজিত হয়। খেলাটি অনুষ্ঠিত হয়েছিল ১৯৯৪ সালের ২০শে এপ্রিল তারিখে স্লোভাকিয়া রাজধানী ব্রাতিস্লাভায়।\n\n\n== র‌্যাঙ্কিং ==\nফিফা বিশ্ব র‌্যাঙ্কিংয়ে, ২০১৫ সালের আগস্ট মাসে প্রকাশিত র‌্যাঙ্কিংয়ে স্লোভাকিয়া তাদের ইতিহাসে সর্বোচ্চ অবস্থান (১৪তম) অর্জন করে এবং ১৯৯৩ সালের ডিসেম্বর মাসে প্রকাশিত র‌্যাঙ্কিংয়ে তারা ১৫০তম স্থান অধিকার করে, যা তাদের ইতিহাসে সর্বনিম্ন। অন্যদিকে, বিশ্ব ফুটবল এলো রেটিংয়ে স্লোভাকিয়ার সর্বোচ্চ অবস্থান হচ্ছে ১৪তম (যা তারা ১৯৩৯ সালে অর্জন করেছিল) এবং সর্বনিম্ন অবস্থান হচ্ছে ৬৭। নিম্নে বর্তমানে ফিফা বিশ্ব র‌্যাঙ্কিং এবং বিশ্ব ফুটবল এলো রেটিংয়ে অবস্থান উল্লেখ করা হলো:\n\nফিফা বিশ্ব র‌্যাঙ্কিং\n\nবিশ্ব ফুটবল এলো রেটিং\n\n\n== প্রতিযোগিতামূলক তথ্য ==\n\n\n=== ফিফা বিশ্বকাপ ===\n\n\n== অর্জন ==\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট  (স্লোভাক) (হাঙ্গেরীয়) (ইংরেজি)\nফিফা-এ স্লোভাকিয়া জাতীয় ফুটবল দল  ওয়েব্যাক মেশিনে আর্কাইভকৃত ১৬ অক্টোবর ২০১৮ তারিখে (ইংরেজি)\nউয়েফা-এ স্লোভাকিয়া জাতীয় ফুটবল দল (ইংরেজি)"}