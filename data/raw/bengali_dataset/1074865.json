{"pageid": 1074865, "title": "হাবিবুর রহমান আকন", "url": "https://bn.wikipedia.org/wiki?curid=1074865", "content": "হাবিবুর রহমান আকন (জন্ম: ১ আগস্ট ১৯৪৬) একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের হিসাববিজ্ঞান বিভাগের অবসরপ্রাপ্ত অধ্যাপক এবং চাঁপাইনবাবগঞ্জে অবস্থিত বাংলাদেশের প্রথম বেসরকারি কৃষি বিশ্ববিদ্যালয়, এক্সিম ব্যাংক কৃষি বিশ্ববিদ্যালয় বাংলাদেশ এর সাবেক উপাচার্য।\n\n\n== জন্ম ==\nতিনি ১৯৪৬ সালের ১ আগস্ট পিরোজপুরের সদর উপজেলায় জন্মগ্রহণ করেন।\n\n\n== শিক্ষাজীবন ==\nহাবিবুর রহমান আকন খুলনার আযম খান কমার্স কলেজ থেকে বি.কম (সম্মান) এবং রাজশাহী বিশ্ববিদ্যালয়ের হিসাববিজ্ঞান বিভাগ থেকে এম.কম ডিগ্রি অর্জন করেন। তিনি আমেরিকার জর্জ ওয়াশিংটন বিশ্ববিদ্যালয় থেকে ‘রিসার্চ মেথডলজি এন্ড কম্পিউটার স্কিলস’ এর উপর অধিকতর প্রশিক্ষণ লাভ করেন।\n\n\n== কর্মজীবন ==\nহাবিবুর রহমান ১৯৭২ সালে রাজশাহী বিশ্ববিদ্যালয়ের হিসাববিজ্ঞান বিভাগে প্রভাষক হিসেবে যোগ দেন এবং একই বিভাগ থেকে ২০১৩ সালে অধ্যাপক হিসেবে অবসর গ্রহণ করেন।\nকর্মজীবনে অধ্যাপনার পাশাপাশি তিনি রাজশাহী বিশ্ববিদ্যালয়ের সিন্ডিকেট ও ফাইন্যান্স কমিটির সদস্য, ব্যবসায় শিক্ষা অনুষদের ডিন, শহীদ শামসুজ্জোহা হলের প্রাধ্যক্ষ, হিসাববিজ্ঞান বিভাগের সভাপতি এবং  দুইটি হলের আবাসিক শিক্ষকসহ বিভিন্ন গুরুত্বপূর্ণ দায়িত্ব পালন করেন। এছাড়া তিনি ইসলামী বিশ্ববিদ্যালয়, বাংলাদেশ এর ফাইন্যান্স কমিটির সদস্য হিসেবেও দায়িত্ব পালন করেন।\nহাবিবুর রহমান আকন চাঁপাইনবাবগঞ্জে অবস্থিত বাংলাদেশের প্রথম বেসরকারি কৃষি বিশ্ববিদ্যালয়, এক্সিম ব্যাংক কৃষি বিশ্ববিদ্যালয় বাংলাদেশ এর সাবেক উপাচার্য।\n\n\n== প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে।\n\n\n== তথ্যসূত্র =="}