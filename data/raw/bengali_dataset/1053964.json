{"pageid": 1053964, "title": "শেরশাবাদিয়া ভাষা", "url": "https://bn.wikipedia.org/wiki?curid=1053964", "content": "শেরশাবাদিয়া বাংলা বা মালদাইয়া বাংলা হলো বাংলা ভাষার বরেন্দ্রী বাংলা উপভাষার একটি আঞ্চলিক কথ্যরূপ। এই উপভাষাটি ভারতের পশ্চিমবঙ্গ রাজ্যের মালদহ, মুর্শিদাবাদ, উত্তর দিনাজপুর ও বাংলাদেশের চাঁপাইনবাবগঞ্জ জেলার একটি কথ্য বাংলা।\n\n\n== ভৌগোলিক বিস্তার ==\nশেরশাবাদিয়া-বাংলাভাষী বাঙালিরা মূলত পশ্চিমবঙ্গ এবং বিহারের সীমান্তবর্তী জেলাগুলোতে বসবাস করে। এই অঞ্চলগুলো হল পশ্চিমবঙ্গ রাজ্যের মালদা, মুর্শিদাবাদের জঙ্গিপুর মহকুমা, উত্তর দিনাজপুরের ইসলামপুর মহকুমা এবং পার্শ্ববর্তী বিহার রাজ্যের কাটিহার ও কিসানগঞ্জ সংলগ্ন কিছু এলাকা। এছাড়া মালদা-মুর্শিদাবাদ সংলগ্ন ঝাড়খণ্ড রাজ্যের পাকুড় ও সাহেবগঞ্জ জেলার রাজমহল মহকুমার বাঙালিদের মাঝেও এই উপভাষাটি প্রচলিত। এটি বাংলাদেশের চাঁপাইনবাবগঞ্জ জেলায় প্রচলিত প্রধান উপভাষা।\n\n\n== বর্তমান স্থিতি ==\nএই উপভাষাটি বড়ো একটা ভৌগোলিক এলাকার মানুষের কথ্য বাংলা উপভাষা হলেও ধীরে ধীরে এটির প্রচলন কমে যাচ্ছে। আধুনিক প্রজন্মের শিক্ষিত যুবকদের মধ্যে মান্য বাংলা ভাষার ব্যবহার দিন দিন বাড়ছে, ফলে এটি ক্রমশ অপ্রচলিত হয়ে পড়ছে। যদিও খুব সম্প্রতি নতুন প্রজন্মের কিছু সংখ্যক শিক্ষিত যুবকদের উদ্যোগে সামাজিক মাধ্যমে এই উপভাষার ব্যবহার ও সাহিত্য চর্চা বেড়েছে।\n\n\n== শব্দভাণ্ডার ==\nশেরশাবাদিয়া উপভাষা বাংলা ভাষারই  \nএকটি আঞ্চলিক রূপভেদ। বাংলার অন্যান্য উপভাষাগুলোর মতোই এই উপভাষার শব্দভাণ্ডারে স্থানভেদে বিভিন্ন শব্দের অপভ্রংশ উচ্চারণ বিদ্যমান। এছাড়া পার্শ্ববর্তী বিহারী ভাষার শব্দের প্রভাবও লক্ষ্য করা যায়। এই উপভাষায় বহুল প্রচলিত কিছু শব্দ হলো:\nহামি- আমি, হামার- আমার, হামরা- আমরা, হামারঘে- আমাদের, উ- ও, অর- ওর, অরা- ওরা, অরঘে- ওদের, তোরঘে- তোদের, তোমারঘে- তোমাদের।\nঅ্যাজ- আজ, অ্যাঙ্গনা- আঙিনা, অ্যাকখানা- একখানা, ওসরা- উঠান, কপাট/দুয়ার- দরজা, আখা/চুল্হা- চুলা/উনুন, আচাক্কা- আচমকা/হঠাৎ, আঞ্ঝাট্টা- আন্দাজে, ইন্দারা/কুহাঁ- ইঁদারা/কুয়া, কম্মর/মাঁজা- কোমর/মাজা, কবিতর- কবুতর/পায়রা, কাউয়া- কাক, কাঞ্জুস- কৃপণ, কান্ধা/পাটাল- কিনারা/পাড়, কেহু- কেউ, কুণ্ঠে- কোথায়, কেনে/কী গোনে- কেনো/কী জন্য, ক্যাল- কাল, কোনাগুজরা- ঘরকুনো, কর‍্যা- করে, ক্যাইচ্যা- কাস্তে, ক্যাউচা- কেঁচো, ক্যাজিয়া- কাজিয়া/ঝগড়া, ক্যাল্ল্যাই- কেন্নো, খাট্টা- টক, খাদ্দোল- গভীর, খাম্বা- স্তম্ভ, খিঁচ্চা/জালি- কচি, খোরা- বাটি, গোঢ়্যা- ডোবা, গোহিল- গোয়ালঘর,  গড়ান- ঢাল, গতর- গা/দেহ, গহম- গম, গুদাম- বোতাম, গুষ্টি- বংশ, গুট্ঠি- আঁটি, ঘাঁটা/সরান- রাস্তাঘাট/সরনী, ঘিনাহা- নোংরা, ঘিন্না- ঘেন্না, ঘ্যান- দুর্গন্ধ, চিকনা- পরিস্কার, চ্যাংড়া- যুবক, চ্যাতন- চেতনা, চ্যাল- চাল, ছিল্কা- খোসা, ছূট্টি- সজিনা, ছেঁচকি- খুন্তি, ছ্যাহ্যা- ছায়া, জায়োঁই- জামাই, জাফত- নিমন্ত্রণ, টামাটুল/বিলাতি- টমেটো, টুঁটি- গলা, ট্যাং- পা/ঠ্যাং, ঠ্যাউনা- হাঁটু, ডেরেন/লালি- নালা, পিন্হ্যান- পোশাক, ড্যাড়মা/মোটাহুঁশ- কাণ্ডজ্ঞানহীন, ড্যাল- ডাল, ড্যাহুর- প্রায়, ঢাকুন- ঢাকনা, তুরুন্ত- জলদি, তোঁতড়া- তোতলা, ত্যালকাট্টা- আরশোলা, ত্যাল- তেল, থালি- থালা, থুতনি- চিবুক, দিরম- দেরি, দুপ্পহার- দুপুর, ধলো- সাদা, ধাদস- বোধবুদ্ধি, ধাপি- ধাপ/সিঁড়ি, নাড্ঢা- ন্যাড়্যা, নিন- ঘুম, নেইখো- নেই(কো), ন্যাংটা- উলঙ্গ, পঁহাত- প্রভাত/সকাল, পছিন্দ- পছন্দ, পাঁজরে- পাশে, প্যাইট- শ্রমিক, পাত- পাতা, পিপাহা- পেঁপে, পোখর- পুকুর, বতক- হাঁস, বল- বলদ, বহর‍্যা- বয়রা/বধির, বহু- বউ, বাঢ়ুন- ঝাড়ু, বিচ্চি- বীজ, বিল্যাই- বিড়াল, বেহুদ্দা- বদমাশ, বিহ্যা- বিয়ে, ব্যাটা- ছেলে, বেটি- মেয়ে, ব্যাগোইর- ছাড়া, ব্যারাম- অসুখ, ব্যায়গুন- বেগুন, ভক কর‍্যা- জলদি করে, ভানি- ভাবি, ভুঁটি- ভুঁড়ি, ভুঁই- জমি, ভুঁষ- মহিষ, ভোক- খিদে, মাঁজা- কোমর, মিট্ঠা- মিষ্টি, ম্যাঁইয়া- স্ত্রী, ম্যাল্ল্যাই- অনেক, য্যানে- যেনো, রৈদ- রোদ, লক কর‍্যা- চুপিচুপি,  লদ্দী- নদী, লয়্যা/লতুন- নয়া/নতুন, লসুন- রসুন, লা- ডিঙি নৌকা, লাঢ়ি- নাড়ি, লাথ- লাথি, লাপিত- নাপিত, লাহারি- নাস্তা পানি, লাভি- নাভি, লিখাট্টু- নিষ্কর্মা, লিচ্ছাক্কা- কেবলমাত্র, লিয়্যা- নিয়ে, লুল্হা- খোড়া, ল্যাগ্যা- জন্য, সভ্যাই- সবাই, সালুন- তরকারি, সোঁতে- সাথে, হলে- আস্তে, হাঁকাবাকি- তাড়াতাড়ি, হাড্ডি- হাড়, হ্যাণ্ঠা- ঠেটা/একগুঁয়ে \n• বিশেষ কিছু ক্রিয়াসমূহ\nকহা- বলা, ঢুড়্যা- খোঁজা, লাড়া- নাড়া, লাচা- নাচা, গাহা- গাওয়া, লাহা- নাওয়া, বান্হা/বান্ধা- বাঁধা (বেঁধে দেওয়া), রান্হা/রান্ধা- রাঁধা (রান্না করা), পিন্হা/পিন্ধা- পরা (পরিধান করা), সান্হা/সান্ধা- ঢোকা (সেঁধিয়ে যাওয়া)।\nখাঁড়িয়্যা থাকা- দাঁড়িয়ে থাকা, খ্যাস্ত্যা যাওয়া/ অ্যাল্যা যাওয়া- ক্লান্ত হয়ে পড়া, খ্যাঙ্গ্যা যাওয়া- কমে যাওয়া, ঘিনিয়ে রাখা- অপরিচ্ছন্ন রাখা, টেস করা- পরখ করা, ধপ, পড়া/কুদা- লাফ দেওয়া, পিন মারা- উস্কে দেওয়া, ব্যাঁড় দেওয়া- চাগিয়ে, ভকভক করা- বকবক করা, লক কর‍্যা থাকা- চুপ করে থাকা, লিঝিয়্যা দেখা- পর্যবেক্ষণ করা, শুত্যা থাকা- শুয়ে থাকা, নিন যাওয়া- ঘুমিয়ে পড়া, সিঝানো- সিদ্ধ করা, হাল বাহা- জমি কর্ষণ করা, হ্যালা- সাঁতার কাটা, ফুর্তি আয়- জলদি আয়।\nগেলছিল- গিয়েছিল, চ্যাহ্যাছি- চেয়েছি, প্যাঠালছি- পাঠিয়েছি, অ্যাসছি- আসছি, য্যাচ্ছি- যাচ্ছি, করতোক- করতো, কহিতোক- বলতো, খ্যাতোক- খেতো\n\n\n== নমুনা বাক্যসমূহ এবং তুলনা ==\n\n\n== সাহিত্য ও সংস্কৃতি ==\nশেরশাবাদিয়া উপভাষা হল বাংলার ভাষার বরেন্দ্রী উপভাষার একটি খণ্ড-উপভাষা। বাংলার অন্য সকল উপভাষার মতোই শেরশাবাদিয়া বাঙালিদের কথ্য উপভাষার একটা নিজস্বতা রয়েছে। যার কারণে সাহিত্যের বাংলা থেকে কিছুটা আলাদা এই উপভাষা। এই উপভাষায় সাহিত্য-সংস্কৃতি খুব একটা রচিত হয়নি; তবে নতুন প্রজন্মের কিছু যুবকদের মধ্যে এই উপভাষায় সাহিত্য চর্চার প্রবণতা লক্ষ্য করা যাচ্ছে।\nসাহিত্য-সংস্কৃতি অপ্রতুল হলেও তাদের লোকসংস্কৃতির অংশ হিসাবে বিশেষ ধরনের গীত ও ফস্টি প্রচলিত আছে, যদিও সেগুলো বর্তমানে প্রায় বিলুপ্ত হতে চলেছে।\n• শেরশাবাদিয়া বাংলা গীত \nবিয়ে উপলক্ষে গাওয়া বিশেষ ধরনের গান বা গীতি, যা মহিলারা কোরাস আকারে আবৃত্তি করেন। এসব গানের রচনাশৈলী খুবই অনন্য এবং আকর্ষণীয়। বৈবাহিক জীবনের নানা দিক এই সমস্ত গানের মাধ্যমে ফুটিয়ে তোলা হয়। উদাহরণ স্বরূপ:\nকাঁখে কলস কর‍্যা বেহুলা...\nঅ্যাঙনা ঝুম ঝুম জোড় কবিতর বাজে...\nনওদাপাড়ার ছোড়াগ্যালা সভ্যাই কুকুর...\nআয়তো সহি(সই) খেলতে যাবো কদম বাগানে...\nহামার মনটা সরে না গে মা সসুরের সঙ্গে য্যাইতে...\n• শেরশাবাদিয়া বাংলা ফস্টি\nজীবনের মূল্যবান নীতির উপর ভিত্তি করে প্রচলিত প্রবাদ বা প্রবচন, যা সাম্প্রতিক অতীতে সমাজের সব স্তরের মানুষের মধ্যে প্রচলিত ছিল। বয়স্ক লোকেরা এখনও স্থান কাল পাত্র বিবেচনা করে এগুলি ব্যবহার করে। উদাহরণ স্বরূপ:\nপ্যাইট, ফের আঁচার! (একে তো মজুর তার ওপর আবার আচারের বাসনা)\nঅ্যাঁড়্যার মরণ বাঁশতলায়।\nচোরের মন পুলিশ পুলিশ।\nতোমার বেলায় রস, হামার বেলায় তাড়ি।\nলাজ নাই হায়ালিয়াকে,\nলাজ নাই যায়ালিয়াকে।\nএমন জায়গায় বাঁধো ঘর,\nকেহু আপন কেহু পর।\nকয়লার ইল্লত যায় না ধুইল্যা,\nমানুষের খাসলত যায় না মইরল্যা।\nআসরে ঘশর মশর মগ্রিবে ঢিল,\nএশারে খাওন দাওন ফজরে নিন।\n\n\n== আরও দেখুন ==\n• খোট্টা ভাষা\n• শেরশাবাদিয়া জনগোষ্ঠী\n\n\n== তথ্যসূত্র =="}