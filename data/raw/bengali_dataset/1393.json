{"pageid": 1393, "title": "এনরিকো ফের্মি", "url": "https://bn.wikipedia.org/wiki?curid=1393", "content": "এনরিকো ফার্মি (সেপ্টেম্বর ২৯, ১৯০১ - নভেম্বর ২৮, ১৯৫৪) একজন ইতালীয় পদার্থবিদ। তিনি ১৯৪২ খ্রিষ্টাব্দে সর্বপ্রথম পারমাণবিক বিভাজন ঘটাতে সক্ষম হন। এই গবেষণা পরবর্তীকালে পারমাণবিক বোমা, এবং পারমাণবিক চুল্লী (শক্তি উৎপাদনে ব্যবহৃত) তৈরির কাজের ভিত্তি হয়ে দাঁড়ায়। তিনি১৯৩৮ সালে রেডিওঅ্যাকটিভিটির উপর কাজের জন্য পদার্থবিজ্ঞানে নোবেল পুরস্কার লাভ করেন। তিনি ম্যানহাটন প্রকল্পে অংশগ্রহণ করেছিলেন।\nফার্মি হলেন পৃথিবীর প্রথম নিউক্লিয়ার চুল্লী নির্মাতা। সে চুল্লীটির নাম ছিল শিকাগো পাইল- ১। তাকে বলা হয় নিউক্লিয়ার যুগের স্থপতি এবং একই সাথে নিউক্লিয়ার বোমারও স্থপতি। তিনি হলেন অল্প সংখ্যক পদার্থবিজ্ঞানীদের মধ্যে একজন যাঁরা একই সাথে তাত্ত্বিক ও পরীক্ষণ পদার্থবিজ্ঞানে কৃতিত্ব দেখিয়েছেন। ইউরেনিয়াম পরবর্তী মৌলসমূহে নিউট্রনের গোলাবর্ষণের মাধ্যমে প্রবর্তিত তেজস্ক্রিয়তার কাজের জন্য তিনি ১৯৩৮ সালে পদার্থবিজ্ঞানে নোবেল পুরস্কার লাভ করেন।\n\n\n== প্রাথমিক জীবন ==\n\nএনরিকো ফার্মি ইতালির রোমে ২৯ সেপ্টেম্বর, ১৯০১ খ্রিষ্টাব্দে জন্মগ্রহণ করেন। তিনি ছিলেন আলবার্তো ফার্মি এবং ইডা ডি গেট্টিস এর তৃতীয় সন্তান। বাবা আলবার্তো ফার্মি ছিলেন রেলওয়ে মন্ত্রণালয়ের বিভাগীয় প্রধান এবং মা ছিলেন একজন প্রাথমিক স্কুল শিক্ষিকা। তার বোন মারিয়া ছিলেন তার থেকে দুই বছরের বড় আর ভাই জুলিও (Giulio) ছিলেন এক বছরের বড়। ফার্মি এবং তার ভাই দুজনকেই দুধমার কাছে পাঠানো হয়েছিল গ্রামীণ এলাকায়। ফার্মি আড়াই বছর বয়সে তার পরিবারের কাছে ফিরে আসেন।\n\n\n== শিক্ষাজীবন ==\nফার্মি ১৯১৮ সালে পিসাতে অবস্থিত সুপিরিয়র নরমাল স্কুল থেকে গ্র্যাজুয়েশন সম্পন্ন করেন। ১৯২৩ সালে রকফেলার বৃত্তি পেয়ে তিনি জার্মানির গটিঞ্জেনে বিজ্ঞানী ম্যাক্স বর্নের সঙ্গে বেশ কয়েক বছর গবেষণাকর্মে নিযুক্ত ছিলেন।\n\n\n== তথ্যসূত্র =="}