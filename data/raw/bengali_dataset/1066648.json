{"pageid": 1066648, "title": "সুহৃদ চাকমা", "url": "https://bn.wikipedia.org/wiki?curid=1066648", "content": "সুহৃদ চাক্‌মা ( ২০ জুন ১৯৫৮- ০৮ আগস্ট ১৯৮৮ খ্রীস্টাব্দ) একজন বাংলাদেশি আদিবাসী কবি ও সাহিত্যিক ছিলেন। তিনি চাক্‌মা আধুনিক কবিতার গতানুগতিক ধারাকে পাল্টে দিয়ে নতুন ধারার সৃষ্টি করেন। চাক্‌মা সাহিত্যের কবিতা, গল্প, প্রবন্ধ ও সমালোচনা নিয়ে কাজ করলেও মূলতঃ  চাক্‌মা ভাষার গবেষণা নিয়েই তার কৌতূহল ছিল  সবচেয়ে বেশি। চাক্‌মা ভাষা, সাহিত্য ও ঐতিহ্য নিয়ে তার অনেক প্রবন্ধ বাংলাদেশে এবং ভারতের কলকাতায় ও ত্রিপুরা রাজ্যের বিভিন্ন পত্র-পত্রিকায় ও সাময়িকীতে প্রকাশিত হয়। ১৯৮৭ সালে ‘বার্গী’ নামে তাঁর একটি কাব্যগ্রন্থ প্রকাশিত হয়। \n\n\n== জীবন ==\n\n\n=== প্রাথমিক জীবন ===\nসুহৃদ চাকমা ২০ জুন ১৯৫৮ সালে বর্তমান খাগড়াছড়ি জেলার দীঘিনালা থানার অন্তর্গত বাঘেইছড়ি দোর নামক স্থানে জন্মগ্রহণ করেন। তার পিতার নাম প্রফুল্ল কুমার চাকমা এবং মাতা দেনি চাকমা। পিতা-মাতার সাত সন্তানের মধ্যে তিনি দ্বিতীয়।\n\n\n=== শিক্ষা জীবন ===\nসুহৃদ চাকমা জাহাঙ্গীরনগর বিশ্ববিদ্যালয় থেকে বাংলা ভাষা ও সাহিত্যে স্নাতক ও স্নাতকোত্তর ডিগ্রি অর্জ করেন।\n\n\n=== কর্মজীবন ===\nকর্মজীবনে প্রথমে তিনি বোয়ালখালী অনাথাশ্রমে এবং রাঙ্গামাটি মোনঘর আবাসিক উচ্চবিদ্যালয়ে শিক্ষকতা করেন। পরে শিক্ষকতা ছেড়ে দিয়ে একই প্রতিষ্ঠানে 'জেনারেল ম্যানেজার' হিসেবে কাজ করতে থাকেন।\n\n\n== সাহিত্যকর্ম ==\nচাকমা সাহিত্যে সুহৃদ চাকমা একটি পরিচিত নাম।  সাহিত্যের প্রতিটি শাখায় তার সরব উপস্থিতি। ভারতের কলকাতা ও ত্রিপুরা রাজ্যের বিভিন্ন পত্র-পত্রিকায় তার লেখা গল্প, কবিতা ও প্রবন্ধ প্রকাশিত হয় এবং \"বার্গী\" নামে তার একটি কাব্যগ্রন্থ ও প্রকাশিত হয়।\nতার প্রবন্ধগুলোর মধ্যে অন্যতম হলো চাকমা ভাষা, চাকমা সাহিত্যের উদ্ভব ও ক্রমবিকাশ, কবিতা ও আধুনিক কবিতার পটভূমি। এছাড়াও জিংকানি ও কোচাপানার নাঙ পত্তাপোত্তি গল্প রচনা করেন।\n\n\n== ব্যক্তিগত জীবন ==\n১৯৮২ সালের ৩১ শে জানুয়ারি ২৪ বছর বয়সে অর্চনা তালুকদারের সাথে তার বিয়ে হয় এবং তাদের এক পুত্র সুভদ্র চাকমা ও এক কন্যা সূচনা চাকমা।\n\n\n== মৃত্যু ==\nতিনি ১৯৮৮ সালের ৮ আগস্ট মৃত্যুবরণ করেন।\n\n\n== তথ্যসূত্র ==\n\nসুহৃদ চাকমার স্মারকগ্রন্থ, পৃষ্ঠা ৩৬।\nকবি ও কবিতা : পার্বত্য চট্টগ্রাম  ওয়েব্যাক মেশিনে আর্কাইভকৃত ৯ জুলাই ২০২১ তারিখে। samakal.com।\nনানান বরণ ভাষা। prothomalo.com।"}