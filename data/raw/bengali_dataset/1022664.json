{"pageid": 1022664, "title": "২২° বর্ণবলয়", "url": "https://bn.wikipedia.org/wiki?curid=1022664", "content": "২২° বর্ণবলয় হলো এক ধরনের আলোকীয় ঘটনা। বরফ-স্ফটিকে আলোর ক্রিয়ার ফলে এই ধরনের বর্ণবলয়ের উদ্ভব হয়। সূর্য বা চাঁদের চারপাশে আনুমানিক ২২° আপাত ব্যাসার্ধ বিশিষ্ট এই বলয় বা চক্রের আবির্ভাব হয়। চাঁদের চারপাশে গঠিত হলে, একে চন্দ্র বলয়, মুন রিং বা শৈত্য বলয় (উইন্টার হ্যালো) বলা হয়। বায়ুমণ্ডলের ঘনীভূত ষড়ভুজাকার বরফ-স্ফটিকে সরাসরি আপতিত সূর্য বা চাঁদের আলো প্রতিসরিত হয়ে এ ধরনের বর্ণবলয় গঠন করে। বলয়গুলো আকারে বৃহৎ দেখাতে পারে। এর ব্যাসার্ধ প্রসারিত বাহুর দৈর্ঘ্যের প্রায় সমান। ২২° বর্ণবলয় প্রতি ১০০ দিনে একবার দেখা যেতে পারে; অর্থাৎ, প্রকৃতিতে রংধনুর চেয়েও এদের বেশি দেখা যায়।\n\n\n== গঠন ==\n\nসবচেয়ে সাধারণ বর্ণবলয় হওয়া সত্ত্বেও, ২২° বর্ণবলয়ের জন্য দায়ী বরফ-স্ফটিকের আকার ও ধরনের বিষয়ে মতপার্থক্য রয়েছে। ষড়ভুজাকার, এলোমেলোভাবে সজ্জিত বরফ-স্ফটিকের স্তম্ভ ইত্যাদিকে এই প্রাকৃতিক ঘটনার জন্য সবচেয়ে বেশি দায়ী করা হয়। তবে এ জাতীয় ব্যাখ্যায় সমস্যা রয়েছে। যেমন: বাতাসের গতিধর্মের কারণে স্ফটিকগুলো এলোমেলো না থেকে আনুভূমিকভাবে সজ্জিত হএয়ার প্রবণতা দেখায়। এছাড়া বুলেট-আকৃতির স্তম্ভাকার মেঘপুঞ্জের উপস্থিতি দ্বারা অনেক সময় এই ঘটনার বিকল্প ব্যাখ্যা দেওয়া হয়।\nবরফের ষড়ভুজাকার প্রিজমের সর্বোচ্চ ৬০° কোণের মধ্য দিয়ে গমন করার সময় আলো দুইবার অপসৃত হয়। ফলাফলস্বরূপ চূড়ান্তভাবে ২২° থেকে ৫০° কোণে আলো বিচ্যুত হয়। ষড়ভুজাকার বরফ প্রিজমে আলো আলোর ন্যূনতম বিচ্যুতি কোণ হয় প্রায় ২২° (গড়ে ২১.৮৪°; লাল আলোর জন্য ন্যূনতম বিচ্যুতি ২১.৫৪° এবং নীল আলোর ন্যূনতম বিচ্যুতি ২২.৩৭°)। তরঙ্গদৈর্ঘ্য-নির্ভর আলোর প্রতিসরণে এই পার্থক্যের কারণে বর্ণবলয়ের অভ্যন্তরভাগ কিছুটা লালাভ এবং বহির্ভাগ কিছুটা নীলাভ হয়ে থাকে।\nপ্রতিটি বরফ-স্ফটিকই প্রায় একইরকমভাবে আলোকে প্রতিসরিত করে। কিন্তু কেবলমাত্র ২২ ডিগ্রি কোণে অপসৃত আলো থেকেই একটি নির্দিষ্ট দূরত্বে বর্ণবলয় দৃশ্যমান হয়। ২২°-এর নিচে কোনো আলো প্রতিসরিত না হওয়ায় বর্ণবলয়ের অভ্যন্তরের আকাশ অপেক্ষাকৃত অন্ধকার বলে মনে হয়।\nঅনেক সময় সূর্য ও চাঁদের আশেপাশে করোনা নামক একধরনের আলোকীয় ঘটনাকে ২২° বর্ণবলয় বলে ভ্রম হয়। ২২° বর্ণবলয়ের চাইতে করোনা অনেক ছোট, কিন্তু অধিক বর্ণীল হয়ে থাকে। বরফ-স্ফটিকের বদলে পানির ফোঁটা থেকে করোনার উৎপত্তি হয়।\n\n\n== আবহাওয়ার সাথে সংশ্লিষ্টতা ==\nলোকগাথা অনুযায়ী, চন্দ্রবলয়কে আসন্ন ঝড়ের সংকেত হিসেবে গণ্য করা হয়। অন্যান্য বরফঘটিত বর্ণবলয়ের মতো, আকাশে অলকমেঘ বা অলকস্তরী মেঘের উপস্থিতিতে ২২° বর্ণবলয় সৃষ্টি হয়। সাধারণত বড়সড় কোনো ঝড়ের কয়েকদিন পূর্বেই এই ধরনের মেঘ বাহিত হয়ে আসে। তবে, আবহাওয়ার সংশ্লিষ্ট পরিবর্তনের সময়ও এই ধরনের মেঘের আবির্ভাব হতে পারে। সেক্ষেত্রে, ২২° বর্ণবলয় থেকে খারাপ আবহাওয়ার পূর্বাভাস কার্যকর হয় না।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\n৪৬° বর্ণবলয়\nমায়া চন্দ্র\nমায়া সূর্য\nচন্দ্রধনু\n\n\n== তথ্যসূত্র ==\n\n\n== বহিঃসংযোগ =="}