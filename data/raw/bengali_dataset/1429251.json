{"pageid": 1429251, "title": "জাতীয় বিজ্ঞান সংগ্রহালয় পরিষদ", "url": "https://bn.wikipedia.org/wiki?curid=1429251", "content": "জাতীয় বিজ্ঞান সংগ্রহালয় পরিষদ (ইংরেজি: National Council of Science Museums; হিন্দি: राष्ट्रीय विज्ञान संग्रहालय परिषद्) বা এনসিএসএম (ইংরেজি: NCSM) ভারত সরকারের সংস্কৃতি মন্ত্রকের অধীন এক স্বতন্ত্র বৈজ্ঞানিক সংগঠন, যার উদ্দেশ্য ভারত জুড়ে একাধিক বিজ্ঞান জাদুঘর ও বিজ্ঞান কেন্দ্রের মাধ্যমে জনগণকে বিজ্ঞান নিয়ে সচেতন করা। এর অধীনে ২৪টি বিজ্ঞান কেন্দ্র ও জাদুঘর এবং একটি গবেষণা ও বিকাশ ও একটি প্রশিক্ষণ কেন্দ্র রয়েছে।\n\n\n== ইতিহাস ==\n২ মে ১৯৫৯-এ কলকাতায় ভারতের প্রথম বিজ্ঞান জাদুঘর বিড়লা শিল্প ও কারিগরি সংগ্রহশালা (বিআইটিএম) চালু হয়েছিল। জুলাই ১৯৬৫-এ বেঙ্গালুরুতে দেশের দ্বিতীয় জাদুঘর বিশ্বেশ্বরায় শিল্প ও প্রযুক্তি জাদুঘর (ভিআইটিএম) চালু হয়েছিল। কলকাতা ও বেঙ্গালুরুর পর ১৯৭৪ সালে মুম্বইতে আরেকটি বিজ্ঞান জাদুঘরের নির্মাণ শুরু হয়েছিল। বিজ্ঞান জাদুঘরের মাধ্যমে বিজ্ঞান ও প্রযুক্তির জনপ্রিয়তা ক্রমশ বৃদ্ধি পায় এবং ১৯৭০-এর দশকে ইউনিয়ন প্ল্যানিং কমিশন বিভিন্ন বিজ্ঞান জাদুঘরের কার্যকলাপ মূল্যায়নের জন্য এক টাস্ক ফোর্স তৈরি করেছিল। সেই টাস্ক ফোর্স দেশের বিভিন্ন প্রান্তে জাতীয়, রাজ্য ও জেলা স্তরে বিজ্ঞান জাদুঘর এবং এক কেন্দ্রীয় সমবায় সংস্থা তৈরি করার সুপারিশ দিয়েছিল। ১৯৭৮ সালে ভারত সরকার বিজ্ঞান ও শিল্প গবেষণা পরিষদের (সিএসআইআর) অধীনস্থ কলকাতা, বেঙ্গালুরু ও মুম্বইয়ের বিজ্ঞান জাদুঘরকে এক সদ্য তৈরি হওয়া জাতীয় বিজ্ঞান সংগ্রহালয় পরিষদের অধীনে আনার সিদ্ধান্ত গ্রহণ করেছিল, যা ৪ এপ্রিল ১৯৭৮-এ রেজিস্ট্রিকৃত।\n\n\n== বিজ্ঞান কেন্দ্রের তালিকা ==\n\n\n=== জাতীয় স্তরের কেন্দ্র ===\nকেন্দ্রীয় গবেষণা ও প্রশিক্ষণ গবেষণাকেন্দ্র, বিধাননগর — ১ জানুয়ারি ১৯৮৮ থেকে সক্রিয় এবং ১৩ মার্চ ১৯৯৩-এ জাতির উদ্দেশ্যে উৎসর্গ করা হয়েছিল।\nজাতীয় বিজ্ঞান কেন্দ্র, দিল্লি — ৯ জানুয়ারি ১৯৯২-এ চালু করা হয়েছিল।\nনেহেরু বিজ্ঞান কেন্দ্র, মুম্বই — ১১ নভেম্বর ১৯৮৫-এ উদ্বোধন করা হয়েছিল।\nবিড়লা শিল্প ও কারিগরি সংগ্রহশালা (বিআইটিএম), কলকাতা — ২ মে ১৯৫৯-এ উদ্বোধন করা হয়েছিল।\nবিশ্বেশ্বরায় শিল্প ও প্রযুক্তি জাদুঘর (ভিআইটিএম), বেঙ্গালুরু — ১৯৬৫ থেকে সক্রিয়।\nসায়েন্স সিটি, কলকাতা — ১ জুলাই ১৯৯৭-এ সম্পূর্ণভাবে চালু করা হয়েছিল।\n\n\n=== স্যাটেলাইট কেন্দ্র ===\nআঞ্চলিক বিজ্ঞান কেন্দ্র, গুয়াহাটি — ১৫ মার্চ ১৯৯৪-এ উদ্বোধন করা হয়েছিল।\nআঞ্চলিক বিজ্ঞান কেন্দ্র, তিরুপতি — ১৯৯৩ থেকে সক্রিয়।\nআঞ্চলিক বিজ্ঞান কেন্দ্র, ভুবনেশ্বর — ১৮ সেপ্টেম্বর ১৯৮৯-এ উদ্বোধন করা হয়েছিল।\nগোয়া বিজ্ঞান কেন্দ্র, পানাজি — ২০০২ থেকে সক্রিয়।\nজেলা বিজ্ঞান কেন্দ্র, কলবুরগি — ১৯৮৪ থেকে সক্রিয়।\nজেলা বিজ্ঞান কেন্দ্র, পুরুলিয়া — ১৫ ডিসেম্বর ১৯৮২-এ উদ্বোধন করা হয়েছিল।\nঢেঙ্কানাল বিজ্ঞান কেন্দ্র, ঢেঙ্কানাল — ৫ জুন ১৯৯৫-এ উদ্বোধন করা হয়েছিল।\nদীঘা বিজ্ঞান কেন্দ্র ও জাতীয় বিজ্ঞান ক্যাম্প, দীঘা — ৩১ আগস্ট ১৯৯৭-এ উদ্বোধন করা হয়েছিল।\nবর্ধমান বিজ্ঞান কেন্দ্র, গোলাপবাগ, বর্ধমান — ৯ জানুয়ারি ১৯৯৪-এ উদ্বোধন করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে জাতীয় বিজ্ঞান সংগ্রহালয় পরিষদ সম্পর্কিত মিডিয়া দেখুন।\nদাপ্তরিক ওয়েবসাইট"}