{"pageid": 1480002, "title": "নকীব মোহাম্মদ নসরুল্লাহ", "url": "https://bn.wikipedia.org/wiki?curid=1480002", "content": "নকীব মোহাম্মদ নসরুল্লাহ একজন বাংলাদেশী অধ্যাপক, গবেষক ও আইন বিশেষজ্ঞ। তিনি ঢাকা বিশ্ববিদ্যালয়ের আইন বিভাগের অধ্যাপক এবং ইসলামী বিশ্ববিদ্যালয়ের বর্তমান উপাচার্য। তিনি আন্তর্জাতিক বাণিজ্য, মানবাধিকার, বিচার ব্যবস্থা, ইসলামি ফিকহী বিষয়ে উচ্চতর গবেষণা করেছেন। এসব বিষয়ের উপর জাতীয় ও আন্তর্জাতিক জার্নালে তিনি প্রায় ৩৫টি গবেষণা নিবন্ধ প্রকাশ করেছেন এবং একাধিক বই রচনা করেছেন।\n\n\n== শিক্ষাজীবন ==\nনকীব ঢাকা আলিয়া মাদ্রাসা থেকে আলিম পাস করেন। তিনি ঢাকা বিশ্ববিদ্যালয়ের আইন বিভাগ থেকে ১৯৮৯ সালে এলএলবি (সম্মান) ও ১৯৯০ সালে এলএলএম সম্পন্ন্ করেন। ২০০০ সালে তিনি অস্ট্রেলিয়ার নিউ সাউথ ওয়েলস বিশ্ববিদ্যালয় থেকে আন্তর্জাতিক আইনে এলএলএম ডিগ্রি লাভ করেন। তিনি অস্ট্রেলিয়ার ম্যাককুয়ারি বিশ্ববিদ্যালয় থেকে আইন বিষয়ে ২০০৯ সালে এমফিল এবং ২০১৪ সালে আন্তর্জাতিক বিনিয়োগ আইন বিষয়ে পিএইচডি ডিগ্রি অর্জন করেন। এই সময়ে তিনি ম্যাককুয়ারি বিশ্ববিদ্যালয়ে খণ্ডকালীন শিক্ষকতার দায়িত্বও পালন করেন। এছাড়া তিনি একাধিক ডিপ্লোমা সম্পন্ন করছেন।\n\n\n== কর্মজীবন ==\nনকীব মোহাম্মদ নসরুল্লাহ ১৯৯৪ সালে ইসলামী বিশ্ববিদ্যালয়ের আইন বিভাগে প্রভাষক হিসেবে কর্মজীবন শুরু করেন। ১৯৯৭ সালে তিনি একই বিভাগের সহকারী অধ্যাপক ও ২০০২ সালে সহযোগী অধ্যাপক পদে উন্নীত হন। এসময় তিনি ইসলামী বিশ্ববিদ্যালয়ের প্রক্টর এবং সাদ্দাম হোসেন হলের প্রভোস্ট হিসেবে দায়িত্ব পালন করেছেন। তিনি ১৯৯৪ থেকে ২০০৫ পর্যন্ত দীর্ঘ ১২ বছর ইসলামী বিশ্ববিদ্যালয়ে কর্মরত ছিলেন। তিনি ২০০৫ সালে ঢাকা বিশ্ববিদ্যালয়ের আইন বিভাগে সহকারী অধ্যাপক পদে যোগদান করেন। ২০১০ সালে তিনি সহযোগী অধ্যাপক ও ২০১৫ সালে অধ্যাপক পদে পদোন্নতি লাভ করেন। তিনি ঢাকা বিশ্ববিদ্যালয়ে মুক্তিযোদ্ধা জিয়াউর রহমান হলের হাউস টিউটর, আইন অনুষদের ডিন ও আইন বিভাগের সভাপতিসহ বিভিন্ন দায়িত্ব পালন করেন। এছাড়াও তিনি নর্থ সাউথ বিশ্ববিদ্যালয়ের খণ্ডকালীন শিক্ষক হিসেবে পড়ান। \n\n\n=== উপাচার্যের দায়িত্ব ===\n২০২৪ সালের ২৩ সেপ্টেম্বর তিনি ইসলামী বিশ্ববিদ্যালয়ের উপাচার্য হিসেবে নিয়োগ লাভ করেন এবং ২৪ সেপ্টেম্বর আনুষ্ঠানিকভাবে দায়িত্ব গ্রহণ করেন। তিনি ইসলামী বিশ্ববিদ্যালয় আইন ১৯৮০ এর ১০(১) ধারায় চার বছরের জন্য এই দায়িত্ব লাভ করেন।\n\n\n== গবেষণা ও প্রকাশনা ==\nআন্তর্জাতিক বাণিজ্য ও বিনিয়োগ সংক্রান্ত আইন, মানবাধিকার, আন্তর্জাতিক বিচার ব্যবস্থা, যুদ্ধ সুরক্ষা আইন নিয়ে তার একাধিক গবেষণা রয়েছে। এছাড়াও তিনি উদ্বাস্তু, অভিবাসী ও সংখ্যালঘু আইন ও ইসলামি ফিকহী আইন নিয়ে কাজ করেছেন। এসকল বিষয় নিয়ে জাতীয় ও আন্তর্জাতিক জার্নালে ৩৫টির বেশি গবেষণা নিবন্ধ প্রকাশিত হয়েছে। এছাড়া তিনি একাধিক বইও রচনা করেছেন। তিনি তার কর্মজীবনে ১১টির অধিক আন্তর্জাতিক কনফারেন্সে অংশগ্রহণ করেছেন। তার উল্লেখযোগ্য কিছু গবেষণাপত্র:\n\nNasrullah, Nakib (২০০১)। \"The Convention on the Conservation of Antarctic Marine Living Resource: A Critical Review\"। Indian Journal of International Law। 41(1)। \nNasrullah, Nakib (২০০১)। \"Freedom of Speech in Islam: An Overview\"। Faculty of Law, Islamic University। 2(2)। \nNasrullah, Nakib (২০১১)। \"Business for Sustainable Development: The Role of CSR as a Catalyst\"। Transnational Corporations Review (TNCR)। 3(3)। \nNasrullah, Nakib (২০১৩)। \"FDI Related Dispute Settlement and the Role of ICSID: Striking Balance between Development and Developing Countries\"। The International Law Annual। 1(1)। \nNasrullah, Nakib; Oliem, Abdallah Abu (২০১৫)। \"Turkey's Role in GCC through Bilateral Investment Treaties in Ozden Zeynep Oktav and Helin Sari Ertem (eds.) GCC (Turkey Relations: Dawn of a New Era)\"। Gulf Research Centre Cambridge। \n\n\n== সন্মাননা ও পুরস্কার ==\nতিনি তার শিক্ষাজীবন ও কর্মজীবনে নানা সময়ে পুরস্কার ও ফেলোশিপ পেয়েছেন। এগুলোর মধ্যে উল্লেখযোগ্য\n\n২০০৩ উদ্বাস্তু আইনের জন্য সিআরসি ফেলোশিপ\n২০০৬ নেদারল্যান্ডের হেগ একাডেমিতে গ্রীষ্মকালীন সেশনে আন্তর্জাতিক আইন ফেলোশিপ\n২০০৭-০৮ অস্ট্রেলিয়ান লিডারশিপ অ্যাওয়ার্ড (ALA) ম্যাককোয়ারিতে এমফিল ইন ‘ল ফেলোশিপ\n২০১০-২০১৩ ইন্টারন্যাশনাল ম্যাককুয়ারি ইউনিভার্সিটি রিসার্চ এক্সিলেন্স স্কলারশিপ\n\n\n== তথ্যসূত্র ==\n\n\n== বহিঃসংযোগ ==\nলিংকডিন প্রোফাইলে নকীব নাসরুল্লাহ\nনর্থ সাউথ বিশ্ববিদ্যালয়ে প্রোফাইল"}