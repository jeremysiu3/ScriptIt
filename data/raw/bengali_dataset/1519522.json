{"pageid": 1519522, "title": "জেন চান্স", "url": "https://bn.wikipedia.org/wiki?curid=1519522", "content": "জেন চান্স (জন্ম ১৯৪৫), যিনি জেন চান্স নিৎশে নামেও পরিচিত, একজন আমেরিকান পণ্ডিত যিনি মধ্যযুগীয় ইংরেজি সাহিত্য, লিঙ্গ অধ্যয়ন এবং জে আর আর টলকিয়েনের উপর বিশেষজ্ঞ। তিনি তাঁর কর্মজীবনের বেশিরভাগ সময় রাইস বিশ্ববিদ্যালয়ে কাটিয়েছেন, যেখানে অবসর গ্রহণের পর থেকে তিনি অ্যাণ্ড্রু ডব্লিউ. মেলন ইংরেজিতে বিশিষ্ট অধ্যাপক এমেরিতা  হিসেবে কর্মরত আছেন।\n\n\n== শিক্ষা ==\nজেন চান্স ১৯৬৭ সালে পারডু বিশ্ববিদ্যালয় থেকে সর্বোচ্চ ডিস্টিঙ্কশন এবং ইংরেজিতে অনার্স সহ বিএ ডিগ্রি অর্জন করেন। এরপর তিনি আরবানা-চ্যাম্পেইনের ইলিনয় বিশ্ববিদ্যালয় থেকে ইংরেজিতে এমএ (১৯৬৮) এবং মধ্যযুগীয় ইংরেজি সাহিত্যে পিএইচডি (১৯৭১) ডিগ্রি অর্জন করেন।\n\n\n== শিক্ষাদান ==\nতিনি সাসকাচোয়ান বিশ্ববিদ্যালয়ে শিক্ষকতা করেন এবং তারপর ১৯৭৩ সালে রাইস বিশ্ববিদ্যালয়ে প্রাচীন ইংরেজি সাহিত্য পড়ানোর জন্য চলে আসেন; তিনি ছিলেন সেখানকার ইংরেজি বিভাগে মেয়াদী (একটি স্থায়ী শিক্ষণ অবস্থান যা একজন অধ্যাপককে কারণ ছাড়াই বহিষ্কার করা থেকে রক্ষা করে) পদে নিযুক্ত প্রথম মহিলা। ২০০৮ সালে তিনি অ্যাণ্ড্রু ডব্লিউ মেলন অধ্যাপক পদে নিযুক্ত হন এবং ২০১১ সালে অবসর গ্রহণের পর তিনি এমেরিটা অধ্যক্ষ্য হন। তিনি মধ্যযুগের শিক্ষাদানের জন্য কনসোর্টিয়াম -এর প্রতিষ্ঠাতা সভাপতি।\nজেন চান্স রাইস বিশ্ববিদ্যালয়ে 'মধ্যযুগীয় চর্চা' প্রোগ্রাম প্রতিষ্ঠা করেন; তিনি ইংরেজি বিভাগের মধ্যে প্রথম মহিলা স্টাডিজ প্রোগ্রামের নেতৃত্ব দেন, যা জাতীয়ভাবে খ্যাতি অর্জন করে। ১৯৮২ সালে, তিনি রাইস বিশ্ববিদ্যালয়ের অনুষদের প্রথম মহিলা হিসেবে মাতৃত্বকালীন ছুটি পেয়েছিলেন। ১৯৮০-এর দশকের শেষের দিকে তিনি নারী বিষয়ক রাইস কমিশনের প্রথম সভাপতি ছিলেন। ১৯৮৮ সালে, লিঙ্গ বৈষম্য থাকার জন্য, তিনি বিশ্ববিদ্যালয়ের বিরুদ্ধে মামলা করেন, কিন্তু সফল হতে পারেন নি। তিনি ১৯৯০-এর দশকের গোড়ার দিকে তিনি এই মামলার রায়ের বিরুদ্ধে আবেদন করার চেষ্টা করেছিলেন কিন্তু ব্যর্থ হন। ১৯৯৫ সালে তিনি মহিলা অনুষদ সদস্যদের সম্মান জানাতে তাঁর মায়ের নামে জুলিয়া মাইল চান্স প্রাইজ ফর এক্সেলেন্স ইন টিচিং প্রতিষ্ঠা এবং অর্থায়ন করেন।\n\n\n== তুলনামূলক সাহিত্য এবং মধ্যযুগীয়তা ==\nজেন চান্স নিৎশে হিসেবে, তিনি ১৯৭৫ সালে দ্য জিনিয়াস ফিগার ইন অ্যান্টিকুইটি অ্যাণ্ড দ্য মিডল এজেস নামে তাঁর গবেষণাপত্রের একটি সংশোধিত সংস্করণ প্রকাশ করেন। ১৯৯৪ সালের শুরুতে, তিনি মধ্যযুগীয় পুরাণের তিন খণ্ডের ইতিহাস প্রকাশ করেন। প্রথম খণ্ড ছিল ফ্রম রোমান নর্থ আফ্রিকা টু দ্য স্কুল অফ চার্ট্রেস, খ্রিস্টাব্দ ৪৩৩–১১৭৭। আর্থুয়ানিয়া-তে সারাহ স্ট্যানবারি একে \"আকর্ষক\" এবং \"অত্যন্ত বিস্তারিত\" বলে অভিহিত করেছেন, তবে তাঁর মনে হয়েছে এখানে লিঙ্গের উপর জোর দেওয়াকে দুর্বলভাবে সমর্থন করা হয়েছে। স্পেকুলামের সমালোচক এটিকে \"হতাশাজনক\" বলে অভিহিত করেছেন। দ্বিতীয় খণ্ড ছিল ফ্রম দ্য স্কুল অফ চার্ট্রেস টু দ্য কোর্ট অ্যাট অ্যাভিগনন, ১১৭৭–১৩৫০। একই জার্নালে, ২০০২ সালে, একে \"অত্যন্ত দক্ষ এবং গৌরবাকাঙ্ক্ষী\" বলে অভিহিত করা হয়েছিল। চূড়ান্ত খণ্ড ছিল দ্য ইমার্জেন্স অফ ইতালিয়ান হিউম্যানিজম, ১৩২১–১৪৭৫, যেটি ২০১৫ সালে প্রকাশিত হয়েছিল। এটিকে একজন পর্যালোচক \"দাবির চেয়ে কম বিস্তৃত\" বলে রায় দিয়েছেন। জেন চান্স ১৯৯৫ সালে মাইথোগ্রাফিক চসার: দ্য ফ্যাবুলেশন অফ সেক্সুয়াল পলিটিক্স বইটিও প্রকাশ করেন।\nমধ্যযুগীয় নারী এবং লিঙ্গ অধ্যয়নের উপর তাঁর অন্যান্য রচনাগুলির মধ্যে রয়েছে ওম্যান অ্যাজ হিরো ইন ওল্ড ইংলিশ লিটারেচার (১৯৮৬)। এখানে অন্যান্য বিষয়ের মধ্যে পিস-উইভার (সেই সব অ্যাংলো-স্যাক্সন মহিলা, শান্তি প্রতিষ্ঠার উদ্দেশ্যে যাঁরা শত্রু গোষ্ঠীর সদস্যকে বিবাহ করতেন) হিসেবে নারীকে দেখা এবং তাতে বারংবার ব্যর্থতা নিয়ে আলোচনা করা হয়েছে। এছাড়া আছে দ্য লিটারেরি সাবভার্সনস অফ মেডিভিয়াল উইমেন (২০০৭)। তিনি জেণ্ডার অ্যাণ্ড টেক্সট ইন দ্য লেটার মিডল এজেস (১৯৯৬) এবং উইমেন মেডিভিয়ালিস্টস অ্যাণ্ড দ্য একাডেমি (২০০৫) সম্পাদনা করেছিলেন। হেলেন ড্যামিকো জেইজিপি-এ এদের \"আকারে বিশাল এবং তাৎপর্যে প্রধান\" বলে অভিহিত করেছেন।\n\n\n== টলকিয়েন বৃত্তি ==\nজেন চান্স একজন শীর্ষস্থানীয় টলকিয়েন পণ্ডিত। এই ক্ষেত্রে তাঁর বইগুলির মধ্যে রয়েছে টলকিয়েন'স আর্ট: এ 'মাইথোলজি ফর ইংল্যান্ড' (১৯৭৯; সংশোধিত সংস্করণ ২০০১), দ্য লর্ড অফ দ্য রিংস: দ্য মাইথোলজি অফ পাওয়ার (১৯৯২; সংশোধিত সংস্করণ ২০০১), যেখানে তিনি মিশেল ফুকোর তাত্ত্বিক কাঠামো ব্যবহার করেছেন, টলকিয়েন অ্যাণ্ড দ্য ইনভেনশন অফ মিথ : এ রিডার (২০০৪), এবং টলকিয়েন, সেল্ফ অ্যাণ্ড আদার: \"দিস কুইয়ার ক্রিয়েচার\" (২০১৬), সাহিত্য বিশ্লেষণ সহ একটি জীবনী। তাঁর লেখা বই, টলকিয়েন'স আর্ট: এ মাইথোলজি ফর ইংল্যান্ড (১৯৭৯; সংশোধিত সংস্করণ ২০০১) টলকিয়েনের রচনার প্রথম পাণ্ডিত্যপূর্ণ গবেষণাগুলির মধ্যে একটি বলে বিবেচিত হয়। মধ্যযুগীয় দৃষ্টিকোণ থেকে মধ্য পৃথিবীকে নতুনভাবে দেখার মাধ্যমে, তিনি টলকিয়েনের কাজের অধ্যয়নে একটি সম্পূর্ণ নতুন জগৎ যুক্ত করেছেন। ২০০১ সালে তিনি ন্যাশনাল জিওগ্রাফিকের \"বিয়ণ্ড দ্য মুভি: দ্য লর্ড অফ দ্য রিংস\" পর্বে উপস্থিত হয়েছিলেন এবং ন্যাশনাল জিওগ্রাফিকের সাথে তাঁর করা আরেকটি সাক্ষাৎকার পিটার জ্যাকসনের \"দ্য লর্ড অফ দ্য রিংস: দ্য ফেলোশিপ অফ দ্য রিং\" এর কালেক্টরের ডিভিডি সংস্করণে প্রকাশিত হয়েছিল।\n\n\n== সম্মান এবং স্বীকৃতি ==\n১৯৮০ সালে জেন চান্সকে গুগেনহাইম ফেলোশিপ প্রদান করা হয় এবং নিউ জার্সির প্রিন্সটনে অবস্থিত ইনস্টিটিউট ফর অ্যাডভান্সড স্টাডির সদস্যপদও তিনি লাভ করেন।  ১৯৯৮ সালে তিনি রাইস ইউনিভার্সিটি থেকে অসাধারণ রাইস ফ্যাকাল্টি মহিলাদের জন্য ইমপ্যাক্ট পুরস্কার জিতেছিলেন।\nমধ্যযুগীয় পুরাণবিদ্যার উপর গবেষণার জন্য তিনি বছরের পর বছর ধরে অসংখ্য ফেলোশিপ পেয়েছেন। তিনি যে কয়েকটি ফেলোশিপ পেয়েছিলেন তার মধ্যে রয়েছে ১৯৭০-এর দশকের শেষের দিকে ন্যাশনাল এনডাউমেন্ট ফর দ্য হিউম্যানিটিজ (এনইএইচ), ১৯৮৮ সালে ইতালির লেক কোমোতে অবস্থিত রকফেলার ফাউণ্ডেশন বেলাজিওতে রেসিডেন্সি, ১৯৮০-এর দশকের শেষের দিকে এডিনবার্গ বিশ্ববিদ্যালয়ে ভিজিটিং রিসার্চ ফেলোশিপ এবং ১৯৯০-এর দশকের মাঝামাঝি সময়ে ইউটাহ বিশ্ববিদ্যালয়ে এক্লেস রিসার্চ ফেলো পদ।\nতিনি মধ্যযুগীয় মাইথোগ্রাফি সিরিজ এবং দ্য লিটারেরি সাবভার্সনস অফ মেডিভিয়েল উইমেন উভয়ের জন্য এসসিএমএলএ সেরা বইয়ের পুরস্কার জিতেছেন।\n২০১৩ সালে তাঁকে পারডু বিশ্ববিদ্যালয় থেকে সম্মানসূচক ডক্টরেট ডিগ্রি প্রদান করা হয়। এবং মধ্যযুগীয় ফোরমাদার্স সোসাইটি কর্তৃক আয়োজিত আন্তর্জাতিক মধ্যযুগীয় স্টাডিজ কংগ্রেসে একটি সিম্পোজিয়ামে সম্মানিত করা হয়।\n\n\n== চলচ্চিত্র তালিকা ==\n\n\n=== চলচ্চিত্র ===\n\n\n== তথ্যসূত্র ==\n\nটেমপ্লেট:J. R. R. Tolkien\n\n\n== বহিঃসংযোগ ==\nরাইস ইউনিভার্সিটির ব্যক্তিগত পাতা"}