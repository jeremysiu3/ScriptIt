{"pageid": 1490434, "title": "উইলমট আব্রাহাম পেরেরা", "url": "https://bn.wikipedia.org/wiki?curid=1490434", "content": "উইলমট আব্রাহাম পেরেরা ( ১২ জুন ১৯০৫ - ১৯৭৩) ছিলেন দ্বীপরাষ্ট্র  শ্রীলঙ্কার একজন রাষ্ট্রনায়ক এবং জনহিতৈষী। ১৯৯৩ খ্রিস্টাব্দে তাকে জাতীয় বীর ঘোষণা করা হয়। শ্রীলঙ্কার সংসদ সদস্য এবং চীনে সিলনের প্রথম রাষ্ট্রদূত ছিলেন তিনি। \n\n\n== জন্ম ও প্রারম্ভিক জীবন ==\nউইলমট আব্রাহাম পেরেরার জন্ম ১৯০৫ খ্রিস্টাব্দের ১২ জুন ব্রিটিশ শাসিত সিলন অধুনা শ্রীলঙ্কার পশ্চিম প্রদেশের কালুতারা জেলার পানাদুরা'র এক ধনাঢ্য পরিবারে। পিতা এম. আব্রাহাম পেরেরা 'রায়গাম' এবং 'পাসদুন' কাউন্টিতে রাবারের রাজা হিসাবে পরিচিত ছিলেন। তার রাবার বাগান থেকে প্রাপ্ত বিশাল আয়ের কারণে তিনি এলাকার সবচেয়ে ধনী ব্যক্তি ছিলেন। তার পিতামহ-পিতামহী ছিলেন জেরামিয়াস ডায়াস এবং সেলেস্টিনা ডায়াস। মাতামহী ১৯১৭ খ্রিস্টাব্দে কলম্বোয় বালিকাদের জন্য 'বিশাখা বিদ্যালয়' প্রতিষ্ঠা করেন। উইলমট আব্রাহাম পেরেরা পেরেরা প্রথমে পানাদুরার 'সিরিল জনস কলেজ' এবং পরে কলম্বোর 'রয়্যাল কলেজ'-এ পড়াশোনা করেন। উইলমটের প্রত্নতত্ত্ব নিয়ে পড়াশোনার ইচ্ছা ছিল। কিন্তু পিতার মৃত্যুর কারণে তার সম্পত্তির দেখাশোনা করতে বাধ্য হন এবং রাবার বাগানের মালিক ও উৎপাদনকারী হন।\n\n\n== সমাজসেবা এবং পরোপকারী ==\nপিতার মৃত‍্যুর পর তিনি পারিবারিক রাবার বাগানের ব‍্যবস্থাপনা হাতে নিয়ে নিজে রাবার চাষে যুক্ত হয়ে একজন উৎপাদনকারী হন। এই কাজের মধ‍্যে ব‍্যস্ত থেকেও সমাজসেবা ও জনহিতকর কাজে নিজেকে নিয়োজিত রাখেন। নিজের এলাকার রায়গ্রাম কোরালে প্রথম গ্রামীণ উন্নয়ন সমিতি গঠন করেন। রবীন্দ্রনাথ ঠাকুরের আদর্শে অনুপ্রাণিত হয়ে পল্লী উন্নয়ন ও শিক্ষার জন‍্য শান্তিনিকেতনের আদলে শ্রী পালি ট্রাস্ট গঠন করেন এবং ১৯৩৪ খ্রিস্টাব্দে হোরানায় শ্রী পালি কলেজ প্রতিষ্ঠা করেন। উইমট আব্রাহাম পিয়েরার মৃত‍্যুর পর বহু ভবনসহ শ্রী পালি ট্রাস্টের সম্পত্তি তার স্মৃতিতে  কলম্বো বিশ্ববিদ্যালয়কে দান করা হয়। এটি পরে কলম্বো বিশ্ববিদ্যালয়ের শ্রী পালি ক‍্যাম্পাসে পরিণত করা হয়েছিল। এছাডাও, পানাদুরায় তার পৈতৃক বাড়িটি শ্রী সুমঙ্গলা গার্লস্ স্কুলকে দান করা হয়।\n\n\n== রাজনৈতিক জীবন ==\n১৯৩৩ খ্রিস্টাব্দে তার বাসভবনে সুরিয়া-মল আন্দোলনের সূচনা হয়েছিল। ১৯৩৫ খ্রিস্টাব্দে লঙ্কা সমা সমাজ পার্টি প্রতিষ্ঠাতা-সদস‍্য হন এবং শ্রীলঙ্কার ব্রিটিশ বিরোধী স্বাধীনতা আন্দোলনে সক্রিয় অংশগ্রহণ করেন। ১৯৪৭ খ্রিস্টাব্দে শ্রীলঙ্কার সাধারণ নির্বাচনে তিনি মাতুগামা নির্বাচন ক্ষেত্র হতে নিরপেক্ষ সমাজতান্ত্রিক প্রার্থী হিসাবে প্রতিদ্বন্দ্বিতা করে সিলনের প্রথম সংসদ সদস‍্য নির্বাচিত হন। তার প্রতিদ্বন্দ্বী প্রার্থী ছিলেন \"মুক্ত শিক্ষার জনক\" সিডাব্লিউডাব্লিউ কান্নাঙ্গারা। ১৯৫২ খ্রিস্টাব্দের সাধারণ নির্বাচনেও বিপ্লবকারি লঙ্কা সম সমাজ পার্টির প্রার্থী হয়ে ডি ডি অথুলথমুদালিকে পরাজিত করে পুনরায় সংসদ সদস‍্য নির্বাচিত হন। তবে তিনি অল্প সময়ের জন্য বিপ্লবকারি সম সমাজ পার্টির সদস‍্য ছিলেন।\n১৯৫৭ খ্রিস্টাব্দে গণপ্রজাতন্ত্রী চীনের সঙ্গে শ্রীলঙ্কার কূটনৈতিক সম্পর্ক স্থাপিত হলে তিনি চীনে প্রথম শ্রীলঙ্কার রাষ্ট্রদূত নিযুক্ত হন এবং ১৯৬০ খ্রিস্টাব্দ পর্যন্ত দায়িত্ব পালন করেন। তাঁর স্থলাভিষিক্ত হন উইলিয়াম গোপালাওয়া। তিনি দেশের উচ্চশিক্ষা কমিশনের চেয়ারম্যানের দায়িত্ব ছাড়াও ১৯৬১ খ্রিস্টাব্দে তিনিই প্রথম বেতন ও ক‍্যাডার কমিশন তথা ‘উইলমট আব্রাহাম পেরেরা কমিশন’-এর প্রধান নিযুক্ত হন।\n\n\n== পারিবারিক জীবন ও জীবনাবসান ==\nউইলমট আব্রাহাম পেরেরা গলের এক ধনী পরিবারের মহিলা এবং চার্লস হেনরি ডি সোয়েসার নাতনী এসমে পেরেরা আবেওয়ার্দেনাকে বিবাহ করেন। তাদের দুই সন্তানের এক কন্যা এনোকা এবং পুত্র অজিত এফ পেরেরা। উইলমট আব্রাহাম পেরেরা ১৯৭৩ খ্রিস্টাব্দে প্রয়াত হন।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== এছাড়াও দেখুন ==\nশ্রী পালি ক্যাম্পাস\nশ্রী পালি কলেজ\nশ্রীলঙ্কার নন-ক্যারিয়ার কূটনীতিক"}