{"pageid": 1125074, "title": "ভীমা বাঈ হোলকার", "url": "https://bn.wikipedia.org/wiki?curid=1125074", "content": "ভীমা বাই হোলকার (১৭ই সেপ্টেম্বর ১৭৯৫ - ২৮শে নভেম্বর ১৮৫৮) ছিলেন ইন্দোরের মহারাজা যশবন্ত রাও হোলকারের কন্যা। তিনি ছিলেন রানি অহল্যাবাঈ হোলকারের নাতনি, এবং দ্বিতীয় মল্হার রাও হোলকারের বড় বোন।\n১৮১৭ সালের ২১শে ডিসেম্বর, স্যার টমাস হিসলপের নেতৃত্বে ইস্ট ইন্ডিয়া কোম্পানির একটি সেনাবাহিনী, ১১ বছর বয়সী মহারাজা মল্হার রাও হোলকার দ্বিতীয় এবং ২২ বছর বয়সী ভীমা বাই হোলকারের নেতৃত্বাধীন হোলকার সেনাবাহিনীকে আক্রমণ করে। মাহিদপুরে সংঘঠিত মাহিদপুরের যুদ্ধে, তিনি ব্রিটিশের বিরুদ্ধে, হাতে তলোয়ার ও বল্লম নিয়ে, ২,৫০০ অশ্বারোহীর একটি সৈন্যবাহিনীর নেতৃত্ব দিয়েছিলেন। বিশ্বাস করা হয় যে একজন সৈনিক হিসেবে ইস্ট ইন্ডিয়া কোম্পানির বিরুদ্ধে তাঁর সাহসিকতাপূর্ণ যুদ্ধ ১৮৫৭ সালের সিপাহী বিদ্রোহের সময় ঝাঁসির রানি লক্ষ্মীবাইকে লড়াই করতে অনুপ্রাণিত করেছিল।\n১৮৫৮ সালের ২৮শে নভেম্বর তিনি ইন্দোরে মারা যান।\n\n\n== প্রারম্ভিক জীবন ==\nভীমা অকালে তাঁর স্বামীকে হারিয়ে নির্জনে বিধবার জীবনযাপন শুরু করেছিলেন। কিছুদিনের মধ্যে তিনি তাঁর বাবাকেও হারান। যখন তিনি জানতে পারলেন যে ব্রিটিশরা ইন্দোর রাজ্যকে ব্রিটিশ রাজ্যের সঙ্গে সংযুক্ত করার পরিকল্পনা করছে, তিনি খেদ করে বলেন যে, সেই মাতৃভূমি “যা অহল্যাবাঈ হোলকার এবং আমার পিতার মতো বিশিষ্ট পূর্বপুরুষদের রক্ত ​​ও ঘামে সমৃদ্ধ হয়েছিল, অবশ্যই বিদেশীদের কবল থেকে রক্ষা করতে হবে।” তিনি বিধবার বেশ পরিত্যাগ করেন এবং তলোয়ার হাতে ব্রিটিশদের বিরুদ্ধে লড়াই করার শপথ নেন।\n\n\n== মাহিদপুরের যুদ্ধ ==\n১৮১৭ সালের ২১শে ডিসেম্বর, স্যার টমাস হিসলপের নেতৃত্বে ইস্ট ইন্ডিয়া কোম্পানির একটি সেনাবাহিনী হোলকার সেনাবাহিনীকে আক্রমণ করে। হোলকার সেনাবাহিনীর নেতৃত্বে ছিলেন ১১ বছর বয়সী মহারাজা মল্হার রাও হোলকার দ্বিতীয় এবং ২২ বছর বয়সী ভীমা বাই হোলকার। রোশন বেগের নেতৃত্বে হোলকার কামান বাহিনী ৬৩টি কামানের লম্বা লাইন দিয়ে তাদের আক্রমণ করে। এক পর্যায়ে মনে হয়েছিল ব্রিটিশরা যুদ্ধে হেরে যাওয়ার পথে। কিন্তু দুঃখের বিষয় ছিল যে, হোলকার শিবিরের বিশ্বাসঘাতক গফুর খান ব্রিটিশদের সাহায্য করেছিল। খান তার নেতৃত্বে থাকা বাহিনী নিয়ে যুদ্ধ না করে যুদ্ধক্ষেত্র পরিত্যাগ করে। এর পরে, হোলকাররা চূড়ান্তভাবে পরাজিত হন। এই পরাজয়ের পর ১৮১৮ সালের ৬ই জানুয়ারি মান্দসৌরের চুক্তির মাধ্যমে, সমগ্র খানদেশ জেলা সহ সাতপুরা পর্বতশ্রেণীর দক্ষিণের সমস্ত হোলকার অঞ্চল ব্রিটিশদের হাতে তুলে দেওয়া হয়েছিল।\n\n\n== তথ্যসূত্র ==\n\n\n== আরও এখুন ==\nHolkar"}