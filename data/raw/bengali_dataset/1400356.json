{"pageid": 1400356, "title": "ভাভুনিয়া", "url": "https://bn.wikipedia.org/wiki?curid=1400356", "content": "ভাভুনিয়া (তামিল: வவுனியா, রোমানাইজড: Vavuṉiyā, সিংহলি: වවුනියාව, রোমানাইজড: Vavuniyāva) হলো শ্রীলঙ্কার উত্তর প্রদেশের ভাভুনিয়া জেলার রাজধানী। এই পৌর এলাকাটি একটি পৌরসভার অধীনে পরিচালিত হয়। এই শহরটি প্রাচীন আমল থেকেই পরিচিত ছিলো, কিন্তু শ্রীলঙ্কার গৃহযুদ্ধের সময়কালের পূর্ব পর্যন্ত এটি গহীন অরণ্যে আচ্ছাদিত এমন একটি এলাকা ছিলো যার লোকসংখ্যা পুরো জেলা মিলিয়ে ১,০০,০০০-এরও কম হতো। এটি তামিল ও সিংহলি জাতিকে বিভক্তকারী একটি সীমান্ত শহর। এর উত্তরের শহরগুলোতে তামিলেরা সংখাগরিষ্ঠ এবং দক্ষিণের শহরগুলোতে সিংহলি জনগোষ্ঠী অধিক। ভাভুনিয়া শহরটিতে বিপুল সংখ্যক তামিল জনগোষ্ঠী ও মুসলমানদের বসবাস হলেও এখানে উল্লেখযোগ্য সংখ্যক সিংহলি জনগনও রয়েছে। প্রথমদিকে ভাভুনিয়া ভান্নি নামে পরিচিত ছিলো; স্থানটিতে ভান্নি বৃক্ষের প্রাচুর্যের জন্য। নিরাপত্তা বাহিনীর সদরদপ্তর-ওয়ান্নি ভাভুনিয়ায় অবস্থিত।\n\n\n== ইতিহাস ==\nযদিও অনেক তামিল জাতীয়তাবাদী কর্তৃক ভাভুনিয়ায় প্রাক-সিংহলি তামিল জনবসতি ছিল বলে দাবি করা হয়, তবে দাবীটিকে প্রমাণ করার জন্য প্রাক-৫ম শতাব্দীর ভাভুনিয়া থেকে কোনো প্রত্নতাত্ত্বিক প্রমাণ পাওয়া যায়নি। দাবিগুলি সম্পূর্ণরূপে অনুমানের ভিত্তিতে প্রচলিত। এই অঞ্চলে বসবাসরত ইয়াকা আদিবাসীরা তামিল ভাষাভাষী ছিল এমন দাবি অত্যন্ত অসম্ভাব্য এবং অপ্রমাণিত; কারণ শ্রীলঙ্কার ইয়াকা বংশধরদের নিজস্ব সংস্কৃতি রয়েছে।\n\n\n== জনমিতি ==\nপরিসংখ্যান অনুসারে ৬০৬,৬৭৮ জন পুরুষ (৪৭.৩%) এবং ৬৩৯,৭৭৫ জন নারী (৫২.৭%) মিলিয়ে উত্তর প্রদেশে মোট ১.২৪৬ মিলিয়ন লোকের বসবাস যা দেশের প্রদেশগুলোর মধ্যে সর্বনিম্ন। পুরো দ্বীপের ৩৪৬ জনের বিপরীতে এখানে প্রতি বর্গকিলোমিটারে বসবাস করে মাত্র ১৩৬ জন। গ্রামীণ এলাকা হিসেবে শ্রেণিকৃত অঞ্চলে অধিকাংশ জনগোষ্ঠীর (৮৪.৫%) বাস এবং মাত্র ১৫.৫% লোকের বসবাস শহুরে এলাকা হিসেবে চিহ্নিত অঞ্চলে। প্রদেশের সংখ্যাগরিষ্ঠ জনসংখ্যা অর্থাৎ ৮৯% হল শ্রীলঙ্কান তামিল এবং প্রদেশে বসবাসকারী অন্যরা হলো শ্রীলঙ্কান মুর, সিংহলি এবং ভারতীয় তামিল। শ্রীলঙ্কান তামিলদের অধিকাংশই হিন্দু ধর্মাবলম্বী এবং প্রদেশের অন্যান্য ধর্মাবলম্বীরা হলো খ্রিস্টান, মুসলিম এবং অল্প সংখ্যক বৌদ্ধ।\n\n\n== পরিবহন ব্যবস্থা ==\nদক্ষিণ লাইনে অবস্থিত ভাভুনিয়া রেল স্টেশনটি কলম্বোকে এই লাইনের দক্ষিণ দিকের প্রান্তবিন্দু কানকিষাণথুরাই-এর সাথে যুক্ত করেছে। শ্রীলঙ্কার গৃহযুদ্ধের সময় ভাভুনিয়া দক্ষিণ লাইনের প্রান্তবিন্দু ছিলো। ভাভুনিয়া বিমানবন্দর, যেটি বিমানবাহিনীর একটি ঘাঁটি এবং একটি অভ্যন্তরীণ বিমানবন্দর, এখানে অবস্থিত। ভাভুনিয়া ভান্নি অঞ্চলের মধ্যস্থলে অবস্থিত এবং উত্তর প্রদেশের প্রবেশ দ্বার যেখান থেকে লোকজন দ্রত উত্তরের নগরগুলোতে গমন করতে পারে।\n\n\n== তথ্যসূত্র ==\n\n\n== বহিঃসংযোগ =="}