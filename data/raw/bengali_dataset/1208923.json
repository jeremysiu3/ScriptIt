{"pageid": 1208923, "title": "টাটা মোটরস", "url": "https://bn.wikipedia.org/wiki?curid=1208923", "content": "টাটা মোটরস লিমিটেড হল মোটর গাড়ি উৎপাদন- কারী একটি ভারতীয় বহুজাতিক কোম্পানি। এটির সদর দপ্তর ভারতের মুম্বাইয়ে অবস্থিত এবং এটি টাটা গ্রুপের অংশ। কোম্পানিটি যাত্রীবাহী গাড়ি,ট্রাক, ভ্যান, কোচ ও বাস উৎপাদন করে। পূর্বে এই কোম্পানিটি টাটা ইঞ্জিনিয়ারিং অ্যান্ড লোকোমোটিভ কোম্পানি (টেলকো) নামে পরিচিত ছিল এবং ১৯৪৫ সালে এটি লোকোমোটিভ প্রস্তুতকারক কোম্পানি হিসাবে প্রতিষ্ঠা লাভ করে।\nকোম্পানিটি ১৯৫৪ সালে ডাইমলার বেঞ্জ কোম্পানির সহযোগিতায় প্রথম বাণিজ্যিক যানবাহন তৈরি করে। এটি ১৯৮৮ সালে যাত্রীবাহী যানবাহনের বাজারে প্রবেশ করে। ১৯৯১ সালে কোম্পানিটি টাটা মোবাইল তৈরির মাধ্যমে প্রথম ভারতীয় নির্মাতা হিসেবে একটি প্রতিযোগিতামূলক দেশীয় অটো মোবাইল তৈরির সক্ষমতা অর্জন করে।  ১৯৮৮ সালে টাটা প্রথম সম্পূর্ণ দেশীয় ভারতীয় যাত্রীবাহী গাড়ি ইন্ডিকা চালু করে এবং ২০০৮ সালে বিশ্বের সবচেয়ে সাশ্রয়ী মূল্যের গাড়ি টাটা ন্যানো চালু করে। ২০০৪ সালে টাটা দক্ষিণ কোরিয়ার ট্রাক প্রস্তুতকারক বাণিজ্যিক কোম্পানি ডেউকে অধিগ্রহণ করে। ২০০৮ সালে ফোর্ড থেকে জাগুয়ার কার ও ল্যান্ডরোভার অধিগ্রহণের ফলে টাটা মোটরস জাগুয়ার ল্যান্ড রোভারের মূল কোম্পানি হয়।\nটাটা মোটরসের প্রধান সহায়ক সংস্থার মধ্যে রয়েছে ব্রিটিশ প্রিমিয়াম গাড়ি নির্মাতা জাগুয়ার ল্যান্ড রোভার ও দক্ষিণ কোরিয়ার বাণিজ্যিক যানবাহন প্রস্তুতকারক কোম্পানি টাটা ডেউ। এছাড়া টাটা মোটরসের হিতাচি ( টাটা হিতাচি কনস্ট্রাকশন মেশিনারী ) এর সাথে নির্মাণ-সরঞ্জাম উৎপাদনে একটি যৌথ উদ্যোগ রয়েছে । স্টেলান্টিসের সাথেও একটি যৌথ উদ্যোগ রয়েছে, যা স্বয়ংচালিত উপাদান, ফিয়াট ক্রাইসলার এবং টাটা ব্র্যান্ডের যানবাহন তৈরি করে থাকে।  ভারতের জামশেদপুর, পান্তনগর, লক্ষ্ণৌ, সানন্দ, ধারওয়াদ ও  পুনেসহ আর্জেন্টিনা, দক্ষিণ আফ্রিকা, যুক্তরাজ্য এবং থাইল্যান্ডে টাটা মোটরসের অটো উৎপাদন ও গাড়ির কারখানা রয়েছে। ভারতের পুনে, জামশেদপুর, লখনৌ, ধারওয়াদসহ দক্ষিণ কোরিয়া, যুক্তরাজ্য এবং স্পেনে এটির গবেষণা ও উন্নয়ন কেন্দ্র রয়েছে। টাটা মোটরস বিএসইয়ের (বম্বে স্টক এক্সচেঞ্জ) তালিকাভুক্ত। এটি বিএসই সেনসেক্স সূচক, ভারতের ন্যাশনাল স্টক এক্সচেঞ্জ ও নিউ ইয়র্ক স্টক এক্সচেঞ্জের একটি উপাদান। ২০১৯ সালের হিসাবে এটি বিশ্বের বৃহত্তম কর্পোরেশনগুলির সমন্বয়ে তৈরি করা ফরচুন গ্লোবাল ৫০০ এর তালিকায় ২৬৫ তম স্থানে রয়েছে। ২০১৭ সালের ১৭ ই জানুয়ারী নটরাজন চন্দ্রশেখরন টাটা গ্রুপের চেয়ারম্যান নিযুক্ত হন।\n\n\n== তথ্যসূত্র =="}