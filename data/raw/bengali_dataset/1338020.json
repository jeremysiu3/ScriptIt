{"pageid": 1338020, "title": "ভিএফএল বোখুম", "url": "https://bn.wikipedia.org/wiki?curid=1338020", "content": "ভেরাইন ফুর লাইবেসুবুঙ্গেন বোখুম ১৮৪৮ ফুসবালগেমাইনশাফট (জার্মান: VfL Bochum, জার্মান উচ্চারণ: [faʊ̯ʔɛfˌʔɛl ˈboːxʊm]; সাধারণত ভিএফএল বোখুম নামে পরিচিত) হচ্ছে বোখুম ভিত্তিক একটি জার্মান পেশাদার ফুটবল ক্লাব। এই ক্লাবটি বর্তমানে জার্মানির শীর্ষ স্তরের ফুটবল লিগ বুন্দেসলিগায় প্রতিযোগিতা করে। এই ক্লাবটি ১৮৪৮ সালের ২৬শে জুলাই তারিখে প্রতিষ্ঠিত হয়েছে। ২৬,০০০ ধারণক্ষমতাবিশিষ্ট রুরস্টাডিওনে ডি উনাবস্টাইগবারেন নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন জার্মান সাবেক ফুটবল খেলোয়াড় টমাস লেচ এবং সভাপতির দায়িত্ব পালন করছেন হান্স-পিটার ভিলিস। বর্তমানে ফরাসি মধ্যমাঠের খেলোয়াড় অতোঁনি লসিলা এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, ভিএফএল বোখুম এপর্যন্ত ৬টি শিরোপা জয়লাভ করেছে; যার মধ্যে চারটি ২. বুন্দেসলিগা এবং দুইটি রেগিওনাললিগা পশ্চিম শিরোপা রয়েছে। অন্যদিকে, আন্তর্জাতিক প্রতিযোগিতায়, ভিএফএল বোখুমের সেরা সাফল্য হচ্ছে ১৯৯৭–৯৮ উয়েফা কাপের তৃতীয় পর্বে পৌঁছানো; যেখানে তারা এএফসি আয়াক্সের কাছে ৬–৪ গোলের ব্যবধানে পরাজিত হয়েছিল। মাইকেল লামেক, লটার ভোয়েল্ক, ভাল্টার অসভাল্ড, উভে ভেগমান এবং হান্স-ইয়োয়াখিম আবেলের মতো খেলোয়াড়গণ ভিএফএল বোখুমের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ১২৩ বছর পর, ১৯৭১–৭২ মৌসুমে ভিএফএল বোখুম প্রথমবারের মতো জার্মানির পেশাদার ফুটবলের শীর্ষ স্তর বুন্দেসলিগায় অংশগ্রহণ করতে সক্ষম হয়েছিল। ১৯৭১ সালের সালের ১৪ই আগস্ট তারিখে, বুন্দেসলিগায় ক্লাব ইতিহাসে নিজেদের প্রথম ম্যাচে হেরমান এপেনহফের অধীনে ভিএফএল বোখুম আইন্ট্রাখট ব্রাউনশভাইগের বিরুদ্ধে ১–০ গোলের ব্যবধানে জয়লাভ করেছিল। ১৯৭১–৭২ বুন্দেসলিগায় ভিএফএল বোখুম ১৪টি জয় এবং ৬টি ড্রয়ে সর্বমোট ৩৪ পয়েন্ট অর্জন করে পয়েন্ট তালিকায় ৯ম স্থান অর্জন করেছিল, যেখানে হান্স ভালিৎসা ২২টি গোল করে লিগে ভিএফএল বোখুমের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}