{"pageid": 1150869, "title": "আরফানুল হক রিফাত", "url": "https://bn.wikipedia.org/wiki?curid=1150869", "content": "আরফানুল হক রিফাত (২ ফেব্রুয়ারি ১৯৫৮ - ১৩ ডিসেম্বর ২০২৩) ছিলেন একজন বাংলাদেশী রাজনীতিবিদ ও কুমিল্লা সিটি কর্পোরেশনের ২য় মেয়র।\n\n\n== প্রাথমিক জীবন ==\nআরফানুল হক রিফাত ২রা ফেব্রুয়ারী ১৯৫৮ সালে কুমিল্লা সম্ভ্রান্ত মুসলিম পরিবারে জন্মগ্রহণ করেন কুমিল্লা জিলা স্কুল থেকে ১৯৭৪ সালে এসএসসি পাশ করেন। পরবর্তীতে তিনি কুমিল্লা ভিক্টোরিয়া কলেজ থেকে এইচএসসি ও একই কলেজ থেকে স্নাতক ডিগ্রি লাভ করেন।\n\n\n== রাজনৈতিক জীবন ==\nজিলা স্কুলে পড়াকালীন সময়ে রিফাত কুমিল্লা মহানগর আওয়ামী লীগের সভাপতি এবং কুমিল্লা সদর আসনের সংসদ সদস্য হাজী আ ক ম বাহাউদ্দিন বাহারের অনুসারী হিসেবে ছাত্রলীগের রাজনীতির সঙ্গে সম্পৃক্ত হন এবং পরবর্তীতে ১৯৮০ সালে শহর ছাত্রলীগের সভাপতির পদ লাভ করেন। ১৯৮১ সালে তিনি কুমিল্লা ভিক্টোরিয়া কলেজ ছাত্র সংসদ ছাত্রলীগের প্যানেলে বহিঃক্রীড়া ও ব্যায়ামাগার সম্পাদক নির্বাচিত হন।\nএকই বছরে আরফানুল হক রিফাত জামায়াত শিবির কর্তৃক আক্রমণের শিকার হন, ওই সময় তার দুই হাত এবং দুই পায়ের রগ কেটে দেওয়া হয়। ১৯৮৩-৮৫ সাল পর্যন্ত তিনি সিঙ্গাপুরের মাউন্ট এলিজাবেথ হাসপাতালে চিকিৎসাধীন ছিলেন। ১৯৯৬ সালে তিনি কেন্দ্রীয় যুবলীগের সদস্যপদ লাভ করেন এবং পরবর্তীতে কুমিল্লা জেলা যুবলীগের সহ-সভাপতির দায়িত্ব পালন করেন। সর্বশেষ ২০১৭ সালে তিনি কুমিল্লা মহানগর আওয়ামী লীগের সাধারণ সম্পাদকের পদ লাভ করেন।\nএছাড়া আরফানুল হক রিফাত ২০১০ সাল থেকে কুমিল্লা জেলা ফুটবল অ্যাসোসিয়েশনের সভাপতি এবং জেলা ক্রীড়া সংস্থার সাধারণ সম্পাদকের দায়িত্ব পালন করেছেন।\n২০২২ সালের কুমিল্লা সিটি কর্পোরেশন নির্বাচনে তিনি বাংলাদেশ আওয়ামী লীগের মনোনয়ন লাভ করেন এবং সাবেক মেয়র মনিরুল হক সাক্কু কে পরাজিত করে মেয়র নির্বাচিত হন‌। মৃত্যুর আগ পর্যন্ত তিনি এই দায়িত্বে ছিলেন।\n\n\n== সমালোচনা ==\n২০১৮ সালের ৯ জানুয়ারি গোয়েন্দা সংস্থার সহযোগিতায় প্রধানমন্ত্রীর কার্যালয় থেকে প্রকাশিত বাংলাদেশের মাদক চোরাকারবারি, তাদের পৃষ্ঠপোষক ও এর সঙ্গে সংশ্লিস্ট আইনশৃঙ্খলা রক্ষাকারী বাহিনীর সদস্যদের তালিকায় কুমিল্লা জেলার মাদক চোরাকারবারিদের পৃষ্ঠপোষক হিসেবে আরফানুল হক রিফাতের নাম উল্লেখ ছিলো। তবে তিনি এবং কেন্দ্রীয় আওয়ামী লীগ নেতারা এই অভিযোগ উদ্দেশ্যপ্রণোদিত বলে দাবি করেছেন। এছাড়া, তার বিরুদ্ধে পেশীশক্তি ব্যবহার করে টেন্ডারবাজি এবং গোমতী নদী থেকে অবৈধভাবে বালু ও মাটি উত্তোলনের অভিযোগ রয়েছে।\n\n\n== মৃত্যু ==\nআরফানুল হক রিফাত ১৩ ডিসেম্বর ২০২৩ সালে সিঙ্গাপুরের মাউন্ট এলিজাবেথ হাসপাতালে চিকিৎসাধীন অবস্থায় মৃত্যুবরণ করেন।\n\n\n== তথ্যসূত্র =="}