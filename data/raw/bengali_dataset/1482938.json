{"pageid": 1482938, "title": "সৈয়দ নজরুল ইসলাম জাতীয় সুইমিং কমপ্লেক্স", "url": "https://bn.wikipedia.org/wiki?curid=1482938", "content": "সৈয়দ নজরুল ইসলাম জাতীয় সুইমিং কমপ্লেক্স ১৯৯৩ সালে নির্মিত, বাংলাদেশের জাতীয় ও আন্তর্জাতিক সাঁতার ক্রীড়া আয়োজন ও প্রশিক্ষণ ভেন্যু। বাংলাদেশে সাঁতারের প্রধান ও ঢাকা মহানগরীর অভ্যন্তরে তৃতীয় ভেন্যু। অবস্থানের কারণে স্থাপনাটি মিরপুর সুইমিং কমপ্লেক্স নামে পরিচিত, এর বর্তমান নাম সৈয়দ নজরুল ইসলামের মরনোত্তর সম্মানে নামকরণ করা হয়েছে। বাংলাদেশ সুইমিং ফেডারেশন পুলটির দেখভাল করে। বাংলাদেশের সকল সাঁতার ক্রীড়া আয়োজনের সরকারি ভেন্যুর মতই এটি জাতীয় ক্রীড়া পরিষদের অধিভূক্ত।\n\n\n== নির্মাণ ইতিহাস ==\n১৯৯৩ সালে ৬ষ্ঠ দক্ষিণ এশীয় গেমস উপলক্ষে মিরপুরে কমপ্লেক্সের নির্মাণ করা হয়। ২০১০ সালের দক্ষিণ এশীয় গেমস উপলক্ষ্যে প্রাথমিক সংস্কার করা হয়। ২০১৭ সালে জাতীয় ক্রীড়া পরিষদ ১২ কোটি ৫৮ লাখ টাকা ব্যয়ে দ্বিতীয় দফায় কমপ্লেক্সের সংস্কার ও উন্নয়ন শুরু করে, যা ২০১৯ সালের ২৭ জুন পর্যন্ত চলে। এসময় এলইডি স্কোরবোর্ড স্থাপন, সাঁতারুদের  আবাস ৪ থেকে ৬ তলা, ভিভিআইপি বক্স যোগ, জলের নিচে পানিরোধি ক্যামেরা, নতুন ডাইভিং বোর্ড ও দুইপাশের গ্যালারিতে ছাউনি যুক্ত হয়েছে।\n\n\n== কাঠামো ==\nকমপ্লেক্সের প্রতিযোগিতামূলক ৮ লেনের সুইমিংপুলটি খোলা আকাশের নীচে একটি উন্মুক্ত জলাধার। ডাইভিং-এর জন্য পৃথক পুল আছে। এছাড়া সাঁতারুদের ৬ তলা আবাস ও পুলের দুইপাশে দর্শক ছাউনিযুক্ত গ্যালারি আছে। মূল পুলের পাশাপাশি একটি প্রশিক্ষণ পুল রাখা হয়েছে।\n\n\n== আয়োজন ==\nএই ভেন্যুতে ১৯৯৩ ও ২০১০ সালের দক্ষিণ এশীয় গেমসের সাঁতার ও ডাইভিং-এর সকল খেলা আয়োজিত হয়েছিল। আন্তর্জাতিক আয়োজনের বাইরে বাংলাদেশ গেমস, বাংলাদেশের জাতীয় বয়সভিত্তিক সাঁতার, ডাইভিং ও ওয়াটার পোলো প্রতিযোগিতা হয়। নিয়মিত সাঁতার প্রতিযোগিতা ছাড়াও কমপ্লেক্সে প্রশিক্ষণ কার্যক্রম চলে। ঢাকা মহানগরের সরকারী সুইমিংপুল গুলোর মধ্যে সাঁতার শেখার জন্য এটি ও আইভি রহমান সুইমিংপুল সবচেয়ে বেশি ব্যবহার হয়।\n\n\n== তথ্যসূত্র =="}