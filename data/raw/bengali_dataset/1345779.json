{"pageid": 1345779, "title": "ঔষধশাস্ত্র", "url": "https://bn.wikipedia.org/wiki?curid=1345779", "content": "ফার্মেসি বা ঔষধশাস্ত্র হলো ওষুধ আবিষ্কার, উৎপাদন, প্রস্তুত, বিপণন, পর্যালোচনা এবং পর্যবেক্ষণের চর্চা ও বিজ্ঞান, যা নিশ্চিত করে ওষুধের নিরাপদ, কার্যকরী এবং সাশ্রয়ী ব্যবহার। এটি একটি বিবিধ বিজ্ঞান কারণ এটি স্বাস্থ্য বিজ্ঞানকে ঔষধপ্রস্তুতের বিদ্যা সংক্রান্ত বিজ্ঞান এবং প্রাকৃতিক বিজ্ঞান এর সাথে যুক্ত করে। সাম্প্রতিককালে, ওষুধপ্রস্তুত শিল্পের বিকাশে চিকিৎসাবিদরা এখন সহজেই রোগীদের জন্য যথোপযুক্ত ওষুধ নির্বাচন করতে পারছেন এবং রোগীদের জন্য ওষুধের সহজলভ্যতা নিশ্চিত করতে পারছেন। স্থাপনাভেদে ফার্মেসি অনুশীলনকে সাম্প্রদায়িক বা প্রাতিষ্ঠানিক ফার্মেসি হিসাবে শ্রেণীবদ্ধ করা হয়। প্রাতিষ্ঠানিক ফার্মেসি সমাজে সরাসরি রোগীর যত্ন প্রদান করে থাকে, যা ক্লিনিকাল ফার্মেসি নামে পরিচিত। \nফার্মেসি চর্চায় প্রথাগত কার্যক্রম যেমন ওষুধের সংমিশ্রণ এবং বিপণন বিদ্যমান রয়েছে। এতে আরো অন্তর্ভুক্ত রয়েছে স্বাস্থ্যসেবা সম্পর্কিত আধুনিক পরিষেবা। এর মধ্যে উল্লেখযোগ্য কিছু পরিসেবা হচ্ছে ক্লিনিকাল সেবা, নিরাপত্তা ও কার্যকারিতার জন্য ওষুধের পর্যালোচনা এবং ওষুধ সম্পর্কিত তথ্য প্রদান। ফার্মাসিস্টরা বা ঔষধবিদরা , তাই, ওষুধ চিকিৎসার বিশেষজ্ঞ এবং প্রাথমিক স্বাস্থ্য পেশাজীবী যারা রোগীদের সুবিধার জন্য ওষুধ ব্যবহারের পরিমিত মাত্রা নিশ্চিত করে।\nএকটি প্রতিষ্ঠান যেখানে ফার্মেসি (প্রাথমিক অর্থে) সেবার চর্চা করা হয় তাকে ফার্মেসি বলা হয় (এই শব্দটি মার্কিন যুক্তরাষ্ট্রে বেশি প্রচলিত) বা কেমিস্টস (Chemists) (যা গ্রেট ব্রিটেনে বেশি পরিচিত, যদিও ফার্মেসি নামে এখানেও প্রচলিত আছে) । মার্কিন যুক্তরাষ্ট্র এবং কানাডায়ঔষধালয়গুলোতে সাধারণত ওষুধ বিক্রি করে, সেইসাথে বিবিধ পণ্য যেমন, মিষ্টান্ন, প্রসাধনী, অফিস উপকরণ, খেলনা, চুল যত্নের পণ্য, সাময়িক পত্র এবং মাঝে মাঝে নাস্তা এবং মুদি সামগ্রীও বিক্রি করে থাকে।\nচিকিৎসাক্ষেত্রে ভেষজ এবং রাসায়নিক উপাদানগুলির মূল্যায়নে, বৈজ্ঞানিক পদ্ধতির প্রণয়নের পূর্বে ঔষধবিদদের ভূমিকা গুরুত্বপূর্ণ। তাদের কাজ রসায়ন ও ঔষধবিজ্ঞান (pharmacology) আধুনিকায়নের পথিকৃৎ হিসাবে বিবেচনা করা যেতে পারে।\n\nফার্মেসির ক্ষেত্রকে প্রাথমিকভাবে নিম্নোক্ত কয়েকটি শাখায় ভাগ করা যায়:\n\nঔষধপ্রস্তুতবিদ্যা\nঔষধসঞ্চরণবিজ্ঞান\nঔষধি রসায়ন এবং ভেষজ ঔষধবিজ্ঞান\nফার্মেসি অনুশীলন\nউল্লেখিত ফার্মেসির শাখাগুলির মধ্যে এবং অন্যান্য বিজ্ঞান, যেমন প্রাণরসায়ন, এর মধ্যে সুনির্দিষ্ট সীমানা সবসময় পরিলক্ষিত হয় না। প্রায়শই, বিভিন্ন শাখার সহযোগী দলগুলি (ফার্মাসিস্ট এবং অন্যান্য বিজ্ঞানী) রোগীর যত্নের জন্য নতুন চিকিৎসা এবং পদ্ধতিগুলি প্রবর্তনের জন্য সম্মিলিতভাবে কাজ করে। যাইহোক, ফার্মেসি তার সাধারণ আকারে একটি মৌলিক বা বায়োমেডিকাল বিজ্ঞান নয়। ঔষধি রসায়নও ঔষধবিজ্ঞান, জৈব রসায়ন এবং রাসায়নিক জীববিজ্ঞানের সমন্বয়ে গঠিত সাংশ্লেষিক (synthetic) রসায়নের একটি স্বতন্ত্র শাখা।\nঔষধবিজ্ঞান/ফার্মাকোলজিকে কখনো কখনো ফার্মেসির চতুর্থ শাখা হিসেবে বিবেচনা করা হয়। যদিও ফার্মাকোলজি ফার্মেসি অধ্যয়নের জন্য অপরিহার্য, তবে এটি ফার্মেসির জন্য সুনির্দিষ্ট নয়। উভয় বিভাগের স্বতন্ত্র বৈশিষ্ট রয়েছে। যারা ফার্মেসি (রোগী-ভিত্তিক) এবং ফার্মাকোলজি (একটি বায়োমেডিকেল বিজ্ঞান যাতে বৈজ্ঞানিক পদ্ধতির প্রয়োজন হয়) উভয়ই অনুশীলন করতে চান তারা পৃথকভাবে ফার্মেসি ও ফার্মাকোলজি বিভাগের জন্য প্রশিক্ষণপ্রাপ্ত হন এবং ডিগ্রি পান।\nফার্মাকোইনফরমেটিক্স (pharmacoinformatics) ফার্মেসির আরেকটি উদীয়মান শাখা হিসাবে বিবেচনা করা হয়, দক্ষতা ও নিরাপত্তার সাথে পদ্ধতিগতভাবে ওষুধ আবিষ্কার এবং বিকাশের জন্য।\nফার্মাকোজেনোমিক্স (pharmacogenomics) হল জিন-সম্পর্কিত genetic-linked) ভিন্নতা বিষয়ক অধ্যয়ন, এ ভিন্নতা রোগীর রোগ প্রতিক্রিয়া, অ্যালার্জি এবং ওষুধের বিপাককে প্রভাবিত করে। \n\n\n== পেশাদারিত্ব ==\nবিশ্ব স্বাস্থ্য সংস্থা এর তথ্য অনুযায়ী বিশ্বব্যাপী কমপক্ষে ২.৬ মিলিয়ন ফার্মাসিস্ট এবং ঔষুধ প্রস্তুতের সাথে জড়িত কর্মজীবি রয়েছে। \n\n\n=== ফার্মাসিস্ট/ঔষধবিদ ===\nফার্মাসিস্টরা হলেন বিশেষ শিক্ষা এবং প্রশিক্ষণপ্রাপ্ত স্বাস্থ্যসেবা পেশাদার যারা ওষুধের যথার্থ ব্যবহারের মাধ্যমে রোগীদের জন্য সর্বোত্তম স্বাস্থ্যসেবা নিশ্চিত করতে বিভিন্ন ভূমিকা পালন করেন। ফার্মাসিস্ট বলতে একটি ফার্মেসি দোকানের মালিকও হতে পারেন, তারা নিজের ফার্মেসিতে অনুশীলন করে রোগীর সেবা প্রদান করে থাকেন। যেহেতু ফার্মাসিস্টরা একটি নির্দিষ্ট ওষুধের ক্রিয়া কৌশল এবং মানবদেহে এর বিপাক এবং শারীরবৃত্তীয় প্রভাব সম্পর্কে বিশদভাবে জানেন, তাই তারা একজন ব্যক্তির চিকিৎসায় পরিমিত ওষুধের মাত্রা নির্ধারণে গুরুত্বপূর্ণ ভূমিকা পালন করেন।\nআন্তর্জাতিক ফার্মাসিউটিক্যাল ফেডারেশন (International Pharmaceutical Federation, FIP) দ্বারা আন্তর্জাতিকভাবে ফার্মসিস্টদের প্রতিনিধিত্ব করা হয়। জাতীয় পর্যায়ে েশাদারী সংস্থাতগুলি াদের প্রতিনিধিত্ব করে যেমন, ফার্মেসি কাউন্সিল অব বাংলাদেশ (PCB), যুক্তরাজ্যের রয়্যাল ফার্মাসিউটিক্যাল সোসাইটি (Royal Pharmaceutical Society), অস্ট্রেলিয়ার ফার্মাসিউটিক্যাল সোসাইটি (Pharmaceutical Society of Australia, PSA), কানাডিয়ান ফার্মাসিস্ট সংস্থা (Canadian Pharmacists Association, CPhA), ভারতীয় ফার্মাসিস্ট সংস্থা (Indian Pharmacist Association, IPA), পাকিস্তান ফার্মাসিস্ট সংস্থা (Pakistan Pharmacist Association, PPA), আমেরিকার ফার্মাসিস্ট সংস্থা (American Pharmacists Association, APhA), এবং মালয়েশিয়ান ফার্মাসিউটিক্যাল সোসাইটি (Malaysian Pharmaceutical Society, MPS)। \nকিছু ক্ষেত্রে, প্রতিনিধি সংস্থাটি নিবন্ধনকারী সংস্থা হিসেবেও কাজ করে, যা পেশার নিয়ন্ত্রণ এবং নৈতিকতা নির্ধারন করে।\nমার্কিন যুক্তরাষ্ট্রে, ফার্মেসি স্পেশালিটি বোর্ড (Board of Pharmacy Specialities) দ্বারা স্বীকৃত ফার্মাসি অনুশীলনের বিশেষত্বের মধ্যে রয়েছে: হৃদরোগ, সংক্রামক রোগ, ক্যান্সার, ফার্মাকোথেরাপি, নিউক্লিয়ার, পুষ্টি এবং মনোরোগবিজ্ঞান ।  জেরিয়াট্রিক ফার্মাসি সার্টিফিকেশন কমিশন (Commission for Certification in Geriatric Pharmacy) জেরিয়াট্রিক ফার্মেসি অনুশীলনে ফার্মাসিস্টদের সনদ দেয়। আমেরিকান বোর্ড অফ অ্যাপ্লাইড টক্সিকোলজি (American Board of Applied Toxicology) ফার্মাসিস্ট এবং অন্যান্য মেডিকেল পেশাদারদের ফলিত বিষবিজ্ঞানে সনদপত্র দেয়।\n\n\n== ফার্মেসি সহযোগী কর্মচারী ==\n\n\n=== ফার্মেসি টেকনিশিয়ান (Pharmacy Technician) ===\n\nফার্মাসি টেকনিশিয়ানরা (PhT) ফার্মাসিস্ট এবং অন্যান্য স্বাস্থ্যকর্মীদের ফার্মাসি-সম্পর্কিত বিভিন্ন কার্য সম্পাদন করে সহায়তা করে থাকে, যার মধ্যে অন্তর্ভুক্ত হল ওষুধ-ব্যবস্থাপত্র অনুযায়ী ওষুধ এবং অন্যান্য চিকিৎসা সরঞ্জাম সরবরাহ করা এবং তাদের ব্যবহারবিধি বুঝিয়ে দেওয়া। তারা ফার্মাসিউটিক্যাল ক্ষেত্রে প্রশাসনিক দায়িত্বও পালন করতে পারে, যেমন সঠিক ওষুধ সরবরাহ করা হয়েছে এবং অর্থ প্রদান করা হয়েছে তা নিশ্চিত করতে ডাক্তারের অফিস এবং বীমা সংস্থাগুলির সাথে ওষুধ-ব্যবস্থাপত্রের নির্দেশনাগুলো পর্যালোচনা করে থাকে।\nআইন প্রণয়নে নির্দিষ্ট ফার্মাসি টেকনিশিয়ানের কার্যকলাপ ফার্মাসিস্টের দ্বারা তত্ত্বাবধানের প্রয়োজন রয়েছে। ফার্মাসি টেকনিশিয়ানদের অধিকাংশই কমিউনিটি ফার্মেসিতে কাজ করে। হাসপাতালের ফার্মেসীগুলিতে, ফার্মেসি টেকনিশিয়ান অন্যান্য জ্যেষ্ঠ ফার্মাসি টেকনিশিয়ানদের দ্বারা পরিচালিত হতে পারে। যুক্তরাজ্যে হাসপাতাল ফার্মেসিতে পিএইচটি (PhT)-এর ভূমিকা বেড়েছে এবং ফার্মাসি বিভাগ ও ফার্মাসি অনুশীলনের বিশেষ ক্ষেত্রগুলি পরিচালনা করার দায়িত্ব তাদের উপর অর্পণ করা হয়েছে যাতে রোগীদের ও গবেষণায় বাড়তি সময় দিয়ে ওষধশাস্ত্র চর্চার বিশেষক্ষেত্রে ওষুধ-পরামর্শদাতা (medication consultant) হিসেবে ফার্মাসিস্টরা নিজেদের দক্ষ করে তুলতে পারে। ফার্মাসি টেকনিশিয়ানরা জেনারেল ফার্মাসিউটিক্যাল কাউন্সিল (General Pharmaceutical Council, GPhC) এর সাথে নিবন্ধিত। GPhC হল ফার্মাসিস্ট, ফার্মাসি টেকনিশিয়ান এবং ফার্মেসি অঙ্গনের নিয়ন্ত্রক।\nমার্কিন যুক্তরাষ্ট্রে, ফার্মেসি টেকনিশিয়ানরা ফার্মাসিস্টদের তত্ত্বাবধানে তাদের দায়িত্ব পালন করেন। যদিও তারা তত্ত্বাবধানে, অধিকাংশ ক্ষেত্রে ওষুধ সরবরাহ, প্রস্তুতকরন এবং অন্যান্য কার্যাদি সম্পাদন করতে পারে, তাদের সাধারণত রোগীদের ওষুধের সঠিক ব্যবহারের বিষয়ে পরামর্শদাতা হিসেবে দায়িত্ব পালন করার অনুমতি দেওয়া হয় না। কিছু অংগরাজ্যে ফার্মাসিস্ট-ফার্মাসি টেকনিশিয়ান অনুপাত আইন দ্বারা নির্ধারিত।\n\n\n=== ওষুধ বিতরণ সহকারী (Dispensing Assistant) ===\nওষুধ-বিতরণ সহকারীদের সাধারণত \"বিতরণকারী\" (dispenser) বলা হয় এবং কমিউনিটি ফার্মেসিতে ফার্মাসি টেকনিশিয়ানের মতো অনেকাংশই একই কাজ করে। তারা ফার্মাসিস্টদের তত্ত্বাবধানে কাজ করে এবং রোগীদের সরবরাহের জন্য ওষুধ প্রস্তুত (বিতরণ এবং লেবেলিং) এর সাথে জড়িত।\n\n\n=== স্বাস্থ্যসেবা সহকারী/ ওষুধবিপণন কেন্দ্রের সহকারী (Healthcare assistants/medicines counter assistants) ===\nযুক্তরাজ্যে, এই শ্রেণীর কর্মীরা ওষুধবিপণন কেন্দ্রে কিছু ওষুধ (শুধু ফার্মেসি এবং সাধারণ বিক্রয় তালিকার ওষুধ সহ) বিক্রি করতে পারে। তারা রোগীদের সরবরাহের জন্য ওষুধ-ব্যবস্থাপত্র প্রয়োজন হয় এমন ওষুধ (prescription only medicine) প্রস্তুত করতে পারে না।\n\n\n== শিক্ষাগত যোগ্যতা ==\nজাতীয় এখতিয়ার অনুযায়ী বিভিন্ন প্রাতিষ্ঠানিক শিক্ষার আবশ্যক রয়েছে যে স্থানে শিক্ষার্থী ফার্মেসী অনুশীলন করতে আগ্রহী।\n\n\n=== যুক্তরাষ্ট্র ===\nমার্কিন যুক্তরাষ্ট্রে, সাধারণ ফার্মাসিস্ট ডক্টর অফ ফার্মেসি ডিগ্রি (ফার্ম. ডি.) অর্জন করে। ফার্ম. ডি. ন্যূনতম ছয় বছরের মধ্যে সম্পন্ন করা যেতে পারে, যার মধ্যে রয়েছে দুই বছরের প্রাক-ফার্মাসি শিক্ষা এবং চার বছরের পেশাদার অধ্যয়ন।  ফার্মাসি স্কুল থেকে স্নাতক হওয়ার পর, ছাত্রটিকে হাসপাতাল থেকে এক বা দুই বছর-ব্যপী হাতে-কলমে বিশেষায়িত চিকিৎসা শিক্ষা সম্পন্ন করার জন্য উৎসাহিত করা হয়, যা একজন স্বনির্ভর সাধারণ বা বিশেষায়িত ফার্মাসিস্ট হতে শিক্ষার্থীকে মূল্যবান অভিজ্ঞতা প্রদান করে।\nফার্ম. ডি. পাঠ্যক্রম ন্যূনতম ২০৮-ক্রেডিট ঘন্টা নিয়ে গঠিত।  ২০৮ ক্রেডিট ঘন্টার মধ্যে, ৬৮ ট্রান্সফার-ক্রেডিট ঘন্টা, এবং অবশিষ্ট ১৪০ ক্রেডিট ঘন্টা পেশাদার স্কুলে সম্পন্ন হয়। ফার্মেসি স্কুলের পুরো প্রক্রিয়া জুড়ে শিক্ষার্থীদেরকে পাস করতে হবে এমন একাধিক প্রয়োজনীয় মানসম্মত পরীক্ষা রয়েছে। মার্কিন যুক্তরাষ্ট্রে ফার্মেসি স্কুলে প্রবেশের জন্য প্রমিত পরীক্ষাকে বলা হয় ফার্মেসি কলেজ ভর্তি পরীক্ষা (Pharmacy College Admission Test, PCAT)। ফার্মেসি স্কুলে একজন ছাত্রের তৃতীয় পেশাদার বছরে, ফার্মেসি পাঠ্যক্রম ফলাফল মূল্যায়ন (Pharmacy Outcomes Assessment, PCOA) পাস করতে হবে। পেশাদার স্কুলের চতুর্থ বর্ষের পরে ফার্ম. ডি. অর্জন হলে, শিক্ষার্থী একজন পেশাদার ফার্মাসিস্ট হিসাবে কাজ করার জন্য উত্তর আমেরিকান ফার্মাসিস্ট লাইসেন্স পরীক্ষা (North American Pharmacist Licensure Exam, NAPLEX) এবং মাল্টিস্টেট ফার্মাসি জুরিসপ্রুডেন্স পরীক্ষা (Multistate Pharmacy Jurisprudence Exam, MPJE) দেওয়ার যোগ্য হয়৷ \n\n\n== ইতিহাস ==\n\nঔষধি পদার্থের প্রাচীনতম সংকলনটি ছিল সুশ্রুত সংহিতা, একটি ভারতীয় আয়ুর্বেদিক গ্রন্থ যা খ্রিস্টপূর্ব ৬ষ্ঠ শতাব্দীর সুশ্রুত কর্তৃক লিখিত বলে দাবি করা হয়। যাইহোক, সবচেয়ে পুরাতন সংরক্ষিত পাঠ্য খ্রিস্টীয় তৃতীয় বা চতুর্থ শতাব্দীর।\nঅনেক সুমেরীয় (খ্রিস্টপূর্ব ৪র্থ সহস্রাব্দ - খ্রিস্টপূর্ব ২য় সহস্রাব্দের প্রথম দিকে) কীলাকারে মৃত্তিকা ফলকে ওষুধের ব্যবস্থাপত্র লিপিবদ্ধ করেছিল। \nপ্রাচীন মিশরীয় ওষুধবিজ্ঞান সম্বন্ধীয় জ্ঞান বিভিন্ন প্যাপিরিতে লিপিবদ্ধ করা হয়েছিল যেমন ১৫৫০ খ্রিস্টপূর্বাব্দের ইবারস প্যাপিরাস এবং খ্রিস্টপূর্ব ষোড়শ শতাব্দীর এডউইন স্মিথ প্যাপিরাস ।\n\nপ্রাচীন গ্রীসে, ক্যারিস্টাসের ডায়োক্লিস (খ্রিস্টপূর্ব ৪র্থ শতাব্দী) উদ্ভিদের ঔষধি গুণাবলী অধ্যয়নরত কয়েকজনের মধ্যে একজন। তিনি এই বিষয়ে একাধিক গ্রন্থ রচনা করেছেন।  গ্রীক চিকিৎসক পেডানিয়াস ডিস্কোরাইদেস খ্রিস্টীয় প্রথম শতাব্দীতে স্থানীয় গ্রীক ভাষায় একটি পাঁচ খণ্ডের বই Περί ύλης ιατρική (পেরি ইলিস ইয়াত্রিকিস) লিখেছিলেন। ল্যাটিন অনুবাদ ডি মেটেরিয়া মেডিকা (ওষধি পদার্থ সম্পর্কিত ) অনেক মধ্যযুগীয় গ্রন্থের ভিত্তি হিসাবে ব্যবহৃত হয়েছিল এবং ইসলামের স্বর্ণযুগে মধ্যপ্রাচ্যের অনেক বিজ্ঞানী দ্বারা এটি তৈরি করা হয়েছিল, তারা পূর্বের গ্রীক বাইজেন্টাইন ওষুধব্যবস্থা থেকে তাদের জ্ঞান রপ্ত করেছিল। \nচীনা ফার্মেসি প্রাচীনতম চীনা সারগ্রন্থ, শেনং বেনকাও জিং (神农本草经, স্বর্গীয় চাষীদের ভেষজ-মূল পুঁঁথি)-এ উল্লেখ পাওয়া যায় , যা খ্রিস্টীয় প্রথম শতাব্দীর। এটি হান (漢朝) রাজবংশের সময় সংকলিত হয়েছিল এবং পৌরাণিকস্বর্গীয় চাষীদের (শেনং, 神農) এর কৃতিত্ব দেওয়া হয়। পূর্ববর্তী পাঠ্যতে নির্দিষ্ট রোগের জন্য ওষুধ-ব্যবস্থাপত্রের তালিকা অন্তর্ভুক্ত ছিল, উদাহরণস্বরূপ একটি পাণ্ডুলিপিতে \"৫২ টি রোগের জন্য ওষুধ প্রস্তুত প্রণালী \"-এর উল্লেখ ছিল। এটি মাওয়াংদুইতে (马王堆) পাওয়া যায়, এবং ১৬৮ খ্রিস্টপূর্বাব্দে সিল করা হয়েছিল।\nজাপানে, আসুকা যুগের শেষে (৫১৮-৭১০) এবং নারা যুগের প্রথম দিকে (৭১০-৭৯৪), যারা আধুনিক সময়ের ফার্মাসিস্টদের মতো ভূমিকা পালন করেছিল তারা অত্যন্ত সম্মানিত ছিল। তাইহো বিধান (৭০১)-এ সমাজে ফার্মাসিস্টদের অবস্থান স্পষ্টভাবে সংজ্ঞায়িত করা হয়েছিল এবং ইয়োরো বিধান (৭১৮)-এ পুনরায় উল্লেখ করা হয়েছিল। প্রাক- হিয়ান রাজ দরবারে ফার্মাসিস্টদের পদমর্যাদা প্রতিষ্ঠিত হয়েছিল; এবং এই সাংগঠনিক কাঠামোটি মেইজি পুনর্গঠন (১৮৬৮) পর্যন্ত অধিকাংশক্ষেত্রেই অপরিবর্তিত ছিল। এই অত্যন্ত স্থিতিশীল পদমর্যাদাক্রমে, ফার্মাসিস্ট-এবং এমনকি ফার্মাসিস্ট সহকারী-কে চিকিত্সক এবং আকুপাংচারিস্টদের মতো স্বাস্থ্য-সম্পর্কিত ক্ষেত্রে অন্য সকলের চেয়ে উচ্চতর মর্যাদা দেওয়া হয়েছিল। রাজ পরিবারে, ফার্মাসিস্ট এমনকি সম্রাটের দুই ব্যক্তিগত চিকিত্সকের উপরেও স্থান পায়। \nতুরস্কের কুসাদাসির কাছে ইফেসাসের আর্কেডিয়ান ওয়েতে টিপাই, হামান-দিস্তা সম্বলিত একটি প্রস্তর ফলক রয়েছে যা একটি ওষুধের দোকান এর জন্য নির্ধারিত চিহ্ন ছিল৷  বর্তমান ইফেসাসে ৪০০ খ্রিস্টপূর্বাব্দে আর্টেমিসের মন্দিরের ছিল, যা বিশ্বের সপ্ত আশ্চর্যের একটি।\nবাগদাদে প্রথম ফার্মেসি বা ওষুধের দোকান স্থাপিত হয়েছিল ৭৫৪ খ্রিস্টাব্দে, ইসলামের স্বর্ণযুগে আব্বাসীয় খিলাফতের অধীনে। নবম শতকে এই ফার্মেসিগুলি রাষ্ট্র-নিয়ন্ত্রিত ছিল।   \nমধ্যপ্রাচ্যে উদ্ভিদবিদ্যা এবং রসায়নের অগ্রগতি মধ্যযুগীয় ইসলামিক ওষুধব্যবস্থাকে উল্লেখযোগ্যভাবে নেতৃত্ব দিয়েছিল ফার্মাকোলজির বিকাশে। মুহাম্মদ ইবনে জাকারিয়া রাজি (রাজেস) (৮৬৫-৯১৫), উদাহরণস্বরূপ, রাসায়নিক যৌগগুলির চিকিৎসায় ব্যবহার প্রচারের জন্য উদ্যোগ নিয়েছিলেন। আবু আল-কাসিম আল-জাহরাভি (আবুলকাসিস) (৯৩৬-১০১৩) ঊর্ধপাতন এবং পাতনের মাধ্যমে ওষুধ প্রস্তুতকরণে পথপ্রদর্শক হিসেবে ভূমিকা রেখেছিলেন। তার 'লিবার সার্ভিতরিস' (Liber servitoris) বিশেষ আগ্রহের বিষয়, কারণ এটি পাঠককে ঔষুধপ্রস্তু-প্রণালী প্রদান করে এবং ব্যাখ্যা করে যে কীভাবে উদ্ভিদ থেকে একক ওষুধ উপাদান প্রস্তুত করতে হয় যেগুলি থেকে সাধারণভাবে ব্যবহারের জন্য যৌগিক ওষুধগুলি তৈরি করা হত । তবে, সবুর ইবনে সাহল (মৃত্যু ৮৬৯), প্রথম চিকিৎসক ছিলেন যিনি ঔষধ প্রস্তুত করার প্রণালীসম্বন্ধে নির্দেশসংবলিত পুস্তক বা ফার্মাকোপিয়াতে (pharmacopoeia) তার ফলাফলগুলি লিপিবদ্ধ করেছিলেন, যেখানে তিনি বিভিন্ন ধরণের ওষুধ এবং রোগের প্রতিকারের বর্ণনা দিয়েছিলেন। আল-বিরুনী (৯৭৩-১০৫০) ফার্মাকোলজির উপর সবচেয়ে মূল্যবান ইসলামী রচনাগুলির মধ্যে একটি লিখেছিলেন, যার শিরোনাম ছিল কিতাব আল-সায়দালাহ ( ওষুধের বই, The Book of Drugs), যেখানে তিনি ওষুধের বৈশিষ্ট্যগুলি বিস্তারিতভাবে বর্ণনা করেছেন এবং ফার্মেসির ভূমিকা এবং ফার্মাসিস্টদের কার্যাবলী ও কর্তব্যগুলির রূপরেখা দিয়েছিলেন। ইবনে সিনা (Avicenna) কমপক্ষে ৭০০ প্রকারের ওষুধ প্রস্তুতি, তাদের বৈশিষ্ট্য, ক্রীয়াকৌশল এবং তাদের নির্দেশনাবলীর বর্ণনা করেছিলেন। তিনি প্রকৃতপক্ষে কানুন ফিততিব (আরবি: القانون في الطب‎‎ al-Qānūn fī al-Ṭibb) বাদ্য ক্যানন অফ মেডিসিন- এ্রর একটি পুরো খন্ড প্রকৃতপক্ষে সাধারণ ওষুধের উপরে বর্ণনা করেছিলেন। বাগদাদ এবং কায়রোর আল-মারিদিনি এবং ইবন আল-ওয়াফিদ (১০০৮-১০৭৪) এর কাজগুলিও প্রবল প্রভাব ফেলেছিল, তাদের দুটি রচনাই ল্যাটিন ভাষায় পঞ্চাশেরও অধিক বার মুদ্রিত হয়েছিল, যথাক্রমে ' কনিষ্ঠ মেসু ' রচিত ডি মেডিসিনিস ইউনিভার্সালিবাস এট স্পেসিবুস (De Medicinis universalibus et particularibus) এবং ' অ্যাবেঙ্গুফিট ' রচিত মেডিকামেন্টিস সিম্পলিসিবাস (Medicamentis simplicibus) হিসেবে প্রকাশিত হয়েছিল। পিটার অফ আবানো (১২৫০-১৩১৬) ডি ভেনেরিস (De Veneris) শিরোনামে আল-মারিডিনির ডি মেডিসিনিস ইউনিভার্সালিবাস এট স্পেসিবুস- এর অনুবাদ করেছিলেন এবং তার নিজস্ব মতামত ও আসল রচনার কিছু অসংগতি সংশোধনের মাধ্যমে অনুবাদটির সাথে একটি সম্পূরক যোগ করেছিলেন। এক্ষেত্রটিতে আল-মুওয়াফ্ফাকের অবদানও অগ্রণীয়। দশম শতাব্দীতে বসবাস করে, তিনি আর্সেনিয়াস অক্সাইডের বর্ণনা এবং সিলিসিক অ্যাসিডের সাথে পরিচিত হয়ে প্রতিকারের প্রকৃত বৈশিষ্ট্যগুলির ভিত্তি রচনা করেছিলেন। তিনি সোডিয়াম কার্বনেট এবং পটাশিয়াম কার্বোনেটের মধ্যে স্পষ্ট পার্থক্য দেখিয়েছিলেন এবং তামার যৌগগুলির বিষাক্ত প্রকৃতির, বিশেষ করে তামার ভিট্রিওল এবং সীসা যৌগগুলির প্রতি দৃষ্টি আকর্ষণ করেছিলেন। তিনি পানীয়ের জন্য সমুদ্রের জলের পাতনের বর্ণনাও দিয়েছিলেন। \nইউরোপে, ফার্মেসির মতো দোকানগুলি দ্বাদশ শতাব্দীতে দৃশ্যমান হতে শুরু করে।১২৪০ খ্রিস্টাবে, সম্রাট দ্বিতীয় ফ্রেডেরিক একটি রাজ আজ্ঞা জারি করেন যার মাধ্যমে চিকিত্সক এবং ওষুধ বিশেষজ্ঞ ও প্রস্তুতকারকদের পেশাগুলিকে আলাদা করা হয়েছিল। \nইউরোপে ফার্মেসি আছে যেগুলো মধ্যযুগ থেকে চালু আছে। ফ্লোরেন্স, ইতালিতে, প্রাক্তন সান্তা মারিয়া নোভেলা ফার্মেসির জাদুঘরের পরিচালক বলেছেন যে ফার্মেসিটি ১২২১ সালের সময়কালের।  ডুব্রোভনিকে (ক্রোয়েশিয়া) ফার্মেসি প্রথম খোলা হয়েছিল ১৩১৭ সালে যা ফ্রান্সিসকান মঠের ভিতরে অবস্থিত ছিল: এটি ইউরোপের প্রাচীনতম ফার্মেসি যা এখনও চালু রয়েছে।  টালিন (এস্তোনিয়া) এর পৌরসভাগৃহ চত্বরে, অন্তত ১৪২২ সাল থেকে একটি ফার্মেসি আছে। পুইগসারদার কাছে একটি কাতালান ছিটমহল লিভিয়াতে অবস্থিত মধ্যযুগীয় এস্টেভ ফার্মেসি একটি যাদুঘর। এ ভবনটি পঞ্চদশ শতাব্দীর এবং যাদুঘরটি ষোড়শ এবং সপ্তদশ শতকের অ্যালবারেলোস (মধ্যযুগীয় ঔষধ পাত্র), পুরানো ওষুধ নির্দেশিকা বই, এবং প্রাচীন ওষুধ সংরক্ষণ করে। .\n\n\n== কর্মক্ষেত্র ==\nফার্মাসিস্টরা কমিউনিটি ফার্মেসি, ইনফিউশন ফার্মেসি, হাসপাতাল, ক্লিনিক, বীমা সংস্থা, চিকিৎসা সমন্বয় সংস্থা, গবেষণা সুযোগ-সুবিধা, ঔষধ প্রস্তুতকারক সংস্থা, সম্প্রসারিত তত্ত্বাবধান সুযোগ-সুবিধা, মানসিক হাসপাতাল এবং নিয়ন্ত্রক সংস্থা সহ বিভিন্ন ক্ষেত্রে কাজ করে। ফার্মাসিস্টদের নিজেদের একটি চিকিৎসা বিশেষত্বে দক্ষতা থাকতে পারে।\n\n\n=== কমিউনিটি ফার্মেসি ===\n\nএকটি ফার্মেসি ( অস্ট্রেলিয়া, নিউজিল্যান্ড এবং ব্রিটিশ দ্বীপপুঞ্জে রাসায়নিক দোকান হিসাবেও পরিচিত; বা উত্তর আমেরিকায় ওষুধের দোকান ; শিল্প পরিভাষায় খুচরা ফার্মেসি ; বা ঐতিহাসিকভাবে এপোথেকেরি ) যেখানে অধিকাংশ ঔষধবিদ/ ফার্মাসিস্ট ফার্মাসি পেশা অনুশীলন করেন। কমিউনিটি ফার্মেসিতে ফার্মাসিস্ট একই সাথে দুই ধরনের ভূমিকা পালন করে থাকে- প্রথমত, স্বাস্থ্য পেশাদার হিসেবে, এবং দ্বিতীয়ত, খুচরা বিক্রেতা হিসেবে।\nকমিউনিটি ফার্মেসিগুলিতে সাধারণত একটি উন্মুক্ত সম্মুখ প্রান্ত নিয়ে একটি বিপণন অংশ থাকে, যেখানে ওষুধ সংরক্ষণ করা হয় এবং বিতরণ করা হয়। শরীফ কাফ আল-গজলের মতে, ৭৫৪ খ্রিস্টাব্দে বাগদাদে মুসলিম ফার্মাসিস্টবৃন্দ প্রথম ওষুধের দোকান শুরু করেন। \n\n\n=== হাসপাতাল ফার্মেসি ===\nহাসপাতালের মধ্যে ফার্মেসিগুলি কমিউনিটি ফার্মেসি থেকে যথেষ্ট আলাদা। হাসপাতালের ফার্মেসীগুলিতে ফার্মাসিস্টদের জটিল ক্লিনিকাল ওষুধ পরিচালনা সংক্রান্ত কাজের সম্মুখীন হতে হয়। অপরদিকে, কমিউনিটি ফার্মাসিতে ফার্মাসিস্টদের প্রায়শই জটিল ব্যবসায়িক এবং গ্রাহক সম্পর্কিত ব্যাপার সামাল দিতে হয়।\nনির্দিষ্ট নির্দেশনা, চিকিৎসা পদ্ধতির কার্যকারিতা, ওষুধের নিরাপদ ব্যবহার (অর্থাৎ, ওষুধের মিথস্ক্রিয়া) এবং রোগীর নির্দেশনা মেনে চলার জন্য বোধগম্যতা সংক্রান্ত সমস্যা (হাসপাতালে এবং বাড়িতে) সহ ওষুধের জটিলতার কারণে, হাসপাতালে অনুশীলনকারী অনেক ফার্মাসিস্ট ফার্মেসি রেসিডেন্সির মাধ্যমে ফার্মাসি স্কুলের পরে আরও শিক্ষা এবং প্রশিক্ষণ অর্জন করেন, কখনও কখনও একটি নির্দিষ্ট ক্ষেত্রে দক্ষতা অর্জনের জন্য পরবর্তীতে আপর একটি রেসিডেন্সি কার্যক্রমে অংশ নেয়। এই ফার্মাসিস্টদের প্রায়ই ক্লিনিকাল ফার্মাসিস্ট হিসাবে উল্লেখ করা হয় এবং তারা প্রায়শই ফার্মেসির বিভিন্ন শাখায় বিশেষজ্ঞ হন।\nউদাহরণস্বরূপ, এমন ফার্মাসিস্ট আছেন যারা হেমাটোলজি/অনকোলজি, এইচআইভি/এইডস, সংক্রামক রোগ, সংকটাপন্ন মূহুর্তের সেবা, জরুরী ওষুধ, টক্সিকোলজি, নিউক্লিয়ার ফার্মেসি, ব্যথা নিয়ন্ত্রণ, মনোরোগবিদ্যা, জমাট-প্রতিরোধক চিকিৎসা, উদ্ভিদজাত ভেষজ, স্নায়ুবিজ্ঞান/মৃগীরোগ ব্যবস্থাপনা, শিশুরোগ বিশেষজ্ঞ, নবজাতক ফার্মাসিস্ট এবং আরও অনেক বিষয়ে বিশেষজ্ঞ।\nহাসপাতালের ফার্মেসিগুলি প্রায়শই হাসপাতালের চত্বরে পাওয়া যায়। হাসপাতালের ফার্মেসিগুলি সাধারণত সম্প্রদায়ের প্রয়োজনীয় ঔষুধছাড়াও আরও বড় পরিসরের ওষুধ মজুত করে থাকে, বিশেষায়িত ঔষুধগুলোও এর মাঝে অন্তর্ভুক্ত থাকে । বেশিরভাগ হাসপাতালের ওষুধ একক-মাত্রার হয়ে থাকে। হাসপাতালের ফার্মাসিস্ট এবং প্রশিক্ষিত ফার্মাসি টেকনিশিয়ানরা রোগীদের জন্য টোটাল প্যারেন্টেরাল নিউট্রিশন (TPN) এবং অন্যান্য ওষুধ শিরাপথে দেওয়া হয় এমন জীবাণুমুক্ত ঔষুধ তৈরি করে থাকেন । এটি একটি জটিল প্রক্রিয়া যার জন্য কর্মীদের পর্যাপ্ত প্রশিক্ষণ, পণ্যের গুণমান নিশ্চিতকরণ, এবং পর্যাপ্ত সুবিধার প্রয়োজন।\nবেশ কয়েকটি হাসপাতালের ফার্মেসি উচ্চ-ঝুঁকির প্রস্তুতি এবং আরও কিছু জটিল ঔষুধ যে কোম্পানিগুলি ঔষুধ-প্রস্তুতিতে বিশেষায়িত তাদের বহিঃউৎসায়ন করার সিদ্ধান্ত নিয়েছে ওষুধের উচ্চ মূল্য এবং ওষুধ-সম্পর্কিত প্রযুক্তি এবং রোগী-যত্নের ফল এবং রোগীর সুরক্ষার উপর ওষুধ এবং ফার্মেসি পরিষেবাগুলির সম্ভাব্য প্রভাবের জন্য হাসপাতালের ফার্মেসিগুলিকে সম্ভাব্য সর্বোচ্চ মাত্রায় কাজ করতে হবে।\n\n\n=== ক্লিনিকাল ফার্মেসি ===\nফার্মাসিস্টরা সরাসরি রোগীর যত্ন পরিষেবা প্রদান করে যা ওষুধের ব্যবহারকে পরিমিত করে এবং স্বাস্থ্য, সুস্থতা এবং রোগ প্রতিরোধ বৃদ্ধি করে।  ক্লিনিকাল ফার্মাসিস্টগণ সমস্ত স্বাস্থ্যসেবা অঙ্গনে রোগীদের যত্ন নেন, তবে ক্লিনিকাল ফার্মাসির কার্যক্রম প্রাথমিকভাবে হাসপাতাল এবং ক্লিনিকগুলির মধ্যে শুরু হয়েছিল। ক্লিনিকাল ফার্মাসিস্টরা প্রায়ই ঔষুধ-সংক্রান্ত সেবা উন্নত করতে চিকিত্সক এবং অন্যান্য স্বাস্থ্যসেবা পেশাদারদের সাথে একত্রে কাজ করেন। ক্লিনিকাল ফার্মাসিস্টরা এখন রোগীর যত্নের আন্তঃবিভাগীয় পদ্ধতির একটি অবিচ্ছেদ্য অংশ। তারা প্রায়ই ওষুধ পণ্য নির্বাচনের জন্য নির্দিষ্ট সময় পর পর রোগীদের পর্যবেক্ষণে অংশগ্রহণ করে। যুক্তরাজ্যে ক্লিনিকাল ফার্মাসিস্টরা স্বাধীনভাবে ঔষুধব্যবস্থাপত্র দিতে পারেন। তারা নন-মেডিকেল প্রেসক্রাইবার্স কোর্স শেষ করার পর এনএইচএস (NHS)-এ বা ব্যক্তিগতভাবে রোগীদের জন্য কিছু ওষুধ লিখে দিতে পারেন। \nক্লিনিকাল ফার্মাসিস্টের ভূমিকার মধ্যে রয়েছে রোগী-নির্দিষ্ট সমস্যার জন্য একটি বিশদ ওষুধ চিকিৎসার পরিকল্পনা তৈরি করা, চিকিৎসার লক্ষ্যগুলি চিহ্নিত করা এবং রোগীকে বিতরণ এবং সেবনের অনুমতি দেওয়ার পূর্বে সমস্ত নির্ধারিত ওষুধ পর্যালোচনা করা। পর্যালোচনা প্রক্রিয়ায় প্রায়শই ঔষুধ চিকিৎসার উপযোগীতা (যেমন, ওষুধের নির্বাচন, মাত্রা, সেবনপ্রক্রিয়া, ঔষুধ দিনে কতবার খেতে হবে এবং কত সময় যাবত চিকিৎসা করতে হবে) এবং এর কার্যকারিতা মূল্যায়ন জড়িত থাকে। গবেষণা দেখায় যে ফার্মাসিস্টদের ঔষধ ব্যবস্থাপনা কৌশলগুলি ওষুধ ব্যবহারের সাথে সম্পর্কিত ত্রুটিগুলি হ্রাস করে।  ফার্মাসিস্টকে অবশ্যই ঔষুধ চিকিৎসা পরিকল্পনা তৈরি এবং শুরু করার সময় সম্ভাব্য ওষুধের মিথস্ক্রিয়া, ক্ষতিকর ওষুধের প্রতিক্রিয়া এবং রোগীর ওষুধের প্রতি বিরূপতা বিবেচনা করতে হয়। \n\n\n=== অ্যাম্বুলাটরি কেয়ার ফার্মেসি ===\nআধুনিক রোগী-ভিত্তিক ঔষুধশাস্ত্রের আবির্ভাবের পর থেকে, অ্যাম্বুলেটরি কেয়ার ফার্মেসি চর্চা একটি অনন্য ফার্মাসি অনুশীলন ক্ষেত্র হিসাবে আবির্ভূত হয়েছে। অ্যাম্বুলেটরি কেয়ার ফার্মেসি মূলত ঔষুধ-নির্ভর পরিষেবাগুলির উপর ভিত্তি করে যা একজন ফার্মাসিস্ট একটি চিকিৎসা-কেন্দ্রে প্রদান করেন। এই ক্ষেত্রে ফার্মাসিস্টরা প্রায়শই ওষুধ সরবরাহ করেন না, বরং দীর্ঘস্থায়ী রোগের অবস্থা পরিচালনা করার জন্য অফিসে রোগীদের সেবা প্রদান করেন।\nমার্কিন যুক্তরাষ্ট্রের ফেডারেল হেলথ কেয়ার সিস্টেমে (ভিএ, ইন্ডিয়ান হেলথ সার্ভিস, এবং এনআইএইচ সহ) অ্যাম্বুল্যাটরি কেয়ার ফার্মাসিস্টদের সম্পূর্ণ স্বাধীনভাবে ওষুধ-ব্যবস্থাপত্র প্রদান করার কর্তৃত্ব দেওয়া হয়। কিছু রাজ্যে, যেমন উত্তর ক্যারোলিনা এবং নিউ মেক্সিকোতে, অ্যাম্বুল্যাটরি কেয়ার ফার্মাসিস্টদের চিকিৎসতসকদের সাথে একত্রে কাজ করার জন্য চিকিৎসা পদ্ধতি এবং রোগনির্ণয় সংক্রান্ত কর্তৃত্ব দেওয়া হয়।  ২০১১ সালে ফার্মাসিউটিক্যাল স্পেশালিটিস বোর্ড একটি পৃথক বোর্ড সার্টিফিকেশন হিসাবে অ্যাম্বুল্যারি কেয়ার ফার্মাসি অনুশীলনকে অনুমোদন করেছে। যেসব ফার্মাসিস্ট অ্যাম্বুলেটরি কেয়ার ফার্মেসি স্পেশালিটি সার্টিফিকেশন পরীক্ষায় উত্তীর্ণ হবেন তাদের দাপ্তরিক পদবী হবে বোর্ড সার্টিফাইড অ্যাম্বুলেটরি কেয়ার ফার্মাসিস্ট এবং এই ফার্মাসিস্টদের আদ্যক্ষর হিসেবে BCACP ব্যবহার করবে। \n\n\n=== কম্পাউন্ডিং ফার্মেসি/ইন্ডাস্ট্রিয়াল ফার্মেসি ===\nসাধারণ মানের ঔষধ-ব্যবস্থাপত্র থেকে আলাদা ঔষধ তৈরি করার সাথে কম্পাউন্ডিং জড়িত। এর মধ্যে অন্তর্ভূক্ত থাকতে পারে ভিন্ন ওষুধ মাত্রা, উপাদান বা সেবন মাধ্যম।  কম্পাউন্ডিং হল এমন রোগীদের জন্য বিশেষভাবে উপযুক্ত ওষুধ তৈরি করার একটি উপায় যারা হয়তো অ্যালার্জি বা গলধঃকরণজনিত অসুবিধার কারণে ওষুধটি তার প্রচলিত রূপে নিতে সক্ষম হয় না। এই রোগীদের প্রয়োজনীয় ওষুধগুলো নিশ্চিত করতে কম্পাউন্ডিং ফার্মেসির প্রয়োজন রয়েছে।\nকম্পাউন্ডিংয়ের একটি ক্ষেত্র হল নতুন সেবন মাধ্যমে ওষুধ প্রস্তুত করা। উদাহরণস্বরূপ, যদি একজন ওষুধ প্রস্তুতকারক শুধুমাত্র ট্যাবলেট হিসাবে একটি ওষুধ সরবরাহ করে, তাহলে একজন কম্পাউন্ডিং ফার্মাসিস্ট একটি ওষুধযুক্ত ললিপপ তৈরি করতে পারে যাতে ওষুধটি রয়েছে। যেসব রোগীর ট্যাবলেট গলধঃকরণে অসুবিধা হয় তারা ট্যবলেটের পরিবর্তে ঔষধযুক্ত ললিপপ লেহন করতে স্বাছ্যন্দবোধ করতে পারেন।\nকম্পাউন্ডিংয়ের আরেকটি রূপ হল বিভিন্ন মাত্রার (গ্রাম, মিলিগ্রাম, মাইক্রোগ্রাম) ক্যাপসুল বা ট্যাবলেট মিশিয়ে চিকিৎসক, চিকিৎসক সহকারী, শুশ্রুষা প্রদানকারী বা ক্লিনিকাল ফার্মাসিস্ট দ্বারা নির্দেশিত ওষুধের পছন্দমত পরিমাণ প্রস্তুতিকরণ। এই ধরনের প্রস্তুতি কমিউনিটি বা হাসপাতালের ফার্মেসি বা বাসা-বাড়িতে চিকিৎসার ক্ষেত্রে ব্যবহার করা হয়।\nকম্পাউন্ডিং ফার্মেসিগুলি কম্পাউন্ডিংয়ে বিশেষজ্ঞ, যদিও অনেকগুলি একই ধরনের ওষুধ যেগুলো কম্পাউন্ডিং করা হয়নি সেগুলিও সরবরাহ করে যা রোগীরা কমিউনিটি ফার্মেসি থেকে পেতে পারেন।\n\n\n=== পরামর্শক ফার্মেসি ===\nপরামর্শক হিসেবে ফার্মাসি চর্চাতে ওষুধের প্রকৃত বিতরণের চেয়ে ওষুধ চিকিৎসার পদ্ধতির পর্যালোচনা (যেমন \"জ্ঞানমূলক পরিষেবা\") এর উপর বেশি মনোযোগ দেওয়া হয়। পরামর্শদাতা ফার্মাসিস্টরা সাধারণত পরিষেবালয়ে কাজ করে, কিন্তু ক্রমবর্ধমানভাবে অন্যান্য প্রতিষ্ঠান এবং অ-প্রাতিষ্ঠানিক অঙ্গনেও এর প্রসার পাচ্ছে।  প্রথাগতভবে,  পরামর্শদাতা ফার্মাসিস্টরা সাধারণত স্বাধীন ব্যবসার মালিক ছিলেন, যদিও মার্কিন যুক্তরাষ্ট্রে অনেকেই এখন বড় ফার্মাসি ব্যবস্থাপনা সংস্থা যেমন অমনিকেয়ার (Omnicare), কাইন্ডরেড হেলথকেয়ার (Kindred Healthcare) বা ফার্মেরিকা (PharMerica)- এর জন্য কাজ করে। এই প্রবণতা ক্রমে বিপরীত ধারায় প্রবাহিত হতে পারে যেহেতু পরামর্শদাতা ফার্মাসিস্টরা সরাসরি রোগীদের সাথে কাজ করতে শুরু করেছে। এর মূল কারন হিসেবে দেখা যায় অনেক বয়স্ক মানুষ এখন অনেক ওষুধ সেবন করছেন কিন্তু প্রাতিষ্ঠানিক আওতার বাইরে থাকছেন। কিছু কমিউনিটি ফার্মেসি পরামর্শক ফার্মাসিস্ট নিয়োগ করে এবং/অথবা পরামর্শ পরিষেবা প্রদান করে।\nপরামর্শক ফার্মেসির মূল নীতিটি ১৯৯০ সালে বিকাশ লাভ করেছিল হেপলার এবং স্ট্র্যান্ড এর মাধ্যমে। \n\n\n=== পশুচিকিৎসা ফার্মেসি ===\nপশুচিকিৎসা ফার্মেসি, কখনো কখনো ভেটেরিনারি ফার্মেসি বলা হয়, হাসপাতালের ফার্মেসি, খুচরা ফার্মেসি বা পত্র-ফর্মাশ ফার্মেসির শ্রেণীতে পড়তে পারে। ভেটেরিনারি ফার্মেসিগুলি পশুদের ঔষুধ-সংক্রান্ত চাহিদা পূরণের জন্য বিভিন্ন প্রকারের এবং ওষুধের বিভিন্ন মাত্রা মজুত করে। পশুদের চাহিদা এবং প্রাণি চিকিৎসাবিজ্ঞান সংক্রান্ত প্রবিধানগুলি প্রায়শই মানুষের সাথে সম্পর্কিত বিষয়গুলো থেকে বেশ আলাদা হওয়ার কারণে কিছু এখতিয়ারে ভেটেরিনারি ফার্মেসিকে নিয়মিত ফার্মেসি থেকে আলাদা রাখা যেতে পারে।\n\n\n=== পারমাণবিক ফার্মেসি ===\nপারমাণবিক ফার্মেসি রোগ-নির্ণয় সংক্রান্ত পরীক্ষা এবং নির্দিষ্ট কিছু রোগের চিকিৎসার জন্য তেজস্ক্রিয় পদার্থ প্রস্তুত করার উপর মনোযোগ দেয়। পারমাণবিক ফার্মাসিস্টরা নির্দিষ্ট অতিরিক্ত প্রশিক্ষণের মধ্য দিয়ে গিয়ে থাকেন তেজস্ক্রিয় পদার্থগুলি পরিচালনা করার জন্য, এবং কমিউনিটি ও হাসপাতালের ফার্মেসীগুলি থেকে ভিন্ন পারমাণবিক ফার্মাসিস্টরা সাধারণত রোগীদের সাথে সরাসরি যোগাযোগ করেন না।\n\n\n=== সামরিক ফার্মেসি ===\n\nসামরিক ফার্মেসি বেসামরিক অনুশীলনের থেকে একটি ভিন্ন কর্ম পরিবেশ কারণ সামরিক ফার্মেসি প্রযুক্তিবিদ বা টেকনিশিয়ানরা ওষুধের নির্দেশ মূল্যায়ন, ওষুধের নির্দেশণাবলী প্রস্তুত করা এবং ওষুধ বিতরণ করার মতো দায়িত্ব পালন করেন। বেসামরিক ফার্মেসিতে এটি বেআইনি হবে কারণ এই দায়িত্বগুলি অনুমতিপ্রাপ্ত নিবন্ধিত ফার্মাসিস্ট দ্বারা সম্পাদন করা প্রয়োজন।  মার্কিন সামরিক বাহিনীতে, রাষ্ট্রীয় আইন যা টেকনিশিয়ানদের রোগীদের পরামর্শসেবা প্রদান করতে বা রোগীদের বিতরণ করার আগে চূড়ান্ত ওষুধ পরীক্ষা করতে বাধা দেয় ( একজন ফার্মাসিস্টের সম্পূর্ণ দায়িত্বের পরিবর্তে) প্রযোজ্য নয়।\n\n\n=== ফার্মেসি তথ্যবিদ্যা ===\nফার্মাসি তথ্যবিদ্যা হল ফার্মাসি অনুশীলন বিজ্ঞান এবং ফলিত তথ্য বিজ্ঞানের সমন্বয়।  ফার্মেসি তথ্যবিদরা ফার্মেসির অনেক অনুশীলনের ক্ষেত্রে কাজ করে, তবে, তারা তথ্য প্রযুক্তি বিভাগে বা স্বাস্থ্যসেবা তথ্য প্রযুক্তি বিক্রেতা সংস্থাগুলির জন্যও কাজ করতে পারে। একটি অনুশীলন ক্ষেত্র এবং বিশেষায়িত কার্যক্ষেত্র হিসাবে, প্রধান জাতীয় এবং আন্তর্জাতিক রোগীর তথ্য প্রকল্প এবং স্বাস্থ্য ব্যবস্থা আন্তঃক্রীয়াশীলতার লক্ষ্যগুলির প্রয়োজন মেটাতে ফার্মাসি তথ্যবিদ্যা দ্রুত সম্প্রসারিত হচ্ছে। এই ক্ষেত্রে ফার্মাসিস্টদের ওষুধ ব্যবস্থাপনা পদ্ধতির উন্নয়ন, নিয়োজন এবং পরিমিতকরনে অংশগ্রহণের জন্য প্রশিক্ষণ দেওয়া হয়।\n\n\n=== বিশেষায়িত ফার্মেসি ===\nবিশেষায়িত ফার্মেসিগুলি উচ্চ-মূল্যের ইনজেকশনযোগ্য, মৌখিক, ইনফিউজড, বা ইনহেলড ওষুধ সরবরাহ করে যা ক্যান্সার, হেপাটাইটিস এবং রিউমাটয়েড আর্থ্রাইটিসের মতো দীর্ঘস্থায়ী এবং জটিল রোগের জন্য ব্যবহৃত হয়।  বিশেষায়িত ফার্মেসী প্রথাগত কমিউনিটি ফার্মেসি, যেখানে যেকোনো সাধারণ ওষুধের জন্য প্রেসক্রিপশন আনা এবং পূরণ করা যেতে পারে, থেকে আলাদা। বিশেষায়িত ফার্মেসিগুলি নুতন ওষুধ বহন করে যে সমস্ত ঔষধ সঠিকভাবে সংরক্ষণ করা, পরিচালনা করা, যত্ন সহকারে পর্যবেক্ষণ করা এবং ক্লিনিক্যালি পরিচালনা করা প্রয়োজন।  এই ওষুধগুলি সরবরাহ করার পাশাপাশি, বিশেষায়িত ফার্মেসিগুলি পরীক্ষাগার পর্যবেক্ষণ করে, ওষুধসেবনবিধি মেনে চলার পরামর্শ প্রদান করে এবং রোগীদের তাদের ব্যয়বহুল বিশেষ ওষুধগুলি পাওয়ার জন্য প্রয়োজনীয় খরচ-নিয়ন্ত্রণ কৌশলে সহায়তা করে।  মার্কিন যুক্তরাষ্ট্রে, এটি বর্তমানে ফার্মাসিউটিক্যাল শিল্পের সবচেয়ে দ্রুত বর্ধনশীল খাত, ২০১৩ সালে ২৮ টি নতুন এফডিএ (FDA) অনুমোদিত ওষুধের মধ্যে ১৯ টি ছিল বিশেষ ওষুধ। \nএই নির্দিষ্ট রোগীদের সঠিকভাবে ব্যবস্থাপনা করতে পারে এমন চিকিৎসকদের চাহিদার কারণে, বিশেষায়িত ফার্মাসি সার্টিফিকেশন বোর্ড বিশেষ ফার্মাসিস্টদের প্রত্যয়িত করার জন্য একটি নতুন সার্টিফিকেশন পরীক্ষা তৈরি করেছে। ১০০টি প্রশ্নের কম্পিউটারাইজড বহুনির্বাচনী পরীক্ষার পাশাপাশি, ফার্মাসিস্টদেরকে বিগত তিন বছরের মধ্যে ৩০০০ ঘণ্টার বিশেষ ফার্মাসি অনুশীলনের পাশাপাশি গত দুই বছরের মধ্যে ৩০ ঘণ্টার বিশেষ ফার্মাসিস্ট অব্যাহত শিক্ষা শেষ করতে হবে। \n\n\n== ঔষধ সম্পর্কিত বিজ্ঞান ==\nঔষধ সম্পর্কিত বিজ্ঞান বা ফার্মাসিউটিক্যাল সায়েন্স হল অধ্যয়নের আন্তঃবিভাগীয় ক্ষেত্রগুলির একটি শ্রেণী যা ওষুধের নকশা, উৎপাদন, ক্রিয়া, বিতরণ এবং শ্রেণিবিন্যাসের সাথে সম্পর্কিত।রসায়ন ( অজৈব, ভৌত, জৈব রাসায়নিক এবং বিশ্লেষণাত্মক ), জীববিদ্যা ( শারীরস্থান, শারীরবিদ্যা, প্রাণরসায়ন, কোষবিদ্যা, এবং আণবিক জীববিদ্যা ), মহামারীবিদ্যা, পরিসংখ্যান, কেমোমেট্রিক্স, গণিত, এবং পদার্থবিদ্যা, রাসায়নিক প্রকৌশলবিদ্যা থেকে জ্ঞান এখানে প্রয়োগ করা হয়। \nফার্মাসিউটিক্যাল সায়েন্স চারটি প্রধান শাখা সহ আরও কয়েকটি নির্দিষ্ট চিকিৎসাবিজ্ঞানের বিশেষায়িত ক্ষেত্রে বিভক্ত,\n\nফার্মাকোলজি : মানুষের উপর ওষুধের জৈব রাসায়নিক এবং শারীরবৃত্তীয় প্রভাবের অধ্যয়ন।\nফার্মাকোডাইনামিক্স : ওষুধসমূহের তাদের রিসেপ্টরগুলির সাথে কোষীয় এবং আণবিক মিথস্ক্রিয়াগুলির অধ্যয়ন। সরলভাবে বলা যায়, \"ওষুধ শরীরে কি করে\" এ সম্পর্কিত অধ্যয়ন। \nফার্মাকোকিনেটিক্স : শরীরের বিভিন্ন স্থানে ওষুধের মাত্রা নিয়ন্ত্রণ করে এমন উপাদানগুলির অধ্যয়ন। সহজভাবে, \"শরীর ওষুধের সাথে কী করে\" এ সম্পর্কিত অধ্য \nফার্মাসিউটিক্যাল টক্সিকোলজি : ওষুধের ক্ষতিকর বা বিষাক্ত প্রভাবের অধ্যয়ন।\nফার্মাকোজেনোমিক্স : ওষুধ এবং জীবের মধ্যে মিথস্ক্রিয়ার বৈশিষ্ট্যগত নিদর্শনগুলির বংশগতি অধ্যয়ন। \nফার্মাসিউটিক্যাল কেমিস্ট্রি : ঔষুধ নকশা করতে, এবং নতুন ঔষুধ অণুর সংশ্লেষণে ( ঔষধীয় রসায়ন ) ফার্মাকোকিনেটিক্স এবং ফার্মাকোডাইনামিক্স এর পরিমিতকরণ নিয়ে এখানে আলোচনা করা হয় ।\nফার্মাসিউটিক্স : সর্বোত্তম ঔষধ সরবরাহ, স্থিতিশীলতা, ফার্মাকোকিনেটিক্স এবং রোগীর গ্রহণযোগ্যতার জন্য ওষুধ তৈরির অধ্যয়ন এবং নকশা। \nফার্মাকগনোসি : প্রাকৃতিক উৎস থেকে প্রাপ্ত ওষুধের অধ্যয়ন। \nনতুন আবিষ্কারগুলো ফার্মাসিউটিক্যাল বিজ্ঞানকে অগ্রসর এবং প্রসারিত করে, একই সাথে এই তালিকায় উপ-বিশেষায়িত ক্ষেত্র যুক্ত করতে থাকে। গুরুত্বপূর্ণভাবে, জ্ঞানের অগ্রগতির সাথে সাথে ফার্মাসিউটিক্যাল বিজ্ঞানের এই বিশেষ ক্ষেত্রগুলির মধ্যে সীমানা অস্পষ্ট হতে শুরু করেছে। অনেক মৌলিক ধারণা সব ফার্মাসিউটিক্যাল বিজ্ঞানের জন্য সাধারণ। এই ভাগাভাগি করে নেওয়া মৌলিক ধারণাগুলি ফার্মাসিউটিক্যাল গবেষণা এবং ওষুধ চিকিৎসার সমস্ত দিকগুলির জন্য তাদের প্রযোজ্যতা আরো বাড়িয়ে দেয়।\nফার্মাকোসাইবারনেটিক্স (ফার্মা-সাইবারনেটিক্স, সাইবারনেটিক ফার্মেসি, এবং সাইবার ফার্মেসি নামেও পরিচিত) একটি উদীয়মান ক্ষেত্র যেটি তথ্যবিদ্যা এবং ইন্টারনেট প্রযুক্তির প্রয়োগ ও মূল্যায়নের মাধ্যমে প্রযোজ্য ওষুধ ও ওষুধের ব্যবহারের বিজ্ঞানকে বর্ণনা করে, যাতে রোগীদের ফার্মাসিউটিক্যাল সেবা উন্নত করা যায়।\n\n\n== সমাজ ও সংস্কৃতি ==\n\n\n=== ব্যুৎপত্তি ===\nফার্মেসি শব্দটি প্রাচীন ফরাসি ফার্মাসি (farmacie) থেকে এসেছে \"পদার্থ, যেমন একটি খাদ্য বা ওষুধের আঙ্গিকে যার রেচক প্রভাব রয়েছে\" মধ্যযুগীয় ল্যাটিন ফার্মাসিয়া (pharmacia) থেকে গ্রীক ফার্মাকেয়া ( গ্রিক: φαρμακεία) \"একটি ওষুধ\", যা স্বয়ং ফার্মাকোন ( φάρμακον থেকে উদ্ভূত ), যার অর্থ \"ওষুধ, বিষ, কবজ \"  । এটি গ্রীক ফার্মাকোস (φαρμακός)-এর সাথে ব্যুৎপত্তিগতভাবে সম্পর্কিত।\n\n\n=== ঔষধ নির্দেশণাপত্র প্রদান ও নির্দেশণাপত্র অনুযায়ী ঔষধ বিতরণ প্রক্রিয়ার পৃথকীকরণ ===\nঔষধ নির্দেশণাপত্র প্রদান ও নির্দেশণপত্র অনুযায়ী ঔষধ বিতরণের পৃথকীকরণ, যাকে ডিসপেনসিং সেপারেশনও বলা হয়, এটি চিকিৎসা বিজ্ঞান এবং ফার্মেসির একটি কর্মপ্রক্রিয়া যেখানে একজন চিকিৎসক ফার্মাসিস্টের প্রভাব ব্যতিরেকে স্বাধীনভাবে একটি চিকিৎসা ব্যবস্থাপত্র প্রদান করেন, এবং একজন ফার্মাসিস্ট ব্যবস্থাপত্র সাপেক্ষে লভ্য ওষুধ সরবরাহ করেন।\nপাশ্চাত্য বিশ্বে ফার্মাসিস্টদের চিকিৎসকদের থেকে আলাদা করার জন্য শতাব্দী প্রাচীন ঐতিহ্য রয়েছে। প্রাচ্য দেশগুলিতে, চিকিৎসকদের ওষুধ সরবরাহ করার রীতি ঐতিহ্যগত।\nসমসাময়িক সময়ে গবেষকগণ এবং স্বাস্থ্য নীতি বিশ্লেষকবৃন্দ এই প্রথা এবং তাদের প্রভাবসমূহ আরও গভীরভাবে বিবেচনা করেছেন। পৃথকীকরণের পক্ষে আগ্রহীরা যুক্তি দেন যে এটি স্বাস্থ্যসেবা শিল্পে স্বার্থের দ্বন্দ্ব, অপ্রয়োজনীয় স্বাস্থ্যসেবা কমায় এবং খরচ কমায়। অন্যদিকে, সমন্বয়ের পক্ষে সমর্থনকারীরা যুক্তি দেন যে এটি রোগীর জন্য উত্তম  ফলাফল এবং আরও কার্যকরী সেবা প্রদানের দিকে পরিচালিত করে। এ ব্যাপারে বিভিন্ন স্থানের গবেষণা বিভিন্ন পরিস্থিতিতে মিশ্র ফলাফলের প্রতিবেদন প্রকাশ করে।\n\n\n=== পরিবেশগত প্রভাব ===\n২০২২ সালে অর্থনৈতিক সহযোগীতা ও উন্নয়ন সংস্থা (Organisation for Economic Co-operation and Development, OECD) প্রস্তাব করেছিল যে বর্জ্য নিষ্কাশন স্থান থেকে প্রাপ্ত ওষুধের অপব্যবহারের পারিপার্শ্বিক জনস্বাস্থ্যের ঝুঁকি কমানোর জন্য ফার্মাসিউটিক্যাল সংস্থাগুলোর উচিত অব্যবহৃত বা মেয়াদোত্তীর্ণ ওষুধগুলি সংগ্রহ করে নষ্ট করে ফেলা যা তারা বাজারে রেখেছিল। এতে স্বাস্থ্যসেবায় ব্যবহৃত বর্জ্য থেকে অ্যান্টিবায়োটিকের নিঃসরণ কমবে, এবং অ্যান্টিমাইক্রোবিয়াল প্রতিরোধী ব্যাকটেরিয়ার বিকাশ এবং এ থেকে \"অর্থনৈতিক ক্ষতি\" হ্রাস পাবে। বিশ্বের ২৫৮টি নদী থেকে নেওয়া পানির নমুনার এক চতুর্থাংশেরও বেশি ফার্মাসিউটিক্যাল বর্জ্যের সম্ভাব্য ক্ষতিকারক মাত্রা সনাক্ত করা হয়েছে। ওইসিডি (OECD) সুপারিশ করে যে ওষুধগুলি গৃহস্থালির বর্জ্য থেকে আলাদাভাবে সংগ্রহ করা উচিত এবং অব্যবহৃত আসন্ন মেয়াদোত্তীর্ণ ওষুধের জন্য বাজার এবং পুনর্বন্টন কার্যক্রম আরম্ভ করা উচিত। এই ধরনের বর্ধিত প্রযোজক দায়িত্ব পরিকল্পনা কার্যক্রম ইতোমধ্যে ফ্রান্স, স্পেন এবং পর্তুগালে ইতোমধ্যে শুরু হয়েছে। \n\n\n=== ফার্মেসির ভবিষ্যৎ ===\n\nআগামী দশকগুলিতে, ফার্মাসিস্টগণ স্বাস্থ্যসেবা ব্যবস্থায় আরও অবিচ্ছেদ্য অংশ হয়ে উঠবে বলে আশা করা হচ্ছে। শুধু ওষুধ বিতরণের পরিবর্তে, ক্রমবর্ধমানভাবে ফার্মাসিস্টগণ তাদের রোগী সেবা কুশলতায় ভারসাম্য বজায় রাখবে বলে আশা করা হচ্ছে।  বিশেষত, ঔষধ চিকিৎসা ব্যবস্থাপনা (Medication Therapy Management, MTM) ক্লিনিকাল পরিষেবাগুলি অন্তর্ভুক্ত করে যা ফার্মাসিস্টগণ তাদের রোগীদের জন্য সরবরাহ করতে পারে। এই ধরনের পরিষেবাগুলো অন্তর্ভূক্ত করে সকল ঔষধ ( ব্যবস্থাপত্র সাপেক্ষে লভ্য ঔষুধ, ব্যবস্থাপত্র ব্যতিরেকে লভ্য ঔষধ, ভেষজ ঔষধ) প্রয়োগের পুঙ্খানুপুঙ্খ বিশ্লেষণ। এর ফলাফল হল ওষুধ এবং রোগীর শিক্ষার সমন্বয়সাধন যার ফলে রোগীর স্বাস্থ্য সুবিধা বৃদ্ধি পায় এবং স্বাস্থ্যসেবা ব্যবস্থার খরচ কমে যায়।  \nকিছু দেশে এই পরিবর্তন ইতোমধ্যেই শুরু হয়েছে; উদাহরণস্বরূপ, অস্ট্রেলিয়ার ফার্মাসিস্টগণ ঘরোয়া ঔষধের সর্বাঙ্গীণ পর্যালোচনা পরিচালনা করার জন্য অস্ট্রেলিয়ান সরকারের কাছ থেকে পারিশ্রমিক পান। কানাডায়, কিছু প্রদেশের ফার্মাসিস্টদের সীমিতভাবে ঔষধ নির্ধারণের অধিকার রয়েছে (যেমন আলবার্টা এবং ব্রিটিশ কলাম্বিয়াতে) অথবা তাদের প্রাদেশিক সরকার সম্প্রসারিত পরিষেবা যেমন ওষুধের পর্যালোচনা (অন্টারিওতে মেডসচেকস, Medscheks) এর জন্য পারিশ্রমিক পায়। যুক্তরাজ্যে, যে সকল ফার্মাসিস্টগণ অতিরিক্ত প্রশিক্ষণ গ্রহণ করেন তারা ঔষধ নির্ধারনের অধিকার পাচ্ছেন এবং এটি ফার্মাসি শিক্ষার কারণে। ওষুধ ব্যবহারের পর্যালোচনার জন্য সরকার কর্তৃক তাদের অর্থও দেওয়া হচ্ছে। স্কটল্যান্ডে, ফার্মাসিস্ট স্কটিশ নিবন্ধিত রোগীদের নিয়মিত ওষুধের নিয়ন্ত্রিত ওষুধ ব্যতীত বেশিরভাগ ওষুধের জন্য চিকিৎসার ব্যবস্থাপত্র লিখতে পারেন, যখন রোগী তাদের ডাক্তারকে দেখতে অক্ষম হয়, এটি হতে পারে রোগীরা তার বাড়ি থেকে বাইরে থাকলে বা ডাক্তার অপ্রাপ্য হলে। বর্তমানে অনুপস্থিত. মার্কিন যুক্তরাষ্ট্রে, ফার্মাসিউটিক্যাল সেবা বা ক্লিনিকাল ফার্মেসি ফার্মেসির চর্চায় বিকশিত প্রভাব ফেলেছে।  তাছাড়া, ডক্টর অফ ফার্মেসি (ফার্ম ডি.) ডিগ্রী এখন ফার্মেসি অনুশীলনক্ষেত্রে প্রবেশের জন্য পূর্ব প্রয়োজনীয় এবং কিছু ফার্মাসিস্ট এখন স্নাতকের পরে এক বা দুই বছরের রেসিডেন্সি বা ফেলোশিপ প্রশিক্ষণ সম্পূর্ণ করে। এছাড়াও, পরামর্শদাতা ফার্মাসিস্টগণ, যারা প্রথাগতভাবে প্রাথমিকভাবে নার্সিং হোমে কাজ করতেন, তারা এখন \"বর্ষীয়ানদের যত্নে ফার্মেসি\" এর ব্যানারে রোগীদের সাথে সরাসরি পরামর্শের জন্য তাদের কার্যক্রম প্রসারিত করছেন।\n\n\n== নোট এবং রেফারেন্স ==\nমন্তব্য\nতথ্যসূত্র\n\n\n== তথ্যসূত্র ==\nWatkins, Elizabeth Siegel (২০০৯)। \"From History of Pharmacy to Pharmaceutical History\": 3–13। পিএমআইডি 20027914। \n(জাপানি ভাষায়) Asai, T. (1985). Nyokan Tūkai. Tokyo: Kōdan-Sha.\n(ফরাসি ভাষায়) Titsingh, Isaac, ed. (1834). [Siyun-sai Rin-siyo/Hayashi Gahō, 1652], Nipon o daï itsi ran; ou, Annales des empereurs du Japon. Paris: Oriental Translation Fund of Great Britain and Ireland....Click link for digitized, full-text copy of this book (in French)\nPharmacy Consulting Services | McKesson – A landmark study in hospital pharmacy performance based on an extensive literature review and the collective experience of the Health Systems Pharmacy Executive Alliance.\n\n\n== বহিঃসংযোগ ==\nনেভিগেটর হিস্ট্রি অফ ফার্মেসি ফার্মেসির ইতিহাস সম্পর্কিত ইন্টারনেট রিসোর্সের সংগ্রহ\nসোডারলুন্ড ফার্মেসি মিউজিয়াম  ওয়েব্যাক মেশিনে আর্কাইভকৃত ১৮ জুলাই ২০১৯ তারিখে - আমেরিকান ওষুধের দোকানের ইতিহাস সম্পর্কে তথ্য\nলয়েড লাইব্রেরি লাইব্রেরি অব বোটানিক্যাল, মেডিকেল, ফার্মাসিউটিক্যাল, এবং বৈজ্ঞানিক বই এবং সাময়িকী, এবং সহযোগী বিজ্ঞানের কাজ\nআমেরিকান ইনস্টিটিউট অফ দ্য হিস্ট্রি অফ ফার্মেসির আমেরিকান ইনস্টিটিউট অফ দ্য হিস্ট্রি অফ ফার্মেসি—ফার্মেসির ইতিহাসে সম্পদ\nআন্তর্জাতিক ফার্মাসিউটিক্যাল ফেডারেশন (FIP) ফেডারেশন ফার্মাসিস্ট এবং ফার্মাসিউটিক্যাল বিজ্ঞানীদের জাতীয় সমিতির প্রতিনিধিত্ব করে। ফার্মাসি শিক্ষা, অনুশীলন, বিজ্ঞান এবং নীতি সম্পর্কিত তথ্য এবং সংস্থান\nটেমপ্লেট:Allied health professions"}