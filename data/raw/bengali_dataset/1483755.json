{"pageid": 1483755, "title": "ভিক্টর অ্যামব্রোস", "url": "https://bn.wikipedia.org/wiki?curid=1483755", "content": "ভিক্টর আর. অ্যামব্রোস (ইংরেজি: Victor R. Ambros; জন্ম ১৯৫৩) একজন মার্কিন বিকাশমূলক জীববিজ্ঞানী যিনি প্রথম জ্ঞাত অণু-আর এন এ আবিষ্কার করেন। তিনি মার্কিন যুক্তরাষ্ট্রের ম্যাসাচুসেটস অঙ্গরাজ্যের ওরচেস্টার শহরের ম্যাসাচুসেটস বিশ্ববিদ্যালয়ের চিকিৎসা শিক্ষা প্রতিষ্ঠানের একজন অধ্যাপক। তিনি ২০২৪ সালে আণবিক জীববিজ্ঞানী গ্যারি রাভকানের সাথে যৌথভাবে শারীরবিদ্যা বা চিকিৎসাবিজ্ঞান নোবেল পুরস্কার লাভ করেন। অণু-আরএনএ আবিষ্কার ও প্রতিলিপিকরণ-পরবর্তী বংশাণু নিয়ন্ত্রণে এর ভূমিকার জন্য\" তাঁদেরকে এই পুরস্কার প্রদান করা হয়।\n\n\n== পটভূমি ==\nঅ্যামব্রোসের জন্ম মার্কিন যুক্তরাষ্ট্রের নিউ হ্যাম্প্‌শায়ার অঙ্গরাজ্যে। তার বাবা লংগিন ছিলেন পোলীয় যুদ্ধের একজন উদ্বাস্তু। অ্যামব্রোস ভারমন্ট অঙ্গরাজ্যের কেন্দ্রে একটি ছোট দুগ্ধ খামারে তার আট ভাইবোনের সাথে বেড়ে ওঠেন। তিনি উডস্টক ইউনিয়ন হাই স্কুল থেকে তার প্রাথমিক শিক্ষা সম্পন্ন করেন। ১৯৭৫ সালে তিনি ম্যাসাচুসেটস ইনস্টিটিউট অফ টেকনোলজি থেকে জীববিজ্ঞান বিষয়ে বিজ্ঞানে স্নাতক উপাধি লাভ করেন এবং ১৯৭৯ সালে নোবেল বিজয়ী ডেভিড বাল্টিমোরের তত্ত্বাবধানে ম্যাসাচুসেটস ইনস্টিটিউট অফ টেকনোলজিতে ডক্টরেট সম্পন্ন করেন। অ্যামব্রোস পরবর্তীতে নোবেল বিজয়ী এইচ. রবার্ট হরভিটজের গবেষণাগারে প্রথম ডক্টরেটোত্তর বৃত্তিপ্রাপ্ত গবেষক (ফেলো) হিসাবে এমআইটিতে তাঁর গবেষণা অব্যাহত রাখেন। তিনি ১৯৮৪ সালে হার্ভার্ড বিশ্ববিদ্যালয়ের শিক্ষকমণ্ডলীতে যোগ দেন এবং ১৯৯২ সালে সেখান থেকে ডার্টমাউথ কলেজে স্থানান্তরিত হন। অ্যামব্রোস ২০০৮ সালে ইউনিভার্সিটি অফ ম্যাসাচুসেটস মেডিক্যাল স্কুলে অনুষদে যোগদান করেন। তিনি বর্তমানে তাঁর প্রাক্তন ডার্টমাউথ ছাত্র হাওয়ার্ড স্কট সিলভারম্যানের অনুদানপ্রাপ্ত আণবিক চিকিৎসাবিজ্ঞান শিক্ষাক্রমে প্রাকৃতিক বিজ্ঞান বিষয়ে সিলভারম্যান অধ্যাপক পদে কাজ করছেন।\n\n\n== তথ্যসূত্র =="}