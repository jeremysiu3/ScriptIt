{"pageid": 1480527, "title": "সিভিক ভলান্টিয়ার", "url": "https://bn.wikipedia.org/wiki?curid=1480527", "content": "সিভিক ভলান্টিয়ার (ইংরেজি: Civic Volunteers), সংক্ষেপে সিভি (CV), ভারতের পশ্চিমবঙ্গ রাজ্যের একটি আইন প্রয়োগকারী বাহিনী। ২০১৩ সালে পশ্চিমবঙ্গ পুলিশকে সাহায্য করার জন্য এই বাহিনী গঠন করা হয়েছিল। তখন এর নাম সিভিক পুলিশ ভলান্টিয়ার (ইংরেজি: Civic Police Volunteers) ছিল। পরে বিবিধ বিতর্কের জন্য ২০১৪ সালে বাহিনীর নাম থেকে \"পুলিশ\" কথাটি বাদ দেওয়া হয়। মূলত যান চলাচল নিয়ন্ত্রণ ও মেলা-পার্বণে ভিড় সামলানো এদের দায়িত্ব।\n\n\n== ইতিহাস ==\nপশ্চিমবঙ্গের মুখ্যমন্ত্রী দপ্তরের ওয়েবসাইট অনুযায়ী, পশ্চিমবঙ্গ পুলিশে পর্যাপ্ত কর্মচারী না থাকার জন্য ২০১৩ সালে রাজ্যে ৪০,০০০ পুলিশ এবং ১,৩০,০০০ সিভিক পুলিশ ভলান্টিয়ার নিয়োগের সিদ্ধান্ত নেওয়া হয়। কিন্তু বাহিনীর নামে \"পুলিশ\" শব্দটি থাকায় বিভিন্ন মহলে, এমনকি পুলিশ মহলেও আলোচনা হয়েছিল। পরে ২০১৪ সালের মাঝামাঝি সময়ে বাহিনীর নাম থেকে \"পুলিশ\" কথাটি বাদ দেওয়া হয় এবং তার নাম \"সিভিক ভলান্টিয়ার\" রাখা হয়। তবে এখনও এই বাহিনী \"সিভিক পুলিশ\" নামে জনপ্রিয়।\n\n\n== সংগঠন ও এখতিয়ার ==\nস্বরাষ্ট্র ও পার্বত্য বিষয়ক দপ্তর পুলিশের সহকারী হিসাবে চুক্তির ভিত্তিতে সিভিক ভলান্টিয়ারদের নিয়োগ করে, এবং ছয়মাস অন্তর এই চুক্তির পুনর্নবীকরণ হওয়ার কথা। জেলা স্তরে কমিটি তৈরি করে সিভিক পুলিশ ভলান্টিয়ার নিয়োগ করা হয়। রাজ্য সরকারের নিয়মবিধি অনুযায়ী, কেবল ২০ থেকে ৬০ বছরের বয়সীরা সিভিক ভলান্টিয়ার পদের জন্য আবেদন করতে পারে। প্রথমদিকে শিক্ষাগত যোগ্যতা মাধ্যমিক থাকলেও পরে সেটা কমিয়ে অষ্টম শ্রেণি উত্তীর্ণতে করা হয়েছিল।\nকলকাতা পুলিশের তরফে একটি বিজ্ঞপ্তিতে সিভিক ভলান্টিয়ারদের এখতিয়ার প্রকাশ করা হয়েছিল। এর আগে পশ্চিমবঙ্গ পুলিশ দ্বারা প্রকাশিত নির্দেশিকাতেও অনুরূপ এখতিয়ারের কথা বলা হয়েছে। সেই অনুযায়ী সিভিক ভলান্টিয়াররা নিম্নলিখিত জায়গায় পুলিশবাহিনীর সাহায্য করতে পারবে:\n\nযান চলাচল নিয়ন্ত্রণের কাজে\nবড় উৎসবের সময়\nশহরের কোথাও বেআইনিভাবে যানবাহন রাখা থাকলে তার মোকাবিলার সময়\nজনগণের সুরক্ষা সুনিশ্চিত করার কাজে\nসাধারণ মানুষের সাহায্যের জন্য কোনো কাজে\n\n\n== সমালোচনা ==\nবিভিন্ন বিষয়ে সিভিক ভলান্টিয়াররা সমালোচিত হয়েছে। তিন সপ্তাহের মৌলিক প্রশিক্ষণ এবং শিক্ষাগত যোগ্যতা অষ্টম শ্রেণি উত্তীর্ণের জন্য অবসরপ্রাপ্ত পুলিশ আধিকারিকরা সিভিক ভলান্টিয়ারদের নিয়োগ প্রক্রিয়া নিয়ে সমালোচনা করেছে। একজন প্রাক্তন আইপিএস আধিকারিকের মতে, অস্থায়ী বন্দোবস্ত হিসাবে সিভিক ভলান্টিয়াররা রাজ্য পুলিশের দীর্ঘমেয়াদী পদশূন্যতার সমস্যাকে সমাধান করতে পারেনি, এবং যোগ্যতার জায়গায় মূলত নেতাদের সুপারিশ অনুযায়ী সিভিক ভলান্টিয়ারদের নিয়োগ করা হয়। তিনি এটাও বলেছেন যে যেখানে একজন পুলিশ আধিকারিককে কড়া প্রশিক্ষণের মধ্যে যেতে হয়, সেখানে সিভিক ভলান্টিয়ারদের তিন সপ্তাহের মৌলিক প্রশিক্ষণ দেওয়া হয়। সিভিক ভলান্টিয়াররা প্রায় সবাই বাইকে \"police\" লেখে।\n২০২৩ সালের মার্চ মাসে কলকাতা উচ্চ আদালতের বিচারপতি রাজশেখর মান্থা পশ্চিমবঙ্গ পুলিশকে একটি নির্দেশ দিয়েছিলেন। সেই নির্দেশ অনুযায়ী, সিভিক ভলান্টিয়াররা আইনশৃঙ্খলা রক্ষার কোনো দায়িত্বগ্রহণ করতে পারবে না। এর ফলে রাজ্য পুলিশ তাদের জন্য একটি নির্দেশিকা জারি করেছিল।\n\n\n== তথ্যসূত্র =="}