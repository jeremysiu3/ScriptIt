{"pageid": 1522789, "title": "চাদে ইসলাম", "url": "https://bn.wikipedia.org/wiki?curid=1522789", "content": "চাদে ইসলাম বৃহত্তম ও সর্বাধিক পালিত ধর্ম এবং পিউ রিসার্চ সেন্টারের তথ্যমতে, দেশটির প্রায় ৫২–৫৮% মানুষ ইসলামের অনুসারী। চাদে ইসলামের সর্বপ্রথম উপস্থিতি উকবা ইবনে নাফির সময় থেকে পাওয়া যায়, যার বংশধরদের আজও চাদ হ্রদ অঞ্চলে বসতি স্থাপন করে বসবাস করতে দেখা যায়।  একটি পরিসংখ্যান অনুসারে, চাদের মুসলিমদের মধ্যে, ৪৮% সুন্নি, ২১% শিয়া, ২৩% অসাম্প্রদায়িক মুসলিম ও ৪% অন্যান্য বলে দাবি করে। \n\n\n== ইতিহাস ==\nচাদের ইসলামের ইতিহাস প্রায় এক সহস্রাব্দ পুরোনো এবং এটি উত্তর ও মধ্য আফ্রিকার ইসলামী সংস্কৃতির একটি গুরুত্বপূর্ণ অংশ। চাদে ইসলাম আগমনের মূল পথ ছিল সাহারা মরুভূমির বাণিজ্যিক পথ ও সুদানের দারফুর ও কানো রাজ্যের মতো ইসলামি কেন্দ্রগুলোর মাধ্যমে। ইসলাম চাদে আনুমানিক ১০ম শতকে আসে, যখন সাহারার বাণিজ্য পথ ধরে আরব ও আমাজিগ বণিকরা ইসলাম প্রচার করে। তাদের আহ্বানে চাদের উত্তরাঞ্চলের তিব্বু জাতিগোষ্ঠী ও মধ্যাঞ্চলের কানেম সাম্রাজ্য প্রথম ইসলামের গ্রহণ করে। একাদশ শতকে কানেম সাম্রাজ্যের শাসক হুমাই বনি সালমা ইসলাম গ্রহণ করেন, যা চাদে ইসলামের বিস্তারের গুরুত্বপূর্ণ পদক্ষেপ ছিল। ত্রয়োদশ শতকে কানেম সাম্রাজ্য বোর্নু সাম্রাজ্যে রূপ নেয় এবং তার সাহায্যে ইসলাম আরো সুপ্রতিষ্ঠিত হয়। এই সাম্রাজ্যের শাসকরা মিশর, সুদান ও হেজাজের (সৌদি আরব) ইসলামী বিদ্বানদের সঙ্গে সম্পর্ক বজায় রাখত এবং তারা কুরআন ও ইসলামি আইন শিক্ষার প্রসার ঘটায়। ১৮ ও ১৯ শতকে পশ্চিম আফ্রিকায় ইসলামের পুনর্জাগরণ ঘটে এবং উসমান দান ফোদিওর নেতৃত্বে ইসলামি সংস্কারের ঢেউ চাদেও গিয়ে পৌঁছায়। এই সময় চাদের স্থানীয় রাজ্যগুলোতে শরীয়া আইন চালুরও চেষ্টা করা হয়। \nএছাড়াও উনিশ শতকের মাঝামাঝি সময়ে লিবিয়ায় সানুসি আন্দোলন প্রতিষ্ঠিত হলে ১৯০০ সালের দিকে এটি চাদ হ্রদ অববাহিকার অর্থনৈতিক ও রাজনৈতিক জীবনে ব্যাপক প্রভাব বিস্তার করেছিল।  \nঔপনিবেশিক যুগ\n১৯০০ সালে ফ্রান্স চাদকে উপনিবেশে পরিণত করে। উপনিবেশিক ফরাসি সরকার সংস্কারের নামে ইসলামি শিক্ষা ও শরীয়া আইন সীমিত করার চেষ্টা করে। তবে মুসলিম সম্প্রদায় তাদের ধর্মীয় ও সাংস্কৃতিক ঐতিহ্য ধরে রাখার ব্যাপক চেষ্টা করে। \nআধুনিক চাদে ইসলাম\nবর্তমান চাদের মোট জনসংখ্যার প্রায় ৫৫% মুসলিম, যারা মূলত সুন্নি ও সুফিবাদ অনুসরণ করে। ইসলামি শিক্ষাপ্রতিষ্ঠান ও মসজিদ রাষ্ট্রীয় ও চাদের সামাজিক জীবনের গুরুত্বপূর্ণ অংশ। তবে রাজনৈতিক অঙ্গনেও ইসলামের ব্যাপক প্রভাব রয়েছে। যদিও দেশটি একটি ধর্মনিরপেক্ষ রাষ্ট্র বলে দাবি করা হয়। \nচাদে উচ্চতর ইসলামী শিক্ষার হার খুবই কম। তাই এর উচ্চতর ইসলামি শিক্ষার ছাত্র ও পণ্ডিতদের অন্যান্য দেশে ভ্রমণ করতে হয়। মুসলিম ছাত্ররা সাধারণত সুদানের খার্তুম ও মিশরের কায়রোর মত শহরে গিয়ে উচ্চতর ইসলামি শিক্ষা অর্জন করে। \nচাদবাসীরা ধর্মের পাঁচটি স্তম্ভকে ইসলামের মৌলিক সংস্করণের চেয়ে ভিন্নভাবে পালন করে। প্রকাশ্যে ও সমবেতভাবে নামাজ সপ্তাহে একাধিকবার অনুষ্ঠিত হলেও সর্বদা মসজিদে জামাত অনুষ্ঠিত হয় না। উত্তর নাইজেরিয়ার হাউসাদের তুলনায় চাদের মুসলিমরা সম্ভবত খুব কম হজযাত্রায় যায়। কিছু চাদীয় মুসলিম রমজানের রোজা স্বাভাবিকের চেয়েও কঠোরভাবে পালন করে; কেউ কেউ দিনের বেলায় তাদের লালা গিলে ফেলতেও অস্বীকৃতি জানায়। \n\n\n== আরো দেখুন ==\nআফ্রিকায় ইসলাম\nদেশ অনুযায়ী ইসলাম\nচাদে ধর্ম\n\n\n== তথ্যসূত্র =="}