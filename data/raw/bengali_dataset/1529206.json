{"pageid": 1529206, "title": "দ্বীপ ধনু", "url": "https://bn.wikipedia.org/wiki?curid=1529206", "content": "দ্বীপ ধনু হল তীব্র মাত্রায় ভূ-কম্পীয়ভাবে সক্রিয় আগ্নেয়গিরিসমূহের দীর্ঘ শৃঙ্খল যেগুলি অভিসারী ভূ-ত্বকীয় পাতের সীমানা বরাবর পাওয়া যায়। বেশিরভাগ দ্বীপ ধনু মহাসামুদ্রিক ভূত্বকের উপর উৎপন্ন হয় এবং অধোগমন অঞ্চল বরাবর গুরুমণ্ডলে অশ্মমণ্ডলের অবতরণের ফলে তৈরি হয়। এগুলি মহাদেশগুলির কলেবর বৃদ্ধি করার প্রধান উপায়।\nভূকম্পপ্রবণতা এবং আগ্নেয়গিরির উপস্থিতির উপর ভিত্তি করে দ্বীপ ধনুগুলি সক্রিয় বা নিষ্ক্রিয় হতে পারে। সক্রিয় দ্বীপ ধনু হল সাম্প্রতিক আগ্নেয়গিরিগুলির শৈলশিরা যেগুলি একটি গভীর ভূমিকম্প অঞ্চলের সাথে সংশ্লিষ্ট থাকে। এছাড়া এগুলি সুনির্দিষ্ট বক্ররেখা আকৃতির হয়ে থাকে, এগুলিতে সক্রিয় বা সম্প্রতি বিলুপ্ত আগ্নেয়গিরির একটি শৃঙ্খল থাকে, একটি গভীর সমুদ্র খাত থাকে এবং আগ্নেয়গিরি ধনুর উত্তল পার্শ্বে একটি বৃহৎ ঋণাত্মক বুগার ব্যতিক্রম থাকে। আগ্নেয়গিরির ধনুর সাথে সম্পর্কিত ক্ষুদ্র ধনাত্মক মাধ্যাকর্ষণ ব্যতিক্রমকে অনেক লেখক ধনুর নিচে ঘন আগ্নেয়গিরির শিলার উপস্থিতির দ্বারা ব্যাখ্যা করেছেন। নিষ্ক্রিয় দ্বীপ ধনু হল এমন একটি দ্বীপ শৃঙ্খল যেটি মূলত পুরাতন আগ্নেয়গিরি এবং আগ্নেয় ভগ্নশিলা নিয়ে গঠিত।\nঅনেক আগ্নেয়গিরির শৃঙ্খলের বক্র আকৃতি এবং অধোগামী অশ্মমণ্ডলের কোণটির মধ্যে সম্পর্ক বিদ্যমান। যদি পাতের মহাসামুদ্রিক অংশটিকে ধনুর উত্তল দিকের সমুদ্রতল দ্বারা প্রতিনিধিত্ব করা যায় এবং যদি সমুদ্রগর্ভস্থ খাতের নিচে আনমন অঞ্চলটির সৃষ্টি হয়, তাহলে পাতের বিচ্যুত অংশটি প্রায় বেশিরভাগ দ্বীপ ধনুর নিচের বেনিয়ফ অঞ্চলের সাথে মিলে যায়।\n\n\n== আরও দেখুন ==\n\nপশ্চাৎ-ধনু দ্রোণী\nআগ্নেয় ধনু\nআগ্নেয় দ্বীপ\n\n\n== তথ্যসূত্র =="}