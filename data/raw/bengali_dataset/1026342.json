{"pageid": 1026342, "title": "মিশরীয় মন্দির", "url": "https://bn.wikipedia.org/wiki?curid=1026342", "content": "মিশরীয় মন্দির নির্মিত হত দেবদেবীদের আনুষ্ঠানিক পূজানুষ্ঠান এবং প্রাচীন মিশর ও মিশরীয় নিয়ন্ত্রণাধীনে থাকা অঞ্চলগুলির ফ্যারাওদের স্মৃতিরক্ষার্থে। যে দেবতা বা রাজার উদ্দেশ্যে মন্দিরগুলি উৎসর্গিত হত, সংশ্লিষ্ট মন্দিরটিকে সেই দেবতা বা রাজার বাসগৃহ মনে করা হত। মন্দিরের মধ্যে মিশরীয়রা বিভিন্ন ধরনের আচার-অনুষ্ঠান পালন করত। মিশরীয় ধর্মের মূল উদ্দেশ্য স্বরূপ এই সব আচারগুলির মধ্যে ছিল দেবদেবীদের উদ্দেশ্যে বলি উৎসর্গ, উৎসবের মাধ্যমে তাঁদের পৌরাণিক ভাববিনিময়ের পুনরাভিনয় এবং বিশৃঙ্খলার শক্তিগুলিকে অপসারণ-মূলক অনুষ্ঠানসমূহ। মনে করা হত যে, মাত অর্থাৎ ব্রহ্মাণ্ডের দিব্য বিন্যাস রক্ষার নিমিত্ত দেবতাদের জন্যেও এই আচারগুলি প্রয়োজনীয়। দেবালয় নির্মাণ ও দেবতাদের পরিচর্যা ছিল ফ্যারাওদের অবশ্যকর্তব্য। তাই তাঁরা মন্দির নির্মাণ ও রক্ষণাবেক্ষণের জন্য প্রভূত সম্পদ দান করতেন। প্রয়োজনের খাতিরে ফ্যারাওরা পুরোহিতবৃন্দের প্রতি তাঁদের অধিকাংশ আচারগত কর্তব্যে প্রতিনিধিত্ব করতেন। কিন্তু সাধারণ মানুষকে অধিকাংশ ক্ষেত্রেই অনুষ্ঠানে সরাসরি অংশগ্রহণ করতে দেওয়া হত না। এমনকি মন্দিরের পবিত্রতম অংশগুলিতে তাদের প্রবেশের উপরেও নিষেধাজ্ঞা আরোপিত ছিল। তা সত্ত্বেও সকল শ্রেণির মিশরীয়ের কাছেই মন্দির ছিল একটি গুরুত্বপূর্ণ ধর্মীয় স্থান। তারা সেখানে যেত সেখানে বসবাসকারী দেবতার কাছে প্রার্থনা করতে, পূজা উৎসর্গ করতে এবং দৈববাণীমূলক সহায়তা অনুসন্ধান করতে।\nমন্দিরের সর্বাপেক্ষা গুরুত্বপূর্ণ অংশটি ছিল গর্ভমন্দিরটি। সাধারণত এইখানে একটি কাল্ট-মূর্তি (মন্দিরের দেবতার মূর্তি) প্রতিষ্ঠিত অবস্থায় থাকত। সময়ের সঙ্গে সঙ্গে গর্ভমন্দিরের বাইরের কক্ষগুলি বৃহত্তর ও অধিকতর সজ্জাবহুল হতে শুরু করে। এর ফলে প্রাগৈতিহাসিক মিশরের (খ্রিস্টপূর্ব চতুর্থ সহস্রাব্দের শেষ ভাগ) ছোটো ছোটো পূজাস্থানগুলি বিবর্তিত হয়ে নতুন রাজ্য (আনুমানিক খ্রিস্টপূর্ব ১৫৫০-১০৭০ অব্দ) ও পরবর্তীকালের বৃহদাকার প্রস্তরনির্মিত অট্টালিকায় পরিণত হয়। এই সকল অট্টালিকাগুলি ছিল প্রাচীন মিশরীয় স্থাপত্যের বৃহত্তম এবং সর্বাপেক্ষা টেকসই উদাহরণগুলির অন্যতম। এগুলির উপাদানগুলিকে ধর্মীয় প্রতীকতত্ত্বের একটি জটিল নকশা দ্বারা বিন্যস্ত ও অলংকৃত করা হত। এই মন্দির নকশার সাধারণ বৈশিষ্ট্যগুলি ছিল প্রাচীরবেষ্টিত সভাকক্ষ, উন্মুক্ত দরবার এবং উৎসবের শোভাযাত্রার জন্য ব্যবহৃত পথের ধারে সারিবদ্ধ পাইলন শৈলীর প্রবেশপথ। মূল মন্দিরের বাইরে একটি বহিঃস্থ প্রাচীর দ্বারা বিভিন্ন ধরনের অপ্রধান ভবনগুলিকে বেষ্টিত করে রাখা হত।\nএকটি বৃহদাকার মন্দিরের বেশ বড়ো নিজস্ব জমি এবং বিভিন্ন প্রয়োজনে সহস্রাধিক সাধারণ কর্মচারীও থাকত। এই কারণে ধর্মীয় কেন্দ্রের পাশাপাশি মন্দিরগুলি ছিল প্রধান অর্থনৈতিক কেন্দ্র। যে পুরোহিতগণ এই সব শক্তিশালী প্রতিষ্ঠান পরিচালনা করতেন, তাঁরা যথেষ্ট প্রভাবশালী ছিলেন এবং বাহ্যত রাজার অধীনস্থ হওয়া সত্ত্বেও তাঁরা তাঁদের কর্তৃপক্ষের গুরুত্বপূর্ণ প্রতিদ্বন্দ্বীও হয়ে উঠতে পারতেন।\nজাতির অবনতি এবং শেষ পর্যন্ত খ্রিস্টপূর্ব ৩০ অব্দে রোমান সাম্রাজ্যের হাতে স্বাধীনতা হারানো সত্ত্বেও মিশরে মন্দির-নির্মাণের কাজে কোনও ছেদ পড়েনি। খ্রিস্টধর্মের আগমনের সঙ্গে সঙ্গে প্রথাগত মিশরীয় ধর্ম উত্তরোত্তর নিপীড়নের শিকার হতে থাকে এবং খ্রিস্টীয় চতুর্থ থেকে ষষ্ঠ শতাব্দীর মধ্যে সে দেশে মন্দির-কাল্টগুলি অবলুপ্ত হয়ে যায়। তারপর পরিত্যক্ত মন্দিরগুলি শতাব্দীর পর শতাব্দী ধরে ধ্বংস ও অবহেলার সম্মুখীন হতে থাকে। ঊনবিংশ শতাব্দীর গোড়ার দিকে ইউরোপ ভাসিয়ে দিয়ে যায় প্রাচীন মিশর সম্পর্কে আগ্রহের একটি নতুন তরঙ্গ। এই সময়ই উৎপত্তি ঘটে মিশরতত্ত্ব নামক আকাদেমিক শাখাটির। এর পর প্রাচীন এই সভ্যতার ধ্বংসাবশেষের প্রতি বহু সংখ্যক পর্যটক আকর্ষিত হন। বহু সংখ্যক প্রাচীন মন্দির মিশরে আজও রয়েছে। এগুলির কয়েকটি পরিণত হয়ে বিশ্ববিখ্যাত পর্যটন কেন্দ্রে, যা আধুনিক মিশরের অর্থনীতিতে গুরুত্বপূর্ণভাবে অবদান রেখে চলেছে। মিশরতত্ত্ববিদগণ এখনও টিকে থাকা মন্দির ও ধ্বংসপ্রাপ্ত মন্দিরগুলির ধ্বংসাবশেষ নিয়ে গবেষণা চালিয়ে যাচ্ছেন প্রাচীন মিশরীয় সমাজ সম্পর্কে তথ্যের বহুমূল্য উৎস হিসেবে।\n\n\n== কার্য ==\n\n\n=== ধর্মীয় ===\n\nপ্রাচীন মিশরে মন্দির নির্মিত হত পৃথিবীতে দেবদেবীদের বসবাসের স্থান হিসেবে। বস্তুত মিশরীয়রা মন্দির ভবনটিকে বর্ণনা করতে বেশিরভাগ ক্ষেত্রেই যে শব্দটি ব্যবহার করত, সেই ḥwt-nṯr শব্দটির অর্থ \"এক দেবতার অট্টালিকা (বা প্রাচীরবেষ্টিত আবাস)\"। মন্দিরে দেবতার উপস্থিতির মাধ্যমে মানুষকে দিব্য জগতের সঙ্গে যুক্ত করে এবং আচার-অনুষ্ঠান পালনের মাধ্যমে মানুষের সঙ্গে দেবতার পারস্পরিক যোগাযোগ সম্ভবপর হয় বলেই মিশরীয়রা বিশ্বাস করত। তারা আরও মনে করত, এই সব আচার-অনুষ্ঠান দেবতাদের শক্তিদান করে এবং তার ফলে তাঁরাও প্রকৃতিতে যথাযথ ভূমিকা পালন করতে সক্ষম হন। এই জন্য আচার-অনুষ্ঠানগুলি মাত অর্থাৎ মিশরীয় বিশ্বাসে প্রকৃতি ও মানব সমাজের আদর্শ শৃঙ্খলা রক্ষার ক্ষেত্র বিশেষ গুরুত্বপূর্ণ হয়ে উঠেছিল। মাত রক্ষা করাই ছিল মিশরীয় ধর্মের সামগ্রিক উদ্দেশ্য এবং সেই সঙ্গে মন্দিরগুলির উদ্দেশ্যও বটে।\nফ্যারাওদের যেহেতু দিব্য ক্ষমতার অধিকারী মনে করা হত, সেই হেতু \"পবিত্র রাজা\" হিসেবে তিনি পরিগণিত হতেন দেবতাদের কাছে মিশরের প্রতিনিধি এবং সেখানকার মাত-এর সর্বাপেক্ষা গুরুত্বপূর্ণ ধারক রূপে। তাই ধর্মতাত্ত্বিক দিক থেকে মন্দিরের আচার-অনুষ্ঠানগুলি পালন করা ছিল তাঁরই কর্তব্য। যদিও তিনি কয়টি অনুষ্ঠানে অংশগ্রহণ করতেন তা সঠিক জানা যায় না। সারা মিশর জুড়ে বহু সংখ্যক মন্দিরের অস্তিত্ব দেখে অনুমিত হয় যে সকল অনুষ্ঠানে অংশগ্রহণ করা তাঁর পক্ষে সম্ভব হত না এবং অধিকাংশ সময়েই প্রতিনিধিত্বকারী পুরোহিতেরাই অনুষ্ঠানগুলি পালন করতেন। তবে তাঁর সমগ্র রাজত্বকাল জুড়ে মন্দিরগুলির রক্ষণাবেক্ষণ, ভরণপোষণ ও ব্যয়নির্বাহের দায়িত্ব বাধ্যতামূলকভাবে তাঁর উপরই ন্যস্ত থাকত।\nফ্যারাও কর্তৃপক্ষের তরফ থেকে প্রতিনিধিত্ব করলেও মন্দিরের আচার-অনুষ্ঠান ছিল ছিল শুধুমাত্র উচ্চ-পদমর্যাদাসম্পন্ন পুরোহিতদের মধ্যেই সীমাবদ্ধ একটি আনুষ্ঠানিক কর্তব্য। অধিকাংশ অনুষ্ঠানেই সাধারণ মানুষের প্রবেশে নিষেধাজ্ঞা থাকত। পরবর্তে জনসাধারণের অনেক ধর্মীয় ক্রিয়াকলাপই আয়োজিত হত সরকারি মন্দিরের থেকে পৃথক ব্যক্তিগত ও সামাজিক পূজাস্থানগুলিতে। তবে মানুষ ও দিব্যজগতের প্রাথমিক যোগসূত্র হিসেবে সাধারণ মিশরীয়দের কাছে মন্দিরের আকর্ষণ ও শ্রদ্ধাবোধও কম ছিল না।\nপ্রতিটি মন্দিরে একজন প্রধান দেবতা থাকতেন এবং অধিকাংশ মন্দিরেই অন্যান্য দেবতাদেরও পূজা করা হত। মিশরের সকল দেবদেবীর নিজস্ব মন্দির ছিল না। অনেক দৈত্য ও গৃহদেবতার পূজা করা হত জাদুবিদ্যা-সংক্রান্ত উদ্দেশ্যে অথবা ব্যক্তিগত ধর্মাচরণের অঙ্গ হিসেবে। এগুলির ক্ষেত্রে মন্দিরের অনুষ্ঠান অল্পই হতো অথবা আদৌ হত না। আবার এমন কয়েকজন দেবতার কথাও কল্পনা করা হত, যাঁদের ব্রহ্মাণ্ডে গুরুত্বপূর্ণ ভূমিকা থাকলেও তাঁদের উদ্দেশ্যে কোনও মন্দির উৎসর্গিত হয়নি। এর কারণ স্পষ্ট নয়। যে দেবতাদের নিজস্ব মন্দির ছিল তাঁদের অনেকেই পূজা পেতেন প্রধানত মিশরের নির্দিষ্ট কিছু এলাকায়। আবার অনেক দেবতার একটি শক্তিশালী স্থানীয় যোগ থাকা সত্ত্বেও সমগ্র দেশব্যাপী গুরুত্বও ছিল। তবে সমগ্র দেশ জুড়ে পূজিত দেবতাদের সঙ্গেও যে শহরে তাঁদের প্রধান মন্দির অবস্থিত সেই শহরের সঙ্গে একটি ঘনিষ্ঠ যোগ থাকত। মিশরীয় সৃষ্টিপুরাণের মতে, প্রথম মন্দিরের আবির্ভাব এক দেবতার আশ্রয়স্থল হিসেবে—এই দেবতা কে তা ছিল শহর ভেদে ভিন্ন ভিন্ন—সেই প্রথম মন্দিরটি যেখানে সৃষ্টিপ্রক্রিয়া শুরু হয়েছিল সেখানে মাটির এক ঢিবির উপর অবস্থিত ছিল। সেই কারণে মিশরের প্রতিটি মন্দিরকেই সেই আদি মন্দির ও সৃষ্টির আদি স্থানের সঙ্গে সমতুল্য জ্ঞান করা হত। দেবতার আদ্যকালীন আবাসগৃহ ও শহর প্রতিষ্ঠার পৌরাণিক স্থান হিসেবে মন্দিরগুলিকে সংশ্লিষ্ট অঞ্চলের কেন্দ্রস্থল হিসেবে দেখা হত এবং মনে করা হত যে, এই মন্দিরগুলি থেকেই দেবতারা সংশ্লিষ্ট অঞ্চলে রাজত্ব করেন।\nফ্যারাওরা পরলোকে তাঁদের আত্মার পরিপোষণের জন্যও কিছু মন্দির নির্মাণ করে সেখানে পূজা উৎসর্গ করতেন। এই মন্দিরগুলি প্রায়শই তাঁদের সমাধিস্থলের সঙ্গে যুক্ত অবস্থায় অথবা কাছাকাছি স্থানে নির্মিত হত। প্রথাগতভাবে এই মন্দিরগুলিকে বলা হত \"শবাগার মন্দির\" এবং মূলগতভাবে এগুলিকে দেবমন্দিরের থেকে পৃথক জ্ঞান করা হত। যদিও সাম্প্রতিককালে গারহার্ড হিনি প্রমুখ কয়েকজন মিশরতত্ত্ববিদ দাবি করেছেন যে, দুই শ্রেণির মন্দিরের মধ্যে কোনও স্পষ্ট ফারাক পাওয়া যায় না। মিশরীয়রা শবাগার মন্দিরগুলিকে কোনও পৃথক শ্রেণিগত নামে অভিহিত করত না। মৃত ব্যক্তির জন্য পালিত আচার-অনুষ্ঠান ও দেবতার উদ্দেশ্যে পালিত আচার-অনুষ্ঠানের মধ্যেও পারস্পরিক কোনও পার্থক্য ছিল না; মৃত্যুকে কেন্দ্র করে যে সব প্রতীকের কল্পনা করা হত তা সকল মিশরীয় মন্দিরেই পাওয়া যায়। শবাগার মন্দিরগুলিতে কিছু পরিমাণে দেবদেবীদের পূজাও চলত। মিশরতত্ত্ববিদ স্টিফেন কার্কের মতে, সকল যুগেই রাজকীয় কাল্টের সঙ্গে দেবতারা জড়িত থাকতেন; আবার একইভাবে সকল দেবতার কাল্টের সঙ্গে জড়িয়ে থাকতেন রাজারা স্বয়ং। তা হলেও কয়েকটি মন্দির স্পষ্টতই ব্যবহৃত হত মৃত রাজার স্মৃতিমন্দির হিসেবে এবং সেখানে সেই সব রাজার আত্মার উদ্দেশ্যে পূজার্চনা চলত। এই মন্দিরগুলির উদ্দেশ্য সম্পূর্ণ বোঝা যায় না। সম্ভবত এই মন্দিরগুলি নির্মাণ করাহত রাজাকে সাধারণ রাজপদের তুলনায় মহত্তর দিব্য পদমর্যাদা দিয়ে দেবতার সমতুল্য করে তোলার উদ্দেশ্যে। সব ক্ষেত্রেই দেবমন্দির ও শবাগার মন্দিরকে পৃথকভাবে চিহ্নিতকরণের যে সমস্যা তা প্রতিফলিত করে মিশরীয় বিশ্বাসে দেবসত্ত্বা ও রাজপদের মধ্যে ঘনিষ্ঠ যোগটিকেই।\n\n\n=== অর্থনৈতিক ও প্রশাসনিক ===\nমন্দিরগুলি ছিল অর্থনৈতিক ক্রিয়াকলাপের প্রধান কেন্দ্র। বড়ো বড়ো মন্দিরগুলির বিপুল পরিমাণে অর্থসম্পদের প্রয়োজন হত এবং এই সব মন্দিরে পুরোহিত, কারিগর ও মজুর হিসেবে হাজার হাজার কর্মচারীকে নিয়োগ করা হত। মন্দিরের অর্থনৈতিক কাজকর্ম ছিল একটি বড়ো মিশরীয় পরিবারের কাজকর্মের অনুরূপ। ভৃত্যেরা মন্দিরের দেবতাকে কোনও ভূসম্পতির অধিকারীকে সেবা করার মতো করে সেবা করত। মন্দিরের জমি ও তার প্রশাসনের মিশরীয় প্রতিশব্দ pr (অর্থাৎ \"ভবন\" বা \"ভূসম্পত্তি\") এই সাদৃশ্যটিকেই প্রতিফলিত করে।\nমন্দিরের কিছু আয় হত রাজার প্রত্যক্ষ দান থেকে। নতুন রাজ্যের আমলে মিশর যখন এক সাম্রাজ্যবাদী শক্তি সেই সময় রাজার সামরিক অভিযানের সময় লুণ্ঠিত সম্পদ অথবা তাঁর করদ রাজ্যগুলি থেকে প্রেরিত উপঢৌকন থেকে এই দানসামগ্রী প্রেরণ করা হত। এছাড়া রাজা বিভিন্ন রকম কর আরোপ করতে পারতেন যা সরাসরি কোনও মন্দিরকে সাহায্য করার কাজে লাগত। অন্যান্য রাজস্বেরা উৎস ছিলেন বেসরকারি রসদদারেরা। তাঁরা পরলোকে তাঁদের আত্মার পরিপোষণের উদ্দেশ্যে পূজা-উৎসর্গ ও পুরোহিতের পরিষেবার বিনিময়ে মন্দিরগুলিকে জমিজমা, ক্রীতদাস বা দ্রব্যসামগ্রী দান করতেন।\n\nমন্দিরের আর্থিক সম্বলের বেশিরভাগটাই আসত মন্দিরের নিজস্ব সম্পদ থেকে। এগুলির মধ্যে ছিল মন্দির-প্রাচীরের বাইরে, ক্ষেত্রবিশেষে সম্পূর্ণ অন্য কোনও অঞ্চলে সুবৃহৎ ভূসম্পত্তিগুলিও। সর্বাপেক্ষা গুরুত্বপূর্ণ সম্পত্তি ছিল খাদ্যশস্য, ফল বা মদ উৎপাদনশীল কৃষিজমি অথবা লাভজনক গবাদি পশুর পাল। মন্দির কর্তৃপক্ষ হয় উৎপাদিত দ্রব্যের অংশের বিনিময়ে কৃষকদের ভাড়া দিয়ে এগুলি নিজেরা পরিচালনা করত অথবা রাজ-প্রশাসনের সঙ্গে যৌথভাবে পরিচালনা করত। এছাড়া মন্দিরগুলি মরু অঞ্চলে অভিযান প্রেরণ করে নুন ও মধুর মতো সম্পদ আহরণ, বন্য প্রাণী শিকার অথবা খনি-খননের মাধ্যমে মূল্যবান খনিজ দ্রব্য উত্তোলনের জন্য। কোনও কোনও মন্দিরের নিজস্ব নৌবহর ছিল, যার মাধ্যমে মন্দির কর্তৃপক্ষ সারা দেশে এমনকি মিশরের সীমানার বাইরেও বাণিজ্য চালাত। প্রত্নতত্ত্ববিদ রিচার্ড এইচ. উইলকিনসনের মতে, এই ভাবেই মন্দির এলাকাগুলি হয়েছিল একটুকরো মিশরেরই প্রতীক। প্রধান অর্থনৈতিক কেন্দ্র এবং স্থানীয় জনগণের একটি বৃহৎ অংশের নিয়োগকর্তা হিসেবে মন্দির চত্বরগুলি হয়ে উঠেছিল সংশ্লিষ্ট শহরগুলির এক-একটি প্রধান অংশ। এর বিপরীতে যখন খালি জমিতে কোনও মন্দির প্রতিষ্ঠিত হত, তখন সেটির সাহায্যার্থে সেটিকে ঘিরে একটি নতুন শহরই নির্মিত হত।\nসকল অর্থনৈতিক ক্ষমতার চূড়ান্ত নিয়ন্ত্রক ছিলেন ফ্যারাও স্বয়ং। প্রায়শই মন্দিরের উৎপাদিত দ্রব্যসামগ্রী ও সম্পত্তির উপর কর আরোপিত হত। মন্দিরের কর্মচারীরা, এমনকি পুরোহিতেরাও ছিলেন রাষ্ট্রীয় করভি ব্যবস্থার আওতাভুক্ত। এই ব্যবস্থা অনুযায়ী তাঁদের রাজকীয় প্রকল্পগুলিতে বাধ্যতামূলকভাবে নিয়োগ করা যেত। এছাড়াও কোনও নির্দিষ্ট উদ্দেশ্যে রসদ জোগানোর জন্যও তাঁদের আদেশ করা যেত। ষষ্ঠ রাজবংশের আমলে (আনুমানিক খ্রিস্টপূর্ব ২২৫৫-২২৪৬ অব্দ) হারখুফের নেতৃত্বাধীন একটি বাণিজ্য অভিযানকে ইচ্ছামতো যে কোনও মন্দির থেকে রসদ সংগ্রহের অনুমতি দেওয়া হয়েছিল নতুন রাজ্যের আমলে থিবীয় সমাধিনগরীর শবাগার মন্দিরগুলিকে দেইর এল-মেদিনায় রাজ-নিযুক্ত সমাধি মজুরদের তত্ত্বাবধানের কাজ করতে হয়েছিল। আবার রাজা মন্দির অথবা মন্দির কর্মচারীদের বিভিন্ন শ্রেণিকে কর প্রদান ও বাধ্যতামূলক শ্রমদানের থেকে অব্যাহতি দিতে পারতেন।\nরাজ-প্রশাসন নির্দিষ্ট কোনও মন্দিরের প্রভাব বিস্তার করানোর মানসে অপর কোনও মন্দিরকে সেই মন্দিরে সম্পদ সরিয়ে নিতেও আদেশ দিতে পারত। এইভাবে রাজা তাঁর প্রিয় দেবতার মন্দিরের আয় বৃদ্ধি করতে পারতেন এবং সাম্প্রতিক শাসকদের শবাগার মন্দিরগুলিতে বহুকাল পূর্বে প্রয়াত ফ্যারাওদের মন্দির থেকে সম্পদ বের করে আনার প্রবণতা লক্ষিত হয়েছে। মন্দির ভূসম্পত্তি নিয়ন্ত্রণের সর্বাপেক্ষা কঠোর পন্থাটি ছিল সারা দেশ জুড়ে তাদের সম্পত্তি বণ্টনের পুনর্বিন্যাস ঘটানো। এর ফলে কোনও কোনও মন্দির চিরতরে বন্ধও হয়ে যেত। এই ধরনের পরিবর্তন কখনও মিশরের অর্থনৈতিক চিত্রটিকে গুরুত্বপূর্ণভাবে পাল্টেও দিত। এই জন্য মন্দিরগুলি ছিল এমন এক গুরুত্বপূর্ণ যন্ত্র যার মাধ্যমে রাজা দেশের সম্পদ ও দেশের জনসাধারণকে পরিচালনা করতেন। বৃহৎ মন্দিরগুলির প্রশাসন নিজস্ব অর্থনৈতিক ক্ষেত্রের প্রত্যক্ষ তত্ত্বাবধায়ক হিসেবে প্রভূত প্রভাব বিস্তার করতে পারত এবং কোনও কোনও দুর্বল ফ্যারাওয়ের কর্তৃত্বের কাছে তা বিপজ্জনক হয়ে উঠত। যদিও এগুলি কতটা স্বাধীন ছিল তা স্পষ্ট নয়।\nমিশর একটি রোমান প্রদেশে পরিণত হওয়ার পর রোমান আধিকারিকবর্গ মন্দিরগুলির ক্ষমতা ও স্বাধীনতা খর্ব করতে তৎপর হন। মন্দিরগুলিকে সেগুলির ভূসম্পত্তির উপর আরোপিত কর সম্রাটকে দিতে বাধ্য করা হয় অথবা সেই জমি রাষ্ট্রীয় ভাতার বিনিময়ে সম্রাটের হাতে সমর্পণ করতে বলা হয়। মন্দির কাল্টগুলিকে শক্ত হাতে নিয়ন্ত্রণ করা করে সেগুলিকে কম আত্মনির্ভর ও রাষ্ট্রীয় অনুদান ও রাজস্ব আদায়ের বিভিন্ন ক্ষুদ্র ক্ষুদ্র সূত্রের উপর অধিকতর নির্ভরশীল করে তোলা হয়।\n\n\n== ক্রমবিকাশ ==\n\n\n=== আদি পর্ব ===\nপ্রাগৈতিহাসিক মিশরে প্রাচীনতম জ্ঞাত পূজাস্থানগুলি নির্মিত হয়েছিল খ্রিস্টপূর্ব চতুর্থ সহস্রাব্দের শেষ ভাগে। নিম্ন মিশরের সাইস ও বুটো এবং উচ্চ মিশরের নেখেন ও কোপটোস অঞ্চলে এই পূজাস্থানগুলি দেখা যায়। এগুলির অধিকাংশই নির্মিত হয়েছিল কাঠ, নলখাগড়ার মাদুর ও কাদামাটির ইটের মতো পচনশীল বস্তু দিয়ে। এই সব আদি নির্মাণগুলির অস্থায়িত্ব সত্ত্বেও পরবর্তীকালের শিল্পকলায় এগুলি থেকে উপাদান পুনর্ব্যবহার ও অভিযোজনা চলতে থাকে। এই সব প্রাচীন পূজাস্থানের স্মৃতিচারণা দেবদেবী ও তাঁদের বাসস্থানের চিরন্তন প্রকৃতি সম্পর্কে মিশরীয় ধারণাটিকে মনে করিয়ে দেয়।\nআদি রাজবংশীয় যুগে (আনুমানিক খ্রিস্টপূর্ব ৩১০০-২৬৮৬ অব্দ) প্রথম ফ্যারাওরা অ্যাবিডোসের ধর্মীয় কেন্দ্রে একটি সাধারণ নকশায় নির্মিত এবং কাদামাটির ইটের আয়তাকার প্রাচীরে ঘেরা অন্ত্যেষ্টি চত্বর গড়ে তোলেন। আদি রাজবংশীয় যুগের পরে পুরনো রাজ্যের আমলে (আনুমানিক খ্রিস্টপূর্ব ২৬৮৬-২১৮১ অব্দ) রাজকীয় অন্ত্যেষ্টি-স্মারকগুলির আকার বহুলাংশে বৃদ্ধি পেলেও দেবমন্দিরগুলির আকার তুলনামূলকভাবে ছোটোই থেকে যায়। এই বিষয়টিই ইঙ্গিত করে যে, এই যুগে দেবতাদের সরাসরি পূজা করার চেয়ে রাজার কাল্টের দিকে বেশি গুরুত্ব আরোপ করা হত। সূর্যদেবতা রা প্রমুখ যে দেবদেবীরা রাজার সঙ্গে ঘনিষ্ঠভাবে যুক্ত ছিলেন, তাঁদের মন্দির অন্যান্য দেবদেবীদের তুলনায় অধিকতর পরিমাণে রাজকীয় অনুদান লাভ করত। হেলিওপোলিসে রা-এর মন্দিরটি ছিল প্রকটি অন্যতম প্রধান ধর্মীয় কেন্দ্র। পুরনো রাজ্যের বেশ কয়েকজন ফ্যারাও তাঁদের পিরামিডের কাছেপিঠে রা-এর সম্মানে বড়ো বড়ো সূর্যমন্দির নির্মাণ করেছিলেন। ইতোমধ্যে ছোটো ছোটো প্রাদেশিক মন্দিরগুলিতে প্রাক্-রাজবংশীয় যুগ থেকে আহরিত বিভিন্ন ধরনের স্থানীয় শৈলী রক্ষিত হয়েছিল, যার উপর রাজকীয় কাল্ট-কেন্দ্রগুলির কোনও প্রভাবই পড়েনি।\n\nদ্জোসেরের রাজত্বকালে অন্ত্যেষ্টি-স্মারকগুলির প্রসার শুরু হয়েছিল। দ্জোসের তাঁর চত্বরটি সম্পূর্ণ পাথর দিয়ে নির্মাণ করেছিলেন এবং চত্বরের প্রাচীরের মধ্যে একটি ধাপযুক্ত পিরামিড স্থাপন করেছিলেন। দ্জোসেরের পিরামিড নামে পরিচিত এই পিরামিডের তলাতেই তাঁকে সমাধিস্থ করা হয়। পুরনো রাজ্যের অবশিষ্ট সময়ে সুবিস্তৃত পাথরের পিরামিড চত্বরের মধ্যে সমাধি ও মন্দির নির্মিত হয়েছে লাগোয়াভাবে। প্রতিটি পিরামিড চত্বরের কাছে একটি করে শহর থাকত। সেই শহর থেকেই পিরামিড চত্বরের প্রয়োজনীয় দ্রব্যসামগ্রী সরবরাহ করা হত, ঠিক যেমনভাবে সমগ্র মিশরীয় ইতিহাস জুড়ে শহরগুলি মন্দিরগুলিকে রসদ জোগাত। স্নেফেরুর শাসনকালে অন্যান্য পরিবর্তনগুলি আসে। মেইদামে তাঁর নির্মিত প্রথম পিরামিডটির মাধ্যমে এই পরিবর্তনের সূচনা ঘটে। স্নেফেরা পিরামিড চত্বরগুলি নির্মাণ করতেন একটি পূর্ব-পশ্চিম অক্ষরেখা ধরে প্রতিসমরূপে। এই চত্বরগুলিতে নীল নদের পাড়ে একটি উপত্যকা মন্দিরের সঙ্গে পিরামিডের পাদদেশে অবস্থিত একটি পিরামিড মন্দিরের যোগসূত্র থাকত। স্নেফেরুর অব্যবহিত পরবর্তী উত্তরসূরিগণ এই নকশটি অনুসরণ করেছিলেন। কিন্তু পুরনো রাজ্যের শেষ ভাগের গোড়া থেকে পিরামিড চত্বরগুলিতে দ্জোসেরের অক্ষীয় পরিকল্পনা ও আয়তাকার পরিকল্পনার পরিবর্তে অন্য উপাদানগুলিও ফুটে উঠতে থাকে। পিরামিড চত্বরগুলিকে রসদ জোগানোর জন্য রাজারা সারা মিশর জুড়ে অনুন্নত জমিগুলিতে নতুন শহর ও কৃষিক্ষেত্র গড়ে তুলেছিলেন। এই সব জমিজমা থেকে উৎপাদিত দ্রব্য কেন্দ্রীয় সরকার ও তার মন্দিরগুলিকে রাজ্যকে ঐক্যবদ্ধ করার কাজে সহায়তা করেছিল।\nমধ্য রাজ্যের (আনুমানিক খ্রিস্টপূর্ব ২০৫৫-১৬৫০ অব্দ) শাসকেরা পিরামিড ও সেগুলির সঙ্গে যুক্ত চত্বর নির্মাণের কাজ চালিয়ে যান। এই সময়কার মন্দিরগুলির স্বল্প-প্রাপ্ত ধ্বংসাবশেষ গুলিতে দেখা যায় এগুলি মেদিনেত মাদির মন্দিরগুলির মতোই প্রতিসম রূপে গড়ে উঠত এবং দেবমন্দিরগুলি নির্মাণের ক্ষেত্রেও পাথরের ব্যবহারের হার বৃদ্ধি পেয়েছিল। মধ্য রাজ্যের মন্দিরগুলিতে স্তম্ভযুক্ত একটি সভাগরের পিছনে একটি পূজাস্থানের নকশা প্রায়শই লক্ষিত হয়। কখনও কখনও দেখা যায় এই দুইয়ের সামনে তৈরি করা হয়েছিল উন্মুক্ত সভাঘর, যা পরবর্তীকালের প্রামাণ্য মন্দির নকশাটিকে ম্লান করে দেয়।\n\n\n=== নতুন রাজ্য ===\n\nনতুন রাজ্যের (আনুমানিক খ্রিস্টপূর্ব ১৫৫০-১০৭০ অব্দ) অধিকতর শক্তিমত্তা ও ধনবৈভবের যুগেও মিশর অধিকতর পরিমাণে মন্দিরগুলিতে সম্পদ দানের রীতিটি অব্যাহত রাখে। মন্দিরগুলিও এই সময় বৃহত্তর ও অধিকতর সুসজ্জিত আকার ধারণ করে। উচ্চ-পদমর্যাদাসম্পন্ন পুরোহিতেরা পর্যায়ানুক্রমিক দায়িত্বের পরিবর্তে স্থায়ী দায়িত্ব পালন করতে শুরু করেন এবং তাঁরা মিশরের সম্পদের একটি বৃহৎ অংশের নিয়ন্ত্রকে পরিণত হন। অ্যান্টনি স্পেলিংগারের মতে, মন্দিরগুলির প্রভাব প্রসার লাভ করলে একদা যে অনুষ্ঠানগুলি ছিল সম্পূর্ণতই গণ-উৎসব সেগুলি মন্দিরগুলির ক্রমে ক্রমে গুরুত্ব অর্জনকারী আচার-অনুষ্ঠানগুলির অঙ্গীভূত হতে শুরু করে। সেই সময় সর্বাপেক্ষা গুরুত্বপূর্ণ দেবতা ছিলেন আমুন। তাঁর প্রধান কাল্ট কেন্দ্রটি ছিল থিবসের কারনাকে অবস্থিত আমুন-রের প্রাঙ্গণ। ক্রমে এটি মিশরের সর্ববৃহৎ মন্দিরে পরিণত হয় এবং এখানকার উচ্চ-পুরোহিতরা সম্ভবত রাজনৈতিক ক্ষেত্রে উল্লেখযোগ্যভাবে প্রভাবশালী হয়ে ওঠেন।\nএই সময় অনেক মন্দিরই সম্পূর্ণ পাথর দিয়ে তৈরি হয়। গর্ভমন্দির, সভাকক্ষ, অঙ্গন এবং উৎসব-শোভাযাত্রায় ব্যবহৃত পথের অভিমুখী পাইলন প্রবেশদ্বার নিয়ে গঠিত এই সব মন্দিরের সাধারণ নকশাও স্থিরীকৃত হয়ে যায়। নতুন রাজ্যের ফ্যারাওরা পিরামিডগুলিকে অন্ত্যেষ্টি-স্মৃতিসৌধ হিসেবে ব্যবহার করা বন্ধ করে দেন এবং তাঁদের সমাধিগুলিকে তাঁদের শবাধার মন্দিরগুলি থেকে অনেকটাই দূরে স্থাপন করতে শুরু করেন। আশেপাশে পিরামিড না থাকলেও শবাধার মন্দিরগুলি দেবমন্দিরগুলির একই নকশা ব্যবহার করতে শুরু করে।\nনতুন রাজ্যের মধ্যভাগে ফ্যারাও আখেনাতেন আতেনকে সকল দেবতার ঊর্ধ্বে স্থান দেন এবং তারপর ধীরে ধীরে অপর অধিকাংশ দেবতারই প্রাতিষ্ঠানিক পূজা বন্ধ করে দেন। এই সময় একদিকে প্রথাগত মন্দিরগুলি অবহেলিত হতে থাকে, অন্যদিকে নকশা ও নির্মাণকৌশলের দিক থেকে সুস্পষ্টভাবে পৃথক আতেনের নতুন মন্দিরসমূহ নির্মিত হয়। কিন্তু আখেনাতেনের মৃত্যুর অব্যবহিত পরেই তাঁর এই বিপ্লবের বিপরীত অভিমুখে ঘুরে যায়। প্রথাগত কাল্টগুলিকে পুনর্বহাল করা হয় এবং নতুন মন্দিরগুলিকে অঙ্গহীন করে ফেলা হয়। পরবর্তীকালের ফ্যারাওরাও মন্দিরগুলিতে অধিকতর দানধ্যানের প্রথাটি বজায় রাখেন। এই ব্যাপারে দ্বিতীয় রামেসিসের নাম বিশেষভাবে উল্লেখযোগ্য। তিনিই ছিলেন মিশরীয় ইতিহাসে সর্বাধিক সংখ্যক স্মারক-নির্মাতা। পুরোহিতবর্গের সম্পত্তি বৃদ্ধি পেতে শুরু করলে তাঁদের ধর্মীয় প্রভাবও বৃদ্ধি পায়। মন্দিরে দৈববাণী প্রকাশের স্থানগুলি পুরোহিতেরাই নিয়ন্ত্রণ করতেন। এগুলি সিদ্ধান্ত গ্রহণের পদ্ধতি হিসেবে উত্তরোত্তর জনপ্রিয়তা লাভ করতে থাকে। ফ্যারাওদের ক্ষমতা ক্রমশ হ্রাস পেতে থাকে। খ্রিস্টপূর্ব একাদশ শতাব্দীতে সামরিক নেতা হেরিহোর নিজেকে আমুনের উচ্চ-পুরোহিত ও উচ্চ মিশরের কার্যত শাসক ঘোষণা করেন। এর দলে তৃতীয় অন্তর্বর্তী পর্যায়ের (আনুমানিক খ্রিস্টপূর্ব ১০৭০-৬৬৪ অব্দ) রাজনৈতিক খণ্ডায়ন শুরু হয়ে যায়।\nনতুন রাজ্যের পতন ঘটলে শবাগার মন্দির নির্মাণ সেই যে বন্ধ হয়ে যায়, আর কোনওদিনই তার পুনরাবির্ভাব ঘটেনি। তৃতীয় অন্তর্বর্তী পর্যায়ে তানিসের ন্যায় কোনও কোনও শাসককে দেবমন্দির চত্বরেই সমাহিত করা হয়েছিল। এইভাবেই মন্দির ও সমাধির ঘনিষ্ঠ যোগসূত্রটি রক্ষিত হয়।\n\n\n=== অন্তিম পর্ব ===\nতৃতীয় অন্তর্বর্তী পর্যায় এবং তার ঠিক পরবর্তী পর্যায়ে (খ্রিস্টপূর্ব ৬৬৪-৩২৩ অব্দ) দুর্বল হয়ে পড়া মিশরীয় রাজ্য পর পর বিভিন্ন বহিরাগত শক্তির হাতে পর্যুদস্ত হয়। এই সময় মধ্যে মধ্যে স্বল্প সময়ের জন্যই মিশর স্বাধীনতা লাভ করেছিল। এই সব বিদেশি শাসকবর্গের অনেকেই মিশরের রাজপদে তাঁদের দাবিকে শক্তিশালী করার জন্য মন্দিরে অর্থ দান করেছিলেন ও মন্দিরের বিস্তার ঘটিয়েছিলেন। এমনই একটি গোষ্ঠী ছিল খ্রিস্টপূর্ব অষ্টম ও সপ্তম শতাব্দীর কুশীয় ফ্যারাওগণ। তাঁর মিশরীয় মন্দির স্থাপত্যের শৈলীটিকে তাঁর স্বদেশ নুবিয়ায় অভিযোজিত করে এবং সেই সঙ্গে পরিশীলিত নুবীয় মন্দির স্থাপত্যের দীর্ঘ প্রথাটির সূত্রপাত ঘটে। এই গোলমালের মধ্যে বিভিন্ন মন্দিরের সৌভাগ্যের দিনের সমাপ্তি ঘটে এবং যাজকবর্গের স্থানবদল ঘটে। আমুনের পুরোহিবর্গের স্বাধীনতা খণ্ডিত হয়। কিন্তু সাধারণভাবে পুরোহিতবর্গের ক্ষমতা অক্ষতই থেকে যায়।\n\nরাজনৈতিক অনিশ্চয়তা সত্ত্বেও মিশরীয় মন্দিরশৈলী অধিকতর বিদেশি প্রভাব আত্মীকরণ ব্যতিরেকেই বিবর্তিত হতে থাকে। যেখানে পূর্ববর্তী মন্দির ভবনগুলি অধিকাংশ স্থলেও পুরুষ দেবতা-কেন্দ্রিক ছিল, সেখানে অন্তিম পর্যায়ে উপনীত হয়ে দেবী ও শিশুদেবতার প্রাধান্য বৃদ্ধি পেতে শুরু করে। ভবিষ্যদ্বাণী কথনা, পশু কাল্ট ও প্রার্থনার ন্যায় জনপ্রিয় ধর্মীয় ক্রিয়াকলাপের দিকে মন্দিরগুলি অধিক পরিমাণে গুরুত্ব আরোপ করে। প্রবেশদ্বারের সামনে শামিয়ায়ান ঢাকা ছোটো দোকান, অধিকতর পরিমাণে অলংকৃত স্তম্ভ শৈলী এবং দেবতার পৌরাণিক জন্মোৎসব পালনের জন্য নির্মিত মাম্মিসি নামক ভবন ইত্যাদির ন্যায় নতুন নতুন স্থাপত্যশৈলীর বিকাশ ঘটতে থাকে। যদিও পরবর্তীকালীন মন্দিরশৈলীর বৈশিষ্ট্যগুলি স্থানীয় শাসকবর্গের শেষ আমল থেকেই বিকাশ লাভ করতে শুরু করেছিল, তবু এই মন্দিরগুলির অধিকাংশ উদাহরণই টলেমীয় যুগের, যে সময় প্রায় ৩০০ বছর ধরে গ্রিক রাজারা ফ্যারাও হিসেবে মিশর শাসন করেছিলেন।\nখ্রিস্টপূর্ব ৩০ অব্দে রোম টলেমীয় রাজ্য জয় করে নিলে রোমান সম্রাটগণ শাসক ও মন্দিরের পৃষ্ঠপোষকের ভূমিকাটি গ্রহণ করেন এবং মন্দির সম্পত্তি ও রাজনৈতিক ক্ষমতা খর্ব করেন। রোমান মিশরের অনেক মন্দিরই মিশরীয় শৈলীতেই নির্মিত হয়েছিল। অন্যগুলি নির্মিত হয়েছিল রোমান স্থাপত্যশৈলী থেকে উদ্ভূত একটি রীতিতে। এই জাতীয় মন্দিরগুলির মধ্যে কয়েকটি মিশরীয় দেবতাদের প্রতিও উৎসর্গিত হয়, যার অন্যতম উদাহরণ রাস এল-সোদায় আইসিসের মন্দিরটি।\nখ্রিস্টীয় তৃতীয় শতাব্দী পর্যন্ত মিশরে মন্দির নির্মাণের কাজ অব্যাহত ছিল। তৃতীয় শতাব্দীর সংকটকালে সাম্রাজ্য দুর্বল হয়ে পড়লে মন্দির কাল্টগুলির প্রতি রাজকীয় অনুদান সম্পূর্ণ বন্ধ হয়ে যায় এবং প্রায় সকল প্রকার মন্দির নির্মাণ ও সাজসজ্জার কাজও বন্ধ হয়ে যায়। কোনও কোনও ধর্মস্থানে কাল্ট-সংক্রান্ত ক্রিয়াকলাপ চলতে থাকে আশেপাশের অধিবাসীদের আর্থিক সাহায্য ও স্বেচ্ছাশ্রমে এবং এই ধরনের সহায়তার উপর নির্ভরশীলতাও ক্রমশ বৃদ্ধি পেতে থাকে। পরবর্তী শতাব্দীগুলিতে খ্রিস্টান সম্রাটেরা ক্রমাগত পৌত্তলিক কাল্ট ও মন্দিরগুলির প্রতিকূল অধ্যাদেশ জারি করতে থাকেন। কিছু খ্রিস্টান মন্দিরগুলিকে আক্রমণ ও ধ্বংস করেন। যেমন, ৩৯১ বা ৩৯২ খ্রিস্টাব্দে সেরাপিয়াম ও আলেকজান্দ্রিয়ার অন্যান্য মন্দিরগুলি লুণ্ঠন করা হয়। এইভাবে খ্রিস্টানদের নিপীড়ন ও অর্থাভাব দুইয়ের চাপে বিভিন্ন সময় মন্দিরগুলি অকার্যকর হয়ে পড়ে। সর্বশেষ মন্দির কাল্টগুলি অবলুপ্ত হয়েছিল খ্রিস্টীয় চতুর্থ থেকে ষষ্ঠ শতাব্দীর মধ্যবর্তী সময়ে। যদিও সেখানে নিয়মিত অনুষ্ঠানাদি বন্ধ হয়ে যাওয়ার বহুকাল পরেও হয়তো স্থানীয়রা সেই সব মন্দিরের কোনও কোনওটিতে পূজা দিতে যেত।\n\n\n== নির্মাণকার্য ==\n\nসমগ্র উচ্চ ও নিম্ন মিশর ছাড়াও সুদূর পশ্চিমে সিওয়ায় লিবীয় মরুভূমিতে মিশরীয় নিয়ন্ত্রণাধীনে থাকা মরুদ্যানগুলিতে এবং সিনাই উপদ্বীপে তিমনা ইত্যাদি দূরবর্তী উপনিবেশগুলিতে মন্দির নির্মিত হয়েছিল। নুবিয়া যখন মিশরের অধীনস্থ ছিল তখন মিশরীয় শাসকেরা সেই অঞ্চলে দক্ষিণে জেবেল বারকেল পর্যন্ত মন্দির নির্মাণ করেছিলেন। অধিকাংশ মিশরীয় শহরেই একটি করে মন্দির ছিল। কিন্তু ক্ষেত্রবিশেষে ইতিপূর্বে জনশূন্য জমিতেও নতুন মন্দির গড়ে তোলা হয়েছিল। শবাগার মন্দিরগুলি অথবা নুবিয়ার মন্দিরগুলি এই শ্রেণির মন্দিরের উদাহরণ। মন্দির-নির্মাণের স্থানটিকে প্রায়শই ধর্মীয় কারণে বেছে নেওয়া হত। উদাহরণস্বরূপ, দেবতার পুরাণ-কথিত জন্মস্থান বা সমাধিস্থলে মন্দির নির্মিত হত। মন্দিরের অক্ষও অনেক ক্ষেত্রে ধর্মীয় গুরুত্বসম্পন্ন স্থানের সঙ্গে এক সারিতে নির্মিত হত। যেমন, কোনও প্রতিবেশী মন্দির অথবা সূর্য বা নির্দিষ্ট তারার উদয়স্থানে নির্মিত মন্দিরসমূহ। উদাহরণস্বরূপ, আবু সিমবেলের মহামন্দিরটি এমনভাবে নির্মিত হয়েছিল যাতে বছরে দুই বার উদীয়মান সূর্যের আলোয় মন্দিরের সর্ব-অভ্যন্তরীণ কক্ষে বিরাজিত দেবমূর্তিগুলি আলোকিত হয়ে উঠতে পারে। অধিকাংশ মন্দিরই মোটামুটিভাবে পূর্ব-পশ্চিমে শায়িত একটি অক্ষে নীল নদের সঙ্গে এক সারিতে নির্মিত হয়েছিল।\nনির্মাণকার্য শুরু আগে ভিত্তিপ্রস্তর স্থাপনের একগুচ্ছ আচার-অনুষ্ঠান বিস্তারিতভাবে পালন করা হত। নির্মাণকার্য শেষ হওয়ার পর আরও এক প্রস্থ আচার-অনুষ্ঠান পালনের মাধ্যমে সংশ্লিষ্ট মন্দিরটিকে তার অভিভাবক দেবতার প্রতি উৎসর্গ করা হত। এই আচারগুলি রাজার ধর্মীয় কর্তব্যের অংশ হিসেবে অন্তত তাত্ত্বিকভাবে হলেও রাজার দ্বারাই পালিত হত। মিশরীয় বিশ্বাস অনুযায়ী সকল মন্দির নির্মাণ ছিল প্রতীকীভাবে রাজারই কীর্তি। বাস্তবে অবশ্য বাধ্যতামূলক শ্রমদানের নিয়মে বাঁধা শত শত সাধারণ প্রজা এই সকল মন্দির নির্মাণ করত। নতুন মন্দিরের নির্মাণ অথবা ইতোমধ্যে নির্মিত মন্দিরে প্রধান কোনও সংযোজনের কাজ কখনও কখনও বেশ কয়েক বছর অথবা কয়েক দশক ধরে চলত।\nমিশরে সাধারণ মানুষের ঘরবাড়ি তৈরি হত কাদামাটির ইটে। সেখানে মন্দির নির্মাণে পাথরের ব্যবহার করা হত দেবতার চিরন্তন বাসভবন হিসেবে সেগুলির গুরুত্ব ও নশ্বর মানুষের আবাসস্থলের থেকে তার পার্থক্যটির উপর জোর দেওয়ার জন্য। প্রথম যুগের মন্দিরগুলি নির্মিত হয়েছিল ইট ও অন্যান্য পচনশীল পদার্থে। এছাড়াও মিশরের সমগ্র ইতিহাস জুড়ে মন্দির ক্ষেত্রের অধিকাংশ প্রান্তবর্তী ভবনও ইট দিয়েই তৈরি হয়েছিল। মন্দির নির্মাণের জন্য ব্যবহৃত হত প্রধানত চুনাপাথর ও বেলেপাথর। মিশরে এই দুই ধরনের পাথর প্রচুর পরিমাণে পাওয়া যায়। গ্র্যানাইট প্রভৃতি যে সব পাথর অধিকতর শক্ত ও যেগুলিতে খোদাইকার্য করা অধিকতর কঠিন, সেগুলি ওবেলিস্কের মতো স্বতন্ত্র উপাদানগুলিতে অল্প পরিমাণে ব্যবহৃত হত। এই সব পাথর স্থানীয়ভাবেই আহরণ করা হত অথবা অন্যান্য স্থান থেকে নীল নদে জাহাজে করে নিয়ে আসা হত।\nবালি-ভর্তি গর্তের মধ্যে স্থাপিত প্রস্তরখণ্ডের উপর মন্দিরের কাঠামো নির্মাণ করা হত। অধিকাংশ যুগেই বিভিন্ন আকারের বড়ো ও নিরেট টুকরোগুলি দিয়ে প্রাচীর ও অন্যান্য স্থাপনাগুলি নির্মাণ করা হত। টুকরোগুলিকে স্তরে স্তরে এবং সচরাচর ক্ষেত্রে চুনসুড়কির গাঁথনি ছাড়াই বিন্যস্ত করা হত। প্রতিটি পাথরকে পাশের পাথরটির সঙ্গে মানানসই আকারে কাটা হত। এর ফলে পরস্পরের সঙ্গে আবদ্ধ ঘনক্ষেত্রাকার টুকরো সৃষ্টি হত। দেওয়ালের অভ্যন্তরভাগ অবশ্য বিশেষ যত্ন সহকারে তৈরি করা হয়। এগুলির উপাদান ছিল সচরাচর ক্ষেত্রে অনেক বেশি এবড়োখেবড়ো ও নিকৃষ্ট মানের পাথর। ভূপৃষ্ঠতলের উপর নির্মাণটিকে গড়ে তুলতে মজুরেরা কাদা, ইট ও এবড়োখেবড়ো পাথরের মতো বিভিন্ন উপকরণ দিয়ে নির্মাণকালীন ঢালু পথ গড়ে তুলত। নিরেট পাথর কেটে কক্ষ নির্মাণের সময় মজুরেরা উপর থেকে খনন করে, সিলিং-এর কাছে একটি ক্রলস্পেস খোদাই করে এবং কেটে মেঝেতে নামাত। মন্দির-কাঠামো নির্মাণের কাজ সম্পূর্ণ হলে পাথরের অমসৃণ অংশগুলি ঘষে মেজে মসৃণ করে তোলা হত। উপরিতলের সাজসজ্জার জন্য পাথরে খোদাইচিত্র অঙ্কন করা হত অথবা পাথর খোদাইকর্মের উপযুক্ত মান সম্মত না হলে পাথরের তলটিকে ঢেকে দেওয়া হত পলেস্তরা দিয়ে। তারপর খোদাইচিত্রগুলিকে সজ্জিত করা হত গিলটি, ইনলে অথবা রং দিয়ে। সচরাচর ক্ষেত্রে রংগুলি ছিল কোনও আঠালো ধরনের (সম্ভবত প্রাকৃতিক গঁদ) খনিজ রঞ্জক পদার্থের মিশ্রণ।\nমূল নকশার কাজ শেষ হয়ে গেলেও মন্দির নির্মাণের কাজ শেষ হত না। ফ্যারাওরা প্রায়শই ক্ষয়প্রাপ্ত মন্দির কাঠামোগুলি পুনর্নির্মাণ বা প্রতিস্থাপনের কাজ অথবা যে মন্দিরগুলি সক্রিয় থাকত সেগুলিতে নতুন কিছু সংযোজনের কাজ করতেন। এই ধরনের সংযোজনের সময় তাঁরা প্রায়শই পুরনো মন্দির ভবনগুলির অংশ খুলে নিয়ে নতুন ভবনের অভ্যন্তরীণ সাজসজ্জার কাজে ব্যবহার করতেন। খুব কম ক্ষেত্রেই এর কারণ ছিল পুরনো ভবন বা তার নির্মাতাদের প্রাতিষ্ঠানিকভাবে ধর্মচ্যূত ঘোষণা করা হয়েছিল। আখেনাতেনের মন্দিরগুলির ক্ষেত্রে এই ঘটনা ঘটে। কিন্তি অধিকাংশ ক্ষেত্রেই এর কারণ ছিল উপাদানের সহজপ্রাপ্যতা। এই ধরনের বিস্তারণা ও অঙ্গহানি মূল মন্দির নকশটির বেশ খানিকটা বিকৃতি ঘটাতো। কারনাকে আমুন-রে-র বিশাল প্রাঙ্গনটির ক্ষেত্রে এই ঘটনাই ঘটেছিল। এই মন্দির চত্বরে দু’টি পরস্পরছেদী অক্ষ এবং বেশ কয়েকটি অপ্রধান মন্দির গড়ে উঠেছিল।\n\n\n== নকশা ও অলংকরণ ==\n\n\n=== অভ্যন্তরীণ কক্ষসমূহ ===\n\n\n=== সভাকক্ষ ও দরবার ===\n\n\n=== প্রাচীরবেষ্টনী ===\n\n\n=== অলংকরণ ===\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== কর্মচারীবৃন্দ ==\n\n\n== ধর্মীয় কার্যকলাপ ==\n\n\n=== দৈনন্দিন আচার-অনুষ্ঠান ===\n\n\n=== উৎসব ===\n\n\n=== পবিত্র পশু ===\n\n\n=== ওর‍্যাকল ===\n\n\n=== জনপ্রিয় পূজা ===\n\n\n== পরিত্যক্ত হওয়ার পর ==\n\n\n== পাদটীকা ==\n\n\n== তথ্যসূত্র ==\n\n\n=== সূত্র নির্দেশ ===\n\n\n=== উল্লেখপঞ্জি ===\n\n\n== আরও পড়ুন ==\nওয়াকেস, লোরনা (২০০৩)। টেম্পলস অ্যান্ড সেক্রেড সেন্টারস অফ এনশিয়েন্ট ইজিপ্ট: আ কম্প্রিহেনসিভ গাইড টু দ্য রিলিজিয়াস সাইটস অফ আ ফ্যাসিনেটিং সিভিলাইজেশন [প্রাচীন মিশরের মন্দির ও ধর্মীয় কেন্দ্র: এক আকর্ষণীয় সভ্যতার ধর্মীয় স্থানগুলির একটি সমন্বয়মূলক সহায়িকা]। সাউথওয়াটার। আইএসবিএন 1-84215-757-4। \nভোরোস, গ্যোজো (২০০৭)। ইজিপশিয়ান টেম্পল আর্কিটেকচার: ১০০ ইয়ার্স অফ হাঙ্গেরিয়ান এক্সক্যাভেশনস ইন ইজিপ্ট, ১৯০৭-২০০৭ [মিশরীয় মন্দির স্থাপত্য: মিশরে হাঙ্গেরীয় প্রত্নতাত্ত্বিক খননকার্যের ১০০ বছর, ১৯০৭-২০০৭]। ডেভিড রবার্ট ইভানস কর্তৃক অনূদিত। দি আমেরিকান ইউনিভার্সিটি ইন কায়রো প্রেস। আইএসবিএন 978-963-662-084-4। \n\n\n== বহিঃসংযোগ ==\n\nপ্রাচীন মিশরীয় স্থাপত্য: মন্দির (ইংরেজিতে) – ডিজিটাল ইজিপ্ট ফর ইউনিভার্সিটিজ"}