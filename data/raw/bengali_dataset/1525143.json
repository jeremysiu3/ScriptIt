{"pageid": 1525143, "title": "শাহ চেরাগ", "url": "https://bn.wikipedia.org/wiki?curid=1525143", "content": "শাহ চেরাগ ( ফার্সি: شاه چراغ   ) হল ইরানের শিরাজে অবস্থিত দ্বাদশ শতাব্দীর একটি সমাধিস্তম্ভ এবং ধর্মীয় কমপ্লেক্স। এটি মুসা আল-কাজিমের পুত্র সাইয়্যিদ আহমদের সমাধিকে কেন্দ্র করে গড়ে উঠেছে। তিনি স্থানীয়ভাবে শাহ চেরাগ (আলোর রাজা) নামে পরিচিত।  তাই ভবনটির এই নামকরণ করা হয়েছে। এটি ইরানের ৩৬৩তম জাতীয় স্মৃতিস্তম্ভ।\n\n\n== শাহ চেরাগের ইতিহাস ==\nসাইয়েদ আহমদ ইবনে মুসার সমাধির উপর প্রথম কাঠামোটি ১৩শ শতাব্দীতে সালঘুরিদ শাসনামলে নির্মিত হয়েছিল। এটি একজন মন্ত্রী নির্মাণ করেছিলেন। তিনি পূর্বে বুয়িদ রাজপুত্র ছিলেন। তিনি সমাধির উপর একটি গম্বুজ এবং একটি বারান্দা তৈরি করেন। স্থানীয় লোককথায় বলা হয়, সমাধিটি আবিষ্কৃত হয় যখন তার উপরে একটি আলো দেখা যায়। এ আলো মানুষের দৃষ্টি আকর্ষণ করে এবং তারা মন্ত্রীকে এ বিষয়ে জানায়।  ইনজুইদের শাসনামলের আগ পর্যন্ত বেশ কয়েক বছর ধরে সমাধিসৌধটি একই অবস্থায় ছিল।  সেই সময়ে, ইনজুইদ রানী তাশ খাতুন এই কাঠামোটির আরও সম্প্রসারণ করেন। \n১৬শ শতাব্দীতে সাফাভি যুগে, ভবনটি ব্যাপকভাবে সংস্কার করা হয়েছিল।  তারপর ১৮ শতকে, নাদের শাহ একটি সোনার ঝাড়বাতি দান করেন, যা গম্বুজের নীচে ঝুলানো ছিল।  কিন্তু কয়েক বছর পর শিরাজে একটি ভূমিকম্প আঘাত হানে। ফলে শাহ চেরাগ কমপ্লেক্সটি ব্যাপকভাবে ক্ষতিগ্রস্ত হয়। এই সময়ে সোনার ঝাড়বাতিটি হারিয়ে যায়। ভূমিকম্পের এক বছর পরে, কান্দিল নামে এক ব্যক্তি দান করা সোনার কিছু অংশ খুঁজে পান। তা দিয়ে শাহ চেরাগের পুনর্নির্মাণের জন্য অর্থ সংগ্রহ করেন। \nকাজার যুগে, ভবনটির বেশ কিছু অংশ মেরামত করা হয়েছিল।  কবরের চারপাশে একটি রূপার জারিহও তৈরি করা হয়েছিল।\n\n\n== স্থাপত্য ==\nধর্মীয় কমপ্লেক্সটিতে একটি মসজিদ এবং সাইয়্যিদ আহমদের সমাধি রয়েছে।  এছাড়া এখানে প্রাচীন শিল্পকর্ম দেখার জন্য একটি জাদুঘরও রয়েছে।\n\nসাইয়্যিদ আহমদের সমাধিসৌধের উপরে একটি বিশাল গম্বুজ রয়েছে।সমাধিটি প্লাস্টার এবং পাথর দিয়ে তৈরি। সমাধির চারপাশে একটি রূপার জারিহ দৃশ্যমান।\n\nসমাধিসৌধের উপরের গম্বুজের অভ্যন্তরে প্রচুর আয়নার কাজ রয়েছে।  এটি কাজার যুগের নির্মাণ এবং ভূমিকম্পে ধ্বংস হওয়া সাফাভিদ যুগের মূল গম্বুজের স্থানে তৈরি করা হয়েছে। এর ধাতব কাঠামো রয়েছে। এবং গম্বুজের গোড়ায় পারসিক ক্যালিগ্রাফি দ্বারা সাজানো হয়েছে। \n\n\n== জাদুঘর ==\n\nশাহ চেরাগ কমপ্লেক্সের মধ্যে অবস্থিত জাদুঘরটি ১৯২৫ সালে মাজারের এক কোণে প্রতিষ্ঠিত হয়েছিল।  এই জাদুঘরে কমপক্ষে ৬০০টি মৃৎশিল্প এবং মাটির শিল্পকর্ম সংরক্ষিত আছে। সেই সাথে পার্থিয়ান এবং সাসানীয় যুগের বেশ কিছু মুদ্রাও এখানে আছে। জাদুঘরের ভেতরে সাফাভীয় যুগ এবং কাজার যুগের অস্ত্র (যেমন তলোয়ার) রয়েছে। পাণ্ডুলিপি এবং নথিপত্রের বেশ কিছু উদাহরণও সেখানে সংরক্ষণ করে রাখা হয়েছে।\n\n\n== ২০২২ সালে বন্দুকের গুলিতে গণহত্যা ==\n২৬ অক্টোবর ২০২২ তারিখে শাহ চেরাগ কমপ্লেক্সে এক গণহত্যায় কমপক্ষে ১৫ জন নিহত হন। ইরানি রাষ্ট্রীয় গণমাধ্যম তিনজন আক্রমণকারীকে তাকফিরি সন্ত্রাসী হিসেবে বর্ণনা করেছে। দুজন আক্রমণকারী গ্রেপ্তার হয়। অন্যজন পলাতক ছিল। একই দিনে ইসলামিক স্টেট এই হামলার দায় স্বীকার করে। ইরানি কর্তৃপক্ষ জানিয়েছে যে আক্রমণকারীরা ইরানি নাগরিক ছিল না। ইরানের আধা-সরকারি তাসনিম সংবাদ সংস্থা জানিয়েছে যে নিহতদের মধ্যে শিশুরাও রয়েছে। জাতিসংঘ ধর্মীয় স্থানে এই হামলার নিন্দা জানিয়েছে।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\n\nগ্রে, মার্টিন। \"শিরাজ, ইরান\"। শান্তি ও শক্তির স্থান: মার্টিন গ্রে-এর পবিত্র স্থান তীর্থযাত্রা। সংগ্রহের তারিখ ২৭ জুলাই ২০০৪। \n\"শাহ চেরাগ\" (ছবি)। blogfa.com। \n\"শাহ-এ-চেরাগের সমাধি\"। শিরাজ শহর। ১৮ মে ২০০৮ তারিখে মূল থেকে আর্কাইভ করা। \nভিতরের ভিডিও। ইউটিউব। উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}