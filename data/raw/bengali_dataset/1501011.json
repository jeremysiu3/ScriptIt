{"pageid": 1501011, "title": "সানড্যান্স চলচ্চিত্র উৎসব", "url": "https://bn.wikipedia.org/wiki?curid=1501011", "content": "সানড্যান্স চলচ্চিত্র উৎসব (পূর্বে ইউটা/ইউএস চলচ্চিত্র উৎসব, পরে ইউএস চলচ্চিত্র ও ভিডিও উৎসব) সানড্যান্স ইনস্টিটিউট কর্তৃক আয়োজিত একটি বার্ষিক চলচ্চিত্র উৎসব। এটি মার্কিন যুক্তরাষ্ট্রের বৃহত্তম স্বাধীন চলচ্চিত্র উৎসব, ২০২৩ সালে সম্মিলিতভাবে অফলাইন ও অনলাইন দর্শক ছিল ৪২৩,২৩৪ জন। এটি প্রতি বছর জানুয়ারি মাসে পার্ক সিটি, সল্ট লেক সিটি, ও সানড্যান্স রিসোর্টে অনুষ্ঠিত হয় এবং মার্কিন ও আন্তর্জাতিক স্বাধীন চলচ্চিত্র নির্মাতাদের নতুন সৃষ্টিকর্ম প্রদর্শন করে। এই উৎসবের প্রতিযোগিতামূলক শাখায় পূর্ণদৈর্ঘ্য ও স্বল্পদৈর্ঘ্য উভয় প্রকারের মার্কিন ও আন্তর্জাতিক নাট্যধর্মী ও প্রামাণ্য চলচ্চিত্র, এবং প্রতিযোগিতার বাইরে শাখায় নেক্সট, নিউ ফ্রন্টিয়ার, স্পটলাইট, মিডনাইট, সানড্যান্স কিডস, ফ্রম দ্য কালেকশন, প্রিমিয়ার, ও ডকুমেন্টারি প্রিমিয়ার প্রদর্শিত হয়ে থাকে।\n\n\n== ইতিহাস ==\n\n\n=== ১৯৭৮: ইউটা/ইউএস চলচ্চিত্র উৎসব ===\n১৯৭৮ সালে আগস্ট মাসে ইউটা/ইউএস চলচ্চিত্র উৎসব নামে ইউটা অঙ্গরাজ্যের অধিক চলচ্চিত্র নির্মাতাদের আকৃষ্ট করতে এই উৎসব শুরু হয়। এটি প্রতিষ্ঠা করেন রবার্ট রেডফোর্ডের ওয়াইল্ডউড এন্টারপ্রাইজ, ইনকর্পোরেটেডের প্রধান স্টার্লিং ভ্যান ওয়েজনেন, জন আর্ল ও ইউটা ফিল্ম কমিশনের সিরিনা হ্যামটন-কাটানিয়া। ১৯৭৮ সালের উৎসবে আ স্ট্রিটকার নেমড ডিজায়ার, ডেলিভারেন্স, মিডনাইট কাউবয়, মিন স্ট্রিটস, ও সুইট স্মেল অব সাকসেস প্রদর্শিত হয়েছিল।\n\n\n=== ১৯৮১: ইউএস চলচ্চিত্র ও ভিডিও উৎসব ===\n১৯৮১ সালে এই উৎসব পার্ক সিটি, ইউটায় স্থানান্তরিত হয় এবং আয়োজনের সময় সেপ্টেম্বর থেকে পরিবর্তন করে জানুয়ারি মাসে করা হয়। গ্রীষ্মের শেষভাগ থেকে মধ্য শীতকালে সময়ের এই পরিবর্তন করেন নির্বাহী পরিচালক সুজান ব্যারেল এবং তাকে সহযোগিতা করেন পরিচালক সিডনি পোলাক। পোলাক পরামর্শ দেন যে স্কাই রিসোর্টে শীতকালে চলচ্চিত্র উৎসব আয়োজন করলে হলিউডের দৃষ্টি আকর্ষণ করবে।\n\n\n=== ১৯৮৪: সানড্যান্স ===\n১৯৮৪ সালে স্টার্লিং ভ্যান ওয়েজনেনের পরিচালনায় সুপ্রতিষ্ঠিত সানড্যান্স ইনস্টিটিউট ইউএস চলচ্চিত্র উৎসবের ব্যবস্থাপনার দায়িত্ব গ্রহণ করে। গ্যারি বির ও ভ্যান ওয়েজনেনএ১৯৮৫ সালে সানড্যান্স ইনস্টিটিউট কর্তৃক আয়োজিত প্রথম ইউএস চলচ্চিত্র উৎসব পরিচালনা করেন, এবং এতে অনুষ্ঠান পরিচালক ছিলেন টনি স্যাফোর্ড ও প্রশাসনিক পরিচালক ছিলেন জেনি ওয়ালজ সেলবি। রবার্ট রেডফোর্ড কর্তৃক নিয়োগপ্রাপ্ত অ্যালেন অ্যাডভার্টাইজিং ইনকর্পোরেটেডের কলিন অ্যালেনের পরিচালনায় ও ব্যবস্থাপনায় ইউএস চলচ্চিত্র উৎসব থেকে সানড্যান্স চলচ্চিত্র উৎসবের রূপান্তরের ব্র্যান্ডিং ও মার্কেটিং করা হয়। ১৯৯১ সালে রেডফোর্ডের বুচ ক্যাসিডি অ্যান্ড দ্য সানড্যান্স কিড চলচ্চিত্রের দ্য সানড্যান্স কিড চরিত্রের নামানুসারে এই উৎসবের নাম দাপ্তরিকভাবে সানড্যান্স চলচ্চিত্র উৎসব করা হয়।\n\n\n== উল্লেখযোগ্যতা ==\nঅসংখ্য প্রখ্যাত স্বাধীন চলচ্চিত্র নির্মাতা সানড্যান্সে তাদের আলোচিত সাফল্য পেয়েছেন, তন্মধ্যে রয়েছে এডওয়ার্ড বার্নস, কেভিন স্মিথ, কোয়েন্টিন টারান্টিনো, জেমস ওয়ান, টড ফিল্ড, ড্যারেন আরোনোফস্কি, ডেভিড ও. রাসেল, ডেমিয়েন শ্যাজেল, পল টমাস অ্যান্ডারসন, স্টিভেন সোডারবার্গ প্রমুখ। এই উৎসবের মধ্য দিয়ে অধিক নজর কেড়েছে যেসব চলচ্চিত্র, সেগুলো হল কমন বন্ডস, স, গার্ডেন স্টেট, আমেরিকান সাইকো, দ্য ব্লেয়ার উইচ প্রজেক্ট, স্প্যাঙ্কিং দ্য মাঙ্কি, রেজারভোয়ার ডগ্‌স, প্রাইমার, ইন দ্য বেডরুম, বেটার লাক টুমরো, লিটল মিস সানশাইন, থ্যাঙ্ক ইউ ফর স্মোকিং, সেক্স, লাইস, অ্যান্ড ভিডিওটেপ, দ্য ব্রাদার্স ম্যাকম্যুলেন, ফাইভ হান্ড্রেড ডেজ অব সামার, নেপোলিয়ন ডিনামাইট, বয়হুড, হুইপল্যাশ, কোডা প্রভৃতি।\n২০১৬ সালের সানড্যান্স উৎসবের তিনটি চলচ্চিত্র আটটি একাডেমি পুরস্কারের মনোনয়ন লাভ করে, তন্মধ্যে ম্যানচেস্টার বাই দ্য সি শ্রেষ্ঠ চলচ্চিত্র বিভাগে একাডেমি পুরস্কার-সহ ছয়টি মনোনয়ন লাভ করে। পরের বছর অ্যামাজন প্রাইম ভিডিও, নেটফ্লিক্স, লায়ন্সগেট ফিল্মস, ও ইউনিভার্সাল পিকচার্স-সহ বিভিন্ন পরিবেশক সানড্যান্সের ৪০টি চলচ্চিত্রের স্বত্ত্ব ক্রয় করে।\nকোডা সানড্যান্সে প্রদর্শিত প্রথম চলচ্চিত্র, যেটি শ্রেষ্ঠ চলচ্চিত্র বিভাগে একাডেমি পুরস্কার অর্জন করেছে।\n\n\n== পরিচালক ==\n\nজিওফ গিলমোর - ১৯৯১-২০০৯\nজন কুপার - ২০০৯-২০২০\nটাবিথা জ্যাকসন - ২০২০-২০২২\nইউজিন হার্নান্দেজ - ২০২২-বর্তমান\n\n\n== পুরস্কার ==\nগ্র্যান্ড জুরি পুরস্কার নাটকীয়\nদর্শক পুরস্কার নাটকীয়\nপরিচালনা পুরস্কার নাটকীয়\nগ্র্যান্ড জুরি পুরস্কার প্রামাণ্যচিত্র\nদর্শক পুরস্কার প্রামাণ্যচিত্র\nপরিচালনা পুরস্কার প্রামাণ্যচিত্র\nআলফ্রেড পি. স্লোন পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nটেমপ্লেট:সানড্যান্স চলচ্চিত্র উৎসব"}