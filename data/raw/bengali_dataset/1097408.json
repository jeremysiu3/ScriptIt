{"pageid": 1097408, "title": "সিটি হান্টার (চলচ্চিত্র)", "url": "https://bn.wikipedia.org/wiki?curid=1097408", "content": "সিটি হান্টার (চীনা: 城市獵人; সিং সি লিপ ইয়ান) হল ১৯৯৩ সালে ওং জিং লিখিত ও পরিচালিত হংকং অ্যাকশন কমেডি চলচ্চিত্র। এই চলচ্চিত্রে জ্যাকি চ্যান, জোই ওং, কুমিকো গোটো, চিংমি ইয়াউ, ক্যারল ওয়ান, লিওন লাই এবং রিচার্ড নর্টন অভিনয় করেছেন। এটি একই নামে নির্মিত জাপানি মাঙ্গার কাহিনী অবলম্বনে নির্মিত। এটি ১৯৯৩ সালের ১৪ জানুয়ারি তারিখে হংকং-এ স্টিফেন চৌ অভিনীত ওং জিং এর ফাইট ব্যাক টু স্কুল ৩ এর সাথে একই দিনে মুক্তি পায়।\n\n\n== কাহিনী ==\nরিও সায়েবা এবং কাওরি মাকিমুরা দুজনকে একটি জনপ্রিয় জাপানি পত্রিকার প্রধান নির্বাহী কর্মকর্তার মেয়ে শিজুকো ইমামুরা খুঁজে দেওয়ার দায়িত্ব প্রদান করা হয়। কিন্তু তার নিজের প্রতি রিওর অবহেলা ও অন্যান্য নারীদের প্রতি তার আকর্ষণে অসন্তুষ্ট হয়ে কাওরি অনুসন্ধানের মাঝপথেই চলে যায়। রিও শিজুকোকে একটি স্কেটবোর্ডিং পার্কে খুঁজে পায় এবং তার পিছু নেয়, কিন্তু মেয়েটি ছদ্মবেশে পালিয়ে যায়।\nপালিয়ে যাওয়ার পর শিজুকো একজনের পোশাক থেকে চুরি করা টিকেট নিয়ে ফুজি মারু নামক একটি বিলাসবহুল প্রমোদ তরীতে উঠে পড়ে। কাওরি সাথে তার লম্পট চাচাতো ভাইকে নিয়ে একই জাহাজে উঠে পড়ে, অন্যদিকে রিও তাদের পিছু নিতে নিতে প্রমোদ তরীতে উঠে পড়ে। ম্যাকডোনাল্ড পরিচালিত একটি সন্ত্রাসী দল প্রমোদ তরীটি পুলিশ কর্মকর্তা সায়েকো নোগামি ও তার সহকারী সহ সমস্ত ধনী যাত্রীদের অপহরণ ও জিম্মি করার পরিকল্পনা করে।\nম্যাকডোনাল্ডের পাশের কক্ষ থেকে শিজুকো তাদের পরিকল্পনার কথা শুনতে পায়। ম্যাকডোনাল্ড বুঝতে পেরে তাকে মেরে ফেলার জন্য একজনকে পাঠায়, কিন্তু শিজুকো তাকে ধাক্কা মেরে আহত করে সেখান থেকে পালায়। তারপর জাহাজের এক কর্মকর্তার সাথে তার দেখা হয় যে তাকে জাহাজের তাপ উৎপাদন কক্ষে নিয়ে নিজেকে সন্ত্রাসী হিসেবে পরিচয় ফাঁস করে দেয়। মেয়েটিকে মেরে ফেলার মুহূর্তে সুইমিং পুলে কাওরি ও তার চাচাতো ভাইয়ের সাথে দেখার হওয়ার পর রিও ঘটনাক্রমে তাকে বাঁচায়। ম্যাকডোনাল্ডের দল পৌঁছানোর পর গুলিবর্ষণের সময় সেই সন্ত্রাসী মারা যায় এবং রিও ও শিজুকো পালিয়ে একটি সিনেমা হলে ঢুকে পড়ে যেখানে ব্রুস লি অভিনীত গেম অব ডেথ দেখানো হচ্ছিলো। দুই লম্বা প্রতিপক্ষকে হারাতে রিও গেম অব ডেথে দেখানো ব্রুস লির মার্শাল আর্ট পদ্ধতি ব্যবহার করে জিতে যায়।\nপ্রমোদ তরীর ক্যাসিনো অংশে ক্যাপ্টেন আয়োজিত পার্টি চলছিলো যেখানে ম্যাকডোনাল্ডেরা এসে ক্যাপ্টেনকে হত্যা করে সায়েকো ও তার সহকারী সহ পার্টিতে থাকা ব্যক্তিদের ভয় পাইয়ে দেয়। সবার মূল্যবান বস্তু নিয়ে যাওয়ার পর ম্যাকডোনাল্ড নিজের সাথে ধনী ব্যক্তিদের তাসের খেলার আয়োজন করে। কিছু প্রতিপক্ষ হারার পর তাদেরকে গুলি করে মেরে ফেলা হয় যতক্ষণ না শুরিকেন (তাসের তৈরি অস্ত্র) ব্যবহারকারী একজন দক্ষ তাস খেলোয়াড় যোগ দেয়। যখন ম্যাকডোনাল্ড রিও এবং শিজুকোকে পালাতে দেখে বিভ্রান্ত হয়ে পড়ে তখন তা নামক খেলোয়াড়টি ও সায়েকো তার খেলাটি শেষ করে দেয়।\nম্যাকোডোনাল্ডের লোকজন কাওরিকে নিয়ে গিয়ে আলাদা কক্ষে বন্দী করে। অন্যদিকে রিও ক্যাসিনো কক্ষে আসার পর তাকে ধরার জন্য ম্যাকডোনাল্ডের লোকেরা গুলিবর্ষণ শুরু করে ও তাকে ধরে ফেলে। কাওরি পালানোর সময় তার সাথে কাকতালীয়ভাবে সায়েকো, শিজুকো ও বাকিদের সাথে দেখা হয়ে যায়। একটি সমকামী সন্ত্রাসী সদস্যকে হারানোর জন্য তারা কাওরির চাচাতো ভাইকে ব্যবহার করার পর তারা রিওকে বাঁচাতে ছুটে যায়।\nপরের দিন, রিওকে বন্দুকবাজ দলের সামনে দেখা যায়। শিজুকো, সায়েকো ও তার সহকারী পরিকল্পিত হত্যা ঠেকাতে বাধা দেয় কিন্তু ম্যাকডোনাল্ডের দল তাদের আলাদা করে দেয়। শিজুকো ম্যাকডোনাল্ডের এক ভৃত্যকে হারাতে নিজের জিমন্যাস্টিক দক্ষতা ব্যবহার করে, অন্যদিকে সায়কো সন্ত্রাসীদের হাত থেকে লড়াইতে ব্যবহার করার মতন তাস শেষ হয়ে যাওয়ার পর তা কে বাঁচায় এবং সায়কোর সহকারী আঘাত খেয়ে পড়ে যাওয়ার পর জ্ঞান হারিয়ে ফেলে। ভিডিও গেমের কক্ষে আসার পর হাত বাঁধা অবস্থায় রিও এর সাথে কিমের স্ট্রিট ফাইটার ২ শুরু হয় এবং রিও ইলেক্ট্রিক শক খায়। এর ফলে রিও হ্যালুসিনেশনের শিকার হয়ে কিমকে গেমটির কেন চরিত্র ভাবতে শুরু করে। ই. হোন্ডা হিসেবে হারাতে ব্যর্থ হওয়ার পর রিও চুন-লি চরিত্র ধারণ করে তাকে হারাতে সক্ষম হয়।\n\"থান্ডারবোল্টস স্কোয়াড\" নামক তাইওয়ানের একটি কাউন্টার টেরোরিজম ইউনিট জাহাজে উপস্থিত হয়ে সন্ত্রাসী দলটিকে ধরতে শুরু করে। ম্যাকডোনাল্ড জাহাজে স্থাপন করা বোমাগুলো ফাটাতে শুরু করে এবং কাওরিকে জিম্মি হিদেবে ক্যাসিনো কক্ষে নিয়ে যায়। রিও ও সায়কো আসার পর সেখানে থাকা ম্যাকডোনাল্ডের দুই নারী সদস্যকে হারানোর পর ম্যাকডোনাল্ডের সাথে লড়াই শুরু করে। ম্যাকডোনাল্ডকে রিও মঞ্চ থেকে ফেলে দেয় যার ফলে দূর্ঘটনাক্রমে নিজের রিমোটে স্পর্শ করে ফেলে এবং টিভি প্যানেলের পেছনে রাখা বোমা বিস্ফোরণে মারা যায়।\nরিও ও কাওরি শিজুকোকে তার বাবার কাছে ফিরিয়ে দেয়। শিজুকোর বাবা রিওর সাথে ব্যক্তিগতভাবে কথা বলার জন্য ডাকে এবং রিওকে নিজের জামাতা বানানোর ইচ্ছা পোষণ করে। দুজনের কথোপকথন শোনার পর কাওরি রেগে চলে যায়। রিও শিজুকোর বাবার প্রস্তাব প্রত্যাখান করে। রিও পরে গোলাপ নিয়ে কাওরির কাছে ক্ষমা চাইতে আসে। সেই মুহূর্তে সায়কো গাড়ি করে সেখানে উপস্থিত হয়ে রিওর কাছে আসে। তখন ফুলগুলো সায়কোকে দেওয়ার ফলে কাওরি রেগে গিয়ে রিওকে তার বড় হাতুড়ি দিয়ে আঘাত করে। জ্ঞান হারিয়ে ফেলার পর রিও নিজের পুরনো স্বপ্নে ফিরে যায় যেখানে সে সুন্দরী মেয়েদের সাথে সুইমিং পুলে আনন্দ করতে থাকে।\n\n\n== কুশীলব ==\nরিও সায়েবা চরিত্রে জ্যাকি চ্যান\nকাওরি মাকিমুরা চরিত্রে জোই ওং\nছোট কাওরি চরিত্রে লীলা টং\nশিজুকো ইমামুরা চরিত্রে কুমিকো গোটো\nসায়েকো নোগামি চরিত্রে চিংমি ইয়াউ\nসায়েকোর বন্ধু চরিত্রে ক্যারল ওয়ান\nজুয়াড়ি তা চরিত্রে লিওন লাই\nরকি ডাং চরিত্রে পাল সিন\nচেন তা-ওয়েন চরিত্রে লো ওয়াই-কোয়াং\nডিজে হার্ড চরিত্রে এরিক কোট\nডিজে সফট চরিত্রে জান ল্যাম\nকর্নেল ডোনাল্ড \"ডন ম্যাক\" ম্যাকডোনাল্ড চরিত্রে রিচার্ড নর্টন\nকিম / ম্যাকডোনাল্ডের ভৃত্য চরিত্রে গ্যারি ড্যানিয়েলস\nরিওকে অবাক করে দেওয়া মেয়ের চরিত্রে ইপ সান\nরিওকে অবাক করে দেওয়া মেয়ের চরিত্রে জোসেফাইন লাম\nজোসেফাইন লাম চরিত্রে ডোনা চু\nহিদেউকি মাকিমুরা চরিত্রে মাইকেল ওং\nদোকানে সাদা পোশাক পরিহিত ব্যক্তির চরিত্রে পিটার লাই\nপ্রমোদ তরীর যাত্রীর চরিত্রে উইলিয়াম তুয়ান\nকোজি ইমামুরা চরিত্রে কেনজো হাগিওয়ারা\nভিনসেন্ট ভু চরিত্রে ভিনসেন্ট লাপোর্টে\nমাইক ভুল চরিত্রে মাইক অ্যাবট\nপ্রমোদ তরীর হিসাবরক্ষক চরিত্রে লুই রথ\nবিলি লো চরিত্রে ব্রুস লি (আর্কাইভ ফুটেজ)\nজাহাজের সিনেমা হলের দ্বিতীয় চলচ্চিত্রের যোদ্ধা চরিত্রে করিম আব্দুল-জব্বাফ (আর্কাইভ ফুটেজ)\nজাহাজের ক্রু সদস্য চরিত্রে লি তাত-চিউ\n\n\n== উল্লেখযোগ্য তথ্য ==\nস্ট্রিট ফাইটার-এর \"ই. হোন্ডে\" চরিত্রটির নাম বদল করে চলচ্চিত্রে \"ই. হোন্ডা\" করা হয়েছিল কেননা জ্যাকি চ্যানের সাথে হোন্ডার প্রতিপক্ষ গাড়ি প্রস্তুতকারক কোম্পানি মিতসুবিশির চুক্তি হয়েছিল।\nচীনা নববর্ষে মুক্তির তারিখ নির্ধারণ করায় এই চলচ্চিত্রটি নির্মাণ ও প্রস্তুতকরণের জন্য খুব অল্প সময় হাতে ছিল। দৃশ্য ধারণের শেষের দিকে সময় বাঁচাতে জ্যাকি চ্যানের সাথে নর্টনের লড়াইয়ের দৃশ্যে স্টান্ট অভিনেতা মার্স ডাবল চরিত্রে কাজ করেছিলেন।\nজ্যাকি চ্যানের আই অ্যাম জ্যাকি চ্যান: মাই লাইন ইন অ্যাকশন বইটির তথ্য অনুযায়ী এই চলচ্চিত্রে অভিনয়ের সময় জ্যাকি চ্যানের কাঁধ স্থানচ্যুত হয়ে গিয়েছিল।\nচলচ্চিত্রের ক্যাসিনো কক্ষের চিত্রগ্রহণটি শ' ব্রাদার্স স্টুডিওতে করা হয়েছিলো।\n\n\n== বক্স অফিস ==\nহংকং-এ এই চলচ্চিত্রটি মোট এইচকে$৩০,৮৪৩,০৬২ আয় করেছিল (মার্কিন$৩৯,৮৬,৯৫২), যা ১৯৯৩ সালে হংকং এর মোট উচ্চ আয়ের চলচ্চিত্রের দিক দিয়ে চতুর্থ ছিলো। জাপানে সিটি হান্টার মোট ¥৫৬.১ কোটি (মার্কিন$৫.০৫ মিলিয়ন) আয় করে।\nতাইওয়ানে এটি ১৯৯৩ সালের জানুয়ারিতে মুক্তি পায় যেখানে এটি বছরের নবম উচ্চ মোট আয়ের চলচ্চিত্র ছিল যার পরিমাণ NT$৪,৬৩,৬০,৯৫০ (মার্কিন $১,৮২৪,৩২৮)। দক্ষিণ কোরিয়ায় সিটি হান্টারের ৮০৮,৩২৯ টিকেট বিক্রি হয়েছিল যা থেকে মোট আয় ছিলো মার্কিন$৩৭.২ কোটি। সব মিলিয়ে চলচ্চিত্রটি পূর্ব এশিয়ায় মার্কিন$১,৪৫,৮১,২৮০ আয় করেছিলো।\n\n\n== হোম মিডিয়া ==\n২০০১ সালের ২৩ এপ্রিলে যুক্তরাজ্যের অঞ্চল ২-এ হংকং লিজেন্ডস কর্তৃক চলচ্চিত্রটির ডিভিডি প্রকাশ করা হয়। এর দুই বছর পরে, ২০০৩ সালের ২৯ ডিসেম্বরে ফর্চুন স্টার স্টোরি অব রিকি ও দ্যা ড্রাগন ফ্রম রাশিয়া দুটির সাথে এর ডিভিডি প্রকাশ করে। যুক্তরাষ্ট্রে তাই সেং দ্বারা পুনরায় প্রস্তুতকৃত এর প্রথম ডিভিডি মেগা স্টার অঞ্চল ০ তে প্রকাশ করা হয়। পরবর্তীকালে ২০০৪ সালে টোয়েন্টিথ সেঞ্চুরি ফক্স হোম এন্টারটেইনমেন্ট ফর্চুন স্টারের রিমাস্টার্ড সংস্করণের ডিভিডি প্রকাশ করে। এটি ২০১২ সালে শাউট ফ্যাক্টরি ব্যাটল বিগ ব্রউল এর সাথে ডিভিডি ও ব্লু-রে দুইভাবেই প্রকাশ করে।\nবর্তমানে পাওয়া চলচ্চিত্রটির সংস্করণগুলোয় হলে মুক্তিপ্রাপ্ত সংস্করণ থেকে একটি দৃশ্য বাফ দিয়ে প্রকাশ করা হয়েছে। বাদ দেওয়া দৃশ্যটিতে কাওরির চাচাতো ভাই কিছু বিদেশী পর্যটকদের (ম্যাকডোনাল্ড ও তার দল) চীনা ভাষায় এই বলে অভিশাপ দেয় যে সে আশাকরে তারা যেন এইডস রোগে মারা যায়, যা শুধুমাত্র চীনা ভাষা জানা লোকজন বুঝতে পারতো। এই দৃশ্যটি বাদ দেওয়া হয়েছিল কেননা পরিবেশকরা এটা জানত যে বিদেশী দর্শকরা এই দৃশ্যের সমকামি বিরোধী ধরন দ্বারা বিক্ষুব্ধ হতে পারে।\n\n\n== সমালোচনা ==\n২০০০ এর দিকে এর ডিভিডি সংস্করণ মিশ্র প্রতিক্রিয়া পেয়েছিল এবং রটেন টম্যাটোসে ৫০% রেটিং পেয়েছিল। চলচ্চিত্রটি এর অ্যাকশনের জন্য প্রশংসা কুড়ালেও সমালোচকরা আনিমেতে ব্যবহার করা এর স্ল্যাপস্টিক দেখানোর সমালোচনা করেন। আইজিএন এই লিখে তাদের সমালোচনার ইতি টানে যে \"এই চলচ্চিত্রটি আনিমের অনুসরণে ব্যর্থ হলেও জ্যাকি চ্যানের হাস্যরসাত্মক ভঙ্গীর জন্য সফলতা পেয়েছে।\"\n\n\n== আরও দেখুন ==\nজ্যাকি চ্যান অভিনীত চলচ্চিত্রের তালিকা\nহংকং-এর চলচ্চিত্রের তালিকা\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে সিটি হান্টার  (ইংরেজি)\nঅলমুভিতে সিটি হান্টার (ইংরেজি)\nরটেন টম্যাটোসে সিটি হান্টার (ইংরেজি)\nট্র‍্যাস সিটিতে সিটি হান্টারের রিভিউ"}