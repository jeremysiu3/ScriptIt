{"pageid": 1164378, "title": "ভাত দে হারামজাদা, নইলে মানচিত্র খাবো", "url": "https://bn.wikipedia.org/wiki?curid=1164378", "content": "ভাত দে হারামজাদা, নইলে মানচিত্র খাবো  ১৯৭৪ সালে রফিক আজাদ রচিত একটি বাংলা কবিতা। এটি তার কাব্যগ্রন্থ সীমাবদ্ধ জলে, সীমিত সবুজে-এ অন্তর্ভুক্ত রয়েছে। এতে চুয়াত্তরের দুর্ভিক্ষ নিয়ে কথা বলা হয়েছে, যা বাংলাদেশে খাদ্য ঘাটতির কারণ ছিল। কবিতাটি প্রকাশের পর গুঞ্জন উঠেছিল যে এটি তৎকালীন প্রধানমন্ত্রী শেখ মুজিবুর রহমানকে উদ্দেশ্য করা লেখা হয়েছে। এটিতে ৩৩টি ছন্দোবদ্ধ পঙক্তি রয়েছে। অক্ষরবৃত্ত ও ফাঁকা পদ্য ছন্দে রচিত কবিতাটির জন্য বাংলাদেশ সরকার এর কাব্যগ্রন্থ নিষিদ্ধ ঘোষণা করেছিল। বাংলাদেশ পুলিশের বিশেষ শাখার নিকট কবিকে লিখিত জবাবদিহি জমা দিতে হয়েছিল। কবিতাটি বিভিন্ন সাহিত্যিক ও সমালোচকদের কাছ থেকে ইতিবাচক অভ্যর্থনা অর্জন করে। এটি ১৯৭০-এর দশকের বামপন্থী রাজনীতিবিদদের কাছে জনপ্রিয় এবং ১৯৭৪ সালের তৎকালীন সরকারের খাদ্য ব্যবস্থাপনার ব্যর্থতায় ঘটা দুর্ভিক্ষ নিয়ে বর্ণনায় উল্লেখিত হয়েছে।\n\n\n== পটভূমি ==\nব্যাপক দুর্নীতির কারণে বাংলাদেশের স্বাধীনতার তিন বছর পর ১৯৭৪ সালে দেশে খাদ্য ঘাটতির কারণে একটি দুর্ভিক্ষ দেখা দেয়। একইবছর ১১ সেপ্টেম্বর দৈনিক ইত্তেফাকে আফতাব আহমেদ গৃহীত জাল পরিহিত এক ব্যক্তির স্থিরচিত্র প্রকাশ হয়েছিল। এছাড়া আফতাব আহমেদ একজনের বমি খাওয়ার ছবি তুলেও পত্রিকায় প্রকাশ করেছিলেন। সেই ছবিগুলো দেখে কবি রফিক আজাদ রেগে গিয়ে কবিতাটি লেখেন। কবিতাটি প্রকাশিত হয় তার সীমাবদ্ধ জলে, সীমিত সবুজে কাব্যগ্রন্থে। কবিতার জন্য  সরকার বইটি নিষিদ্ধ করে। কবিতাটি কিছু লোককে তার শত্রু বানিয়ে দেয়। এটি প্রকাশিত হওয়ার পর রফিক আজাদ আত্মগোপনে চলে গিয়েছিলেন। সেই সময় গুজব রটেছিল যে কবিতাটি তৎকালীন প্রধানমন্ত্রী শেখ মুজিবুর রহমানকে উদ্দেশ্য করে লেখা হয়েছে। ফলে আইনি পদক্ষেপের ভয়ে কবির পরিবার আতঙ্কিত হয়ে পড়ে। তাই রফিক আজাদের শ্যালক জাতীয় রক্ষীবাহিনীর উপপরিচালক আনোয়ার উল আলম তাকে প্রধানমন্ত্রীর কাছে নিয়ে যায়। শেখ মুজিবুর রহমান রফিক আজাদের প্রতি কোনো প্রতিক্রিয়া না দেখালেও তাকে কবিতাটি লেখার কারণ লিখিত আকারে পুলিশের উপ-মহাপরিদর্শকের নিকট বিশেষ শাখার দপ্তরে জবাবদিহি হিসেবে জমা দিতে হয়।\n\n\n== উপজীব্য ==\nকবিতাটির মূল বিষয়বস্তু ১৯৭৪ সালের বাংলাদেশের দুর্ভিক্ষ। সে সময় খাবারের অভাব জনমনে যে প্রতিক্রিয়া সৃষ্টি করেছিল, তা কবি তার কবিতায় তুলে ধরেন। কলাম লেখক আকতার হোসেন মনে করেন যে কবি কবিতায় দুর্ভিক্ষের জন্য শেখ মুজিবুর রহমানকে দায়ী করে তাকে \"হারামজাদা\" বলে অভিহিত করেছেন। তবে অধ্যাপক সৌমিত্র শেখর দের মতে কবিতাটিতে মুজিবকে নয় বরং তৎকালীন সরকারের বিরোধী শক্তিকে দায়ী করা হয়েছে।\n\n\n== বিশ্লেষণ ==\nগদ্য কবিতা হিসেবে এখানে অক্ষরবৃত্ত ও ফাঁকা পদ্য ছন্দ এখানে ব্যবহার করা হয়েছে। এটি একটি অ-পোশাকি কবিতা।\n\n\n== অভ্যর্থনা ==\nসাহিত্যিক হুমায়ুন আজাদ রফিক আজাদের কবিতাটিকে \"অপভাষায় প্রকাশিত ক্ষোভ\" বলেছেন। কবিতাটি সম্পর্কে সাহিত্যিক ইমদাদুল হক মিলন বলেন, \"রফিক আজাদ একজন জাঁদরেল সাহসী মুক্তিযোদ্ধা ছিলেন। তিনি কাদের সিদ্দিকীর সহকারী ছিলেন। তিনি বঙ্গবন্ধু শেখ মুজিবুর রহমানের অনুসারী ছিলেন। ১৯৭৪ সালের দুর্ভিক্ষে কবিতা লিখে দেশ কাঁপিয়ে দিয়েছিলেন তিনি....\"। কবি অসীম সাহার মতে কবিতাটি তখন রাজনৈতিকভাবে ব্যবহার করা হয়েছিলো যা শেখ মুজিবুর রহমান ও তার সরকারের জন্য অস্বস্তিকর হয়ে উঠে। সাহিত্যিক জাকির তালুকদারের মতে শেখ মুজিবুর রহমানের অন্ধ ভক্ত হওয়া সত্ত্বেও দুর্ভিক্ষের সময় ঘটা নিয়মিত সরকারি অনিয়ম রফিক আজাদকে কবিতাটি লিখতে বাধ্য করেছিল। কবি রিজোয়ান কবিরের মতে কবিতায় আগ্রাসী মনোভাব প্রকাশের মাধ্যমে আজাদ মানুষের মৌলিক চাহিদার স্বাধীনতার দিকটি তুলে ধরার পাশাপাশি রাজনৈতিক স্বাধীনতার সাথে অর্থনৈতিক স্বাধীনতার গুরুত্বকে মর্যাদা দিয়েছেন। লেখিকা অন্তরা বিশ্বাস কবিতাটিকে কাজী নজরুল ইসলাম রচিত বিদ্রোহী কবিতার সাথে তুলনা করে বলেন যে আজাদ মধ্যবিত্তের প্রতীক হলেও কবিতাটিতে ক্ষুধার্তদের চরিত্র ফুটে উঠেছে। সাহিত্যিক ফরিদ আহমদ দুলালের মতে আজাদ মূলত স্বাপ্নিক ধারার কবি হলেও এই দ্রোহ ভিত্তিক কবিতাটি লিখে তিনি আলোচিত হয়েছিলেন। কবি আহমেদ মুনিরের মতে সাধারণ পর্যায়ের পাঠকদের নিকট রফিক আজাদ এই কবিতাটি লেখার কারণে পরিচিতি লাভ করেন। লেখক অলাত এহসান কবিতাটি সম্পর্কে বলেছেন \"এমন তীব্র পঙ্ক্তিমালা পৃথিবীর যে কোনো ভাষার কাব্য ইতিহাসে বিরল, যা কবিতার মানচিত্রকে নতুনভাবে চিহ্নিত করে, ভাবতে শেখায়\"। অধ্যাপক ফজলুল হক সৈকতের মতে কবিতাটি স্বাধীন বাংলাদেশের দুর্ভিক্ষপীড়িত মানুষদের মনের ভাবকে প্রকাশ করেছে যাতে স্বাধীনতার বিপরীতে পার্থিব অভাবকে দাঁড় করানো হয়েছে।\n\n\n== জনপ্রিয়তা ==\nএই কবিতাটি ১৯৭০-এর দশকে পূর্ব বাংলার সর্বহারা পার্টির প্রতিষ্ঠাতা ও মাওবাদী রাজনীতিবিদ সিরাজ সিকদার ও জাতীয় সমাজতান্ত্রিক দলের সদস্যদের কাছে জনপ্রিয় ছিল। ২০২০ সালে নান্দাইল পৌরসভার প্রাক্তন মেয়র এএফএম আজিজুল ইসলাম পিকুল, মুজিববর্ষ পালনের প্রেক্ষাপটে ১৯৭৪ সালে মুজিবের প্রধানমন্ত্রিত্বের সময় দুর্ভিক্ষে মৃত ব্যক্তিদের কথা স্মরণে কবিতাটির কথা সামাজিক যোগাযোগমাধ্যমে উল্লেখ করেন এবং মুজিবের মেয়ে শেখ হাসিনাকে স্বৈরাচারের দায়ে অভিযুক্ত করেন। এর ফলে তার প্রকাশিত মত বিতর্ক সৃষ্টি করে এবং পুলিশ তাকে গ্রেফতার করে। ২০২৩ সালে বাংলাদেশ জাতীয়তাবাদী দলের রাজনীতিবিদ রুমিন ফারহানা লিখেছেন যে বর্তমানে এরকম একটি কবিতা লেখার জন্য যে সাহসের প্রয়োজন তা কারও নেই।\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ===\n\n\n== আরো পড়ুন ==\nচাকলাদার, রাজু (১৩ এপ্রিল ২০১৬)। \"ভাত দে হারামজাদাঃ ইতিকথার পরের কথা\"। বিডিনিউজ২৪.কম। ১৯ আগস্ট ২০২২ তারিখে মূল থেকে আর্কাইভ করা। সংগ্রহের তারিখ ১৯ আগস্ট ২০২২।"}