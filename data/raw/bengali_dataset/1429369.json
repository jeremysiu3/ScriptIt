{"pageid": 1429369, "title": "ভালাইকাপু", "url": "https://bn.wikipedia.org/wiki?curid=1429369", "content": "ভালাইকাপু (তামিল: வளைகாப்பு), (মালয়ালম: വളക്കാപ്പ് ) হল একটি প্রসবপূর্ব অনুষ্ঠান বা উদযাপন যা সাধ-এর অনুরূপ। এটি দক্ষিণ ভারতে তামিলনাড়ু, কেরলের  কিছু অংশ এবং তেলেঙ্গানার নারীদের মধ্যে প্রচলিত আছে। এই অনুষ্ঠানে অন্তঃসত্ত্বা নারীদের আশীর্বাদ করা হয়, তার উর্বরতাকে উদযাপন করা হয় এবং নিরাপদ জন্মের জন্য শিশু এবং ভাবী মাকে প্রস্তুত করা হয়। এটি সাধারণত গর্ভাবস্থার ৭ম বা ৯ম মাসে অনুষ্ঠিত হয়। এই অঞ্চলের শহুরে এবং গ্রামীণ জনগোষ্ঠী উভয়ের মধ্যেই এটি ব্যাপকভাবে প্রচলিত।\n\n\n== ব্যুৎপত্তি ==\nএই শব্দের বুৎপত্তি দুটি তামিল শব্দের সাথে সম্পর্কিত হতে পারে, যার অর্থ চুড়ি রক্ষা করা: ভ্যালাইয়াল (তামিল: வளையல்) যা সাধারণত একটি কাচের চুড়ি, এবং কাপু (তামিল: காப்பு), যার অর্থ রক্ষা করা। মালয়ালমের সমতুল্য হবে চুড়ির জন্য (মালয়ালম: വള)।\n\n\n== ইতিহাস ==\nএটি খ্রিস্টপূর্ব ৪র্থ শতাব্দীর সীমনথম এবং সীমন্তোন্নয়নের আরও আনুষ্ঠানিক ঐতিহ্যের সাথে সম্পর্কিত, যা কল্প সূত্রে নথিভুক্ত। এটি সম্ভবত জৈন (মহাবীর) এবং কিছুটা পরে, কিন্তু সমসাময়িক, বৌদ্ধধর্মের ঐতিহ্য (খ্রিস্টপূর্ব ৬ষ্ঠ শতাব্দীর প্রথম দিকের)। এটি দক্ষিণ ভারতে ব্যাপকভাবে প্রচলিত। ভালাইকাপু মূলত একটি সাধারণ অনুষ্ঠান ছিল, যেটি প্রধানত চুড়ি বিনিময়ের মধ্যে সীমাবদ্ধ। কিন্তু যেহেতু ভালাইকাপু আরও ব্যাপকভাবে অনুশীলিত হতে লাগল, এটি আরও জমকালো হয়ে উঠল। নৃবিজ্ঞানীরা, যাঁরা এই অনুশীলনটি নিয়ে গবেষণা করেছেন তাঁদের মতে ১৯৮০ এর দশক থেকে এটি আরও ব্যাপকভাবে পালিত হচ্ছে। এটি গয়না, শাড়ি, গৃহস্থালীর যন্ত্রপাতি এবং স্বর্ণের অলঙ্কার উপহার সহ \"জাঁকজমক এবং অতীব ব্যয়বহুলতার সাথে\" পালিত হয়।\n\n\n== উদ্দেশ্য ==\nভাবী মায়ের হাতে বিজোড় সংখ্যায় কাঁচের চুড়ি (লাল এবং সবুজ) পরানো হয়। বিশ্বাস করা হয় যে চুড়ির শব্দ শিশুর ইন্দ্রিয় এবং মস্তিষ্কের কার্যকলাপকে প্ররোচিত করে। এটাও ভালোভাবে জানা যে ৭ম মাসে ভ্রূণের শ্রবণশক্তি শুরু হয়। অনুষ্ঠানে মহিলারা স্তোত্র ও গান গায়। চন্দন ও হলুদের তৈরি লেই মায়ের হাতে ও মুখে লাগালে শরীরের তাপ কম হয়। এতে মা ও শিশু সন্তান জন্মের ভয় ও উদ্বেগ থেকে শান্ত হয়। অতিথিরা তারপরে তার কব্জিতে একটি মালা এবং চুড়ি পরিয়ে দেয়, তার ওপর ফুল বর্ষণ করে এবং নিরাপদ প্রসবের জন্য শুভেচ্ছা ও প্রার্থনা জানায়। অনুষ্ঠানের আরেকটি উদ্দেশ্য হল গর্ভবতী মহিলাকে সম্মান জানানো এবং একটি সুস্থ সন্তানের জন্ম নিশ্চিত করা। উদযাপনের পরে, মা তার গর্ভাবস্থার শেষ সপ্তাহগুলিতে তার পিতামাতার বাড়িতে বিশ্রাম নেয়।\n\n\n== অনুষ্ঠানে খাবার ==\nকিছু তামিল ঐতিহ্য অনুসারে, মাকে সাত ধরনের ভাত এবং মিষ্টি পরিবেশন করা হয়। চালের প্রকারের মধ্যে রয়েছে পুলিহরা, চিত্রান্ন, টকদই ভাত, আম ভাত, পুদিনা ভাত, টমেটো ভাত এবং নারকেল ভাত। পরিবেশিত মিষ্টির মধ্যে থাকে বিভিন্ন ধরনের পায়সম (জাভারিসি, পারুপু পায়সম), ফলের সালাদ, এবং ছোলার বেসনের লাড্ডু, মাল্টিগ্রেন লাড্ডু এবং কালোজাম। আদা, খেজুরের গুড় (করুপেট্টি ), কালোজিরা ( জোয়ান) এবং অন্যান্য সামগ্রী দিয়ে তৈরি স্বাস্থ্যকর লাড্ডু ভালো হজমের জন্য পরিবেশন করা হয়। ভোজটি শিশু এবং মায়ের স্বাস্থ্যের ওপর কেন্দ্রীভূত থাকে, অতিথিদের ওপর নয়। নিরামিষ খাবার সাধারণত অতিথিদের পরিবেশন করা হয় যার মধ্যে প্রধানত ভাত, সাম্বার, ৩ ধরনের সবজি এবং একটি মিষ্টি থাকে।\n\n\n== অনুরূপ অনুষ্ঠান ==\nএকই ধরনের অনুষ্ঠান ভারতের অন্যান্য অংশে এবং পাকিস্তানের মহিলাদের মধ্যে অনুষ্ঠিত হয়, যার মধ্যে রয়েছেন বাঙালি (যারা এটাকে সাধ বলে), মারাঠি এবং কোঙ্কানি মহিলারা (যারা অনুষ্ঠানটিকে দোহালে জেবন [डोहाळे मिले] বলেন), পাঞ্জাবি মহিলারা (যাঁরা একে গোদ-ভরাই বলেন), সিন্ধি মহিলা, এবং মাড়োয়ারি মহিলা। এটি বেবি শাওয়ারের ধারণার অনুরূপ।\n\n\n== ছবিঘর ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}