{"pageid": 1052971, "title": "রিয়াসাত ইসলাম খাতন", "url": "https://bn.wikipedia.org/wiki?curid=1052971", "content": "রিয়াসাত ইসলাম খাতন (জন্ম: ১ আগস্ট ১৯৮৯; রিয়াসাত খাতন নামে সুপরিচিত) হলেন একজন বাংলাদেশী পেশাদার ফুটবল খেলোয়াড়। তিনি বর্তমানে ভেনেজুয়েলীয় ক্লাব রায়ো সুলিয়ানোর হয়ে মধ্যমাঠের খেলোয়াড় হিসেবে খেলেন। তিনি মূলত বাম পার্শ্বীয় মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় মধ্যমাঠের খেলোয়াড় এবং আক্রমণাত্মক মধ্যমাঠের খেলোয়াড় হিসেবে খেলে থাকেন। তিনি প্রথম বাংলাদেশী হিসেবে ইউরোপের শীর্ষ স্তরের ক্লাবের হয়ে প্রতিযোগিতামূলক ম্যাচ খেলেছেন।\n১৯৯৬–৯৭ মৌসুমে, জার্মান ফুটবল ক্লাব ফ্রাইবুর্গারের যুব পর্যায়ের হয়ে খেলার মাধ্যমে রিয়াসাত ফুটবল জগতে প্রবেশ করেছেন এবং পরবর্তীকালে ফ্রাইবুর্গের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০০৮–০৯ মৌসুমে, জার্মান ক্লাব হেসেন কাসেল ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; হেসেন কাসেল ২-এর হয়ে তিনি ৪ ম্যাচে অংশগ্রহণ করেছেন। অতঃপর ২০০৮–০৯ মৌসুমে তিনি লোফেল্ডেনে যোগদান করেছেন। লোফেল্ডেনে মাত্র ১ মৌসুম অতিবাহিত করার পর শোয়ালমস্টাটের সাথে চুক্তি স্বাক্ষর করেছেন, যেখানে তিনি ১৪ ম্যাচে ৩টি গোল করেছেন। পরবর্তীকালে, তিনি ভাইডেনব্রুক, মারবুর্গ, লোফেল্ডেন, চেমনিৎসার ২, ক্লোপেনবুর্গ, সেলিঙ্গেনপোর্টেন, পাচাঙ্গা দিলিমান, কাউফুঙ্গেন ০৭, ক্যারিক রেঞ্জার্স, কারমার্দেন টাউন, লানেলি টাউন এবং শকুম্বিনির হয়ে খেলেছেন। ২০২২–২৩ মৌসুমে, তিনি শকুম্বিনি হতে ভেনেজুয়েলীয় ক্লাব রায়ো সুলিয়ানোতে যোগদান করেছেন।\n\n\n== প্রারম্ভিক জীবন ==\nরিয়াসাত ইসলাম খাতন ১৯৮৯ সালের ১লা আগস্ট তারিখে বাংলাদেশের ঢাকায় জন্মগ্রহণ করেছেন। তবে তার মাত্র ৫ বছর বয়সে তিনি তার পরিবারের সাথে জার্মানিতে স্থানান্তরিত হয়েছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\n২০১৩ সালের জুলাই মাসে, রিয়াসাত বাংলাদেশ জাতীয় ফুটবল দলে স্থান পাওয়ার জন্য প্রাথমিক দলে ডাক পেয়েছিলেন, কেননা উক্ত সময়ে লডউইক ডি ক্রুইফ ২০১৩ এসএফএফ চ্যাম্পিয়নশিপে তার দলে বাংলাদেশী প্রবাসী খেলোয়াড়দের অন্তর্ভুক্ত করার জন্য খেলোয়াড়ের সন্ধান করছিলেন। তবে এসএএফএফ চ্যাম্পিয়নশিপের উক্ত মৌসুমে তাকে জাতীয় দলের মূল দলে অন্তর্ভুক্ত করা হয়নি।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে রিয়াসাত ইসলাম খাতন  (ইংরেজি)  \nট্রান্সফারমার্কেটে রিয়াসাত ইসলাম খাতন (ইংরেজি) \nওয়ার্ল্ডফুটবল.নেটে রিয়াসাত ইসলাম খাতন (ইংরেজি)"}