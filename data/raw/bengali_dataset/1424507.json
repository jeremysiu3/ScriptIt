{"pageid": 1424507, "title": "আভা খাটুয়া", "url": "https://bn.wikipedia.org/wiki?curid=1424507", "content": "আভা খাটুয়া (জন্ম ৭ই সেপ্টেম্বর ১৯৯৫) হলেন একজন ভারতীয় পেশাদার শট পুট খেলোয়াড়। তিনি ২০২৩ এশিয়ান অ্যাথলেটিক্স চ্যাম্পিয়নশিপে নিজের দেশের প্রতিনিধিত্ব করেন এবং সেখানে রৌপ্য পদক জিতেন। আভা খাটুয়া যৌথভাবে মনপ্রীত কৌরের সাথে মহিলাদের শট পুটে ১৮.০৬ মিটারের ভারতীয় জাতীয় রেকর্ডের অধিকারী।\n\n\n== কর্মজীবন ==\nআভা খাটুয়া ২০১৮ সালে কলকাতার স্পোর্টস অথরিটি অফ ইণ্ডিয়ার হোস্টেলে নথিভুক্ত হন, এটি ছিল তাঁর প্রথম উল্লেখযোগ্য সুযোগ। তিনি বেশ কয়েকটি ট্র্যাক অ্যাণ্ড ফিল্ড বিভাগে চেষ্টা করেছিলেন, যার মধ্যে ছিল জ্যাভলিন থ্রো, শট পুট, ১০০ মিটার, ২০০ মিটার, ৪০০ মিটার দৌড় এবং হেপ্টাথলন (সাতটি ইভেন্ট নিয়ে গঠিত ট্র্যাক এবং ফিল্ডের সম্মিলিত ইভেন্ট প্রতিযোগিতা)। হেপ্টাথলন তাঁকে তাঁর সামগ্রিক অ্যাথলেটিক দক্ষতা উন্নত করতে সাহায্য করেছিল। ২০১৯ সালে, তিনি শট পুটে সর্বাধিক অগ্রগতি করেছিলেন এবং এই ক্রীড়াটিকে নিজের কর্মজীবনের জন্য বেছে নিয়েছিলেন। ২০২২ সালে, আভা খাটুয়া পাতিয়ালায় অনুষ্ঠিত ১ম ভারতীয় ওপেন থ্রো প্রতিযোগিতায় মহিলাদের শট পুটে ১৭.০৯ মিটার নিক্ষেপ করে সোনা জিতেন। ২০২৩ এশিয়ান অ্যাথলেটিক্স চ্যাম্পিয়নশিপে, তিনি ১৮.০৬ মিটার নিক্ষেপ করে দ্বিতীয় স্থান অধিকার করেন এবং মনপ্রীত কৌরের শট পুট জাতীয় রেকর্ডের সমান করেন।\n\n\n== ব্যক্তিগত জীবন ==\nআভা খাটুয়া পশ্চিমবঙ্গের  পশ্চিম মেদিনীপুর জেলার এক প্রান্তিক গ্রাম খুড়শি-তে বসবাস করেন। তাঁর বাবা একজন কৃষক, যিনি বর্গা ব্যবস্থায় জমিতে কাজ করেন এবং তাঁর নিজস্ব কোন জমি নেই। আভা খাটুয়া যখনই বাড়িতে থাকতেন বাবাকে কৃষিকাজে সাহায্য করতেন। স্কুল জীবনে বিদ্যালয়ের শারীরশিক্ষা বিভাগের শিক্ষক সাধন প্রামাণিকের বাড়িতে থেকে ও তাঁর তত্ত্বাবধানে আভা খেলাধুলো চালিয়ে গেছেন। পরবর্তীকালে কলেজে পড়ার সময় তাঁর খেলাধুলোর চর্চা বন্ধ হয়ে যায়। অবশেষে আন্তঃ বিশ্ববিদ্যালয় চ্যাম্পিয়নশিপ থেকে তিনি আবার মাঠে ফিরে আসেন। \n\n\n== তথ্যসূত্র =="}