{"pageid": 1482941, "title": "মিশেল সাদলাঁ", "url": "https://bn.wikipedia.org/wiki?curid=1482941", "content": "মিশেল সাদলাঁ (ফরাসি: Michel Sadelain; জন্ম ১৯৬০, প্যারিস) একজন বংশাণু প্রকৌশলী ও কোষীয় চিকিৎসক, যিনি মার্কিন যুক্তরাষ্ট্রের নিউ ইয়র্ক শহরের মেমোরিয়াল স্লোন কেটারিং ক্যানসার সেন্টারে স্টিভ অ্যান্ড বারবারা ফ্রিডম্যান চেয়ার হিসেবে কাজ করছেন।  তিনি কোষ প্রকৌশল কেন্দ্র ও বংশাণু হস্তান্তর ও বংশাণু অভিব্যক্তি পরীক্ষাগারের প্রতিষ্ঠাতা পরিচালক। তিনি মেমোরিয়াল হাসপাতালের চিকিৎসাবিজ্ঞান বিভাগ ও স্লোন কেটারিং ইনস্টিটিউটের অনাক্রম্যবিজ্ঞান কর্মসূচির সদস্য। সাদলাঁ টি কোষ প্রকৌশল ও কিম্ভূত প্রত্যুৎপাদক গ্রাহক টি কোষ চিকিৎসা ক্ষেত্রে গুরুত্বপূর্ণ অবদানের জন্য সর্বাধিক পরিচিত। এটি এক ধরনের অনাক্রম্য চিকিৎসা (ইমিউনোথেরাপি) যেটিতে রোগীর নিজস্ব টি কোষগুলির উপর বংশাণু প্রকৌশল প্রয়োগ করে ক্যানসার বা কর্কটরোগের চিকিৎসা প্রদান করা হয়। সাদলাঁ ফ্রান্সের জাতীয় চিকিৎসাবিজ্ঞান পর্ষদ (আকাদেমি নাসিওনাল দ্য মেদসিন) এবং মার্কিন কলা ও বিজ্ঞান অ্যাকাডেমি-র নির্বাচিত সদস্য।\n\n\n== শিক্ষা ও কর্মজীবন ==\nসাদলাঁ ১৯৬০ সালে ফ্রান্সের প্যারিসে জন্মগ্রহণ করেন। তিনি ১৯৮৪ সালে প্যারিস বিশ্ববিদ্যালয় থেকে চিকিৎসাবিজ্ঞানে স্নাতকোত্তর উপাধি (এমডি) লাভ করেন। এরপর ১৯৮৯ সালে কানাডার এডমন্টনে অ্যালবার্টা বিশ্ববিদ্যালয় থেকে অনাক্রম্যবিজ্ঞানে ডক্টরেট উপাধি লাভ করেন। এরপর তিনি ডক্টরেটোত্তর বৃত্তিপ্রাপ্ত গবেষক (ফেলো) হিসেবে মার্কিন যুক্তরাষ্ট্রের ক্যামব্রিজ শহরে ম্যাসাচুসেটস ইনস্টিটিউট অভ টেকনোলজির হোয়াইটহেড ইনস্টিটিউট ফর বায়োমেডিকেল রিসার্চ প্রতিষ্ঠানে প্রশিক্ষণ লাভ করেন। এমআইটি-তে থাকাকালীন সময়ে তিনি বংশাণু প্রকৌশলের উপর গবেষণা শুরু করেন। ১৯৯৪ সালে তিনি নিউ ইয়র্কের স্লোন কেটারিং ইনস্টিটিউটে যোগ দেন ও সেখানে মানব রক্তোৎপাদী মূলকোষ ও টি কোষ প্রকৌশলের উপর কর্মসূচিগুলি প্রতিষ্ঠা করেন। ২০০৮ সালে তিনি মেমোরিয়াল স্লোন কেটারিংয়ে কোষ প্রকৌশল কেন্দ্র প্রতিষ্ঠা করেন। তিনি ২০১৪-২০১৫ সালে মার্কিন কোষ ও বংশাণু চিকিৎসা সমাজের প্রধান ছিলেন ও তারও আগে ২০০৪-২০০৭ সালে সেটির পরিচালক মণ্ডলীর সদস্য ছিলেন। তিনি ২০১৩ থেকে ২০১৫ সাল পর্যন্ত মার্কিন যুক্তরাষ্ট্রের জাতীয় স্বাস্থ্য ইনস্টিটিউটসমূহে (এনআইএইচ) পুনর্যোজী ডিএনএ পরামর্শক কমিটির সদস্য হিসেবে কাজ করেন।\n\n\n== তথ্যসূত্র ==\n\n\n== বহিঃসংযোগ ==\nThe Michel Sadelain Lab\n2021 ASGCT Outstanding Achievement Award Lecture\n2021 ASGCT George Stamatoyannopoulos Memorial Lecture\nCRISPR Turbocharges CAR T Cells, Boosts Cancer Immunotherapy\nBiotech’s Coming Cancer Cure\nThe CAR T-Cell Race"}