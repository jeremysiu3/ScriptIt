{"pageid": 1338629, "title": "শুভাঙ্গী কুলকার্নি", "url": "https://bn.wikipedia.org/wiki?curid=1338629", "content": "শুভাঙ্গী কুলকার্নি (জন্ম ১৯শে জুলাই ১৯৫৯) হলেন একজন প্রাক্তন ভারতীয় ক্রিকেটার এবং ক্রিকেটের ক্ষেত্রে অন্যতম সফল প্রশাসক। তিনি ১৯৮৫ সালে ভারতের সর্বোচ্চ ক্রীড়া সম্মান, অর্জুন পুরস্কার পান। ২০০৬ সালে যখন ভারতীয় মহিলা ক্রিকেট সংস্থা (ডব্লিউসিএআই) ভারতীয় ক্রিকেট নিয়ন্ত্রণ বোর্ডের (বিসিসিআই) সঙ্গে একীভূত হয়, তখন তিনি ডব্লিউসিএআই এর সচিব ছিলেন।\nতিনি একজন লেগ-স্পিনার এবং একজন কার্যকরী শেষের দিকের ব্যাটার ছিলেন। তিনি মহিলাদের ঘরোয়া ক্রিকেটে মহারাষ্ট্র মহিলা ক্রিকেট দলের প্রতিনিধিত্ব করেছিলেন। ১৯৭৬ সালে ওয়েস্ট ইন্ডিজ মহিলা ক্রিকেট দলের বিরুদ্ধে ভারতীয় মহিলা ক্রিকেট দলের প্রথম মহিলা ক্রিকেট সিরিজে তাঁর আন্তর্জাতিক অভিষেক হয়েছিল। তিনি বোলিং করে প্রথম ইনিংসে পাঁচ উইকেট লাভ করেন। তাঁর খেলোয়াড় জীবনে খেলা উনিশটি টেস্টে, আরও চারবার তিনি এই কৃতিত্বের পুনরাবৃত্তি করেছেন।\nশুভাঙ্গী কুলকার্নি ৫টি আন্তর্জাতিক সফরে ২৭টি ওডিআই খেলেছেন:\n\n১৯৭৮ মহিলা ক্রিকেট বিশ্বকাপ (২টি ম্যাচ)\n১৯৮২ মহিলা ক্রিকেট বিশ্বকাপ (১২টি ম্যাচ)\n১৯৮৩ / ৮৪ ভারতে অস্ট্রেলিয়া মহিলা দলের খেলা (৪টি ম্যাচ)\n১৯৮৪ / ৮৫ ভারতে নিউজিল্যান্ড মহিলা দলের খেলা (৬টি ম্যাচ)\n১৯৮৬ ভারতের মহিলা দল ইংল্যান্ডে (৩টি ম্যাচ)\nকুলকার্নি তিনটি টেস্ট ম্যাচে (একটি ইংল্যান্ডের বিরুদ্ধে এবং দুটি অস্ট্রেলিয়ার বিরুদ্ধে) এবং তার পাশাপাশি ইংল্যান্ডের বিরুদ্ধে একটি ওডিআই ম্যাচে ভারতের নেতৃত্ব দেন।\n১৯৯১ সালে টেস্ট ক্রিকেট থেকে অবসর নেওয়ার পর, তিনি একজন ক্রিকেট প্রশাসক হয়েছিলেন এবং ২০০৬ সালে যখন ডব্লিউসিএআই সংস্থা বিসিসিআই- তে একীভূত হয় তখন তিনি ডব্লিউসিএআই-এর সচিব ছিলেন। বর্তমানে, তিনি এশিয়ান ক্রিকেট কাউন্সিলের প্রতিনিধিত্বকারী আইসিসি মহিলা ক্রিকেট কমিটির অংশ।\n\n\n== তথ্যসূত্র ==\nটেমপ্লেট:ভারত স্কোয়াড ১৯৭৮ মহিলা ক্রিকেট বিশ্বকাপটেমপ্লেট:ভারত স্কোয়াড ১৯৮২ মহিলা ক্রিকেট বিশ্বকাপ"}