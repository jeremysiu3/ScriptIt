{"pageid": 1519068, "title": "পরিবার পরিকল্পনা সমিতি (যুক্তরাজ্য)", "url": "https://bn.wikipedia.org/wiki?curid=1519068", "content": "পরিবার পরিকল্পনা সমিতি (এফপিএ) ছিল যুক্তরাজ্যে নিবন্ধিত একটি দাতব্য সংস্থা যা মানুষকে যৌনতা সম্পর্কে সচেতন সিদ্ধান্ত নিতে এবং যৌন স্বাস্থ্য উপভোগ করতে সক্ষম করার জন্য কাজ করে। এটি যুক্তরাজ্যের আন্তর্জাতিক পরিকল্পিত পিতৃ-মাতৃত্ব ফেডারেশনের জাতীয় সহযোগী ছিল। ১৯৩০ সালে প্রতিষ্ঠিত হয়ে, এফপিএ ২০১০ সালে তাদের ৮০তম বার্ষিকী উদযাপন করে। এর মূলমন্ত্র ছিল যৌনতা সম্পর্কে জ্ঞানের কথা বলা। ২০১৯ সালের ১৫ই মে দাতব্য প্রতিষ্ঠানটিকে বন্ধ করে দেওয়া হয়েছিল, কিন্তু যৌন স্বাস্থ্যের জন্য উপাচার বিক্রি করে এমন একটি সীমিত কোম্পানি হিসেবে এফপিএ নামটি চালু রয়েছে।\n\n\n== ইতিহাস ==\n১৯৩০ সালে পাঁচটি জন্মনিয়ন্ত্রণ সমিতি একত্রিত হয়ে জাতীয় জন্মনিয়ন্ত্রণ কাউন্সিল (এনবিসিসি) গঠন করে। চার্লস ভিকারি ড্রিসডেল এফআরএসই (রয়্যাল সোসাইটি অফ এডিনবার্গের ফেলো) এটির প্রতিষ্ঠার জন্য গুরুত্বপূর্ণ দায়িত্ব পালন করেছিলেন। এর ঘোষিত উদ্দেশ্য ছিল \"বিবাহিত ব্যক্তিরা তাদের পরিবারকে ছোট রাখতে পারে এবং এইভাবে অসুস্থতা এবং দারিদ্র্যের কুফল কমাতে পারে\"। ১৯৩১ সালে এনবিসিসি তার নাম পরিবর্তন করে জাতীয় জন্ম নিয়ন্ত্রণ সমিতি (এনবিসিএ) রাখে, এবং তারপর ১৯৩৯ সালে পরিবার পরিকল্পনা সমিতি (এফপিএ) রাখে। ১৯৯৮ সাল থেকে এটি শুধুমাত্র এফপিএ নামেই পরিচিত হয়।\nআধুনিক বিজ্ঞান ও চিকিৎসা পদ্ধতি ব্যবহার করে নির্ধারিত বিভিন্ন গর্ভনিরোধক পদ্ধতির নিশ্চয়তা এবং মানসম্মতকরণের জন্য এফপিএ-কে প্রচুর বিনিয়োগ দেওয়া হয়েছিল। প্রতিষ্ঠার পর থেকে, রাবারের রাসায়নিক কার্যকারিতা, সুরক্ষা এবং গুণমানের জন্য সমিতিটি পরীক্ষার বিকাশ এবং বাস্তবায়নে ব্যাপক বিনিয়োগ করেছে। এই ফলাফলগুলি ১৯৩৭ সালের পরে বার্ষিক অনুমোদিত গর্ভনিরোধকের তালিকায় প্রকাশিত হয়েছিল।\nমূলত শুধুমাত্র বিবাহিত দম্পতিদের জন্য পরিষেবা প্রদান করা হলেও, ১৯৫০-এর দশকে এফপিএ ক্লিনিকগুলি মহিলাদের বিবাহ-পূর্ব পরামর্শ দেওয়া শুরু করে, তবে গর্ভনিরোধক সরবরাহের আগে প্রায়শই কোন প্রতিনিধি বা পারিবারিক ডাক্তারের চিঠির প্রয়োজন হত। শুধুমাত্র ১৯৬৪ সাল থেকে তারা অবিবাহিত মহিলাদের গর্ভনিরোধক সরবরাহ শুরু করে।\n১৯৬০-এর দশকে, সামাজিক ও যৌন মনোভাব নাটকীয়ভাবে পরিবর্তিত হয়। ১৯৬১ সালে এফপিএ ক্লিনিকগুলিতে প্রথম সংযুক্ত মৌখিক গর্ভনিরোধক বড়ির বিধান দেওয়া হয়েছিল এবং দশ বছরের মধ্যে দশ লক্ষেরও বেশি মহিলা এটি ব্যবহার করতে শুরু করেছিলেন। এই অত্যন্ত নির্ভরযোগ্য পদ্ধতিটি পুরুষ এবং মহিলাদের মধ্যে যৌন স্বাধীনতার এক নতুন অনুভূতি এনেছে।\n১৯৭০ সাল নাগাদ, এফপিএ ক্লিনিকগুলি কোনও বাধা ছাড়াই পরামর্শ এবং চিকিৎসা প্রদান করছিল। ১৯৭৪ সালে, সকলের জন্য গর্ভনিরোধক বিনামূল্যে প্রদান শুরু হয়ে গেলে, এফপিএ তাদের ১,০০০ টিরও বেশি ক্লিনিকের নেটওয়ার্ক এনএইচএস (জাতীয় স্বাস্থ্য পরিষেবা)-এর কাছে হস্তান্তর করে। পরিবার পরিকল্পনা এখনও স্বাস্থ্যসেবার অংশ।\n\n\n== নেতৃত্ব ==\nসংগঠনের প্রথম প্রশাসক ছিলেন মার্গারেট পাইক ওবিই । ১৯৬৭ সালে পাইকের মৃত্যুর পর, জিন মেদাওয়ার চেয়ারওম্যানের দায়িত্ব গ্রহণ করেন।\n২০১০ সাল পর্যন্ত, এফপিএ-এর সভাপতি ছিলেন পটারনিউটনের ব্যারনেস গোল্ড; সহ-সভাপতিদের মধ্যে ছিলেন জ্যাকি লাইট, জোয়ান রুডক এমপি এবং ব্যারনেস টোঙ্গে। দাতব্য প্রতিষ্ঠানটি বেশ কয়েকজন পৃষ্ঠপোষক দ্বারা সমর্থিত ছিল। উপরন্তু, এফপিএ বারোজন ট্রাস্টির একটি বোর্ড দ্বারা পরিচালিত হয়েছিল; চেয়ারম্যান ছিলেন ডঃ ভ্যাল ডে এবং ভাইস চেয়ার ছিলেন পল উডওয়ার্ড। ২০০৮ সালের জানুয়ারিতে, জুলি বেন্টলি এর প্রধান নির্বাহী হন, তিনি অ্যান ওয়েইম্যান ওবিই-এর স্থলাভিষিক্ত হন, অ্যান পূর্বে ১১ বছর ধরে সংগঠনটির নেতৃত্ব দিয়েছিলেন।\nডঃ অড্রে সিম্পসন ওবিই ২০১২ সালের অক্টোবরে এফপিএ-এর প্রধান নির্বাহী হন এবং জুলি বেন্টলির স্থলাভিষিক্ত হন, জুলি পাঁচ বছর ধরে সংগঠনটির নেতৃত্ব দিয়েছিলেন।\n\n\n== ক্রিয়াকলাপ ==\nএফপিএ-এর লক্ষ্য ছিল যৌন স্বাস্থ্য সম্পর্কে জনসাধারণের জ্ঞান উন্নত করা। সংস্থাটি পেশাদার, দাদু-ঠাকুমা, বাবা-মা, পরিচর্যাকারী এবং তরুণদের জন্য প্রশিক্ষণ পাঠ্যক্রম ও প্রকল্প পরিচালনা করেছিল। তারা যৌন স্বাস্থ্য সম্পর্কিত তথ্য আরও ব্যাপকভাবে প্রচারের জন্য একটি তথ্য এবং প্রেস পরিষেবা প্রদান করেছিল।\nগর্ভনিরোধক; সাধারণ যৌনবাহিত সংক্রমণ; গর্ভাবস্থার পছন্দ; গর্ভপাত এবং গর্ভাবস্থার পরিকল্পনা সম্পর্কে এফপিএ গোপনীয় তথ্য ও পরামর্শ প্রদানের জন্য একটি অনুসন্ধান পরিষেবা পরিচালনা করেছিল। অনুসন্ধান পরিষেবাটি হেল্পলাইন এবং ওয়েব অনুসন্ধান পরিষেবা (আস্ক ওয়েস) নিয়ে গঠিত হয়েছিল।\nগর্ভনিরোধক, যৌন স্বাস্থ্য এবং প্রজনন ওষুধ (গাম) ক্লিনিক এবং যৌন নির্যাতন রেফারেল কেন্দ্রগুলির ক্লিনিকের বিবরণও এফপিএ প্রদান করেছে। উত্তর আয়ারল্যান্ডে, যেখানে গর্ভপাত করা কঠিন, এফপিএ  সেখানে একটি অপরিকল্পিত গর্ভাবস্থা পরামর্শ পরিষেবা প্রদান করেছিল।\nগর্ভনিরোধের পৃথক পদ্ধতি, সাধারণ যৌনবাহিত সংক্রমণ, গর্ভাবস্থার পছন্দ, গর্ভপাত এবং গর্ভাবস্থার পরিকল্পনা সম্পর্কে বিস্তৃত পুস্তিকা সরবরাহ করার জন্য স্বাস্থ্য বিভাগ (ইংল্যান্ড) এফপিএ -কে অর্থায়ন করেছিল। এগুলি ইংল্যান্ড জুড়ে যৌন স্বাস্থ্য পরিষেবা এবং ডাক্তারদের কাছে বিনামূল্যে বিতরণ করা হয়েছিল।\nএফপিএ-এর কাজের একটি মূল অংশ ছিল প্রচারণা। যুক্তরাজ্য জুড়ে এনএইচএস-এ যাতে বিনামূল্যে গর্ভনিরোধক ব্যবস্থা রাখা যায় এটি তার জন্য গুরুত্বপূর্ণ ভূমিকা পালন করেছিল এবং ভোক্তা অধিকার ও পছন্দ সংরক্ষণের জন্য গর্ভপাতের প্রচারণা চালিয়েছিল। ২০০৮ সালের মে মাসে, এফপিএ এবং অন্যান্য গর্ভপাত-অধিকার আন্দোলনের গোষ্ঠীগুলি গর্ভপাতের জন্য ২৪-সপ্তাহের সময়সীমা হ্রাস করতে বাধা দেয়, এটি নিয়ে হাউস অফ কমন্সে বিতর্ক চলেছিল। পরবর্তীতে সংগঠনটি সমগ্র যুক্তরাজ্য জুড়ে গর্ভপাত আইন আধুনিকীকরণের চেষ্টা করে।\n২০১০ সালে, এফপিএ ৮০ বছর উদযাপন করে। যৌন স্বাস্থ্য, যৌনতা এবং সম্পর্কের তথ্য আরও বেশি মানুষের কাছে পৌঁছানোর জন্য একটি নতুন লোগো দিয়ে এদের পুনঃব্র্যাণ্ড করা হয়। একই বছরে এটি যুক্তরাজ্যের যৌন স্বাস্থ্যের উন্নতিতে গুরুত্বপূর্ণ অবদান রেখেছেন এমন ব্যক্তিদের স্বীকৃতি দেওয়ার জন্য একটি অ্যাচিভার'স ক্লাবও প্রতিষ্ঠা করে। এফপিএ এবং ব্রুক \"মাই কন্ট্রাসেপশন টুল\" নামে একটি অনলাইন টুল চালু করেছিল মানুষকে গর্ভনিরোধক বেছে নিতে সাহায্য করার জন্য। ২০১০ সালের অক্টোবরে, এফপিএ চিকিৎসকদের জন্য গর্ভপাতের উপর প্রথম সর্ব-আয়ারল্যান্ড সম্মেলনও আয়োজন করে।\n২০১০ সালের চ্যারিটি অ্যাওয়ার্ডসে, এফপিএ-এর তৈরি অল অ্যাবাউট আস নামে একটি সিডি-রম প্রতিবন্ধী বিভাগে পুরস্কার জয় করে, এটি শেখার প্রতিবন্ধী ব্যক্তিদের জন্য তৈরি হয়েছিল।\n\n\n== সমালোচনা ==\nএফপিএ কর্তৃক সম্বোধিত কিছু বিষয়ের আবেগপ্রবণ প্রকৃতির কারণে দাতব্য সংস্থাটি বেশ কয়েকটি ধর্মীয়, রাজনৈতিক এবং জীবন-পন্থী গোষ্ঠী দ্বারা সমালোচিত হয়েছিল, বিশেষ করে গর্ভপাতের বিপক্ষে প্রতিবাদ হয়েছিল। সমস্ত ভ্রূণের জীবনের অধিকার রয়েছে; যৌন স্বাস্থ্য শিক্ষা অশ্লীল যৌন সম্পর্কের দিকে পরিচালিত করে; গর্ভনিরোধক বাইবেলের শিক্ষার বিরুদ্ধাচরণ; এবং অন্যান্য অনুরূপ কারণে এই গোষ্ঠীগুলি প্রতিবাদ করেছিল। দাতব্য প্রতিষ্ঠানের প্রাথমিক বছরগুলিতে, ক্লিনিকগুলির জিনিসপত্র ছুঁড়ে ফেলে দেওয়া হত এবং স্বেচ্ছাসেবকদের হুমকি দেওয়া হত। পরবর্তীতে, বিরোধীরা প্রায়শই এফপিএ বেলফাস্ট অফিসের বাইরে বিক্ষোভ করত।\n\n\n== তথ্যসূত্র ==\n\n\n== বহিঃসংযোগ ==\nপরিবার পরিকল্পনা সমিতি\nপরিবার পরিকল্পনা সমিতির আর্কাইভগুলি ওয়েলকাম সংগ্রহে অধ্যয়নের জন্য উপলব্ধ।\nটেমপ্লেট:Abortion in the United Kingdomটেমপ্লেট:International Planned Parenthood Federation"}