{"pageid": 111993, "title": "উলিপুর মহারাণী স্বর্ণময়ী উচ্চবিদ্যালয় ও মহাবিদ্যালয়", "url": "https://bn.wikipedia.org/wiki?curid=111993", "content": "উলিপুর মহারানী স্বর্ণময়ী উচ্চ বিদ্যালয় ও মহাবিদ্যালয় বাংলাদেশের রংপুর বিভাগের কুড়িগ্রাম জেলার উলিপুর উপজেলা শহরে অবস্থিত একটি মাধ্যমিক, কারিগরি ও উচ্চমাধ্যমিক শিক্ষা প্রতিষ্ঠান। এটি দেশের উত্তরাঞ্চলের একটি ঐতিহ্যবাহী ও স্বনামধন্য শিক্ষাপ্রতিষ্ঠান।\n\n\n== প্রতিষ্ঠা ও নামকরণ ==\n\nপ্রায় দুই শতক পূর্বে ব্রিটিশ শাসনামলে, ১৮৬৮ খ্রিষ্টাব্দে তৎকালীন অত্র অঞ্চলের জমিদারপত্নী মহারাণী স্বর্ণময়ীর নামানুসারে এটি প্রতিষ্ঠিত হয়। শিক্ষা-দীক্ষায় পশ্চাদপর উত্তরাঞ্চলের শিক্ষার প্রসার ও মানোন্নয়নের মহৎ উদ্দেশ্যে মহারানী তার জমিদারী ও সকল স্থাবর-অস্থাবর সম্পত্তি বিদ্যালয়টিকে দান করে যান। প্রথমদিকে মহারানীর বাসভবনটি একাডেমিক ভবন হিসেবে ব্যবহৃত হয় বহুদিন। ধীরে ধীরে এর আশেপাশে গড়ে ওঠে অন্যান্য ভবন ও স্থাপনাগুলো।\n\n\n== ইতিহাস ==\n\nবিদ্যালয়টি প্রথমে উচ্চবিদ্যালয় হিসেবে যাত্রা শুরু করলেও ১৯৯৭ সালে এতে কারিগরি ও ১৯৯৯ সালে মহাবিদ্যালয় শাখা অন্তর্ভুক্ত হয়। প্রতিষ্ঠাকাল থেকেই সকল ধর্মের শিক্ষার্থী এখানে অধ্যয়নের সুযোগ পেতো। দরিদ্র শিক্ষার্থীদের বৃত্তি ও অন্যান্য সুবিধা দিয়ে বিদ্যাশিক্ষায় উৎসাহিত করা হতো। অঞ্চলটি কিছুটা পশ্চাদপরায়ন ও অবহেলিত হওয়ায় এখানে নারী শিক্ষার তেমন প্রসার ঘটেনি বলে বহুকাল এতে নারীশিক্ষা কার্যক্রম বন্ধ ছিলো। সম্প্রতি নারীরাও সমানভাবে এখানে অধ্যয়নের সুযোগ পাচ্ছে।\nধারণা করা হয়, প্রতিষ্ঠাকালে এ বিদ্যাপীঠের প্রথম প্রধানশিক্ষক ছিলেন ‘কবিশেখর কালিদাস রায়’। দুই শতক যাবত বিদ্যালয়টিতে দেশের বহু গুনী পণ্ডিত ও শিক্ষাচার্য্যরা বিদ্যাদান করেছেন। উনিশ শতকের মধ্যভাগে উত্তরাঞ্চলের স্বনামধন্য পণ্ডিত সৈয়দ হামিদুর রহমান প্রতিষ্ঠানপ্রধান হিসেবে যোগদান করে এটির অবকাঠামো, পরিবেশ ও শিক্ষার মানের বৈপ্লবিক পরিবর্তন সাধন করেন। পরবর্তীতে মোঃ আবুল কাশেম ও ধীরেন্দ্রনাথ মজুমদার প্রমুখের ন্যায় প্রধানশিক্ষকের হাতে এটি আরো পূর্নতা পায়।\n\n\n== বিবরন ==\n\nশহর সংলগ্ন এই বিদ্যালয়ের প্রাচীন মূলভবনটি ছিলো একটি দ্বিতল-দ্বিমুখী ভবন, যেটি বর্তমানে সংস্কারকল্পে ভেঙ্গে ফেলা হয়েছে। বর্তমানে সেস্থলে একটি নতুন ত্রিতল ভবন স্থাপিত হয়েছে। শিক্ষক-কর্মকর্তাদের জন্য একটি আলাদা ভবন সহ আরো পাঁচটি একাডেমিক ভবন রয়েছে। উচ্চবিদ্যালয়, কারিগরি ও মহাবিদ্যালয় শাখার জন্য রয়েছে আলাদা আলাদা ভবন ও ক্লাশরুম। এর পাশে একটি সরকারী প্রাথমিক বিদ্যালয় রয়েছে, যেটি একি নাম বহন করলেও প্রশাসন থেকে আলাদা।\nবিদ্যালয়টি লাইব্রেরী, পর্যাপ্ত কম্পিউটার ও ল্যাব সুবিধা সরবরাহ করে। এছাড়া শিক্ষক-ছাত্রছাত্রীদের সুবিধার্থে নিজস্ব ক্যান্টিন ও গ্যারেজও রয়েছে।\nমূল ভবনের সামনে একটি সুবিশাল খেলার মাঠ ও দুটি পুকুর আছে। বিদ্যালয়টিতে খেলাধুলা ও শরীরচর্চার সুযোগ-সুবিধা রয়েছে।\nধর্মচর্চার জন্য বিদ্যালয়ের পাশেই উলিপুর শাহী মসজিদ ও বিদ্যালয়ের নিজস্ব মন্দির রয়েছে।\nবর্তমানে এখানে প্রায় সহস্রাধিক শিক্ষার্থী অধ্যয়ন করে। শিক্ষক-কর্মকর্তার সংখ্যা প্রায় একশত।\n\n\n== প্রশাসন ==\nএটি একটি বেসরকারী শিক্ষা প্রতিষ্ঠান। মহাবিদ্যালয়ে উন্নীত হবার পর থেকে এটি একজন অধ্যক্ষ ও গভর্নিং বডির সদস্যদের দ্বারা পরিচালিত হয়।\n\n\n== আরো দেখুন ==\nকুড়িগ্রাম সরকারি কলেজ\nকুড়িগ্রাম সরকারি উচ্চ বিদ্যালয়\nকুড়িগ্রাম জেলা\nমহারাণী স্বর্ণময়ী\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট"}