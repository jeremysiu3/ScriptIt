{"pageid": 1442190, "title": "আন্তাকিয়া", "url": "https://bn.wikipedia.org/wiki?curid=1442190", "content": "আন্তাক্য (Antakya) (তুর্কি উচ্চারণ: [ɑnˈtɑkjɑ]; স্থানীয় তুর্কি: Anteke) হলো তুরস্কের হাতায় প্রদেশের একটি পৌরসভা এবং জেলার রাজধানী। আনতিয়োচিয়া (প্রাচীন গ্রিক : Ἀντιόχεια; আর্মেনিয়ান:  Անտիոք; লাতিন ভাষায়: Antiochia) নামটির আধুনিক রূপ হলো  Antakya। এর আয়তন ৭০৩ বর্গকিলোমিটার এবং ২০২২ সালের জনসংখ্যা ৩৯৯,০৪৫। এটি তুরস্কের সর্ব-দক্ষিণে অবস্থিত প্রদেশ হাতায়- এর রাজধানী। Antakya শহরটি লেভানটাইন সাগর থেকে প্রায় ২০ কিলোমিটার (১২ মাইল) দূরে, অরন্টেস নদীর উর্বর উপত্যকায় অবস্থিত।\nবর্তমান শহরটি আংশিকভাবে প্রাচীন আনতিয়োচিয়ার (প্রাচীন গ্রিক : Ἀντιόχεια, Antiókheia, \"অরন্টেসের আনতিয়চিয়া\" নামেও পরিচিত) অবস্থানে গড়ে উঠেছে, যেটি সেলুসিড সাম্রাজ্য কর্তৃক চতুর্থ শতাব্দীতে খ্রিস্টপূর্বাব্দে প্রতিষ্ঠিত হয়েছিল। পরবর্তীতে আনতিয়োচিয়া রোমান সাম্রাজ্যের বৃহত্তম শহরগুলির একটিতে পরিণত হয়, এবং সিরিয়া ও কোয়েল-সিরিয়া প্রদেশের রাজধানী হিসেবে নিযুক্ত হয়। আনতিয়োচিয়া প্রাথমিক খ্রিস্টধর্মের একটি প্রভাবশালী কেন্দ্র ছিল।  নতুন নিয়ম বা বাইবেলে উল্লেখ আছে \"খ্রিস্টান\" নামটি প্রথম আনতিয়োচিয়াতেই আত্মপ্রকাশ করেছিল। বাইজেন্টাইন সাম্রাজ্যের শাসনামলে শহরটি খুব গুরুত্বপূর্ণ ধর্মীয় মর্যাদা লাভ করে। সপ্তম শতকে উমর ইবনুল খাত্তাব কর্তৃক দখলের পর, মধ্যযুগীয় Antakiyah (আরবি: أنطاكية, ʾAnṭākiya) বেশ কয়েকবার জয় বা পুনর্বিজিত হয় : ৯৬৯ সালে বাইজান্টাইনরা, ১০৮৪ সালে সেলজুকরা, ১০৯৮ সালে ক্রুসেডাররা, ১২৬৮ সালে মামলুকরা এবং শেষ পর্যন্ত ১৫১৭ সালে উসমানীয়রা এটি দখল করে এবং আলেপ্পো আইয়ালেটের সাথে (পরে আলেপ্পো ভিলায়েত) অন্তর্ভুক্ত করে। ফরাসি ম্যান্ডেটের অধীনে শহরটি হাতায় রাষ্ট্রে যোগদান করে এবং পরে তুরস্ক প্রজাতন্ত্রের অন্তর্ভুক্ত হয়।\n২০২৩ সালের ৬ ফেব্রুয়ারি, কাহরামানমারাশকে কেন্দ্র করে দুটি শক্তিশালী ভূমিকম্পে শহরটি মারাত্মকভাবে ক্ষতিগ্রস্ত হয়। সেন্ট পলের গির্জাসহ বেশ কিছু ঐতিহাসিক স্থান ধ্বংস হয়ে যায়। এই ভূমিকম্পে শহরের বেশ কয়েকটি এলাকা ধ্বংসপ্রাপ্ত হয়েছে এবং হাজার হাজার লোক গৃহহীন হয়ে পড়েছে। আনতাকিয়া অবস্থিত হাতায় প্রদেশে মৃতের সংখ্যা ২০,০০০-এরও বেশি বলে অনুমান করা হয়।\n\n\n== ইতিহাস ==\n\n\n=== প্রাচীন যুগ ===\n৬ষ্ঠ সহস্রাব্দ খ্রিস্টপূর্বাব্দে (খ্রিস্টপূর্ব ৬০০০ অব্দ)  থেকেই আনাতোলিয়ার অঞ্চলে মানুষের বসতি ছিল। 'টেল-আকানা'র টিলা সহ আরও কিছু প্রত্নতাত্ত্বিক খননকার্য থেকে এই তথ্য পাওয়া যায়।\nমহামতি আলেকজান্ডার ৩৩৩ খ্রিস্টপূর্বাব্দে ইস্যাসের যুদ্ধে পারস্যদের পরাজিত করার পর, দক্ষিণে সিরিয়ায় ওরন্টেস নদী ধরে অগ্রসর হন এবং ঐ অঞ্চল দখল করেন। আলেকজান্ডারের মৃত্যুর পর, হেলেনীয় সেলুসিড রাজা প্রথম সেলেউকাস নিকেটর ৩০০ খ্রিস্টপূর্বাব্দে আনাতোলিয়া শহরটি প্রতিষ্ঠা করেন। হেলেনিক সেলুসিড রাজ্যের অন্যতম বৃহত্তম শহর, রোমান সাম্রাজ্য এবং বাইজেন্টাইন সাম্রাজ্যের শাসনকালে এই শহরটি গুরুত্বপূর্ণ ভূমিকা পালন করেছিল। তৃতীয় শতাব্দীতে বাইজেন্টাইন ও পারস্য সাসানীয় সাম্রাজ্যের মধ্যে এই শহরটি হাতবদল হয়। আনাতোলিয়ার অবরোধে শাপুর প্রথম রোমান সেনাবাহিনীকে পরাজিত করেন। পরবর্তীতে, ৬১৩ খ্রিস্টাব্দে আনাতোলিয়ার আরেকটি যুদ্ধে পারস্যরা শেষবারের মতো শহরটি দখল করতে সক্ষম হয়। খ্রিস্টধর্মের প্রাথমিক ইতিহাসে, বিশেষ করে সিরিয়াক অর্থোডক্স চার্চ, আনাতোলিয়ান অর্থোডক্স চার্চ এবং মারোনাইট ক্যাথলিক চার্চের ইতিহাসে এবং ইসলামের উত্থান ও ক্রুসেডের সময় এই শহরটি অত্যন্ত গুরুত্বপূর্ণ ভূমিকা রাখে।\n\n\n=== রাশিদুন যুগ ===\n\n৬৩৭ সালে, বাইজেন্টাইন সম্রাট হেরাক্লিয়াসের শাসনামলে, আরবরা আয়রন ব্রিজের যুদ্ধে আন্তিওখ (Antioch) জয় করে। ফলে শহরটি আরবিতে أنطاكية (ʾAnṭākiya) নামে পরিচিতি লাভ করে। উমাইয়া খিলাফত আনাতোলিয়ান মালভূমিতে প্রবেশ করতে না পারায়, পরবর্তী ৩৫০ বছর আন্তিওখ দুই শত্রু সাম্রাজ্যের মধ্যকার সংঘাতের সীমান্তে অবস্থান করে। ফলশ্রুতিতে এই শহরের দ্রুত পতন ঘটতে শুরু করে। উমাইয়া শাসনের অবসানের পর, আন্তিওখ আব্বাসীয় সাম্রাজ্যের অংশ হয়ে যায় (তুলুনিদ, ইখশিদিদ এবং হামদানিদদের সংক্ষিপ্ত শাসন বাদে)।\n৯৬৯ সালে, বাইজেন্টাইন সম্রাট নাইকেফোরস II ফোকাসের পক্ষে মাইকেল বোর্টজেস এবং স্ট্র্যাটোপেডার্চেস পিটার শহরটি পুনরুদ্ধার করেন। শীঘ্রই এটি একজন dux-এর আসন হয়ে ওঠে, যিনি স্থানীয় সেনাদের নেতৃত্ব দেন এবং সাম্রাজ্যের পূর্ব সীমান্তের সবচেয়ে গুরুত্বপূর্ণ কর্মকর্তা ছিলেন। নাইকেফোরস ওউরানোসের মতো ব্যক্তিত্বরা এই পদ অলংকৃত করেন। ১০৭৮ সালে, একজন আর্মেনীয় বীর ফিলাতেটোস ব্রাখামিওস ক্ষমতা দখল করেন। ১০৮৪ সালে সেলজুক তুর্কিরা তার কাছ থেকে শহরটি দখল না করা পর্যন্ত তিনি শহরটি নিজের অধীনে রাখেন। রুমের সালতানাত এটিকে মাত্র চৌদ্দ বছর ধরে রাখতে সক্ষম হয়, এরপর ক্রুসেডাররা এসে পৌঁছায়।\n\n\n=== ক্রুসেডার যুগ ===\nপ্রথম ক্রুসেডের সময় ১০৯৭ থেকে ১০৯৮ সালের মধ্যে অ্যান্টিওক অবরোধের ফলে ক্রুসেডাররা শহরটি দখল করে নেয়।  এই অভিযানে ক্রুসেডাররা খ্রিস্টান ও মুসলিম উভয় জনগোষ্ঠীকেই হত্যা করে ব্যাপক ক্ষয়ক্ষতির সৃষ্টি করে। অ্যান্টিওক দখলের মাত্র চার দিন পর সেলজুক বাহিনীকে পরাজিত করার পর, বোহেমন্ড প্রথম শহরটির অধিপতি হন। প্রায় দুই শতাব্দী ধরে এটি লাতিন অ্যান্টিওক রাজ্যের রাজধানী ছিল।\n১২৬৮ সালে মিশরীয় মামলুক সুলতান বাইবার্সের নেতৃত্বে আরেকটি অবরোধের পর অ্যান্টিওকের পতন ঘটে। এরপর বাইবার্স খ্রিষ্টান জনগোষ্ঠীকে নির্মমভাবে হত্যা করেন। যুদ্ধের ধ্বংসযজ্ঞ ছাড়াও, ত্রয়োদশ শতাব্দীতে মঙ্গোলদের বিজয়ের পর পূর্ব এশিয়ার বাণিজ্যপথ উত্তরে সরে যাওয়ায় এই শহরটি তার বাণিজ্যিক গুরুত্ব হারায়। আলেকজান্দ্রেত্তা (ইস্কেন্দারুন) বন্দর নগরীর কাছে নিজের ভূমিকা হারিয়ে অ্যান্টিওক আর কখনও একটি প্রধান শহর হিসেবে ঘুরে দাঁড়াতে পারেনি। ১৬৭৫ সালে ইংরেজ নৌ-পাদ্রি হেনরি টিওঞ্জের দিনলিপিতে এই দুই শহরটিরই একটি বিবরণ পাওয়া যায়।\n\n\n=== অটোমান শহর ===\n\nশহরটি প্রথমে দামেস্ক আইয়ালেতের অন্তর্ভুক্ত আন্টাকিয়া সানজাক-এর কেন্দ্র ছিল। পরবর্তীতে, এটি আলেপ্পো আইয়ালেতের আন্টাকিয়া সানজাক-এর কেন্দ্রে পরিণত হয়।  শেষ পর্যন্ত, এটি আলেপ্পো ভিলায়েতের অন্তর্ভুক্ত আলেপ্পো সানজাকের একটি কাজা কেন্দ্রে পরিণত হয়েছিল।\n১৮২২ সালে (এবং পরে আবারো ১৮৭২ সালে) আন্টাকিয়া ভূমিকম্পে ক্ষতিগ্রস্ত হয়। ১৮৩৫ সালে মিশরীয় জেনারেল ইব্রাহিম পাশা যখন শহরটিকে তার সদর দপ্তরে পরিণত করেন, সেসময় এর মাত্র ৫ হাজার অধিবাসী ছিল। ইউফ্রেটিস ভ্যালি রেলওয়ের প্রকল্পের সুবাদে আন্টাকিয়া শহরটির উন্নয়নের সম্ভাবনা দেখা যাচ্ছিল। এই রেলওয়ে লাইনটি শহরটিকে বন্দর শহর সুয়েদিয়া (বর্তমানের সামানদাগি) এর সাথে যুক্ত করার কথা ছিল, কিন্তু এই পরিকল্পনা কখনই বাস্তবে রূপ পায়নি। এই প্রকল্পটি লেটিটিয়া এলিজাবেথ ল্যান্ডনের কবিতা 'অ্যান্টিওক' (১৮৩৬) এর মূল বিষয়বস্তু, যেখানে তিনি যুদ্ধ এবং সংঘাতের চেয়ে বাণিজ্য ও ব্যবসার গুরুত্ব নিয়ে আলোকপাত করেছেন। স্যানিটেশনের অপর্যাপ্ত অবকাঠামোর কারণে শহরটি बार बार কলেরার প্রাদুর্ভাবের শিকার হতে থাকে। পরবর্তীতে, যখন নিম্ন ওরোন্টস উপত্যকায় একটি রেলপথ নির্মিত হয়, তখন শহরটি দ্রুত বিকশিত হয় এবং এর পুরনো গুরুত্বের অনেকটাই ফিরে পায়।\n\n\n=== ফরাসি ম্যান্ডেট এবং তুর্কি সংযুক্তি ===\nআন্তাকিয়া, সিরিয়া ও লেবাননের ফরাসি ম্যান্ডেটের সময় আলেকজান্দ্রেত্তার সানজাকের অংশ ছিল। ১৯৩৮ সালে তুর্কি চাপের পর এটিকে হাতায় রাজ্যে পরিণত করা হয়। শহরে জাকি আল-আরসুজি পরিচালিত একটি আরব জাতীয়তাবাদী সংবাদপত্র তুর্কি কর্তৃপক্ষ বন্ধ করে দেয়। ১৯৩৯ সালে তুরস্ক কর্তৃক হাতায় রাজ্যকে আত্মসাৎ করা এবং হাতায় প্রদেশ গঠনের ফলে আন্তাকিয়া থেকে পূর্বে ফরাসি ম্যান্ডেটের দিকে খ্রিস্টান ও আলাওয়ীদের একটি বহির্গমন ঘটে।\n২০১৩ সালে হাতায়ের প্রাক্তন কেন্দ্রীয় জেলার অংশ থেকে আন্তাকিয়া জেলা তৈরি করা হয়।\n\n\n== সাম্প্রতিক ইতিহাস ==\n\nহাবিব আন-নাজ্জার পর্বত (সুরা আল-ইয়াসিন 36:13 এ হাবিব-ই নেকার)  এবং পর্বতমালা বেয়ে উঠে যাওয়া প্রাচীর এই শহরকে প্রতীক হিসেবে ধারণ করে,  আন্তাক্যাকে (Antakya) উত্তর-পূর্ব থেকে দক্ষিণ-পশ্চিমে বিস্তৃত একাধিক পাহাড়ের উপর নির্মিত  ভয়ঙ্কর দুর্গ হিসেবে প্রতিষ্ঠিত করেছে । মূলত আন্তাক্যা নদীর পূর্ব তীরে কেন্দ্রীভূত ছিল। উনিশ শতক থেকে, নদীর দক্ষিণ-পশ্চিম তীরের সমভূমিতে নতুন পাড়া তৈরির মাধ্যমে শহরটি সম্প্রসারিত হয়েছে। চারটি সেতু পুরানো এবং নতুন শহরকে সংযুক্ত করে। গত দুই দশকের অনেক ভবন কংক্রিট ব্লক হিসেবে নকশা করা হয়েছে, ফলে আন্তাক্যা তার অনেক ঐতিহ্যবাহী সৌন্দর্য হারিয়েছে। [সূত্র প্রয়োজন] পুরাতন শহরের সরু রাস্তাগুলো যানজটে আটকে যেতে পারে।\nআন্তাক্যা একটি বৃহৎ জেলার কেন্দ্র হিসেবে উল্লেখযোগ্য গুরুত্ব বহন করে। আমিক হ্রদের জল নিকাশী এবং জমির উন্নয়নের ফলে এই অঞ্চলের অর্থনীতি সমৃদ্ধি ও উৎপাদনশীলতায় বৃদ্ধি পেয়েছে। এই শহরটি অনেক রেস্তোরাঁ, সিনেমা হল এবং অন্যান্য সুযোগ-সুবিধা সমৃদ্ধ একটি প্রাণবন্ত কেনাকাটা এবং ব্যবসায়িক কেন্দ্র। এই জেলাটি একটি বড় পার্কের মুখোমুখি, যেখানে গভর্নরের ভবন এবং কেন্দ্রীয় রাস্তা কুরতুলুস ক্যাডেসি অবস্থিত। হার্বিয়ে আশপাশের চা বাগান, ক্যাফে এবং রেস্তোরাঁগুলো জনপ্রিয়, বিশেষ করে রেস্তোরাঁগুলোতে পাওয়া বিভিন্ন ধরনের মেজের (meze: মধ্যপ্রাচ্যের ক্ষুধাবর্ধক খাবার) জন্য। গ্রীষ্মে যখন পানির স্তর কমে যায় তখন অরোন্টেস নদী থেকে দুর্গন্ধ বের হতে পারে। আনুষ্ঠানিক নৈশজীবনের চেয়ে, গ্রীষ্মের তাপে লোকেরা তাদের পরিবার এবং বন্ধুদের সাথে হাঁটতে এবং স্ন্যাকস খেতে রাতের বেলায় দীর্ঘক্ষণ বাইরে থাকে।\n\nসিরিয়ান সীমান্তের কাছাকাছি অবস্থান আন্তাক্যাকে তুরস্কের অনেক শহরের চেয়ে আরও বেশি আন্তর্জাতিক চরিত্রের করে তুলেছে। ১৯৮০ এবং ১৯৯০-এর দশকে পূর্ব আনাতোলিয়া থেকে লোকজনের যে ব্যাপক অভিবাসন আদানা এবং মেরসিনের মতো ভূমধ্যসাগরীয় শহরগুলোর জনসংখ্যাকে মূলত ফুলিয়ে তুলেছিল, আন্তাক্যা তাতে আকৃষ্ট হয়নি। আন্তাক্যায় এখনও তুর্কি এবং আরবি উভয় ভাষাই ব্যাপকভাবে কথ্য, যদিও লিখিত আরবি খুব কমই ব্যবহৃত হয়। এখানে বিভিন্ন ধর্ম ও সম্প্রদায়ের একটি মিশ্র জনগোষ্ঠী শান্তিপূর্ণভাবে সহাবস্থান করে। যদিও প্রায় সকল বাসিন্দাই মুসলিম, তবে উল্লেখযোগ্য অনুপাত আলেভি এবং আলাওয়ীত ঐতিহ্যের অনুসারী। হার্বিয়েতে 'সেন্ট হিজির'কে সম্মান জানানোর একটি জায়গা রয়েছে।  সুন্নি এবং আলাওয়ীত উভয় সম্প্রদায়ের সন্তদের অসংখ্য সমাধিস্থল সারা শহরে অবস্থিত। শহরে বেশ কয়েকটি ছোট খ্রিস্টান সম্প্রদায় সক্রিয় রয়েছে, যেখানে হুরিয়েত অ্যাভিনিউতে সেন্ট পিটার এবং সেন্ট পল গির্জাটি সবচেয়ে বড়। দীর্ঘ আধ্যাত্মিক এবং ধর্মীয় আন্দোলনের ইতিহাসের সাথে, আন্তাক্যা খ্রিস্টানদের জন্য তীর্থস্থান। ২০১৪ সালে আন্তাক্যার ইহুদি সম্প্রদায় ১৪ জন সদস্যে সঙ্কুচিত হয়েছিল। ২০২৩ সালে, এই শহরের শেষ ইহুদি নাগরিক হতাশাজনক ভূমিকম্পের পরে শহর ছেড়ে যাওয়ার ঘোষণা দেন।\nতুরস্কের অন্যান্য অঞ্চলে আন্তাক্যার খ্যাতি আছে যাদু-মন্ত্র, ভাগ্য গণনা, অলৌকিক ঘটনা এবং আত্নার স্থান হিসেবে।\nস্থানীয় কারুশিল্পের মধ্যে রয়েছে তেজপাতার তেলের সুগন্ধিযুক্ত সাবান।\n\n\n=== ২০২৩ এর ভূমিকম্প ===\n\n৬ ফেব্রুয়ারি ২০২৩, একটি বড় ভূমিকম্পের ফলে আন্তাক্যা ব্যাপকভাবে ক্ষতিগ্রস্ত হয়। শহরের অনেক অংশ পুরোপুরি ধ্বংস হয়ে যায়। ৭ ফেব্রুয়ারি পর্যন্ত, বিবিসি রিপোর্ট করেছে যে শহরের কেন্দ্রস্থল এবং কেরিখান ও ইস্কেন্দারুন জেলার অন্তত ১,২০০টি ভবন ভূমিসাৎ হয়েছে। কর্মকর্তারা জানান, সেবরাইল জেলার \"প্রায় সব\" বাড়িই ধসে পড়েছে। চার্চ ও মসজিদ সহ অনেক ঐতিহাসিক স্থান ধ্বংস হয়ে গেছে,  তাদের মধ্যে সেন্ট পল'স চার্চও অন্যতম। ঐতিহাসিক আন্তাক্যা সিনাগগ এবং হাতায় রাজ্যের সভা ভবনও ধ্বংস হয়ে যায়।\nপরবর্তীতে, রাষ্ট্রপতি রিসেপ তাইয়িপ এরদোয়ান ক্ষতিগ্রস্ত এলাকার অবিলম্বে পুনর্নির্মাণের প্রতিশ্রুতি দেন। সেপ্টেম্বর ২০২৩ এ শহরটি পরিদর্শনকালে, দ্য নিউ ইয়র্ক টাইমসের রিপোর্টে বলা হয়েছে যে ব্যাপকভাবে ক্ষতিগ্রস্ত ভবনগুলি এখনও ভেঙে ফেলা হচ্ছে এবং কোনও বড় আকারের পুনর্নির্মাণ কাজ লক্ষ্য করা যায় নি। অনেক ক্ষতিগ্রস্ত ভবন দাঁড়িয়ে আছে কিন্তু পরিত্যক্ত, আর বেঁচে যাওয়া লোকেরা তাঁবুতে বসবাস করতে বাধ্য  হচ্ছে। হাতায়ের মেয়র লুতফু সাভাস জানান, ধ্বংস হওয়ার জন্য নিবন্ধিত আনুমানিক ৩৮,০০০ ভবনের মধ্যে মাত্র অর্ধেকই ভেঙে ফেলা হয়েছে। গুলদেরেনে, ১২২টি ব্লকে ২,৩০০টি অ্যাপার্টমেন্ট ইউনিট নির্মাণের কাজ চলছে।\n\n\n== ভূগোল ==\nআন্তাকিয়া ভূমধ্যসাগরীয় উপকূল থেকে প্রায় ২২ কিলোমিটার (১৪ মাইল) দূরে অরন্টেস নদীর (তুর্কি: আসি নেহরি) তীরে অবস্থিত। শহরটি একটি উপত্যকায় পাহাড় দ্বারা বেষ্টিত। উত্তর-পশ্চিমে রয়েছে নূর পর্বতমালা (প্রাচীন আমানোস) এবং দক্ষিণে মাউন্ট কেলদাগ (জেবেল আকরা)। ৪৪০ মিটার উঁচু মাউন্ট হাবিব-ই নেকার (প্রাচীন মাউন্ট সিলপিয়াস) এর পূর্ব সীমানা তৈরি করেছে। পাহাড়গুলি সবুজ মার্বেলের উৎস। আন্তাকিয়া মৃত সাগরের ফাটলের উত্তর প্রান্তে অবস্থিত এবং ভূমিকম্পের শিকার হওয়ার সম্ভাবনা রয়েছে।\nশহরের উত্তর-পূর্বে আমিকের সমভূমি, অরন্টেস, কারাসু এবং আফরিন নদী দ্বারা প্লাবিত উর্বর ভূমি। সমভূমির হ্রদটি ১৯৮০ সালে একটি ফরাসি সংস্থা কর্তৃক নিষ্কাশিত হয়েছিল। একই সময়ে ওরন্টেসকে প্রশস্ত করার জন্য খাল নির্মাণ করা হয় এবং যেন এটি শহরের কেন্দ্রস্থল দিয়ে পরিষ্কারভাবে প্রবাহিত হতে পারে। ওরন্টেস নদী আন্তাকিয়ায় হাচি কুরুশ নদীর সাথে মিলিত হয়েছে, যা শহরের উত্তর-পূর্বে সেন্ট পিটার গির্জার কাছে অবস্থিত। এছাড়া দক্ষিণ-পশ্চিমে হাবিব-ই নেকার থেকে নেমে আসা হামশেন নদী সেনাব্যারাকের কাছে মেমেকলি সেতুর নিচ দিয়ে প্রবাহিত হয়। এখানকার উদ্ভিদজগতের মধ্যে রয়েছে বে গাছ এবং মার্টল গাছ।\n\n\n=== বিভাগ ===\nআন্তাকিয়া জেলায় মোট ৯৫টি পাড়া রয়েছে:\n\n\n=== জলবায়ু ===\nআন্তাক্যার আবহাওয়া গ্রীষ্মে গরম এবং শীতকালে মৃদু। এটি একটি ভূমধ্যসাগরীয় জলবায়ু (Köppen: Csa) হিসাবে শ্রেণীবদ্ধ করা হয়েছে। শহরটি উষ্ণ, শুষ্ক গ্রীষ্ম এবং মৃদু, আর্দ্র শীতকাল অনুভব করে।\n\n\n== শিক্ষা ==\nমুস্তাফা কামাল বিশ্ববিদ্যালয়, সংক্ষেপে MKU নামে পরিচিত, এর অন্তর্ভুক্ত রয়েছে ইঞ্জিনিয়ারিং ও মেডিসিনের মতো বেশ কয়েকটি অনুষদ। আন্তাকিয়া (শহরকেন্দ্র) থেকে ১৫ কিলোমিটার (৯.৩ মাইল) উত্তরে সেরিনয়োল জেলায় এর 'তায়ফুর স্যোকম্যান' নামের একটি ক্যাম্পাস রয়েছে। ১৯৯২ সালে প্রতিষ্ঠিত এই বিশ্ববিদ্যালয়ে বর্তমানে ৩২,০০০ এরও বেশি শিক্ষার্থী ভর্তি রয়েছে।\nসেরিনয়োলের ক্যাম্পাস ছাড়াও, MKU এর অনুষদগুলো প্রদেশটির সমস্ত প্রধান জেলায় ছড়িয়ে আছে, যার মধ্যে রয়েছে - আলতিনোজু, আন্তাকিয়া, বেলেন, দোরতয়োল, এরজিন, হাসা, ইস্কেন্দারুন, কিরিখান, রেহানলি, সামানদাগ এবং ইয়াইলাদাগি।\n\n\n== প্রধান দর্শনীয় স্থান ==\n\nএর দীর্ঘ ও বৈচিত্র্যময় ইতিহাস অন্তাক্যায় (Antakya) অনেক আকর্ষণীয় স্থাপত্য নিদর্শন তৈরি করেছে। সাম্প্রতিক দশকগুলিতে শহরের দ্রুত বৃদ্ধি এবং পুনর্নবীকরণের কারণে অনেকগুলি ভবন হারিয়ে গেলেও অন্তাক্যায় পর্যটকদের দেখার জন্য অনেক কিছুই রয়েছে।\n\nহাতায় প্রত্নতত্ত্ব জাদুঘর: বিশ্বে রোমান মোজাইকের দ্বিতীয় বৃহত্তম সংগ্রহ এই জাদুঘরে রয়েছে।\nসেন্ট পিটার গির্জা: শিলা খোদাই করে নির্মিত গির্জাটি খ্রিস্টান তীর্থযাত্রার কেন্দ্র। এর পাথুরে দেয়ালে খোদাই করা আশ্রয়কেন্দ্র এবং সুড়ঙ্গ চ্যানেল রয়েছে। ওরোন্টেস উপত্যকার বিভিন্ন স্থানে শিলার আরও কিছু সমাধিস্থল রয়েছে।\nপুরাতন বাজার এলাকা: এই বাজারে প্রচুর ঐতিহ্যবাহী দোকান রয়েছে। একেবারে শহরের কেন্দ্রে অবস্থিত এই বাজারে আপনি এমন অনেক কিছুই পাবেন যা আগে কখনও দেখেননি। এখানে ঢোকার জন্য 'Uzun Çarşı Caddesi' এই সাইনটি খুঁজুন।\nগুনডুজ সিনেমা: শহরের কেন্দ্রস্থলে অবস্থিত একসময়ের জরাজীর্ণ গুনডুজ সিনেমাটি একসময় হাতায় প্রজাতন্ত্রের সংসদ ভবন হিসেবে ব্যবহৃত হতো।\nহার্বিয়ে / ডাফনে ঝর্ণা: হার্বিয়েতে অবস্থিত এই স্থান অপরূপ প্রাকৃতিক ঝর্ণার জন্য বিখ্যাত।\nউসমানীয় হাবিব'ই নেক্কার মসজিদ: অন্তাক্যার সবচেয়ে পুরানো মসজিদ এবং আনাতোলিয়ার অন্যতম প্রাচীন মসজিদ এটি।\nসংকীর্ণ রাস্তা এবং পুরাতন অন্তাক্যা বাড়ি: এই এলাকাটিকে আসলে শহরের পুরাতন অংশ হিসেবে বিবেচনা করা হয়।\nভেসপাসিয়ানুস টাইটাস টানেল-সামানদাগি: শহর কেন্দ্র থেকে প্রায় ৩৫ কিলোমিটার দূরে অবস্থিত।\nবেসিকলি গুহা এবং কবরস্থান (সেলেউকিয়া পিয়েরিয়ার প্রাচীন শহর)\nসেন্ট সাইমন মনাস্ট্রি\nবাকরাস ক্যাসেল: অনেককাল আগে নির্মিত বাকরাস দুর্গটি পরবর্তী শতাব্দীতে বহুবার পুনঃনির্মাণ করা হয় (বিশেষ করে ক্রুসেডের সময়, যখন এটি নাইটস টেম্পলারের একটি দুর্গ ছিল)। ইস্কেনদেরুন (আলেকজান্দ্রেত্তা) থেকে অন্তাক্যা (আন্তিয়খ) পর্যন্ত ২৭ কিলোমিটার পাহাড়ি রাস্তায় এটি নজরদারি টাওয়ার হিসাবে কাজ করতো।\nহাবিব-ই নেক্কার পর্বতের উচ্চতা থেকে শহরের প্যানোরামিক দৃশ্য\nসেন্ট পল অর্থোডক্স চার্চ\nএর সমৃদ্ধ স্থাপত্য ঐতিহ্যের বদৌলতে, অন্তাক্যা নরউইচ-ভিত্তিক ইউরোপীয় ঐতিহাসিক শহর ও অঞ্চল সমিতির সদস্য। ওরোন্ট নদীর চ্যানেল খননের কাজ চলাকালীন রোমান সেতুটি (ডাইওক্লেটিয়ান যুগের বলে ধারণা করা হয়) ১৯৭২ সালে ধ্বংস হয়ে যায়।\n\n\n== পরিবহন ==\nহাটায় বিমানবন্দর থেকে শহরটিতে পরিষেবা দেওয়া হয়।\n\n\n== খেলাধুলা ==\nহাটায়স্পোর নামে একটি পুরুষ পেশাদার ফুটবল ক্লাব রয়েছে যারা সুপার লিগে খেলে। হাটায় বুয়ুকশেহির বেলেদিয়েসি নামে একটি মহিলা পেশাদার দলও রয়েছে। হাটায় বুয়ুকশেহির বেলেদিয়েসপোর, একটি মহিলা বাস্কেটবল দল, তুর্কি মহিলাদের বাস্কেটবল লিগে খেলে।\n\n\n== রন্ধনপ্রণালী ==\nআন্তাক্যার রন্ধনপ্রণালী সুপ্রসিদ্ধ। এটি তুর্কির চেয়ে লেভান্টাইন হিসেবে বেশি বিবেচিত হয়। এই রন্ধনপ্রণালীতে প্রচুর পরিমাণে গরু এবং ভেড়ার মাংস ব্যবহার করে খাবার প্রস্তুত করা হয়। জনপ্রিয় খাবারগুলোর মধ্যে রয়েছে সাধারণত তুর্কি কাবাব - যেটি মশলা এবং পেঁয়াজের সাথে চ্যাপ্টা রুটি এবং দইয়ের সাথে আলি নাজিক কাবাব হিসেবে পরিবেশন করা হয়। এছাড়াও জনপ্রিয় হলো ওরুক, কায়তাজ বোরেগি এবং কাতিকলি একমেক। মসলাযুক্ত ঝাল খাবার এই অঞ্চলের একটি বৈশিষ্ট্য। তুর্কি কফি এবং আরও স্থানীয় কিছু বিশেষ খাবারও এখানে পাওয়া যায়। এখানকার কিছু মজাদার খাবার হল:\n\nইচলি কোফতে এবং অন্যান্য ওরুকের বিভিন্নতা: আরবি কিব্বের ভিন্ন প্রকরণ, বুলগুর গমের ডিপ ফ্রাই করা বল যেগুলোর ভেতরে থাকে κιমা। এগুলো চুলায় সিলিন্ডার-কোনের মতো আকারে বেকও করা হয়। স্যাক ওরুগু একই উপাদান দিয়ে তৈরি, তবে আকৃতিতে গোলাকার।\nকায়তাজ বোরেগি: এটি গম, গরুর মাংস, টমেটো এবং পেঁয়াজ দিয়ে তৈরি একটি প্যাটি।\nকাতিকলি একমেক: কাতিকলি একমেকের উপকরণগুলোতে সাধারণত গম, গতানুগতিক মরিচ (পেস্ট), মশলা যেমন তিল ও থিম, কোকেলেক বা পনির ইত্যাদি থাকে। এটা দেখতে অনেকটা পিজার পূর্বপুরুষের মতন। অনেক রেস্টুরেন্টে এটি পরিবেশন করা হয় না, তবে পুরনো বাজারে এবং হারবিয়ে (শহর কেন্দ্রে) এটি পাওয়া যেতে পারে।\nডালিমের সিরাপ, সালাদ ড্রেসিং হিসেবে ব্যবহৃত হয় যেটিকে দেবেস রাম্মান বলা হয়। একটি প্রথাগত লেভান্টাইন আরবি ড্রেসিং।\nসেমিরসেক, গরম মরিচ, κιমা বা পালং শাকের ভর্তা দিয়ে তৈরি একটি পাতলা রুটি।\nঝাল মুরগি, হারবিয়ের বিশেষ খাবার।\nজা'আতার (জাহতের): একটি প্রথাগত লেভান্টাইন আরবি পেস্ট যাতে মশলাযুক্ত থাইম, ওরেগানো এবং তিল, জলপাইয়ের তেলের সাথে মিশিয়ে চ্যাপ্টা রুটির (যাকে পিডে বা ইংরেজিতে পিটা বলা হয়) উপর দেওয়া হয়।\nতাজা ছোলা, যা নাস্তা হিসেবে খাওয়া হয়।\nহিরিসে, সিদ্ধ এবং গুঁড়ো করা গমের খাবার।\nআশুর, গুঁড়ো করা গম, ছোলা, জিরা, পেঁয়াজ, মরিচ এবং আখরোটের সাথে মাংস মিশিয়ে তৈরি।\nমেজে\n\nহামুস: ছোলার ডিপ।\nশুদ্ধ ফাভা বিন্স\nপাতলিকান সালাতাসি: পাতলিকান সালাতাসি বা বাবাগানুশ - খোলায় সেঁকে কুচানো বেগুন,মরিচ ও টমেটো দিয়ে তৈরি। সাধারণত ডালিমের সিরাপের সাথে পরিবেশন করা হয়।\nতারাতুর: আখরোট, 'তাহিন', দই এবং রসুন দিয়ে তৈরি। এটি তারাতর নামেও পরিচিত।\nসুজমে ইয়োগার্ট: একধরনের দই যা থেকে প্রচলিত পদ্ধতিতে পানি অপসারণ করা হয়।\nএজমে বিবের: মরিচ ও আখরোট পিষে তৈরি করা হয়।\nসুরকে: ঝাল জলপাই তেলে শুকনো দই ।\nÇökelek: ঝাল রোদে শুকানো পনির\nOrontes থেকে ইল মাছ, জলপাই তেলে মশলা দিয়ে ভাজা।\nমিষ্টি / ডেজার্ট\n\nকুনেফে: গরম পনির, কাদাইফ ভিত্তিক একটি মিষ্টি। আন্তাক্যা তুরস্কের কুনেফের রাজধানী; শহরের কেন্দ্রস্থলে অবস্থিত পেস্ট্রি শপগুলোর মধ্যেকার প্রতিযোগিতার বিষয় হলো তুর্কিশের: মিষ্টির রাজা হওয়া।\nMüşebbek: ডিপ ফ্রাই করা পেস্ট্রির রিং।\nPeynirli irmik helvası: পেইনিরলি ইর্মিক হেলভাসি একটি ডেজার্ট যা সুজি, চিনি এবং কুনেফেতে ব্যবহৃত প্রচলিত পনির দিয়ে তৈরি। শহর কেন্দ্রে কুনেফার দোকান গুলোর চেয়ে হার্বিয়ে এলাকার রেস্টুরেন্টে এটি গরম পরিবেশন করা হয়।\n\n\n== উল্লেখযোগ্য ব্যক্তিত্ব ==\nআলেকজান্দ্রোস (প্রথম শতাব্দী খ্রিস্টপূর্বাব্দ): একজন গ্রিক ভাস্কর।\nঅ্যান্টিওকের জর্জ: অ্যান্টিওকের একজন গুরুত্বপূর্ণ খ্রিস্টান পুরোহিত।\nঅ্যান্টিওকের ইগনাটিয়াস: অ্যান্টিওকের প্যাট্রিয়ার্ক (খ্রিস্টান ধর্মীয় নেতা), শহীদ হিসেবে প্রসিদ্ধ।\nজন ক্রিসোস্টম (৩৪৯-৪০৭): কনস্টান্টিনোপলের প্যাট্রিয়ার্ক, খ্রিস্টান ধর্মতাত্ত্বিক ও গুরুত্বপূর্ণ বক্তা।\nসেন্ট লুক (প্রথম শতাব্দী খ্রিস্টাব্দ): খ্রিস্টান সুসমাচার প্রচারক, সেন্ট লুকের সুসমাচার ও প্রেরিতদের কাজ গ্রন্থের লেখক হিসেবে পরিচিত।\nইয়াগিসিয়ান: সেলজুক তুর্কি বংশোদ্ভূত, যারা ধর্মযুদ্ধের আগে অ্যান্টিওক শাসন করতেন।\nসেলাহাত্তিন উলকুম্যান: তুরস্কে দ্বিতীয় বিশ্বযুদ্ধ চলাকালীন ইহুদি নির্যাতনের হাত থেকে ইহুদিদের রক্ষা করেছিলেন। এজন্য তাকে 'রাইটিয়াস অ্যামাং দ্য নেশনস' উপাধি দেওয়া হয়।\nতায়ফুর সোকমেন: ১৯৩৮ থেকে ১৯৩৯ সালে হাতায় প্রজাতন্ত্রের স্বল্পস্থায়ী সময়কালে এর রাষ্ট্রপতি ছিলেন।\n\n\n== তথ্যসূত্র =="}