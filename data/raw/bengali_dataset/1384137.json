{"pageid": 1384137, "title": "শেখ চাঁদ", "url": "https://bn.wikipedia.org/wiki?curid=1384137", "content": "শেখ চাঁদ  বা শেখ চান্দ (আনু. ১৬৫০-১৭২৫) মধ্যযুগীয় বাংলা সাহিত্যের একজন উল্লেখযোগ্য কবি ও অনুবাদক। তিনি বর্তমান কুমিল্লা অঞ্চলে ১৬৫০ সালে জন্মগ্রহণ করেন। তিনি রসুল বিজয় নামক কাব্যগ্রন্থ লিখে প্রচুর জনপ্রিয় হয়েছিলেন। এছাড়াও তিনি তালিবনামা, হরগৌরী সম্বাদ নামে আরো দুটি কাব্যগ্রন্থ রচনা করেছিলেন। কবির পিতার নাম ফাতেহ মুহাম্মদ, তিনি নওয়াব আলী নামক একজন পণ্ডিতের নিকট শিক্ষা গ্রহন এবং শাহ দৌলাহ নামক একজন পীরের নিকট বাইয়াত গ্রহন করেছিলেন।\n\n\n== লেখনী অবদান ==\nশেখ চাঁদের লিখিত রসুল বিজয় ইসলামের শেষ নবী মুহাম্মাদের জীবনীকেন্দ্রিক সুবিশাল কাব্যগ্রন্থ। লেখক বিখ্যাত ফার্সি গ্রন্থ কাসাসুল আম্বিয়া অনুকরণে রচনা করলেও তিনি নিজেও কাব্য রচনায় প্রতিভা দেখিয়েছেন। তিনি তার অনুবাদ কর্মের মধ্যেও স্বকীয় বৈশিষ্টের প্রকাশ ঘটিয়েছেন। তিনি কাব্য চর্চার সময় বাঙালি জাতি স্বত্বার বিষয়টি বিবেচনা করে অনুবাদ সম্পন্ন করেছেন। তিনি সহজ ও সাবলীল ভাষায় কাব্য রচনা করেছিলেন, তার লেখার মধ্যে কবিত্ব ও ব্যক্তিগত পান্ডিত্যের সংমিশ্রন পাওয়া যায়। তার লেখার মধ্যে বহু স্থানে কথ্য ভাষার প্রয়োগ রয়েছে।\n\n\n== উত্তরাধিকার ==\nশেখ চান্দ ৭৫ বছর বয়সে ১৭২৫ সালে ইন্তেকাল করেন।  লালমাই রেল স্টেশনের আট মাইল দক্ষিণ-পশ্চিমে বাকসার নামক স্থানে কবির সমাধি পাওয়া যায়। বর্তমানকালে কুমিল্লা ও তার আশে পাশের অঞ্চলে তার কাব্যগ্রন্থের শতাধিক কপি পাওয়া গিয়েছে। ১৯৯৩ সালে খোন্দকার মুজাম্মিল নামক একজন গবেষক তার জীবনীর উপর গবেষণা করে বাংলা একাডেমী থেকে ১৯১ পৃষ্ঠার একটি বই প্রকাশ করেছেন।\n\n\n== বই উদ্ধৃতি ==\nহক, খন্দকার মুজাম্মিল (১৯৯৩)। বাঙলা রসুল চরিত ধারায় কবি শেখ চাঁদ। শাহবাগ, ঢাকা: ঢাকা বিশ্ববিদ্যালয় গ্রন্থাগার, বাংলা একাডেমী।  আইএসবিএন ৯৮৪০৭২৭২৯।\n\n\n== তথ্যসূত্র =="}