{"pageid": 1095223, "title": "আবেগসূচক পদ", "url": "https://bn.wikipedia.org/wiki?curid=1095223", "content": "আবেগসূচক পদ হলো সেসব পদ বা শব্দাংশ, যা দিয়ে মনের নানা ভাব বা আবেগকে প্রকাশ করা হয়। এই ধরনের পদ বাক্যের অন্য শব্দের সঙ্গে সরাসরি সম্পর্কিত না হয়ে স্বতন্ত্রভাবে ব্যবহৃত হয়। আবেগসূচক পদের পর সাধারণত আবেগসূচক চিহ্ন (!) ও কমা চিহ্ন (,) বসে।\n\n\n== প্রকারভেদ ==\n\n\n=== সিদ্ধান্তবাচক আবেগ ===\nএই ধরনের আবেগসূচক পদের সাহায্যে অনুমোদন, সম্মতি, সমর্থন ভাব প্রকাশ করা হয়। উদাহরণস্বরূপ- হ্যাঁ, আমাদের জিততেই হবে। বেশ, তবে যাওয়াই যাক।\n\n\n=== প্রশংসাবাচক আবেগ ===\nএই ধরনের আবেগসূচক পদ প্রশংসাবাচক মনোভাব প্রকাশে ব্যবহৃত হয়। উদাহরণস্বরূপ- শাবাশ! এমন খেলাই তো চেয়েছিলাম! বাহ্! চমৎকার লিখেছ।\n\n\n=== বিরক্তিসূচক আবেগ ===\nএই ধরনের আবেগসূচক শব্দ অবজ্ঞা, ঘৃণা, বিরক্তি মনোভাব প্রকাশে ব্যবহৃত হয়। উদাহরণস্বরূপ- ছি ছি! এরকম কথা তাঁর মুখে মানায় না। জ্বালা! তোমাকে নিয়ে আর পারি না!\n\n\n=== আতঙ্কসূচক আবেগ ===\nএই ধরনের আবেগসূচক শব্দ আতঙ্ক, যন্ত্রণা, কাতরতা প্রকাশ করে। উদাহরণস্বরূপ- উহ্, কী বিপদে পড়া গেল। বাপরে বাপ! কী ভয়ঙ্কর ছিল রাক্ষসটা।\n\n\n=== বিস্ময়সূচক আবেগ ===\nএই ধরনের আবেগসূচক শব্দ বিস্মিত বা আশ্চর্য হওয়ার ভাব প্রকাশ করে। উদাহরণস্বরূপ- আরে! তুমি আবার কখন এলে? আহ্, কী চমৎকার দৃশ্য!\n\n\n=== করুণাসূচক আবেগ ===\nএই ধরনের আবেগসূচক শব্দ করুণা, মায়া, সহানুভূতি মনোভাব প্রকাশ করে। উদাহরণস্বরূপ- আহা! বেচারার এত কষ্ট। হায় হায়! ওর এখন কী হবে!\n\n\n=== সম্বোধনসূচক আবেগ ===\nএই ধরনের আবেগসূচক শব্দ সম্বোধন বা আহ্বান করার ক্ষেত্রে ব্যবহৃত হয়। উদাহরণস্বরূপ- হে বন্ধু, তোমাকে অভিনন্দন। ওগো, তোরা জয়ধ্বনি কর।\n\n\n=== আলংকারিক আবেগ ===\nএই ধরনের আবেগসূচক শব্দ বাক্যের অর্থের পরিবর্তন না ঘটিয়ে কোমলতা, মাধুর্যের মতো বৈশিষ্ট্য এবং সংশয় অনুরোধ, মিনতির মনোভাব প্রকাশের জন্যে অলংকার হিসেবে ব্যবহৃত হয়। উদাহরণ- দূর! এ কথা কি বলতে আছে? যাকগে, ওসব কথা থাক।\n\n\n== অন্যান্য ভাষায় ==\n\n\n=== ইংরেজি ===\n\nইংরেজি ভাষাতেও আবেগসূচক পদ ব্যবহৃত হয়। কিছু ইংরেজি আবেগসূচক শব্দ- Hi!, Hello!, Hmm, Hurray!, Sad!, Ouch!, Oh!, Yay, Holy Jesus!, Yup প্রভৃতি।\n\n\n== তথ্যসূত্র =="}