{"pageid": 1123640, "title": "জমাট বোনা কাপড়", "url": "https://bn.wikipedia.org/wiki?curid=1123640", "content": "জমাট বোনা কাপড় বলতে তাপ, আর্দ্রতা ও যান্ত্রিক চাপ প্রয়োগের মাধ্যমে কিছু বিশেষ ধরনের তন্তুময় উপাদানের তন্তুগুলিকে জট পাকিয়ে পরস্পর বিজড়িত করে জমাট বাঁধিয়ে বানানো কাপড়কে বোঝায়। ভেড়ার পশম, পশুর মোটা লোম এবং কিছু নির্দিষ্ট কেশতন্তু যথাযথ শর্তাধীনে জট পাকিয়ে যায়, কেননা এগুলির কাঠামোগুলি বিশেষ ধরনের এবং এগুলির উচ্চমাত্রায় কোঁকড়ানো বা কুঞ্চিত হবার প্রবৃত্তি বিদ্যমান। ভেড়ার পশম অন্য ধরনের তন্তুর সাথে মিশিয়েও জমাট বয়ন করা যেতে পারে। আবদ্ধ কাপড়ের মত জমাট বোনা কাপড় উৎপাদনের সময় কোনও আঠালো পদার্থের প্রয়োজন হয় না। প্রাকৃতিক তন্তু ছাড়াও কৃত্রিম তন্তু যেমন পেট্রোলিয়াম-ভিত্তিক অ্যাক্রিলিক, অ্যাক্রলোনাইট্রাইল কিংবা কাঠের মণ্ডভিত্তিক রেয়ন তন্তু দিয়েও জমাট বোনা কাপড় তৈরি করা হতে পারে। মিশ্রিত তন্তুর জমাট বোনা কাপড়ও বিরল নয়।\nপশম বা তুলা থেকে তাঁতে বোনা কাপড়গুলিকে পরবর্তীতে জমাট বোনা হতে পারে, যার ফলে এগুলি আরও পুরু ও ঘনবিন্যস্ত হয়। এই ধরনের কাপড়কে তাঁতে বোনা জমাট কাপড় বলে। এগুলি প্রকৃত জমাট বোনা কাপড়ের মতোই দেখতে হয় এবং বহুক্ষেত্রে একই উদ্দেশ্যে ব্যবহার করা যায়।\nপ্রাকৃতিক তন্তু থেকে জমাট বোনা কাপড়ের বিশেষ বৈশিষ্ট্যের কারণে এটিকে বহু বিভিন্ন উদ্দেশ্যে ব্যবহার করা যায়। এটি অগ্নিনিরোধক ও নিজ থেকেই নিভে যায়; এটি কম্পন কমিয়ে শব্দ বা ধ্বনি শোষণ করতে পারে; এছাড়া এটি ভেজা অনুভূত না হয়েই উচ্চ পরিমাণে তরল ধারণ করতে পারে।\nজমাট বোনা কাপড় টুপিনির্মাণ শিল্পে ব্যাপকভাবে ব্যবহৃত হয়। এছাড়া এগুলি পায়ের চটি বা চপ্পল বানাতে কিংবা পোশাক-পরিচ্ছদ, পর্দা-ঝালরের ক্ষেত্রে অভিনব কাপড় হিসেবেও ব্যবহৃত হয়ে থাকে। শিল্পখাতে অন্তরণ, মোড়কজাতকরণ ও পালিশের কাজে এগুলি ব্যবহার করা হয়। কাগজ শিল্পে ভেজা কাগজ পরিবহনের জন্য একটি বিশেষ উদ্দেশ্যে নির্মিত জমাট বোনা কাপড় ব্যবহার করা হয়। \n\n\n== তথ্যসূত্র =="}