{"pageid": 1450304, "title": "শেখ মুজিবুর রহমানের জন্মদিন", "url": "https://bn.wikipedia.org/wiki?curid=1450304", "content": "শেখ মুজিবুর রহমানের জন্মদিন সাধারণত বঙ্গবন্ধুর জন্মদিন হিসেবে পরিচিত। বাংলাদেশে এটি একটি প্রাক্তন সরকারি ছুটির দিন যা বাংলাদেশের কথিত প্রতিষ্ঠাতা ও আওয়ামী লীগের প্রাক্তন সভাপতি শেখ মুজিবুর রহমানের জন্মদিন উদযাপনের জন্য প্রতি বছর ১৭ মার্চে পালন করা হয়। এটি অতীতে একটি প্রধান ছুটির দিন যা তার জীবদ্দশায় ১৯৬৭ সালে শুরু হয়ে অব্যাহত রয়েছে। দিবসটি প্রাথমিকভাবে সরকার ও দেশের নাগরিকদের দ্বারা পালন করা হতো যেখানে প্রধান স্থাপনা যেমন ব্যক্তিগত ও সরকারি ভবনে জাতীয় পতাকা উত্তোলন করা হয়। ২০২৪ সালে মুহাম্মদ ইউনূসের অন্তর্বর্তীকালীন সরকার আসার পর ১৬ অক্টোবর উপদেষ্টা পরিষদ দিবসটি বাতিল করেছে।\n\n\n== ইতিহাস ==\nবঙ্গবন্ধু শেখ মুজিবুর রহমান বাংলাদেশের অন্যতম গুরুত্বপূর্ণ নেতা ও তাকে দেশটির প্রতিষ্ঠাতা বলা হয়ে থাকে। ১৯২০ সালের ১৭ মার্চ ব্রিটিশ ভারতের বেঙ্গল প্রেসিডেন্সির ফরিদপুর জেলার টুঙ্গিপাড়ায় জন্মগ্রহণ করেন। তিনি ব্যক্তিগতভাবে জন্মদিন উদযাপন করতেন না। প্রতি বছর এই দিনে তিনি বিশ্রাম নিতেন, জন্মদিনে তার স্ত্রী শেখ ফজিলাতুন্নেছা মুজিব তাকে উপহার দিতেন। ১৯৬৭ সালে তিনি ঢাকা কেন্দ্রীয় কারাগারে বন্দী ছিলেন। সেই বছর পূর্ব পাকিস্তানের রাজধানী ঢাকায় আওয়ামী লীগের প্রাদেশিক শাখা তার জন্মদিন পালন করে। কারাগারে বন্দি মুজিব খবর পেয়ে খুশি হয়েছিলেন। ঢাকা ছাড়াও দলটি চট্টগ্রামেও জন্মদিন উপলক্ষে মিলাদ মাহফিলের আয়োজন করে। সেদিন তার পরিবার তার সাথে দেখা করতে আসে ও তার দলের পক্ষ থেকে জন্মদিনের জন্য কারাগারে একটি কেক পাঠানো হয়েছিল। ওই দিন তার দলের রাজনীতিবিদেরা তার সাথে দেখা করে তার জন্মদিনের উপহার হিসেবে ফুল উপহার দেন। ১৯৭১ সালে বঙ্গবন্ধুর জন্মদিনে অসহযোগ আন্দোলন চলছিল। ওই দিন তিনি পাকিস্তানের রাষ্ট্রপতি ইয়াহিয়া খানের সঙ্গে দেখা করেন। বিদেশি সাংবাদিকদের সঙ্গে দেখা করে তিনি নিজ বাসভবনে ফিরে আসেন। তাকে জন্মদিনের শুভেচ্ছা জানাতে সেদিন তার বাসভবনে জনসমাগম হয়েছিলো। বিকেলে আলেম উবায়দুল্লাহ বিন সৈয়দ জালালাবাদীর নেতৃত্বে বায়তুল মোকাররমে তার জন্য দোয়া মাহফিল করা হয়। একই দিনে প্রাদেশিক পরিষদের সদস্য ও আওয়ামী লীগের রাজনীতিবিদ মোহাম্মদ আবুল খায়ের তাকে ৭ই মার্চের ভাষণের একটি ফোনোগ্রাফ রেকর্ড উপহার দেন। পূর্ব পাকিস্তানে তাকে আটবার কারাগারের ভেতরে জন্মদিন অতিবাহিত করতে হয়েছে।\nপূর্ব পাকিস্তান গণপ্রজাতন্ত্রী বাংলাদেশ নামে স্বাধীন হওয়ার পর ১৯৭২ সালে বঙ্গবন্ধুর জন্মদিন সরকারি ছুটিতে পরিণত হয়। তবে এটি তার জন্মদিন উদযাপনের জন্য নয় বরং একই দিনে বাংলাদেশে আসতে চাওয়া ভারতের প্রধানমন্ত্রী ইন্দিরা গান্ধীকে সম্মান জানাতে সরকারি ছুটি ঘোষণা করা হয়েছিল। এছাড়াও ঘোষণা করা হয়েছিল যে পরের বছর থেকে এই দিনে সরকারি ছুটি পাওয়া যাবে না। দিনটিকে \"বৃহত্তর কল্যাণের জন্য কঠোর পরিশ্রম ও আত্মত্যাগের দিবস\" হিসেবে ঘোষণা করা হয়েছিল। ইন্দিরা গান্ধী বাংলাদেশ সফরে এসে বঙ্গবন্ধুকে তার জন্মদিনে শুভেচ্ছা জানান ও উপহার দেন। অর্থমন্ত্রী তাজউদ্দীন আহমদ এক আনুষ্ঠানিক বিবৃতিতে তার জন্মদিনে দীর্ঘায়ু কামনা করেন। জন্মদিন উপলক্ষে একটি অনুষ্ঠানের আয়োজন করা হয় যেখানে বঙ্গবন্ধু ছাড়াও ঢাকা বিশ্ববিদ্যালয়ের উপাচার্য অধ্যাপক মোজাফফর আহমেদ চৌধুরী উপস্থিত ছিলেন। জন্মদিন উপলক্ষে ছাত্রলীগ শুভেচ্ছা পত্র বিতরণ করে। ১৯৭৩ সালে বিভিন্ন রাজনৈতিক সংগঠন তার জন্মদিন পালন করে। ১৯৭৫ সালে বঙ্গবন্ধুর ৫৫তম জন্মদিনে ৫০,০০০ মানুষ তাকে শুভেচ্ছা জানাতে সকাল ৬ টায় তার বাসভবনের সামনে জড়ো হয়। এই জন্মদিনে সরকারি ছুটি ছিল না এবং রাষ্ট্রপতির দায়িত্ব পালনের জন্য গণভবনে যাওয়ার উদ্দেশ্যে ৫ ঘণ্টা পর তিনি বাসভবন ত্যাগ করেন। বঙ্গবন্ধুর ৫৫তম জন্মদিন উদযাপনের জন্য বাকশালের পক্ষ থেকে ৫৫ পাউন্ডের কেক অর্ডার করা হয়। একই বছরের ১৫ আগস্ট তাকে সপরিবারে হত্যা করা হয়।\nবঙ্গবন্ধুর মৃত্যুর পর ১৯৭৬ থেকে ১৯৯০ সাল পর্যন্ত তার জন্মদিনের অনুষ্ঠানের সংবাদ প্রকাশে বাধার প্রমাণ পাওয়া গেছে। ১৯৭৬ সাল থেকে ১৯ বছর পর্যন্ত আওয়ামী লীগ ও এর সংগঠনগুলো বঙ্গবন্ধুর জন্মদিন পালনে প্রতিকূলতার সম্মুখীন হয়েছিল। ১৯৯৩ সালে শিক্ষাবিদ নীলিমা ইব্রাহিম বঙ্গবন্ধু শিশু-কিশোর মেলার জাতীয় সম্মেলনে বঙ্গবন্ধুর জন্মদিনটিকে শিশু দিবস হিসেবে পালনের প্রস্তাব করেন। পরের বছরে ১৭ মার্চে বেসরকারিভাবে শিশু দিবস পালিত হয়। ১৯৯৭ সালে শেখ হাসিনার প্রথম মন্ত্রিসভা সরকারিভাবে বঙ্গবন্ধুর জন্মদিনকে শিশু দিবস হিসেবে পালনের সিদ্ধান্ত নেয় ও পরবর্তীতে এটিকে ছুটি ঘোষণা করে। কিন্তু খালেদা জিয়ার দ্বিতীয় মন্ত্রিসভা আসার পর ২০০১ সালে ছুটি বাতিল করা হয়। ২০০৯ সালে আবার শেখ হাসিনার দ্বিতীয় মন্ত্রিসভা দ্বারা ১৭ মার্চ বঙ্গবন্ধুর জন্মদিন ও শিশু দিবস হিসেবে সরকারি ছুটি ঘোষণা করা হয় ও ২০১০ সালে সরকারিভাবে পালিত হয়। ২০২০ সালে সরকার তার জন্মদিনকে শতবার্ষিকী হিসাবে উদযাপনের উদ্দেশ্যে মুজিববর্ষ ঘোষণা করে। ২০২৩ সালে \"গণপ্রজাতন্ত্রী বাংলাদেশের পতাকা বিধিমালা, ১৯৭২\" সংশোধন করার মাধ্যমে দিনটিতে স্থাপনাগুলোতে বাংলাদেশের পতাকা উত্তোলন বাধ্যতামূলক করা হয়। ২০২৪ সালের ১৬ অক্টোবর উপদেষ্টা পরিষদের বৈঠকের পর দিবসটি পালন না করার সিদ্ধান্ত নেওয়া হয় এবং ছুটি বাতিল করা হয়।\n\n\n== উদযাপন ==\nএই দিন সারা দেশে সরকারি ছুটি হিসেবে পালিত হয়। দিবসটি উপলক্ষে দেশের বিভিন্ন স্থানে নানা অনুষ্ঠানের আয়োজন করা হয়। দিবসটি উপলক্ষে বঙ্গবন্ধুর জন্মস্থান টুঙ্গিপাড়ায়ও নানা কর্মসূচির আয়োজন করা হয়। দেশের রাষ্ট্রপতি ও প্রধানমন্ত্রী ঢাকায় অবস্থিত বঙ্গবন্ধুর বাসভবন তথা বর্তমান বঙ্গবন্ধু স্মৃতি জাদুঘর এবং টুঙ্গিপাড়ায় অবস্থিত বঙ্গবন্ধুর সমাধিসৌধে শ্রদ্ধা নিবেদন করেন। এই দিনে দেশের সরকারি হাসপাতালগুলোতে বিনামূল্যে চিকিৎসা সেবা দেওয়া হয়। বেতার ও টেলিভিশন চ্যানেলগুলো দিবসটি উপলক্ষে বিশেষ অনুষ্ঠান আয়োজন করে। এদিন ইসলামি ফাউন্ডেশন বাংলাদেশ সারাদেশে দোয়া মাহফিল ও কোরআন তেলাওয়াতের আয়োজন করে। আওয়ামী লীগ আলোচনা সভার আয়োজন করে।\n\n\n== প্রকাশনা ==\n৮ মার্চ ২০২২ সালে প্রেস ইনস্টিটিউট বাংলাদেশ জন্মদিনের উপর ১৯৭২–১৯৭৫ পর্যন্ত প্রকাশিত খবরের সংকলন গ্রন্থ \"সংবাদপত্রে বঙ্গবন্ধুর জন্মদিন\" প্রকাশ করে।\n\n\n== তথ্যসূত্র ==\n\n\n=== মন্তব্য ===\n\n\n=== উদ্ধৃতি ===\n\n\n== আরও পড়ুন ==\nপালিত, সুমন (২০ মার্চ ২০২১)। \"প্রকাশ্যে বঙ্গবন্ধুর জন্মদিন প্রথম যেভাবে পালিত হয়েছিল\"। বাংলাদেশ প্রতিদিন। সংগ্রহের তারিখ ২ জানুয়ারি ২০২৪। \nমামুন, মুনতাসীর (১৭ মার্চ ২০২৪)। \"পাকিস্তানে বঙ্গবন্ধুর জন্মদিন\"। কালের কণ্ঠ। সংগ্রহের তারিখ ২৯ জুন ২০২৪।"}