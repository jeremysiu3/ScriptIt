{"pageid": 1323534, "title": "মজিবর রহমান (ভাষা সৈনিক)", "url": "https://bn.wikipedia.org/wiki?curid=1323534", "content": "মজিবর রহমান (জন্ম: ১৯৩৭-মৃত্যু:৫ অক্টোবর,২০২৪) হলেন বাংলাদেশী ভাষাসৈনিক ও মুক্তিযোদ্ধা। ভাষা আন্দোলনে অবদানের স্বীকৃতিস্বরূপ ২০২৩ সালে বাংলাদেশ সরকার তাকে একুশে পদকে ভূষিত করে।\n\n\n== জীবনী ==\nমজিবুর রহমান  ১ সেপ্টেম্বর ১৯৩৭ সালে রংপুর জেলার বদরগঞ্জ উপজেলার কুতুবপুর ইউনিয়নের খিয়ারপাড়ায় জন্মগ্রহণ করেন। তার পিতার নাম সেরাজ উদ্দিন ও মাতার নাম আলিমন নেছা।\n১৯৪৮ সালে অষ্টম শ্রেণির ছাত্রাবস্থায় তিনি ভাষা আন্দোলনে যুক্ত হন। ১৯৫২ সালে দশম শ্রেণির ছাত্রাবস্থায় ভাষার দাবিতে আন্দোলনে যুক্ত থাকায় তার নামে ওয়ারেন্ট হয়।\n১৯৭১ সালে গঠিত বদরগঞ্জের সর্বদলীয় সংগ্রাম পরিষদের যুগ্ম আহ্বায়ক হন। মাস্টার মজিবর রহমান মুক্তিযুদ্ধ চলাকালীন ৬ নাম্বার সেক্টরের অধীনে যুদ্ধে অংশ নেন। ১ এপ্রিল সৈয়দপুর সেনানিবাস থেকে ক্যাপ্টেন আনোয়ারের নেতৃত্বে ৩ শতাধিক আনসার, পুলিশ ও সেনা সদস্য বদরগঞ্জে আসেন। তিনি উক্ত বহরে অংশ নেন। তারপর বদরগঞ্জ থেকে তারা দিনাজপুরের ফুলবাড়ীতে যান। সেখানে তাদের যুদ্ধের প্রশিক্ষণ দেওয়া হয়। ৬ নং সেক্টরের কমান্ডার ক্যাপ্টেন নোয়াজেসের সঙ্গে তিনি নীলফামারীর চিলাহাটির তিনটি স্থানে গেরিলা যুদ্ধে অংশ নেন। পরে তিনি তৎকালীন প্রধানমন্ত্রী তাজউদ্দিনের সঙ্গে কলকাতায় দেখা করেন। তার নির্দেশে তিনি ভারতের কুচবিহারের টাপুরহাট যুব ক্যাম্পে সহকারী রিক্রুটিং অফিসার হিসেবে যোগ দেন। \nমজিবর রহমান ১৯৬৯ সাল থেকে ১৯৯০ সাল পর্যন্ত বদরগঞ্জ উপজেলা আওয়ামী লীগের সাধারণ সম্পাদক হিসেবে দায়িত্ব পালন করেন। তিনি বদরগঞ্জের কুতুবপুর ইউনিয়ন পরিষদের চেয়ারম্যান ছিলেন। এছাড়া কয়েক বছর বিসিআইসি এর চেয়ারম্যান হিসেবে দায়িত্ব পালন করেন। স্কাউটস আন্দোলনে যুক্ত থেকে রাষ্ট্রপতি পদকও লাভ করেন মাস্টার মজিবর রহমান।\n\n\n== ব্যক্তিগত জীবন ==\nমজিবর রহমান ১৯৫৬ সালে খাদিজা বেগমকে বিবাহ করেন। তাদের দুই ছেলে ও এক মেয়ে রয়েছে।\n\n\n== তথ্যসূত্র =="}