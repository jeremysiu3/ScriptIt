{"pageid": 1173726, "title": "হোমারীয় চরিত্রগুলির তালিকা", "url": "https://bn.wikipedia.org/wiki?curid=1173726", "content": "এই পৃষ্ঠায় হোমারের ইলিয়াড ও ওডিসি-র প্রধান চরিত্রগুলির একটি তালিকা দেওয়া হল।\n\n\n== ট্রোজান যুদ্ধের গ্রিকবৃন্দ ==\nআকিলিস (Ἀχιλλεύς), মার্মিডনদের (Μυρμιδόνες) নেতা, পিলিয়াস ও থিটিসের পুত্র। অন্যতম প্রধান গ্রিক যোদ্ধা আকিলিসের ক্রোধ এই কাহিনির অন্যতম প্রধান উপাদানও বটে।\nঅ্যাগামেমনন (Ἀγαμέμνων), মাইসিনির রাজা, একিয়ান বাহিনীগুলির সর্বোচ্চ সেনানায়ক। এই বাহিনীগুলির ক্রিয়াকলাপ আকিলিসের ক্ষোভের উদ্রেক ঘটিয়েছিল। অ্যাগামেমনন ছিলেন রাজা মেনালেয়াসের জ্যেষ্ঠভ্রাতা।\nএজ্যাক্স বা এইয়াস (Αίας), যিনি টেলামনীয় এজ্যাক্স (তিনি ছিলেন টেলামনের পুত্র) ও মহত্তর এজ্যাক্স নামেও পরিচিত, ছিলেন একিয়ানদের হয়ে যুদ্ধ করা যোদ্ধাদের মধ্যে সর্বাপেক্ষা দীর্ঘাকৃতি ও বলিষ্ঠতম (আকিলিসের পরে)।\nকনিষ্ঠতর এজ্যাক্স, এক একিয়ান সেনানায়ক এবং ওলিয়াসের পুত্র। তিনি প্রায়শই মহামতি এজ্যাক্সের সঙ্গে একযোগে যুদ্ধ করতেন; এই দু'জনকে একসঙ্গে কোথাও কোথাও \"এজ্যাক্সগণ\" (Αἴαντε, এইয়ান্তে) নামে অভিহিত করা হয়েছে।\nঅ্যান্টিলোকাস (Ἀντίλοχος), নেস্টরের পুত্র। ট্রোজান যুদ্ধের সময় অন্যান্য বীরত্বপূর্ণ কাজের সঙ্গে সঙ্গে তিনি পিতার জীবনরক্ষা করতে গিয়ে আত্মবলিদানও দেন।\nক্যালকাস (Κάλχας), এক শক্তিশালী গ্রিক ভবিষদ্বক্তা ও অশুভ সংকেত পাঠক। তিনি ভবিষ্যদ্বাণীর মাধ্যমে গ্রিকদের যুদ্ধে সহায়তা করে।\nডায়ামিডিস (Διομήδης, অপর নাম \"টাইডিডাস\"), আকিয়ান সেনানায়কদের মধ্যে কনিষ্ঠতম। আফ্রোদিতি ও এরিস - এই দুই দেবতাকে আহত করে খ্যাতি অর্জন করেন।\nহেলেন (Ἑλένη) স্পার্টার রাজা মেনালেয়াসের পত্নী। প্যারিস স্পার্টায় আসেন মেনালেয়াসের সঙ্গে সাক্ষাৎ করতে। আফ্রোদিতির সহায়তায় প্যারিস ও হেলেন পরস্পরের প্রেমে পড়েন। হেলেন প্যারিসের সঙ্গে ট্রয়ে পালিয়ে আসেন। কিন্তু স্পার্টায় এই পলায়নের ঘটনাটিকে অপহরণ বলেই গণ্য করা হয়।\nআইডোমিনিয়াস (Ιδομενέας), ক্রিটের রাজা এবং আকিয়ান সেনানায়ক। ত্রয়োদশ স্কন্ধে তিনি ট্রোজানদের বিরুদ্ধে একটি সংঘাতে নেতৃত্ব দেন।\nমেনালেয়াস (Μενέλαος), স্পার্টার রাজা এবং হেলেনের পরিত্যক্ত স্বামী। তিনি ছিলেন অ্যাগামেমননের কনিষ্ঠ ভ্রাতা।\nগেরানিয়ার নেস্টর (Νέστωρ), নিলিয়াসের পুত্র। কথিত আছে, হেরাক্লিসের হাতে নিগৃহীত হন নেস্টরের সকল ভ্রাতা; একমাত্র নেস্টরই জীবিত থাকেন তারপর। তিনি ছিলেন ট্রয়ে সমগ্র গ্রিক বাহিনীর প্রবীণতম সদস্য।\nওডিসিউস (Ὀδυσσεύς), অপর এক যোদ্ধা-রাজা, তিনি নিজের চাতুর্যের জন্য বিখ্যাত। ওডিসিউস অপর (যদিও সমান প্রাচীন) এক মহাকাব্য ওডিসি-র প্রধান চরিত্র।\nপাট্রোক্লাস (Πάτροκλος), আকিলিসের প্রিয় সঙ্গী।\nফিনিক্স (Φοῖνιξ), এক প্রাচীন এশিয়ান যোদ্ধা এবং আকিলিসের বিশেষ বিশ্বাসভাজন। আকিলিস ও অ্যাগামেননের মধ্যে তিনিই মধ্যস্থতা করেন।\nটিউসার (Τεῦκρος), একিয়ান তিরন্দাজ, এজ্যাক্সের সৎ-ভাই।\n\n\n== ট্রয়-অবরোধের সময়কার ট্রোজানগণ ==\nইনিয়াস (Αἰνείας), আফ্রোদিতির পুত্র; হেক্টরের জ্ঞাতিভ্রাতা; হেক্টরের প্রধান সেনা-আধিকারিক; যুদ্ধের পরও জীবিত একমাত্র প্রধান ট্রোজান। পরবর্তীকালের প্রচলিত বিশ্বাস অনুযায়ী, ইনিই রোমের প্রতিষ্ঠাতাদের পূর্বপুরুষ। ইনিড দেখুন।\nএজিনার (Ἀγήνωρ), ২১শ স্কন্ধে আকিলিসের সঙ্গে যুদ্ধের প্রয়াস করা এক ট্রোজান যোদ্ধা।\nঅ্যান্ড্রোমেকি (Ἀνδρομάχη), হেক্টরের পত্নী এবং যুদ্ধের পরে আকিলিসের পুত্র নিওপ্লটিমাসের ক্রীতদাসী হন।\nঅ্যান্টিনর (Ἀντήνωρ), জনৈক ট্রোজান অভিজাতপুরুষ, যিনি মনে করতেন যে যুদ্ধ শেষ করার জন্য হেলেনকে মেনালেয়াসের কাছে ফিরিয়ে দেওয়া উচিত। কোনও কোনও পাঠান্তরে দেখা যায়, তিনিই ট্রয়ের সঙ্গে বিশ্বাসঘাতকতা করে শহরের দরজাগুলি খুলতে গ্রিকদের সাহায্য করেন।\nক্যাসান্ড্রা (Κασσάνδρα), রাজা প্রিয়াম ও রানি হেক্যুবার এক কন্যা; অ্যাপোলোর অসন্তুষ্টির ফলে ক্যাসান্ড্রার ভবিষ্যদ্বাণীগুলিকে উপেক্ষা করা হয়েছিল।\nগ্লউকাস (Γλαῦκος), সহ-নেতা, জ্ঞাতিভ্রাতা সার্পিডনের সঙ্গে তিনি লাইসীয় বাহিনী নিয়ে ট্রোজানদের পক্ষে যোগ দেন।\nহেক্টর (Ἕκτωρ), রাজা প্রিয়ামের প্রথম সন্তান; অ্যান্ড্রোমেকির স্বামী; অ্যাস্টাইয়ান্যাক্সের পিতা; ট্রোজান ও সহযোগী বাহিনীগুলির নেতা এবং ট্রয়ের যুবরাজ।\nলেওডাসি (Λαοδίκη), প্রিয়ামের সর্বাপেক্ষা সুন্দরী কন্যা। তিনি থিসিয়াসের পুত্র অ্যাকামাসের প্রেমে পড়েন।\nলাইকেয়ান (Λυκάων), প্রিয়াম ও লাওথোয়ির (লেলাগিয়ান রাজা অ্যালটিসের কন্যা) এক পুত্র; ইনি ট্রয়ের যুদ্ধে অংশগ্রহণকারী জিলিয়ার প্যান্ডারাসের পিতা লাইকেয়ান নন।\nপ্যান্ডারাস (Πάνδαρος), তিরন্দাজ, তিনি তির ছুঁড়ে মেনালেয়াসকে আহত করেন। এই ঘটনা ছিল হেলেনকে উদ্ধার করার একটি প্রচেষ্টায় অন্তর্ঘাত।\nপ্যারিস (Πάρις), ট্রোজান রাজকুমার ও হেক্টরের ভ্রাতা; অপর নাম আলেকজান্ডার। তাঁর দ্বারা হেলেনের অপহরণ ছিল ট্রোজান যুদ্ধের ক্যাসাস বেলি। ক্যাসান্ড্রা ভবিষ্যদ্বাণী করেছিলেন যে, প্যারিস ট্রয়ের ধ্বংসের কারণ হবেন। তাই শৈশবেই তাঁকে হত্যা করার কথা ছিল। যদিও পরে এক মেষপালক কর্তৃক তিনি প্রতিপালিত হন।\nপলিডামাস (Πολυδάμας), এক তরুণ ট্রোজান সেনাধ্যক্ষ, সেনা-আধিকারিক ও হেক্টরের বন্ধু।\nপ্রিয়াম (Πρίαμος), ট্রোজানদের রাজা; লাওমিডনের পুত্র ও উত্তরাধিকার; রানি হেক্যুবার স্বামী; বার্ধক্যের কারণে যুদ্ধে অংশ নিতে পারেননি। তাঁর পঞ্চাশ পুত্রের মধ্যেই অনেকেই ছিলেন ট্রোজান সেনাধ্যক্ষ।\nসার্পিডন (Σαρπηδών), জিউস ও লাওডামিয়ার (বেলারোফনের কন্যা) এক পুত্র; সহ-নেতা; জ্ঞাতিভ্রাতা গ্লউকাসের সঙ্গে তিনি লাইসিয়ান বাহিনী নিয়ে ট্রোজানদের পক্ষে যোগদান করেন।\nথিয়েনো (Θεανώ) ট্রয়ে আথিনার পুরোহিতা; অ্যান্টেনরের পত্নী।\n\n\n== ট্রোজানদের মিত্রপক্ষ ==\nমেমনন, ইথিওপিয়ার জনৈক রাজা, ট্রোজান যুদ্ধে ট্রয়ের হয়ে যুদ্ধ করেছিলেন।\nরিসাস, থ্রেসের জনৈক রাজা, ট্রোজান যুদ্ধে ট্রয়ের হয়ে যুদ্ধ করেছিলেন।\nপেন্থেসিলিয়া (Πενθεσίλεια), জনৈক অ্যামাজন রানি, ট্রোজান যুদ্ধে ট্রয়ের হয়ে যুদ্ধ করেছিলেন।\n\n\n== ওডিসিউসের পরিবারবর্গ ও ভৃত্যগণ ==\nলেয়ার্টিজ, ওডিসিউসের পিতা।\nপেনেলোপি, ওডিসিউসের পতিব্রতা পত্নী। উপস্থিত বুদ্ধির সাহায্যে তিনি অনেক পাণিপ্রার্থীর হাত থেকে রেহাই পান এবং নিজের নিরুদ্দেশ স্বামীর প্রতিই বিশ্বস্ত থাকেন।\nটেলামেকাস, ওডিসিউস ও পেনেলোপির পুত্র। স্পার্টা ও পাইলস ভ্রমণের সময় তিনি বয়ঃপ্রাপ্ত হন এবং তারপর ওডিসিউসের সঙ্গে পেনেলোপির পাণিপ্রার্থীদের বিরুদ্ধে লড়েন।\nইউরিক্লিয়া, ওডিসিউসের পুরনো ধাত্রী, ইথাকায় প্রত্যাবর্তনের পর ইনিই প্রথম ওডিসিউসকে শনাক্ত করেন।\nইউমিয়াস, ওডিসিউসের এক বিশ্বস্ত পুরনো বন্ধু ও শূকরপালক। ইনি ওডিসিউসকে প্রাসাদ পুনর্দখলে সাহায্য করেন।\nমেলান্থো, পেনেলোপির প্রিয় ক্রীতদাসী, যদিও সে মালকিনের প্রতি বিশ্বস্ত ছিল না। পেনেলোপির বিরুদ্ধে সে অনেক কাজ করে, ইউরিমেকাসের শয্যাসঙ্গিনী হয় এবং অতিথিদের প্রতি অভদ্র আচরণ করে। ওডিসিউস পেনেলোপির পাণিপ্রার্থীদের হত্যা করার পর টেলামেকাস মেলান্থোকে ফাঁসিতে ঝুলিয়ে হত্যা করে তার বিশ্বাসঘাতকতার জন্য।\n\n\n== পেনেলোপির পাণিপ্রার্থীগণ ==\nঅ্যাম্ফিনোমাস\nঅ্যান্টিনোয়াস\nইউরিমেকাস\nলিওক্রিটাস\n\n\n== দাসদাসী ==\nইথরা, ট্রয়ে হেলেনের সংসারে প্রধানা ক্রীতদাসী। থিসিউসের মা। ট্রোজান যুদ্ধের বহু বছর আগে ডিওস্কুরি থিসিয়াসকে হরণ করেছিলেন তাঁদের বোন হেলেনকে অপহরণের প্রতিশোধগ্রহণ কল্পে।\nব্রাইসিয়িস, ট্রয়ের এলাকার মধ্যে অবস্থিত ক্ষুদ্র শহর লায়ার্নেসাস লুণ্ঠনের সময় বন্দী এক নারী। আকিলিসকে পুরস্কার হিসেবে দেওয়া হয়। ১ম স্কন্ধে দেখা যায়, অ্যাগামেমনন তাকে আকিলিসের থেকে কেড়ে নিলে আকিলিসও যুদ্ধক্ষেত্র থেকে সরে আসেন।\nক্রাইসিয়িস, ক্রাইসিজের কন্যা, অ্যাগামেমনন একে যুদ্ধের পুরস্কার হিসেবে গ্রহণ করেন।\nক্লিমিনি, হেলেনের দাসী। ইথরা তার মা।\nডায়ামিডি, আকিলিসের এক ক্রীতদাসী। আকিলিস তাকে লেসবস থেকে আনেন।\nহেকামিডি, টিনিডসের এক নারী। নেস্টরকে দেওয়া হয়। হেকামিডি নেস্টরের ঔষধি মদ্যের মিশ্রণ প্রস্তুত করত।\nআইফিস, স্কাইরসের এক নারী, আকিলিস পাট্রোক্লাসকে প্রদান করেন।\nফাইলো, হেলেনের দাসী।\n\n\n== দেবদেবী ==\nআফ্রোদিতি, প্রেম, সৌন্দর্য ও যৌনসুখের দেবী। হেফাস্টাসের পত্নী এবং আরেসের প্রেমিকা।\nঅ্যাপোলো, সূর্য, আলো, জ্ঞান, আরোগ্য, মহামারি ও অন্ধকার, শিল্পকলা, সংগীত, কবিতা, ভবিষ্যদ্বাণী ও ধনুর্বিদ্যার দেবতা। জিউস ও লেটোর পুত্র; আর্টিমিসের যমজ ভ্রাতা।\nআরেস, যুদ্ধের দেবতা। আফ্রোদিতির প্রেমিক। (আথিনার সাহায্যে) ডায়ামিডিস কর্তৃক যুদ্ধক্ষেত্র থেকে বিতাড়িত হন।\nআথিনা, হস্তশিল্প, কুটিরশিল্প, কৌশলগত যুদ্ধবিদ্যা ও প্রজ্ঞার দেবী। জিউসের কন্যা।\nইয়স, ঊষার দেবী।\nহিফিস্টাস,  কামার, শিল্পী, কারিগর, ভাস্কর, ধাতু, ধাতুবিদ্যা, আগুন ও আগ্নেয়গিরির দেবতা।\nহেরা, জন্ম, পরিবার, বিবাহ ও নারীর দেবী। দেবরাজ জিউসের ভগিনী ও পত্নী।\nহার্মিস, দেবতাদের বার্তাবহ। ২৪শ স্কন্ধে প্রিয়ামকে আকিলিসের শিবিরে নিয়ে আসেন।\nআইরিস, জিউস ও হেরার বার্তাবহ।\nপসাইডন, সমুদ্র ও ভূমিকম্পের দেবতা, জিউসের ভ্রাতা। ওডিসিউসকে অভিশাপ দেন।\nস্কাম্যান্ডার, নদীদেবতা, ট্রোজান যুদ্ধের সময় তিনি ট্রোজানদের পক্ষ অবলম্বন করে যুদ্ধ করেন।\nথিটিস, এক সমুদ্র-পরী বা দেবী। আকিলিসের মাতা, পিলিয়াসের পত্নী।\nজিউস, দেবতাদের রাজা, হেরা ও পসাইডনের ভ্রাতা এবং আথিনা, আফ্রোদিতি, আরেস ও অ্যাপোলোর পিতা।\n\n\n== তথ্যসূত্র ==\n\n\n== গ্রন্থপঞ্জি ==\nHomer, The Iliad with an English Translation by A.T. Murray, Ph.D. in two volumes. Cambridge, MA., Harvard University Press; London, William Heinemann, Ltd. 1924. Online version at the Perseus Digital Library.\n\n\n== বহিঃসংযোগ ==\nGreek Mythology Encyclopedia  ওয়েব্যাক মেশিনে আর্কাইভকৃত ১২ সেপ্টেম্বর ২০২২ তারিখে s.v. Aesymnus  ওয়েব্যাক মেশিনে আর্কাইভকৃত ১২ সেপ্টেম্বর ২০২২ তারিখে Maarten Hendriksz. © 2014\nCharacters from Greek Mythology. Page by J. Mark Sugars Ph.D, and Diane Bouvier. s.v. Aesymnus Produced by Fzip 1.7 © 01/11/2007. Source © 01/09/2004.\nটেমপ্লেট:ইলিয়াড"}