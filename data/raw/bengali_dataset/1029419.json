{"pageid": 1029419, "title": "যোগেশ ব্রহ্মচারী", "url": "https://bn.wikipedia.org/wiki?curid=1029419", "content": "যোগেশ ব্রহ্মচারী (২৮ ফেব্রুয়ারি, ১৮৯৫ ― ১৯৮৩) একজন বাঙালি স্বাধীনতা সংগ্রামী ও সাধক।\n\n\n== জীবনী ==\nযোগেশ ব্রহ্মচারী ১৮৯৫ সালে ব্রিটিশ ভারতের চট্টগ্রামের গুজরা নয়াপাড়া গ্রামে জন্মগ্রহণ করেন। পিতার নাম আচার্য শ্রীল পূর্ণচন্দ্র ভট্টাচার্য, মাতা শ্রীশ্রী বামাসুন্দরী দেবী। ১৯০৪ সালে বিশ্বেশ্বরী প্রাথমিক বিদ্যালয়ে ভর্তি হন তিনি। সহপাঠী ছিলেন বিপ্লবী সূর্য সেন। ছাত্রাবস্থায় বিপ্লবী আন্দোলনে যোগ দেন। জামির আলি ছদ্মনামে অনেক দুঃসাহসিক কাজ করেছেন। লাভ করেছেন মহাত্মা গান্ধীর সাহচর্য্য। ১৯২০ সালে দর্শনে এম.এ পাশ করেন।  ১৯২১ সালে তিনি মনোবিজ্ঞানে এম.এ এবং ১৯২২ সালে সংস্কৃত- দর্শনে এম.এ পাস করেন।\n১৯২২ সালে শ্রীমতী নেলী সেনগুপ্তার সহযোগিতায় লন্ডনে ব্যারিস্টারি পড়তে যান জাহাজের খালাসির ছদ্মবেশে। ধর্মের প্রচার কার্য্যে ইউরোপের বিভিন্ন দেশ ভ্রমণ করেন। রাশিয়ায় গিয়ে লেনিনের সাথেও সাক্ষাৎ করেছিলেন তিনি। হিমালয় পরিভ্রমণ করেছেন। ১৯২৩ সালে দেশে ফিরে আসেন।\nকলকাতা সংস্কৃত কলেজে সংস্কৃত ও দর্শন শাস্ত্রে বিশেষত্ব লাভের ইচ্ছায় বি.এ শ্রেণিতে অধ্যয়নকালে তিনি অধ্যাপক ড. মহেন্দ্রনাথ সরকারের স্নেহ লাভ করেন। এই অধ্যাপকের কাছেই তিনি মহর্ষি নগেন্দ্রনাথের কথা জানতে পারেন। মহর্ষি নগেন্দ্রনাথ ছিলেন একজন যোগ সিদ্ধ মহান সাধক। এই মহান সাধক ভাদুড়ি মহাশয় - মহর্ষি নগেন্দ্রনাথের সশ্রদ্ধ উল্লেখ করেছেন পরমহংস যোগানন্দ:\n\n\"I saw a yogi remain in the air, several feet above the ground, last night at a group meeting.\" My friend, Upendra Mohun Chowdhury, spoke impressively.\nI gave him an enthusiastic smile. \"Perhaps I can guess his name. Was it Bhaduri Mahasaya, of Upper Circular Road?\"\"\nযোগেশ ব্রহ্মচারী বেশ কয়েকবার মহর্ষি নগেন্দ্রনাথ-এর কাছে যান। তাঁদের মধ্যে শাস্ত্রীয় বহু বিষয় নিয়ে আলোচনা হয়। মহর্ষি নগেন্দ্রনাথের জ্ঞানের গভীরতায় যোগেশ ব্রহ্মচারী মুগ্ধ হয়ে যান। যোগেশ ব্রহ্মচারী এই মহর্ষি নগেন্দ্রনাথকে নিজের \"গুরু\" হিসেবে এবং নিজেকে মহর্ষি নগেন্দ্রনাথের \"মন্ত্রণাগ্রহণকারী শিষ্য\" হিসেবে অভিহিত করেছেন। যোগেশ ব্রহ্মচারী নিজেই লিখে গেছেন সে কথা : \n\n\"আমি মহাত্মা নগেন্দ্রনাথের মুখে বেদে জ্ঞান-কর্ম-ভক্তির সমন্বয়ের কথা শুনিয়া একেবারে হতবুদ্ধি হইয়া গেলাম। তাঁহার অর্জিত জ্ঞানের তথা আত্মোপলব্ধির গভীরতা দেখিয়া জাগ্রত আগ্রহে আমার গর্বিত মস্তকটি তাঁহার চরণে লুটাইয়া দিতে বাধ্য হইলাম । সেই প্রথম দর্শনের দিনের কথা আজও আমাকে তাঁহার চরণে প্রণত করিয়া রাখিয়াছে। জ্ঞানচক্ষু উন্মীলন করিয়া যিনি দেন তাঁহাকে যদি গুরু বলা হয় মহাত্মা নগেন্দ্রনাথও আমার গুরু। অর্জুন যখন কৃষ্ণকে “শিষ্যস্তেঽহম্” ইত্যাদি বাক্য বলিয়া ছিলেন তখন তিনি অন্যায় বলেন নাই। কারণ অর্জুন শ্রীকৃষ্ণের নিকট হইতে মন্ত্র গ্রহণ না করিলেও মন্ত্রণা গ্রহণ করার প্রার্থী হইয়াই নিজেকে শিষ্য বলিয়াছেন। আমিও মহাত্মা নগেন্দ্রনাথের মন্ত্রণাগ্রহণকারী শিষ্য বলিয়া নিজেকে এখনও মনে করি।\" \n১৯২৬ সালে যোগেশ ব্রহ্মচারী শ্রীশ্রীকুলদানন্দ ব্রহ্মচারীর কাছে দীক্ষা গ্রহণ করে অচলানন্দ নাম নেন ও আশ্রম প্রতিষ্ঠা করেন। তাঁর রচিত গ্রন্থ তোমার হাতে আমার বীণা। তাঁর রচিত অন্যান্য গ্রন্থের মধ্যে আছে - 'শ্রীমদ্ ভাগবতের রাসলীলা', 'শ্রীশ্রীচণ্ডী' (সম্পাদিত), 'শ্রীশ্রীগীতা' (সম্পাদিত), 'শ্রীশ্রীকুলদানন্দের কথায় শ্রীশ্রীবিজয়কৃষ্ণের বাণী', 'তোমার মুখের বাঁশী আমি', 'তোমার পায়ের নূপুর আমি'।   তিনি কলকাতার বালিগঞ্জ স্টেশন রোডে গ্রাম্য যোগাশ্রম-এর প্রতিষ্ঠা করেন।\n\n\n== তথ্যসূত্র =="}