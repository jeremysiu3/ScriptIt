{"pageid": 1524877, "title": "ইহুদি নারীবাদ", "url": "https://bn.wikipedia.org/wiki?curid=1524877", "content": "ইহুদি নারীবাদ একটি আন্দোলন, যা ইহুদিধর্মে ইহুদি নারীদের ধর্মীয়, আইনগত এবং সামাজিক মর্যাদাকে ইহুদি পুরুষদের সমান করতে চায়। বিভিন্ন দৃষ্টিভঙ্গি ও সাফল্যের সাথে নারীবাদী আন্দোলন ইহুদি ধর্মের সকল প্রধান শাখার মধ্যে বিকশিত হয়েছে।\n১৯৭০-এর দশকের শুরুর দিকে যুক্তরাষ্ট্রে আধুনিক ইহুদি নারীবাদী আন্দোলনের সূচনা  হয়। জুডিথ প্লাসকাউ-এর মতে, প্রাথমিক ইহুদি নারীবাদীদের প্রধান দাবি ছিল—নারীদের সর্বপুরুষ প্রার্থনা দল (মিনিয়ান) থেকে বাদ দেওয়া, ইতিবাচক সময়-নির্ভর মিত্‍জভা পালনের বাধ্যবাধকতা থেকে অব্যাহতি এবং ইহুদি ধর্মীয় আদালতে সাক্ষী হওয়া ও তালাকের প্রক্রিয়া শুরু করার অধিকার না থাকা। মিত্‍জভা বলতে তোড়াহতে মাউন্ট সিনাই-এ প্রদত্ত ৬১৩টি আদেশ এবং পরে সংযোজিত সাতটি রাব্বিনিক আদেশসহ মোট ৬২০টি বিধান বোঝানো হয়।\nইতিহাসবিদ পলা হাইম্যানের মতে, ১৯৭০-এর দশকে দুটি প্রবন্ধ ইহুদি নারীদের অবস্থানকে নারীবাদী দৃষ্টিকোণ থেকে বিশ্লেষণের পথিকৃৎ ছিল। প্রথমটি ছিল \"দ্য আনফ্রিডম অব জুইশ ওমেন\", যা ১৯৭০ সালে জুইশ স্পেকটেটর পত্রিকায় এর সম্পাদক ট্রুডে ওয়েইস-রোজমারিন প্রকাশ করেন। দ্বিতীয়টি ছিল \"দ্য জু হু ওয়াজন্ট দেয়ার: হালাখা অ্যান্ড দ্য জুইশ ওমেন\", যা ১৯৭১ সালে দাভকা পত্রিকায় প্রকাশিত হয়। এর লেখক ছিলেন র‌্যাচেল অ্যাডলার, যিনি তখন একজন অর্থডক্স ইহুদি ছিলেন এবং বর্তমানে সংস্কারপন্থী ধর্মীয় শিক্ষা প্রতিষ্ঠান হিব্রু ইউনিয়ন কলেজ – জুইশ ইনস্টিটিউট অব রিলিজিয়ন-এ অধ্যাপক। এছাড়া, ১৯৭৩ সালে নিউইয়র্ক সিটিতে প্রথম [মার্কিন] ন্যাশনাল জুইশ উইমেন্স কনফারেন্স অনুষ্ঠিত হয়, যেখানে ব্লু গ্রিনবার্গ উদ্বোধনী ভাষণ দেন।\n\n\n== ইহুদি নারীবাদী ধর্মতত্ত্ব ==\nইহুদি সম্প্রদায়ের মধ্যে নারীবাদী ধর্মতত্ত্বের (ফেমিনিস্ট থিয়োলজি) বিভিন্ন প্রকরণ রয়েছে, তবে এটি আনুষ্ঠানিকভাবে নির্ধারিত হয়নি। সাধারণভাবে, ইহুদি নারীবাদী ধর্মতত্ত্ব ইহুদি ধর্মের মূল বিষয়বস্তু, ধারণা ও প্রকাশভঙ্গিকে কেন্দ্র করে গঠিত। রোনিত ইর্শাই উল্লেখ করেছেন যে ইহুদি নারীবাদী ধর্মতত্ত্বের অন্যতম প্রধান বৈশিষ্ট্য হলো—এর সমর্থকদের অধিকাংশই বিশ্বাস করেন যে সংস্কার ধর্মের ভেতর থেকেই আসতে পারে এবং মূল প্রচেষ্টা হলো এমন একটি ধর্মতাত্ত্বিক কাঠামো প্রস্তাব করা, যা সেই সংস্কারের পথ প্রশস্ত করে।\n\n\n== তথ্যসূত্র =="}