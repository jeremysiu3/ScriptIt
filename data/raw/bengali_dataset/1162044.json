{"pageid": 1162044, "title": "ছাওয়াত ভিরাছাত", "url": "https://bn.wikipedia.org/wiki?curid=1162044", "content": "ছাওয়াত ভিরাছাত (থাই: เชาว์วัฒน์ วีระชาติ, ইংরেজি: Chaowat Veerachat; জন্ম: ২৩ জুন ১৯৯৬) হলেন একজন থাই পেশাদার ফুটবল খেলোয়াড়। তিনি বর্তমানে জাপানের পেশাদার ফুটবল লিগের শীর্ষ স্তর জে১ লিগের ক্লাব সেরেসো ওসাকা এবং থাইল্যান্ড জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত কেন্দ্রীয় মধ্যমাঠের খেলোয়াড় হিসেবে খেললেও মাঝেমধ্যে রক্ষণাত্মক মধ্যমাঠের খেলোয়াড় এবং আক্রমণাত্মক মধ্যমাঠের খেলোয়াড় হিসেবে খেলেন।\n২০০৩–০৪ মৌসুমে, মাত্র ৭ বছর বয়সে, থাই ফুটবল ক্লাব মন্টফোর্ট কলেজের যুব পর্যায়ের হয়ে খেলার মাধ্যমে ভিরাছাত ফুটবল জগতে প্রবেশ করেছেন এবং পরবর্তীকালে বুরিরাম ইউনাইটেডের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৪–১৫ মৌসুমে, থাই ক্লাব বুরিরাম ইউনাইটেডের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; বুরিরাম ইউনাইটেডের হয়ে তিন মৌসুমে ৩১ ম্যাচে ১টি গোল করার পর ২০১৭–১৮ মৌসুমে তিনি পাথুম ইউনাইটেডে যোগদান করেছেন। ২০২২ সালে, তিনি ধারে পাথুম ইউনাইটেড হতে জাপানি ক্লাব সেরেসো ওসাকায় যোগদান করেছেন।\n২০১১ সালে, ভিরাছাত থাইল্যান্ড অনূর্ধ্ব-১৬ দলের হয়ে থাইল্যান্ডের বয়সভিত্তিক পর্যায়ে অভিষেক করেছিলেন। প্রায় ১২ বছর যাবত থাইল্যান্ডের বয়সভিত্তিক দলের হয়ে খেলার পর, তিনি ২০২২ সালে থাইল্যান্ডের হয়ে আন্তর্জাতিক পর্যায়ে অভিষেক করেছেন; থাইল্যান্ডের জার্সি গায়ে তিনি এপর্যন্ত ৫ ম্যাচে ১টি গোল করেছেন।\n\n\n== প্রারম্ভিক জীবন ==\nছাওয়াত ভিরাছাত ১৯৯৬ সালের ২৩শে জুন তারিখে থাইল্যান্ডের ছিয়াং মাই প্রদেশে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nভিরাছাত থাইল্যান্ড অনূর্ধ্ব-১৬, থাইল্যান্ড অনূর্ধ্ব-১৯, থাইল্যান্ড অনূর্ধ্ব-২১ এবং থাইল্যান্ড অনূর্ধ্ব-২৩ দলের হয়ে খেলার মাধ্যমে থাইল্যান্ডের প্রতিনিধিত্ব করেছেন। ২০১১ সালে থাইল্যান্ড অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। থাইল্যান্ডের বয়সভিত্তিক দলের হয়ে তিনি প্রায় ১২ বছরে ৪১ ম্যাচে অংশগ্রহণ করে ৫টি গোল এবং তিনটি শিরোপা জয়লাভ করেছেন।\n২০২২ সালের ২৪শে মার্চ তারিখে, ২৫ বছর, ৯ মাস ও ১ দিন বয়সে, বাম পায়ে ফুটবল খেলায় পারদর্শী ভিরাছাত নেপালের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে থাইল্যান্ডের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ৬ নম্বর জার্সি পরিধান করে কেন্দ্রীয় মধ্যমাঠের খেলোয়াড় হিসেবে খেলেছিলেন। ম্যাচটি থাইল্যান্ড ২–০ গোলের ব্যবধানে জয়লাভ করেছিল। জাতীয় দলের হয়ে অভিষেক ম্যাচেই থাইল্যান্ডের জার্সি গায়ে প্রথম গোলটি করেছেন; উক্ত ম্যাচের ৮৯তম মিনিটে ওরাছিত কানিতস্রিবাম্পেনের অ্যাসিস্ট হতে থাইল্যান্ডের হয়ে গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন। থাইল্যান্ডের হয়ে অভিষেকের বছরে ভিরাছাত সর্বমোট ৫ ম্যাচে ১টি গোল করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৭ জুলাই ২০২২ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nজে. লিগে ছাওয়াত ভিরাছাত (জাপানি) \nসকারওয়েতে ছাওয়াত ভিরাছাত  (ইংরেজি)  \nট্রান্সফারমার্কেটে ছাওয়াত ভিরাছাত (ইংরেজি) \nওয়ার্ল্ডফুটবল.নেটে ছাওয়াত ভিরাছাত (ইংরেজি) \nইএসপিএন এফসিতে ছাওয়াত ভিরাছাত (ইংরেজি) \nন্যাশনাল-ফুটবল-টিমস.কমে ছাওয়াত ভিরাছাত (ইংরেজি)"}