{"pageid": 1533084, "title": "আলা' ইবনুল হারিস", "url": "https://bn.wikipedia.org/wiki?curid=1533084", "content": "আবু ওয়াহাব আলা ইবনুল হারিস ইবনে আব্দুল-ওয়ারিস হাদরামি আদ-দিমাশকি (৬৬–১৩৬ হি.) ছিলেন ইসলামের ইতিহাসে একজন বিশিষ্ট তাবেঈ, যিনি একাধিক সাহাবির সাক্ষাৎ পেয়েছেন। তিনি শাম বা সিরিয়ার প্রখ্যাত ইসলামি বিদ্বান ও ফকীহ ছিলেন এবং বিশেষ করে বিখ্যাত তাবেঈ ও মুফাসসির ইমাম মাকহুল আশ-শামীর সবচেয়ে প্রসিদ্ধ ও অভিজ্ঞ ছাত্র হিসেবে খ্যাতি অর্জন করেন। তিনি তার কাছ থেকে অনেক হাদিস শ্রবণ করেছেন। \n\n\n== জীবনী ==\nআলা ইবনে হারিস ৬৬ হিজরি সালে শামে জন্মগ্রহণ করেন। তার শৈশব ও প্রাথমিক শিক্ষাজীবন সম্পর্কে বিস্তারিত বিবরণ পাওয়া যায় না। তিনি ১৩৬ হিজরি সালে সত্তর বছর বয়সে শামেই ইন্তেকাল করেন। তিনি মৃত্যুর পূর্বে শামের একজন সম্মানিত ফকীহ হিসেবে পরিচিত ছিলেন এবং তাঁকে \"ফকীহুল জুন্দ\" বলা হতো (সেনাবাহিনীর ইসলামি আইনজ্ঞ বা বিচারক)। তাঁর জীবনের বড় একটি অংশ তিনি হাদীস অধ্যয়ন, শিক্ষা ও ইসলামী বিধান প্রচারে অতিবাহিত করেছেন। \n\n\n== হাদিস বর্ণনা ==\nআলা ইবনে হারিস অনেক প্রসিদ্ধ তাবেঈ ও সাহাবির থেকে হাদিস শ্রবণ করেছেন। যাঁদের কাছ থেকে তিনি হাদীস গ্রহণ করেছেন, তাঁদের মধ্যে উল্লেখযোগ্য হলেন:\n\nহিজাম ইবনে হাকীম আদ-দিমাস্কি\nরাবীয়া ইবনে ইয়াজীদ\nযাইদ ইবনে আরতাত\nসুলাইমান ইবন মুসা\nসাহাবি আবদুল্লাহ ইবনে বুসর, যিনি সরাসরি রাসূল মুহাম্মদের সাহচর্য লাভ করেছিলেন।\nআবদুল্লাহ ইবনে দীনার\nআলী ইবনো আবি তালহা\nআমর ইবনে শুয়াইব, যিনি তার পিতা (শুয়াইব) ও দাদার (সাহাবি আমর) সূত্রে হাদিস বর্ণনায় বিখ্যাত ছিলেন।\nমুহাম্মদ ইবনে মুসলিম ইবনে শিহাব আল-জুহরী, যিনি হাদীস সংকলনের অগ্রদূতদের একজন ছিলেন।\nতাঁর সবচেয়ে প্রসিদ্ধ শিক্ষক মাকহুল আশ-শামী। \nতাঁর থেকে হাদীস বর্ণনাকারীগণ:\nতাঁর থেকে অনেকেই হাদিস শ্রবণ ও বর্ণনা করেছেন এবং তাঁর শিষ্যদের মধ্যে অনেকেই পরবর্তীতে বিখ্যাত মুহাদ্দিস ও ইসলামি পণ্ডিত হয়ে ওঠেন। তাঁদের মধ্যে উল্লেখযোগ্য হলেন:\n\nসাদাকা ইবনে আবদুল্লাহ\nআব্দুর রাব্বিহ ইবনে মাইমূন\nআবদুর রহমান ইবনে সাবিত\nবিখ্যাত ইমাম আব্দুর রহমান আল-আওযাঈ\nউসমান ইবনে হাসান\nঈসা ইবনপ মুসা\nআল-ফারাজ ইবনে ফাদালাহ\nমু’আবিয়াহ ইবনে সালেহ\nইয়াহইয়া ইবন হামজাহ প্রমুখ। \n\n\n== শাস্ত্রজ্ঞদের মতামত ==\nআলা ইবনে হারিসের হাদিস বর্ণনা ও ধার্মিকতার বিষয়ে হাদীস বিশারদদের বক্তব্য প্রশংসনীয় ছিল; যদিও কিছু মতভেদ রয়েছে। ইমাম আহমাদ ইবনে হাম্বল বলেন, “তাঁর হাদীসগুলো সহীহ।” ইমাম আবু দাউদ তাঁকে সিকাহ বা ‘বিশ্বস্ত’ হিসেবে বর্ণনা করেন। তবে তিনি বলেন যে, আলা ‘কদর’ (নিয়তি সংক্রান্ত মতবাদ) সম্পর্কে একটি নির্দিষ্ট মত পোষণ করতেন এবং জীবনের এক পর্যায়ে তাঁর চিন্তা-চেতনায় কিছুটা পরিবর্তন এসেছিল। ইমাম আবু হাতেম আল-রাজী বলেছেন, “মাকহুলের ছাত্রদের মধ্যে তিনি সবচেয়ে নির্ভরযোগ্য।” ইমাম ইয়াহইয়া ইবনে মা’ঈন তাঁকে ‘সিকাহ’ বা বিশ্বস্ত আখ্যায়িত করেন; তবে একইসাথে কাদারীয় মত পোষণকারী বলেও মন্তব্য করেছেন। বিখ্যাত ইতিহাসবিদ ইবনে সা’দ বলেন, “তিনি হাদীস খুব বেশি বর্ণনা করতেন না। তবে তিনি মাকহুলের সবচেয়ে প্রাজ্ঞ ছাত্র ছিলেন এবং দীর্ঘ সময় ধরে ফতোয়া দিতেন। পরবর্তী জীবনে তার মধ্যে মানসিক দুর্বলতা দেখা দেয়। ইমাম মুসলিম তাঁর হাদীস সহীহ মুসলিম গ্রন্থে উল্লেখ করেছেন এবং সুন্নান চতুষ্টয়ের লেখক (আবু দাউদ, তিরমিযি, নাসায়ী, ইবনে মাজাহ) তাঁর বর্ণিত হাদীস গ্রহণ করেছেন। ইবনে হিব্বান তাঁর বিখ্যাত গ্রন্থ তাঁকে আল-সিকাতে অন্তর্ভুক্ত করেন। তবে তিনি বলেছেন যে, পরবর্তীতে তাঁর কিছু হাদীসের মান দুর্বল হয়ে পড়েছিল, এমনকি যদি তা বিশ্বস্ত সূত্র থেকেও বর্ণিত হয়। \n\n\n== তথ্যসূত্র =="}