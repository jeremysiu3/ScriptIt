{"pageid": 1429042, "title": "কুমার রায়", "url": "https://bn.wikipedia.org/wiki?curid=1429042", "content": "কুমার রায় (২ মার্চ ১৯২৬ - ২৮ ফেব্রুয়ারি ২০১০)  ছিলেন একজন ভারতীয় বাঙালি নট, নাট্যকার ও নাট্যনির্দেশক। ১৯৮৩ খ্রিস্টাব্দে তিনি ভারত সরকারের সঙ্গীত নাটক আকাদেমি পুরস্কার লাভ করেন। তিনি বহুরূপী নাট্যদলের সাথে যুক্ত ছিলেন।  ১৯৮৯ খ্রিস্টাব্দে তিনি পঞ্চাশের মন্বন্তর নিয়ে বিজন ভট্টাচার্য রচিত এবং ১৯৪৮ খ্রিস্টাব্দে শম্ভু মিত্র প্রযোজিত ও পরিচালিত ক্লাসিক তথা কালজয়ী নাটক নবান্ন-এর পুনঃনির্মাণে নির্দেশনা করেন ।  তিনি ২০০৬ খ্রিস্টাব্দের ১৭ জুলাই হতে আমৃত্যু  পশ্চিমবঙ্গ নাট্য আকাদেমির সভাপতি ছিলেন। কুমার রায় কলকাতার রবীন্দ্রভারতী বিশ্ববিদ্যালয়ের নাটক বিভাগের অধ্যাপক এবং শান্তিনিকেতনে বিশ্বভারতীর সঙ্গীত ভবনের ভিজিটিং অধ্যাপক ছিলেন।\n\n\n== জীবনী ==\nকুমার রায়ের জন্ম ব্রিটিশ ভারতের অধুনা বাংলাদেশের দিনাজপুরের এক জমিদার পরিবারে। পিতা দ্বিজেন্দ্রনারায়ণ রায় এবং মাতা কৃষ্ণতোষিনী দেবী। কুমারের পিতৃদত্ত নাম ছিল কুমারেন্দ্র নারায়ণ। তাদের জমিদার পরিবারে ছিল শিল্প ও জ্ঞানচর্চ্চার অনুকূল পরিবেশ। স্বভাবতই বাড়িতে অনুষ্ঠিত নাটকে নিয়মিতই অংশগ্রহণ করতেন। ছাত্রাবস্থাতে 'সিরাজদ্দৌলা' নাটকে ওয়াট্স-এর চরিত্রে এবং 'মহারাজা নন্দকুমার' নাটকে নন্দকুমার-এর চরিত্রে অভিনয় করেন। তাছাড়া তিনি চিত্রাঙ্কণেও দক্ষ হয়ে ওঠেন। ১৯৪২ খ্রিস্টাব্দের অসহযোগ আন্দোলনে যোগ দিয়ে কৈশোরে কারাবরণ করেন এবং কারান্তরালে থেকেও ম্যাট্রিক পাশ করেন। মুক্তির পর কলকাতার রিপন কলেজে ভর্তি হন, কিন্তু রাজনৈতিক পরিস্থিতির কারণে কলকাতার কলেজ ত্যাগ করে  রাজশাহী কলেজে ভর্তি হন। এখানে সেসময় তার সহপাঠী ছিলেন ঋত্বিক ঘটক। ওই সময়ে তিনি রবীন্দ্রনাথ ঠাকুরের 'রাজা', 'পরিত্রাণ', 'ফাল্গুনী' নাটকে অভিনয় করেন। ১৯৪৭ খ্রিস্টাব্দে দেশভাগের পর সপরিবারে কলকাতায় চলে আসেন। বঙ্গব্সী কলেজে ভর্তি হয়ে বিজ্ঞানে স্নাতক হন। পরে প্রাইভেটে  কলকাতা বিশ্ববিদ্যালয়ের বাংলা ভাষা ও সাহিত্যে স্নাতকোত্তর ডিগ্রি লাভ করেন। ১৯৪৯ খ্রিস্টাব্দে তিনি  ঋত্বিক ঘটকের সূত্রেই  বহুরূপী থিয়েটারে যোগ দেন। ১৯৫১ খ্রিস্টাব্দে তুলসী লাহিড়ী রচিত পথিক নাটকে অভিনয় করেন। ১৯৫০-র দশকে খাদ্য বিভাগে পরিদর্শনের পদে যোগ দেন, কিন্তু বরাকরে বদলি হলে, নাটকের জন্য সেই চাকরি ছেড়ে দেন। অপেক্ষাকৃত কম বেতনের চাকরি নেন কলকাতার স্মল কেসেস্ কোর্টে। বহুরূপী নাট্যদলে 'দশচক্র', 'ধর্মঘট', 'রক্তকরবী', 'স্বর্গীয় প্রহসন', 'ডাকঘর' প্রভৃতি নানা নাটকে অভিনয় করেন। ১৯৫৬ খ্রিস্টাব্দে একাধিক নাটক পরিচালনার দায়িত্ব পান। ১৯৭১ খ্রিস্টাব্দে  রবীন্দ্রভারতী বিশ্ববিদ্যালয়ে নাটক বিভাগে লেকচার হিসাবে যোগ দেন। ১৯৭৯ খ্রিস্টাব্দে শম্ভু মিত্র  বহুরূপী নাট্যদল ত্যাগ করলে কুমার রায় নাট্যনির্দেশক হন এবং আমৃত্যু সেই দায়িত্ব পালন করেন। ১৯৮৯ খ্রিস্টাব্দে বিজন ভট্টাচার্য রচিত এবং ১৯৪৮ খ্রিস্টাব্দে শম্ভু মিত্র প্রযোজিত ও পরিচালিত কালজয়ী নাটক নবান্ন তিনি পুনঃনির্মাণ করেন। ২০০৬ খ্রিস্টাব্দের ১৭ জুলাই তিনি  পশ্চিমবঙ্গ নাট্য আকাদেমির সভাপতি হন এবং আমৃত্যু ওই পদে ছিলেন। অভিনয় ছাড়াও কুমার রায় নাট্যচর্চার উপর নানা গ্রন্থ এবং  বহুরূপী নাট্যদলের পত্রিকা \"বহুরূপী\"-র সম্পাদনা করেন। তার উল্লেখযোগ্য গ্রন্থগুলি হল-\n\nরচিত গ্রন্থসমূহ-\nতিলোত্তমা শিল্প (১৯৮০)\nনাট্য ভবিষ্যত ও রবীন্দ্রনাথ  (১৯৮৭)\nঋষি-নট মনোরঞ্জন ভট্টাচার্য (১৯৮৯)\n'\"নট ও নাট্যকার যোগেশচন্দ্র চৌধুরী (১৯৯২)\nশম্ভু মিত্র: নির্মাণ ও সৃজন (১৯৯৮)\nমোকাম কলকাতা: নাট্যরঙ্গ (১৯৯৮)\nকবির অভিঘাত ও কবির নাটক (১৯৯৯)\nরবীন্দ্র-নাটক: আলোকিত উদ্ভাবন (২০০৩)\nঅভিনয়ের নানা আঁচড় (২০০৫)\nসম্পাদিত গ্রন্থ-\nবাংলা একাঙ্ক নাটক সংকলন (২০০১)\n\n\n== নাটকসমূহ ==\nচৌরিয়ানন্দ ( তুলসী লাহিড়ীরচিত), (১৯৫৬)\nনাট্যকারের বিপত্তি (অজিত গাঙ্গুলি রচিত (১৯৫৬)\nগীতরত্ন (চিত্তরঞ্জন ঘোষ রচিত) (১৯৫৬)\nমৃচ্ছকটিক ( শুদ্রকা রচিত) (১৯৭৯)\nগ্যালিলিও ( বের্টল্ট ব্রেখট রচিত) (১৯৮০)\nরাজদর্শন ( মনোজ মিত্র রচিত) (১৯৮২)\nআগুনের পাখি ( Jean Anouilh রচিত) (১৯৮৪)\nমালিনী ( রবীন্দ্রনাথ ঠাকুর রচিত) (১৯৮৬)\nমিঃ কাকাতুয়া (প্রশান্ত দেব রচিত) (১৯৮৭)\nইয়াতী ( গিরিশ কারনাড রচিত) (১৯৮৮)\nকিনু কাহারের থেটার (মনোজ মিত্র) (১৯৮৮)\nনবান্ন( বিজন ভট্টাচার্য রচিত) (১৯৮৯)\nনিন্দাপাঙ্কে ( জঁ-পল সার্ত্র রচিত) (১৯৯১) 1991)\nশ্যামা ( শিশির কুমার দাশ রচিত) (১৯৯২)\nআকবর বীরবল (শিশির কুমার দাশ রচিত) (১৯৯৩)\nপিরীতি পরমা নিধি (চিত্তরঞ্জন ঘোষ রচিত), (১৯৯৪)\nসিন্দুক (শিশির কুমার দাশ রচিত), (১৯৯৫)\nমুক্তধারা (রবীন্দ্রনাথ ঠাকুর রচিত), (১৯৯৬)\nএক দিন এক রাত্রি (শিশির কুমার দাশ]] রচিত), (১৯৯৭)\nলাল কানের ( রবীন্দ্রনাথ ঠাকুরের রক্ত করবী হিন্দিতে অনূদিত) (১৯৮৬, সঙ্গীত কলা মন্দির)\nইতিহাসের আত্মা ( অসীম চ্যাটার্জি রচিত) , (২০০০)\nফুল্ল কেতুর পালা (২০০২)\nনিষিদ্ধ ঠিকানা (২০০৪)\nদীপা দণ্ড (২০০৫)\nকাল সন্ধ্যা (বুদ্ধদেব বসু রচিত) (২০০৮)\n\n\n=== অভিনীত নাটক ===\nরক্ত করবী\nপুতুলখেলা\nবিসর্জন রাজা\nমুক্তধারা\nপাগলা ঘোড়া\nমুদ্রারাক্ষস\nবাকী ইতিহাস\nচোপ আদালত চলছে\nমৃচ্ছকটিক\nগ্যালিলিও\nরাজ দর্শন\nধর্মঅধর্ম\nআগুনের পাখি\nমালিনী\nনবান্ন\nনিন্দাপাঁকে\nএক দিন এক রাত্রি\n\n\n== চলচ্চিত্রসমূহ ==\nমঞ্চাভিনয়ের পাশাপাশি কিছু চলচ্চিত্রে অভিনয় করেছেন। সেগুলির মধ্যে উল্লেখযোগ্য হল-\n\nশম্ভু মিত্র ও অমিত মৈত্র পরিচালিত-\nএকদিন রাত্রে\n\nসত্যজিৎ রায় পরিচালিত-\nতিন কন্যা (মণিহারা পর্ব) (১৯৬১)\n\nতপন সিংহ পরিচালিত-\nসাগিনা মাহাতো (১৯৭০)\nএখনই (১৯৭১)\nহারমোনিয়াম (১৯৭৬)\n\n\n== পুরস্কার ==\nকুমার রায় অভিনয়ের জন্য নানা সম্মান ও পুরস্কারে ভূষিত হয়েছেন।\n\n ভারত সরকারের- সঙ্গীত নাটক অকাদেমি পুরস্কার, (১৯৮৩) \n পশ্চিমবঙ্গ সরকারের - দীনবন্ধু পুরস্কার  (১৯৯৪)\nভারতের জাতীয় থিয়েটার পুরস্কার (১৯৮৫)\n১৯৮৬ খ্রিস্টাব্দে তিনি  বিশ্বভারতীর সঙ্গীত ভবনের ভিজিটিং ফেলো হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\nবহুরূপী ওয়েবসাইটে বহুরূপী এবং কুমার রায়ের নিবন্ধ"}