{"pageid": 11558, "title": "মুকসুদপুর উপজেলা", "url": "https://bn.wikipedia.org/wiki?curid=11558", "content": "মুকসুদপুর উপজেলা গোপালগঞ্জ জেলার অন্তর্গত একটি উপজেলা যা ১৭টি ইউনিয়ন নিয়ে গঠিত। এটি ঢাকা বিভাগের অধীন গোপালগঞ্জ জেলার ৫টি উপজেলার মধ্যে একটি এবং গোপালগঞ্জ জেলার সর্ব উত্তরে অবস্থিত।\n\n\n== অবস্থান ও আয়তন ==\nমুকসুদপুর উপজেলার আয়তন ৩০৯.৬৩ বর্গ কিমি। এটি ২৩°১০´ থেকে ২৩°২২´ উত্তর অক্ষাংশ এবং ৮৯°৪৮´ থেকে ৯০°০৮´ পূর্ব দ্রাঘিমাংশে অবস্থিত। মুকসুদপুর উপজেলার উত্তরে ফরিদপুর জেলার নগরকান্দা উপজেলা ও ভাঙ্গা উপজেলা, দক্ষিণে গোপালগঞ্জ সদর উপজেলা ও কাশিয়ানী উপজেলা, পূর্বে ফরিদপুর জেলার ভাঙ্গা উপজেলা ও মাদারীপুর জেলার রাজৈর উপজেলা, পশ্চিমে কাশিয়ানী উপজেলা ও ফরিদপুর জেলার বোয়ালমারী উপজেলা।\n\n\n== প্রশাসনিক এলাকা ==\nমুকসুদপুর থানা গঠিত হয়েছিল ১৯৬১ সালে৷ বর্তমানে এটি উপজেলা৷ এই উপজেলার একটি পৌরসভা (১৬.৭৭ বর্গ কিঃ মিঃ), ২২২ টি মৌজা, ২৭০ টি গ্রাম আছে৷ এ উপজেলাটিতে প্রায় ২৮৯৪০৬ জনের বসবাস। শিক্ষার হার প্রায় ৪৭ শতাংশ।\n\n\n=== পৌরসভা ===\nমুকসুদপুর পৌরসভা\n\n\n=== ইউনিয়ন ===\nমুকসুদপুর ইউনিয়ন, মুকসুদপুর\nপশারগাতি ইউনিয়ন\nগোবিন্দপুর ইউনিয়ন, মুকসুদপুর\nখান্দারপাড় ইউনিয়ন\nবহুগ্রাম ইউনিয়ন\nবাঁশবাড়িয়া ইউনিয়ন, মুকসুদপুর\nভাবড়াশুর ইউনিয়ন\nমহারাজপুর ইউনিয়ন, মুকসুদপুর\nবাটিকামারী ইউনিয়ন\nদিগনগর ইউনিয়ন, মুকসুদপুর\nরাঘদী ইউনিয়ন\nগোহালা ইউনিয়ন\nমোচনা ইউনিয়ন\nউজানী ইউনিয়ন\nকাশালিয়া ইউনিয়ন\nননীক্ষীর ইউনিয়ন\nজলিরপাড় ইউনিয়ন\n\n\n== অর্থনীতি ==\nমুকসুদপুর উপজেলার জনগোষ্ঠীর আয়ের প্রধান উৎস কৃষি যা মোট আয়ের ৬৩%। এছাড়া আয়ের অন্যান্য উৎসের মধ্যে অকৃষি শ্রমিক ২.১৪%, শিল্প ০.৫৩%, ব্যবসা ১৩.০৫%, পরিবহন ও যোগাযোগ ১.২১%, চাকরি ৮.৯%, নির্মাণ ২.৪%, ধর্মীয় সেবা ০.২২%, রেন্ট অ্যান্ড রেমিটেন্স ০.৭% এবং অন্যান্য ৭.৮৫%। এই উপজেলায় উৎপাদিত প্রধান ফসল হচ্ছে ধান, পাট, সরিষা, ডাল, আখ, গম, পান, পিঁয়াজ, মিষ্টি আলু এবং শাকসবজি ইত্যাদি। উৎপাদিত ফলের মধ্যে আম, কাঁঠাল, কলা, পেঁপে, নারিকেল, তাল, পেয়ারা, লেবু, লিচু অন্যতম। এছাড়াও এই উপজেলায় বাণিজ্যিকভাবে মাছ, গবাদিপশু ও হাঁস-মুরগির চাষ করা হয়। এ উপজেলার চান্দার বিল এলাকায় পীট কয়লার সন্ধান পাওয়া গেছে।\n\n\n== শিক্ষা ==\n২০১১ সালের হিসাব অনুযায়ী মুকসুদপুরের গড় সাক্ষরতার হার শতকরা ৫২.৫%; (পুরুষ ৫৪.৮%, নারী ৫০.৫%)। এ উপজেলায় ১২৮টি সরকারি প্রাথমিক বিদ্যালয়, ৬১টি রেজিস্টার্ড প্রাথমিক বিদ্যালয়, ৭টি কিন্ডারগার্টেন স্কুল, ৯টি কমিউনিটি প্রাথমিক বিদ্যালয়, ৪৩টি বেসরকারি মাধ্যমিক বিদ্যালয়, ১টি সরকারি ও ৪টি বেসরকারি কলেজ, ৮১টি মাদ্রাসা, ৪৪টি কওমি মাদ্রাসা এবং ১৯টি এবতেদায়ী মাদ্রাসা রয়েছে। উল্লেখযোগ্য শিক্ষা প্রতিষ্ঠানের মধ্যে রয়েছে।-\n\n\n=== শিক্ষা প্রতিষ্ঠান ===\nমাধ্যমিক বিদ্যালয়\nএফ. সি. স্কুল এন্ড কলেজ, টেকেরহাট, মুকসুদপুর\nসাবের মিয়া জসিম উদ্দিন এস.জে. মডেল সরকারি উচ্চ বিদ্যালয়\nগোবিন্দপুর মৌলভী আব্দুল হাই মেমোরিয়াল স্কুল এন্ড কলেজ\nএ.পি.এফ. বদিউজ্জামান উচ্চ বিদ্যালয়\nউজানী বি.কে.বি ইউনিয়ন মহাবিদ্যালয়\nকালিনগর উচ্চ বিদ্যালয়\nপাইলট বালক উচ্চ বিদ্যালয়\nগোহালা টি. সি. এ. এল উচ্চ বিদ্যালয়\nজে. কে. এম. বি. মল্লিক উচ্চ বিদ্যালয়\nইস্ট লখন্ডা জিরাতলী নিম্ন মাধ্যমিক বিদ্যালয়\nএম কে বি এইচ উচ্চ বিদ্যালয়\nহাদিউজ্জামান মেমোরিয়াল উচ্চ বিদ্যালয়\nনওহাটা এ.আর.এম উচ্চ বিদ্যালয়\nকলেজ\nমুকসুদপুর সরকারি কলেজ\nবঙ্গরত্ন ডিগ্রি কলেজ\n\n\n== স্বাস্থ্য ==\nসামগ্রিকভাবে বাংলাদেশের শিক্ষা ও স্বাস্থ্য হার তুলনামূলক কম হলেও এটি মূলত দারিদ্র্যতার সাথে সম্পর্কিত হওয়ায়, এর উন্নতির সাথে সাথে বর্তমানে স্বাস্থ্য সেবাও বৃদ্ধি পাচ্ছে। দেশের অন্যান্য অঞ্চলের মত এই অঞ্চলেও অপুষ্টি, পরিবেশগত স্যানিটেশন সমস্যা, ডায়াবেটিস, সংক্রামক রোগ প্রভৃতি বেশি দেখা যায়। উপজেলায় ৫০শয্যা বিশিষ্ট একটি সরকারি হাসপাতালের সাথে সাথে ৪টি বেসরকারি হাসপাতাল রয়েছে। ১৩টি স্বাস্থ্য ও পরিবার কল্যাণ কেন্দ্র, ১টি পরিবার পরিকল্পনা ক্লিনিক, ১টি মিশনারি হাসপাতাল রয়েছে।\n\n\n== যোগাযোগ ব্যবস্থা ==\nমুকসুদপুর উপজেলার মোট ১৬টি ইউনিয়নের সাথে উপজেলা সদরের যোগাযোগ ব্যবস্থা ভালো। জেলা সদরের সাথে যোগযোগ অত্যন্ত চমৎকার, সড়ক পথে দূরত্ব ৬০ কিলোমিটার এবং যেতে ১ ঘণ্টা ৩০ মিনিট সময় লাগে। মুকসুদপুর হতে প্রতিদিন বাস জেলা সদরের উদ্দেশ্যে ছেড়ে যায়। মুকসুদপুর উপজেলা থেকে গোপালগঞ্জ জেলার দুরত্ব ৬০ কিঃ মিঃ। জেলা সড়ক (ফরিদপুর-বোয়ালমারী-মুকসুদপুর) মুকসুদপুরকে ফরিদপুর জেলার সাথে স্থলপথে সংযুক্ত করেছে।\n\n\n== নদ-নদী ==\nমুকসুদপুরের উল্লেখযোগ্য নদী কুমার। মুকসুদপুর উপজেলার মধ্য দিয়ে কুমার নদী বয়ে গেছে। নদীর দুই তীর পানি উন্নয়ণ বোর্ড কর্তৃক বেড়ী বাধ নির্মাণ করা আছে। এছাড়াও মুকসুদপুর উপজেলার মধ্য দিয়ে মধুমতি বিলরুট ক্যানেল বয়ে গেছে।\n\n\n== উল্লেখযোগ্য ব্যক্তি ==\nরমেশচন্দ্র মজুমদার\nমোহাম্মদ আবুল খায়ের\nমোহাম্মদ মাহবুবুর রহমান\nকাজী আব্দুর রশীদ\nআবদুল মজিদ মিয়া\nফারুক খান\n\n\n== দর্শনীয় স্থান ==\nউজানীর জমিদার বাড়ি\nছোট বনগ্রাম জমিদার বাড়ি\nবাটিকামারী জমিদার বাড়ি\nবনগ্রাম কালি মন্দির। ননীক্ষির ইউনিয়ন অবস্থিত।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nবাংলাপিডিয়ায় মুকসুদপুর উপজেলা"}