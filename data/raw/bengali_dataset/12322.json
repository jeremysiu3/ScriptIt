{"pageid": 12322, "title": "কুলাউড়া উপজেলা", "url": "https://bn.wikipedia.org/wiki?curid=12322", "content": "কুলাউড়া উপজেলা বাংলাদেশের মৌলভীবাজার জেলার সবচেয়ে বড় উপজেলা এবং একটি প্রশাসনিক এলাকা। ১৯৮২ সালে কুলাউড়া উপজেলায় উন্নীত হয়।\n\n\n== অবস্থান ও আয়তন ==\nকুলাউড়া উপজেলার অবস্থান ২৪.৫১৬৭ ডিগ্রী উত্তর অক্ষাংশ থেকে ৯২.০৩৩৩ ডিগ্রী পূর্ব দ্রাঘিমাংশ পর্যন্ত। আয়তন ৬৭৯.২৫ বর্গ কিলোমিটার (২৬২ বর্গ মাইল)। এই উপজেলার উত্তরে ফেঞ্চুগঞ্জ উপজেলা ও বড়লেখা উপজেলা, দক্ষিণে ভারতের ত্রিপুরা, পূর্বে জুড়ী উপজেলা, পশ্চিমে রাজনগর উপজেলা ও কমলগঞ্জ উপজেলা।\n\n\n== প্রশাসনিক এলাকা ==\nকুলাউড়া উপজেলায় বর্তমানে ১টি পৌরসভা ও ১৩টি ইউনিয়ন রয়েছে। সম্পূর্ণ উপজেলার প্রশাসনিক কার্যক্রম কুলাউড়া থানার আওতাধীন।\n\nপৌরসভা:\nকুলাউড়া\nইউনিয়নসমূহ:\n১নং বরমচাল\n২নং ভূকশিমইল\n৩নং ভাটেরা\n৪নং জয়চণ্ডী\n৫নং ব্রাহ্মণবাজার\n৬নং কাদিপুর\n৭নং কুলাউড়া\n৮নং রাউৎগাঁও\n৯নং টিলাগাঁও\n১০নং হাজীপুর\n১১নং শরীফপুর\n১২নং পৃথিমপাশা\n১৩নং কর্মধা\n\n\n== নামকরণের ইতিহাস ==\nশাহা হেলিম উদ্দিন কোরেশী নামক গ্রন্থ থেকে জানা যায় মোঘল সুবাদার এর কাছ থেকে দেওয়ানী পাওয়ার পর মনসুর গ্রামের প্রখ্যাত দেওয়ান মামন্দ মনসুরের পিতামহ মামন্দ মনোহরের ভ্রাতা মামন্তদ কুলাঅর কুমার থাকাবস্থায় মৃত্যুবরণ করেন। তার মৃত্যুর পর মামন্দ মনোহর ভ্রাতার স্মৃতি রক্ষার্থে নিজ জমিদারির পূর্বাংশে একটি বাজার প্রতিষ্ঠা করে নাম রাখেন 'কুলঅরার বাজার'। কালক্রমে 'কুলঅরার বাজার' থেকে 'কুলাউড়া' নামকরণ করা হয়েছে।\n\n\n== ভূপ্রকৃতি ==\n\nবাংলাদেশের সবচেয়ে বড় হাওর হাকালুকির বেশিরভাগ অংশ কুলাউড়ার অধীনে। এছাড়াও লংলিয়া, গোয়ালজোর ইত্যাদি উল্লেখযোগ্য হাওর। মনু সবচেয়ে বড় ও প্রধান নদী।  হাওর আর নদী ছাড়া এই অঞ্চলের বেশিরভাগ স্থানই সমতল। তাছাড়া উপজেলার ভারতীয় সীমান্তবর্তী এলাকা জুড়ে পাহাড়ি বন বিস্তৃত যা কুলাউড়া পাহাড় নামে পরিচিত। পাহাড়ী জনপদ রয়েছে যার বৈচিত্রতা পরিলক্ষিত হয়।\n\n\n== অধিবাসী ==\n\n২০০১ খ্রিষ্টাব্দের আদমশুমারী অনুযায়ী উপজেলার জনসংখ্যা ৩,৩৯,৬৭৩ জন (২০১১-তে তা হয় ৩,৬০,১৮৫ জন)। তন্মধ্যে ২০০১-এ পুরুষ ৫১.০৯ শতাংশ, এবং নারী ৪৯.৯১ শতাংশ। ২০১১ সালে পুরুষ ৪৮.৮১ এবং নারী ৫১.১৮ শতাংশ। এলাকার জনসংখ্যার সিংহভাগ মুসলমান (৭৪.২১ শতাংশ); এছাড়াও রয়েছেন হিন্দু (২৪.৫৮ শতাংশ), খ্রিস্টান (১.১২ শতাংশ) ধর্মাবলম্বী। অন্যান্য ধর্মাবলম্বী রয়েছেন ০.০৯ শতাংশ। আদিবাসীদের মধ্যে অন্যতম খাসিয়া, মণিপুরী এবং অন্যান্য আদিবাসী সম্প্রদায়, এদের সংখ্যা ৬,১৯৪ জন।\nকুলাউড়া উপজেলার জনসংখ্যার ঘনত্ব প্রতি বর্গকিলোমিটারে ৬৬০ জন। জনসংখ্যা বৃদ্ধির হার ২.১০ শতাংশ (পরিবার পরিল্পনা অফিস) বা ১.৩৯ শতাংশ (জাতীয়)। \n\n\n== শিক্ষা ==\nউপজেলায় শিক্ষার হার ৫১.০৮ শতাংশ।\n\n\n== কৃষি ==\nনদী ও হাওরগুলো মৎস্যের প্রধান উৎস। এছাড়া হাওরগুলোতে বিভিন্ন মৌসুমে প্রচুর বোরো, আউশ, আমন, শাইল ধান উৎপাদিত হয়। এছাড়া কুলাউড়া, চা শিল্পের জন্য বিখ্যাত। মৌলভীবাজার জেলায় চা বাগানের সংখ্যা অনুপাতে শ্রীমঙ্গল উপজেলার পরে কুলাউড়ার অবস্থান। কুলাউড়ায় রাবার, কমলা, আনারস, আম, কাঁঠাল এবং বাঁশ উৎপাদিত হয়।\n\n\n== অর্থনীতি ==\nমূলত কৃষি নির্ভর। এছাড়া বিভিন্ন পেশাজীবি সম্প্রদায় রয়েছে। এই উপজেলার অর্থকরি ফসলের মধ্যে চা অন্যতম। এছাড়া রাবারেরও উৎপাদন হয়।\n\n\n== যোগাযোগ ব্যবস্থা ==\nসড়ক পথে মৌলভীবাজার এবং ওপর দিক থেকে বড়লেখা হয়ে রাজধানী শহর ঢাকাসহ দেশের বিভিন্ন স্থানের সাথে যোগাযোগ রয়েছে। এছাড়া রয়েছে রেল যোগাযোগ। কুলাউড়া রেল জংশন একটি প্রাচীনতম রেল জংশন।\n\n\n== উল্লেখযোগ্য ব্যক্তি ==\nআলতাফ হোসেইন (১৯০০ – ১৯৬৮)- শিক্ষাবিদ ও সাংবাদিক।\nআব্দুল জব্বার - রাজনীতিবিদ, সাবেক সংসদ সদস্য\nসুলতান মোহাম্মদ মনসুর আহমদ - রাজনীতিবিদ, মৌলভীবাজার-২ আসনের সাবেক সংসদ সদস্য\nনবাব আলী আমজাদ খান\nনবাব আলী আব্বাছ খান - রাজনীতিবিদ, মৌলভীবাজার-২ আসনের সাবেক সংসদ সদস্য\nশফিউল আলম চৌধুরী নাদেল - রাজনীতিবিদ, মৌলভীবাজার-২ আসনের সাবেক সংসদ সদস্য\nএম এম শাহীন - রাজনীতিবিদ, মৌলভীবাজার-২ আসনের সাবেক সংসদ সদস্য\nআব্দুল মতিন - রাজনীতিবিদ, মৌলভীবাজার-২ আসনের সাবেক সংসদ সদস্য\nআবেদ চৌধুরী - জিনবিজ্ঞানী\nআব্দুল মুয়ীদ চৌধুরী - বিমান বাংলাদেশ এয়ারলাইন্সের চেয়ারম্যান\nমোকাব্বির হোসেন - বাংলাদেশ সিভিল সার্ভিসের কর্মকর্তা\nআবুল হাসান - ক্রিকেটার\nশফিকুর রহমান - রাজনীতিবিদ, বাংলাদেশ জামায়াতে ইসলামীর আমির\n\n\n== আরও দেখুন ==\nহাকালুকি হাওর\nমৌলভীবাজার জেলা\nসিলেট বিভাগ\nবাংলাদেশের উপজেলাসমূহ\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় কুলাউড়া উপজেলা \nবাংলাদেশ পরিসংখ্যান ব্যুরো কর্তৃক প্রকাশিত ২০০১ সালের আদমশুমারী প্রতিবেদন\nবাংলাদেশের পরিসংখ্যানে কুলাউড়ার তুলনামূলক অবস্থা, GeoHive.com"}