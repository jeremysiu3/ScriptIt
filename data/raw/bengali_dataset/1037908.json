{"pageid": 1037908, "title": "পাঁশকুড়া", "url": "https://bn.wikipedia.org/wiki?curid=1037908", "content": "পাঁশকুড়া শহর ভারতের অঙ্গরাজ্য পশ্চিমবঙ্গের মেদিনীপুর বিভাগের অন্তর্গত পূর্ব মেদিনীপুর জেলার তমলুক মহকুমার পাঁশকুড়া সমষ্টি উন্নয়ন কেন্দ্রের সদর ও পৌরসভা৷ এটি কংসাবতী নদীর তীরে অবস্থিত, স্থানীয়ভাবে এটি কাঁসাই নদী নামে পরিচিত৷\n\n\n== নামকরণের ইতিহাস ==\nপাঁশকুড়া নামের একাধিক মতবাদ রয়েছে৷ কাশীজোড়া পরগনার রাজা তার দীক্ষার সময় কালে দীক্ষা দানকারী নিত্যানন্দ চক্রবর্তীকে কিছু জমি দান করেন৷ মানিকরাম গঙ্গোপাধ্যায়ের শীতলামঙ্গল কাব্যে উল্লেখ রয়েছে 'পঞ্চকুড়্যা জমি দিল কর্য ব্রহ্মোত্তর'৷ পঞ্চ অর্থ পাঁচ, কুড়্যা অর্থ নদী উপত্যকার বসতি অঞ্চল৷ এই পঞ্চকুড়্যা বা পাঁচকুড়্যা থেকেই পাঁশকুড়া নামটি এসে থাকতে পারে৷ দ্বিতীয় মতবাদ অনুযায়ী ব্রিটিশরা উলুবেড়িয়া থেকে মোহনপুর যাবার জন্য মেদিনীপুর খাল খনন করার সময় তাঁরা কংসাবতীর নিকট এসে ছাই বা পাঁশ ফেলে এগান থেকে জ্বালানি বা কুড়া সংগ্রহ করে নিয়ে যেতেন৷ ১৮৬৪ খ্রিস্টাব্দে সদরঘাটের নিকট পাঁচকুড়া স্কুল নামে পরিচিত বিদ্যালয়টি বর্তমানে পাঁশকুড়া ব্রাডলি বার্ট হাইস্কুল নামে পরিচিত৷ আরো একটি মতবাদ রয়েছে পাঁশকুড়া নামটি এসেছে পশংগড়া থেকে৷ অতীতে জলসেচের সুবিধার্থে মেদিনীপুর খালের এই এলাকায় লকগেট বা পশং তৈরি করা হয় ও লকগেট সংলগ্ন স্থানকে বলা হত পশংগড়া।\n\n\n== ভূগোল ==\n\n\n=== অবস্থান ===\nপাঁশকুড়ার অবস্থান ২২.৪২° উত্তর ৮৭.৭° পূর্ব﻿ / 22.42; 87.7 স্থানাঙ্কে৷ এর গড় উচ্চতা সমুদ্র পৃষ্ঠ থেকে ৭ মিটার বা ২৬ ফুট উঁচুতে৷ কলকাতা থেকে চেন্নাইগামী ১৬ নং জাতীয় সড়কের কলকাতা-খড়্গপুর অংশের মাঝামাঝি রয়েছে পাঁশকুড়া৷ এখান থেকে উত্তরে বিস্তৃত রয়েছে ১১৬ এ নং জাতীয় সড়ক।\n\n\n== নগরায়ন ==\n২০০১ খ্রিস্টাব্দে তমলুক সদর মহকুমার নগরীয় জনসংখ্যা মোট জনসংখ্যার ৫.৯২ শতাংশ, যা ২০১১ খ্রিস্টাব্দে বৃৃৃৃদ্ধি পেয়ে ১২.১৫ শতাংশ হয়েছে৷\n\n\n== জনসংখ্যার উপাত্ত ==\n\n২০১১ খ্রিটাব্দে ভারতের জনগণনা অনুযায়ী পাঁশকুড়ার মোট জনসংখ্যা ৫৭,৯৩২ জন, যেখানে ২৯,৭৪০ জন পুরু ও ২৮,১৯২ জন নারী৷ অর্থাৎ প্রতিহাজার পুরুষে ৯৪৮ জন নারীর বাস৷ মোট পরিবার সংখ্যা ১১,৭৪৩ টি৷ ছয় বছর অনূর্ধ্ব শিশু সংখ্যা ৬,৯৪৩, যা মোট জনসংখ্যার ১১.৯৮ শতাংশ৷ পাঁশকুড়ার মোট সাক্ষরতার হার ৮৪.৯৭ শতাংশ, যেখানে পুরুষ সাক্ষরতার হার ৮৯.৯১ শতাংশ ও নারী সাক্ষরতার হার ৭৯.৭৭ শতাংশ৷\n\n\n== পুলিশ স্টেশন ==\nপাঁশকুড়া পুলিশ স্টেশন পাঁশকুড়া ব্লক সহ পাঁশকুড়া পুরসভার ন্যায়বিচারের দায়িত্বে রয়েছে৷ এর ক্ষেত্রফল প্রায় ২৮৫ বর্গ কিলোমিটার ও জনসংখ্যা প্রায় সাড়ে তিন লক্ষ৷\n\n\n== বিশেষ রান্না ==\nপাঁশকুড়ার চপ বা পাঁশকুড়ার আলুর চপ একটি বিখ্যাত জল খাবারের পদ৷\n\n\n== শিক্ষা প্রতিষ্ঠান ==\nপাঁশকুড়া বনমালী কলেজ\nপাঁশকুড়া ব্রাডলি বার্ট হাইস্কুল\nপাঁশকুড়া গান্ধী বিদ্যাপীঠ\nপাঁশকুড়া বালিকা বিদ্যালয়\nমেচগ্রাম পূরাণচন্দ্র বালিকা বিদ্যায়তন\nবিবেকিনন্দ মিশন হাইস্কুল\nপ্রতাপপুর উচ্চ বিদ্যালয়\nজামিয়া ইসলামিয়া মজহিরুল উলুম মাদ্রাসা\nসূরা মহামায়া গার্লস হাই স্কুল\n\n\n== মন্দির ==\nভবতারিণী শ্মশানপীঠ কালী মন্দির\nবেগুনবাড়ি কালী মন্দির\n\n\n== তথ্যসূত্র =="}