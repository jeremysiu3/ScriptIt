{"pageid": 1093942, "title": "দিমিত্রি মুরাতভ", "url": "https://bn.wikipedia.org/wiki?curid=1093942", "content": "দিমিত্রি আন্দ্রেইভিচ মুরাতোভ (রাশিয়ান:  Дмитрий Андреевич Муратов, জন্ম ৩০ অক্টোবর ১৯৬১) একজন রাশিয়ান সাংবাদিক যিনি রাশিয়ান সংবাদপত্র নোভায়া গাজেটা-এর প্রধান সম্পাদক।  তিনি ১৯৯৫ থেকে ২০১৭ সালের মধ্যে সংবাদপত্রটি সম্পাদনা করেছিলেন। তিনি মারিয়া রেসারসাথে যৌথভাবে ২০২১ সালের নোবেল শান্তি পুরস্কার লাভ করেন।\nনোভায়া গেজেটা সরকারী দুর্নীতি এবং মানবাধিকার লঙ্ঘনের মতো সংবেদনশীল বিষয়ের উপর পূর্ণাঙ্গ প্রতিবেদনের জন্য পরিচিত।  কমিটি টু প্রটেক্ট জার্নালিস্টস এর মতে, \"আজ রাশিয়ায় জাতীয় প্রভাব সম্বলিত একমাত্র সত্যিকারের সমালোচনামূলক সংবাদপত্র\" তৈরি করতে মুরাতোভ সাহায্য করেছিলেন।  চেচনিয়া এবং সাধারণভাবে উত্তর ককেশাসের অশান্ত পরিস্থিতির উপর আলোকপাত করার ক্ষেত্রেও তার গবেষণাপত্রটি প্রভাবশালী হয়েছে।\n\n\n== প্রাথমিক ও শিক্ষাজীবন ==\nদিমিত্রি মুরাতভ ১৯৬১ সালের ৩০ অক্টোবর কুইবিশেভে (১৯৯১ সাল থেকে আনুষ্ঠানিকভাবে এটি সামারা নামে পরিচিত) জন্মগ্রহণ করেন। তিনি কুইবিশেভ (বর্তমানে সামারা) স্টেট ইউনিভার্সিটির ফিলোলজি অনুষদে পাঁচ বছর অধ্যয়ন করেন, যেখানে তিনি সাংবাদিকতার প্রতি তার আগ্রহ আবিষ্কার করেন। কলেজে থাকাকালীন তিনি স্থানীয় সংবাদপত্রের সাথে যোগাযোগ করেন এবং খণ্ডকালীন সাংবাদিকতার চাকরি করেন।\n১৯৮৩ থেকে ১৯৮৫ সাল পর্যন্ত বিশ্ববিদ্যালয় থেকে স্নাতক শেষ করার পর তিনি সোভিয়েত সেনাবাহিনীতে যোগাযোগ সরঞ্জাম নিরাপত্তা বিশেষজ্ঞ হিসেবে দায়িত্ব পালন করেন।\n\n\n== প্রাথমিক কর্মজীবন ==\n১৯৮৭ সালে মুরাতভ ভলজস্কি কোমসোমোলেটস সংবাদপত্রের সংবাদদাতা হিসেবে কাজ শুরু করেন। তার ঊর্ধ্বতন কর্মকর্তারা এতটাই প্রভাবিত হন যে তার চাকরিকালের প্রথম বছরের শেষে তিনি কোমসোমোলস্কায়া প্রাভদা যুব বিভাগের প্রধান নিযুক্ত হন এবং পরে সংবাদ নিবন্ধের সম্পাদক পদে উন্নীত হন। মুরাতভ ১৯৯২ সালে কোমসোমোলস্কায়া প্রাভদা ত্যাগ করেন।\n\n\n== পুরস্কার ও সম্মাননা ==\n\nমুরাতভ একজন পরিশীলিত সাংবাদিক যিনি তাঁর নিপুণ অবদানের জন্য অসংখ্য পুরস্কার এবং সম্মানা পেয়েছেন। বিপদের মুখে সংবাদপত্রের স্বাধীনতা রক্ষায় সাহসিকতার জন্য তিনি ২০০৭ সালে সাংবাদিকদের সুরক্ষা কমিটির কাছ থেকে সিপিজে ইন্টারন্যাশনাল প্রেস ফ্রিডম পুরস্কার লাভ করেন। ২০১০ সালের ২৯ জানুয়ারি সাংবাদিকদের স্বাধীনতার প্রতি তার নিষ্ঠার জন্য ফরাসি সরকার তাকে স্বীকৃতি দেয়। তাকে ফ্রান্সের সর্বোচ্চ নাগরিক সম্মাননা লিজিয়ন অফ অনার দেওয়া হয়েছিল। মুরাতভ ২০১০ সালের মে মাসে নেদারল্যান্ডে যান নোভায়া গাজেতার জন্য ফোর ফ্রিডম পুরস্কার গ্রহণ করতে। ২০১৬ সালে তিনি ওয়ার্ল্ড অ্যাসোসিয়েশন অফ নিউজপেপারস অ্যান্ড নিউজ পাবলিশার্স থেকে গোল্ডেন পেন অফ ফ্রিডম পুরস্কার গ্রহণ করেন।\n\"গণতন্ত্র এবং স্থায়ী শান্তির অন্যতম পূর্বশর্ত মত প্রকাশের স্বাধীনতা রক্ষার প্রচেষ্টার জন্য \"ফিলিপাইনের মারিয়া রেসার সাথে মুরাতভকে ২০২১ সালের নোবেল শান্তি পুরস্কার প্রদান করা হয়। নোবেল কমিটি বিশেষভাবে নোভায়া গাজেতা'র \"দুর্নীতি, পুলিশের সহিংসতা, বেআইনী গ্রেপ্তার, নির্বাচনী জালিয়াতি এবং ট্রোল কারখানা\" থেকে শুরু করে রাশিয়ার ভিতরে এবং বাইরে রুশ সামরিক বাহিনীর ব্যবহার পর্যন্ত বিভিন্ন বিষয়ে সমালোচনামূলক নিবন্ধের প্রশংসা করেছে। মেদুজাকে দেওয়া এক সাক্ষাৎকারে তিনি মন্তব্য করেছেন যে তার নোবেল পুরস্কার নোভায়া গাজেতা'র সকল সাংবাদিকের, যারা তাদের অনুসন্ধান পরিচালনার জন্য নিহত হয়েছেন:\n\nএটা আমার নয়। আমি সঠিক স্বত্বভোগী নই, সত্যিকারের স্বত্বভোগীও আছে। এটা ঠিক যে নোবেল শান্তি পুরস্কার মরণোত্তর প্রদান করা হয় না, এটি জীবিত মানুষদের প্রদান করা হয়। স্পষ্টতই, তারা এটি ইউরি শেকোচিখিন, ইগর ডোমনিকভ, আনা পলিতকোভস্কায়া, আনাস্তাসিয়া বাবুরোভা, স্ট্যানিস্লাভ মারকেলভ এবং নাটালিয়া এস্তেমিরোভাকে মনে রেখে জীবিত কাউকে পুরস্কৃত করার সিদ্ধান্ত নিয়েছে।\nরাশিয়ার কারাগারে বন্দী বিরোধী দলীয় নেতা আলেক্সি নাভালনিকে পুরস্কৃত না করে মুরাতভকে পুরস্কৃত করার জন্য নোবেল পুরস্কার কমিটি সমালোচিত হয়েছে। মুরাতভ ইয়াব্লোকো রাজনৈতিক দলের একজন সদস্য যারা নাভালনির স্মার্ট ভোটিং উদ্যোগকে সমর্থন করেনি। ক্রেমলিন মুরাতভকে নোবেল পুরস্কার অর্জনের জন্য অভিনন্দন জানিয়েছে। মুরাতভ বলেছেন যে তিনি আলেক্সি নাভালনিকে পুরস্কারটি দিতেন যদি এটি তার (নাভালনি) পছন্দ হত।\n\n\n== তথ্যসূত্র =="}