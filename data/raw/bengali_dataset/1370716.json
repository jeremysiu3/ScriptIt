{"pageid": 1370716, "title": "অশোক শেখর গঙ্গোপাধ্যায়", "url": "https://bn.wikipedia.org/wiki?curid=1370716", "content": "ডঃ অশোক শেখর গঙ্গোপাধ্যায়,সিবিই (জন্ম: ২৮ জুলাই ১৯৩৫) হলেন একজন বিশিষ্ট শিল্প বিশেষজ্ঞ এবং হিন্দুস্তান লিভারের প্রাক্তন চেয়ারম্যান। ২০০৯ খ্রিস্টাব্দের ১৮ নভেম্বর হতে ২০১৫ খ্রিস্টাব্দের ১৭ নভেম্বর পর্যন্ত সময়ের ভারতের রাজ্যসভার মনোনীত সদস্য ছিলেন।  বাণিজ্য ও শিল্পে উল্লেখযোগ্য কাজের জন্য ভারত সরকার তাকে ১৯৮৭ খ্রিস্টাব্দে পদ্মভূষণ এবং ২০০৯ খ্রিস্টাব্দে পদ্মবিভূষণ সম্মানে ভূষিত করে।\n\n\n== জন্ম ও শিক্ষাজীবন ==\nঅশোকশেখর ১৯৩৫ খ্রিস্টাব্দের ২৮ জুলাই  ব্রিটিশ ভারতের পাটনায় জন্ম গ্রহণ করেন। তার পিতা শেখরনাথ গঙ্গোপাধ্যায় এবং মাতা বীণাপাণি দেবী। তিনি মুম্বাইয়ের মাস্টার টিউটোরিয়াল হাই স্কুলে বিদ্যালয়ের পাঠ শেষে, জয়হিন্দ কলেজ হতে স্নাতক হন এবং ১৯৫৯ খ্রিস্টাব্দে স্নাতকোত্তর ডিগ্রি এম.এস প্রাপ্ত হন। ১৯৬১ খ্রিস্টাব্দে ইউনিভার্সিটি অব ইলিনয়ের\nডিপার্টমেন্ট অফ ফুড সায়েন্স অ্যান্ড হিউম্যান নিউট্রিশন, কলেজ অফ এগ্রিকালচার, কনজিউমার অ্যান্ড এনভায়রনমেন্টাল সায়েন্সেস থেকে ১৯৫৯ খ্রিস্টাব্দে এম.এস এবং ১৯৬১ খ্রিস্টাব্দে পি.এইচডি ডিগ্রি লাভ করেন। \n\n\n== কর্মজীবন ==\nড. গাঙ্গুলী তার কর্মজীবনের বেশিরভাগ সময়ই হিন্দুস্তান লিভারের কাটিয়েছেন। পঁয়ত্রিশ বৎসরের কর্মজীবনে ১৯৮০ খ্রিস্টাব্দ হতে ১৯৯০ খ্রিস্টাব্দ পর্যন্ত হিন্দুস্তান লিভার লিমিটেডের চেয়ারম্যান, ১৯৯০ খ্রিস্টাব্দ হতে ১৯৯৭ খ্রিস্টাব্দ পর্যন্ত ইউনিলিভার বোর্ডের সদস্য ছিলেন। এছাড়াও, তিনি আইসিআই ইন্ডিয়া, ব্রিটিশ এয়ারওয়েজ, উইপ্রো, টাটা এআইজি লাইফ ইন্স্যুরেন্স কোম্পানি, ফার্স্টসোর্স সলিউশন এবং ফার্স্টসোর্স সলিউশন সহ বিভিন্ন বহুজাতিক কোম্পানির বোর্ড স্তরের পদে অধিষ্ঠিত ছিলেন। ১৯৯৫ খ্রিস্টাব্দ থেকে ২০০৫ খ্রিস্টাব্দ পর্যন্ত ব্রিটিশ এয়ারওয়েজ বোর্ডের সদস্য ছিলেন। ২০০৩ খ্রিস্টাব্দে তিনি কলকাতাস্থ ভারতীয় মিডিয়া কোম্পানি আনন্দবাজার পত্রিকা (এবিপি) গ্রুপের বোর্ডের অন্যতম ডিরেক্টর হন।\n\n\n== জনসেবা ==\nড. গাঙ্গুলী দেশ-বিদেশের বিভিন্ন সরকারের উপদেষ্টা পরিষদের সদস্য হিসাবে জনসেবা মূলক কাজে লিপ্ত থাকেন -\n\nসদস্য, ভারতের প্রধানমন্ত্রীর বিজ্ঞান উপদেষ্টা পরিষদ (১৯৮৫-১৯৮৯);\nসদস্য,  যুক্তরাজ্যের ইউকে উপদেষ্টা বোর্ড অফ রিসার্চ কাউন্সিল (১৯৯১-১৯৯৪);\n ভারতীয় রিজার্ভ ব্যাঙ্কের কেন্দ্রীয় বোর্ডের পরিচালক (২০০০-২০০৯)\nসদস্য, ভারতের প্রধানমন্ত্রীর বাণিজ্য ও শিল্প পরিষদ;\nসদস্য, ভারতের বিনিয়োগ কমিশন;\nসদস্য, ভারত-মার্কিন সিইও কাউন্সিল;\nসদস্য, ভারতের 'ন্যাশনাল নলেজ কমিশন'\n\n\n== সম্মাননা ও পুরস্কার ==\n১৯৮৭ খ্রিস্টাব্দে ভারতের তৃতীয় সর্বোচ্চ বেসামরিক পুরস্কার পদ্মভূষণ;\n১৯৯১ খ্রিস্টাব্দে রয়্যাল সোসাইটি অফ কেমিস্ট্রি'র ফেলো নির্বাচিত হন;\n১৯৯৫ খ্রিস্টাব্দে, সাম্মানিক ফেলো, জওহরলাল নেহেরু সেন্টার ফর অ্যাডভান্সড সায়েন্টিফিক রিসার্চ , ব্যাঙ্গালোর\n১৯৯৬ খ্রিস্টাব্দে সাংহাই এর 'চাইনিজ একাডেমি অফ সায়েন্স', \"সাম্মানিক অধ্যাপক\" অভিধা প্রদান করে;\n১৯৯৭ খ্রিস্টাব্দে ইলিনয় বিশ্ববিদ্যালয়ের অসামান্য প্রাক্তনী 'আউটস্ট্যান্ডিং অ্যালামনাস' নির্বাচিত হন;\n২০০৩ খ্রিস্টাব্দে ইলিনয় বিশ্ববিদ্যালয়ের প্রাক্তন শিক্ষার্থীর জন্য আন্তর্জাতিক পুরস্কার ;\n২০০৬ খ্রিস্টাব্দে 'সিবিই' সম্মাননা;\n২০০৯ খ্রিস্টাব্দে ভারতের দ্বিতীয় সর্বোচ্চ বেসামরিক পুরস্কার পদ্মবিভূষণ;\n\n\n== তথ্যসূত্র =="}