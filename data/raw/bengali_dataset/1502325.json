{"pageid": 1502325, "title": "কথাসাহিত্যে অমরত্ব", "url": "https://bn.wikipedia.org/wiki?curid=1502325", "content": "অমরত্ব কথাসাহিত্যের একটি সাধারণ বিষয়। এই ধারার সাহিত্যের আদিতম জ্ঞাত নিদর্শন গিলগামেশ মহাকাব্য-এর সময় থেকেই এই ধারণাটি প্রচলিত। গোড়ার দিকে অমরত্বের ধারণাটি কেবলমাত্র পৌরাণিক সাহিত্যেরই বৈশিষ্ট্য ছিল। পরবর্তীকালে ভৌতিক, কল্পবিজ্ঞান ও কল্পনামূলক কথাসাহিত্যের শাখাতেও এটির বহুল প্রচলন ঘটে। সাহিত্যের ইতিহাসের অধিকাংশ সময় জুড়েই অমরত্ব সম্পর্কে লেখকদের প্রধান দৃষ্টিভঙ্গিটি ছিল নেতিবাচক। অমরত্বের আকাঙ্ক্ষাকে একাধারে শক্তিশালী অথচ বিপথগামিতার লক্ষণ মনে করা হত; এর যে-সব সীমাবদ্ধতা দর্শিত হয়েছিল তার অন্যতম ছিল মানসিক অবসাদ, একাকীত্ব ও সামাজিক নিষ্ক্রিয়তা। বিশ শতকে জর্জ বার্নার্ড শ, রজার জেলাঞ্জি প্রমুখ লেখকেরা এই মনোভাবের বিরোধিতা করেন। কথাসাহিত্যে অমরত্ব লাভের উপায় হিসেবে একদিকে যেমন অতিলৌকিক সত্তার প্রভাব অথবা ফাউন্টেইন অফ ইউথের ন্যায় ঐন্দ্রজালিক ক্ষমতাসম্পন্ন বস্তুর ব্যবহার দেখানো হয়েছে, তেমনই প্রদর্শিত হয়েছে মস্তিষ্ক প্রতিস্থাপনের মতো জীববিদ্যা-সংক্রান্ত ও প্রযুক্তিগত প্রণালীও।\n\n\n== ইতিহাস ==\nকথাসাহিত্যের প্রাচীনতম তথা অদ্যাবধি লভ্য রচনাটি হল আনুমানিক খ্রিস্টপূর্ব ২১০০ অব্দে রচিত প্রাচীন সুমেরীয় আখ্যান গিলগামেশ মহাকাব্য। এই গ্রন্থেই অমরত্বের প্রাচীনতম পরিচিত কাল্পনিক বিবরণটি পাওয়া যায়। ধ্রুপদি প্রাচীন যুগের বেশ কয়েকটি গ্রিক পুরাণকথায় গ্যানিমিড ও তিথোনাস প্রমুখ কয়েকজন অমরের কথা উল্লেখ করা হয়েছে। পুরাণে বলা হয়েছে যে, দেবতারা এদের চিরস্থায়ী জীবন প্রদান করেছিলেন। তাও দর্শনের থেকে অনুপ্রেরণা লাভ করে অন্তত খ্রিস্টীয় ষোড়শ শতক থেকে চীনা কথাসাহিত্যে অমরত্বের ধারণাটি উল্লিখিত হয়ে আসছে। নিকোলাস ফ্লামেল ও কাউন্ট অফ সেন্ট জার্মেইন প্রমুখ কয়েকজন ঐতিহাসিক ব্যক্তিকেও মৃত্যুর পর অমর বলে সম্মানিত করা হয়েছে। আর্থারীয় সাহিত্যে হোলি গ্রেইলের সাহায্যে স্যার গ্যালাহ্যাডকে অমরত্ব অর্জন করতে দেখা যায়। মধ্যযুগীয় ইউরোপে পথভ্রষ্ট ইহুদির কিংবদন্তিটি ছড়িয়ে পড়ে। এই কিংবদন্তিতে দেখা যায়, এক ব্যক্তি যিশুকে তাচ্ছিল্য করার জন্য অভিশপ্ত হয়ে অমরত্ব লাভ করে। কয়েক শতকে কিংবদন্তিটি অসংখ্য লেখকের হাতে বারবার পুনর্লিখিত হয় এবং মধ্যযুগ পেরিয়ে প্রবেশ করে উনিশ শতকে। এই শতকে ইয়োহান ভল্ফগাং ফন গ্যোটে ও আলেক্সঁদ্র দ্যুমা এই আখ্যানের নিজস্ব পাঠান্তর রচনায় হাত দেন, কিন্তু দুই রচনাই অসমাপ্ত থেকে যায়। উনিশ শতকে বেশ কিছু গথিক গল্পেও অমরত্বের নেতিবাচক দিকটি তুলে ধরা হয়েছিল। উনিশ শতকের শেষভাগে ও বিশ শতকের গোড়ার দিকে চিকিৎসাবিজ্ঞান ও ঔষধিবিজ্ঞানের উন্নতির সঙ্গে সঙ্গে কল্পবিজ্ঞান লেখকেরা অমরত্ব বিষয়টিকে নিয়ে সাহিত্য রচনায় অনুপ্রেরণা লাভ করতে থাকেন। এগুলির মধ্যে অধিকাংশ গল্পেই চিরন্তন জীবনের ধারণাটিকে নৈরাশ্যবাদীর দৃষ্টিতে উপস্থাপনা করা হয়; তবে কোনো কোনো ক্ষেত্রে তুলনামূলক ইতিবাচক দৃষ্টিভঙ্গির পরিচয়ও পাওয়া যায়। ১৯৩০-এর দশকের মধ্যে অমরত্ব ধারণার অনুকূলে ও প্রতিকূলে লেখকদের মতামত দুই শিবিরে বিভক্ত হয়ে যায়। নেইল আর. জোনস ও লরেন্স ম্যানিং প্রমুখ লেখকেরা গল্পে অমরত্বের সুবিধাজনক দিকগুলিকে তুলে ধরেন; অন্যদিকে ডি. ডি. শার্প ও ডেমন নাইট প্রমুখ লেখকেরা একে নিষ্ক্রিয়তার কারণ হিসেবে চিত্রিত করেছেন। মোটামুটি ১৯৬০-এর দশক পর্যন্ত লেখকদের মতে এইধরনের বিজাভন বজায় ছিল। জৈবপ্রযুক্তি ও ক্রায়োনিক্স গবেষণায় উন্নতির মাধ্যমে বার্ধক্যের ফলে মৃত্যু এড়ানোর ধারণাটি যখন চিকিৎসাবিজ্ঞানে বাস্তবতা অর্জন করল, তখন তা সাহিত্যের ক্ষেত্রেও জনপ্রিয় হয়ে উঠল। বিষয়টি রবার্ট এটিংগারের দ্য প্রসপেক্ট অফ ইম্‌মর্টালিটি (১৯৬৪) ও আলভিং সিলভারস্টাইনের কন্‌কোয়েস্ট অফ ডেথ (১৯৭৯) প্রভৃতি প্রবন্ধগ্রন্থেও স্থান পায়। মোটামুটি ১৯৮০-এর দশক থেকে কথাসাহিত্যে, বিশেষ করে দার্শনিক কথাসাহিত্যে অমরত্বের ধারণাটিকে অধিক পরিমাণে বিশ্লেষণাত্মক রূপে উপস্থাপনা করা হতে থাকে।\n\n\n== ধরন ==\n\nকথাসাহিত্যে অমরত্বের ধারণাটিকে নানাভাবে উপস্থাপিত করা হয়েছে। সব ক্ষেত্রেই একটি সাধারণ বৈশিষ্ট্য হল অনির্দিষ্টভাবে দীর্ঘায়িত জীবদ্দশা। সেই সঙ্গে যুক্ত হয় বার্ধক্যের অনুপস্থিতি—অর্থাৎ চিরন্তন যৌবনের ধারণাটিও। অবশ্য এক্ষেত্রে কিছু ব্যতিক্রমও আছে; যেমন গ্রিক পুরাণের তিথোমাসের উপাখ্যান এবং জোনাথন সুইফটের গালিভার’স ট্রাভেলস (১৭২৬) উপন্যাসে বর্ণিত স্ট্রাল্ডবার্গদের কাহিনি। অমরত্বের ধারণার সঙ্গে আঘাত প্রাপ্ত হলে মৃত্যুর সম্ভাবনার বিষয়টি থাকতেও পারে, আবার নাও পারে। অমরত্ব-সংক্রান্ত নানা ধারণের মধ্যে পার্থক্যকরণের জন্য আঘাত প্রাপ্ত হলে অমরের মৃত্যুর ধারণা ব্যতিরেকে অমরত্বের ধারণাটিকে ইংরেজি emortality শব্দটির দ্বারা প্রকাশ করা হয়েছে। শব্দটি ব্যবহার করেছিলেন অ্যালান হ্যারিংটন ও আলভিং সিলভারস্টাইন। অনুরূপ ধারণা ব্যক্ত করতে মাইকেল হস্কেলার postmortality শব্দটি ব্যবহার করেছেন। ক্যারোল জালেস্কি যে বিভিন্ন ধরনের অমরত্বের মধ্যে পার্থক্য নিরূপণ করেছেন, তার মধ্যে প্রধান শারীরিক অমরত্ব বা \"চিরস্থায়ী দীর্ঘজীবন\" এবং আত্মার অমরত্ব। দ্বিতীয় ধরনের অমরত্ব আবার অন্যান্য বৈশিষ্ট্য অনুযায়ী নানা উপবিভাগে বিন্যস্ত। অমরত্ব সহজাত না অর্জিত তার ভিত্তিতে এই বৈশিষ্ট্যগুলি নির্ধারিত হয়েছে। প্রধানত শারীরিক অমরত্বই কথাসাহিত্যের বিষয় হয়, আত্মার অমরত্ব প্রধানত ধর্ম ও দর্শনের আলোচনার বিষয়।\nঅমরত্বের সবচেয়ে পরিচিত ধরনটি হল কোনো ব্যক্তির একক অমর জীবনযাপনের ধারণা। আবার কোনো কোনো গল্প-উপন্যাসে দেখা যায় একাধিক সত্তা একক অমর সত্তায় একত্রীভূত হয়ে যাচ্ছে। এমনই এক গল্প পাওয়া যায় গ্রেগ বিয়ারের ব্লাড মিউজিক (১৯৮৫) উপন্যাসে। আবার এমন গল্পও লেখা হয়েছে যেখানে একক সত্তা নবজন্মলাভের ধাঁচে পরপর একাধিক জীবন যাপন করছে। ধর্মীয় প্রেক্ষাপটের বাইরে মৃত্যুকে সম্পূর্ণ অতিক্রম করার ধারণা খুব একটা পাওয়া যায় না এবং তাও সাধারণত আত্মার অমরত্বের ধারণার মধ্যে পড়ে। কল্পবিজ্ঞান সাহিত্যে মাঝে মাঝে শুধু জীবিত সত্তার অমরত্ব নয়, বরং আত্ম-স্থায়ীকরণ প্রতিরোধ করা বিশৃঙ্খলা-মাত্রা কর্তৃক সৃষ্ট সমস্যাকে জয় করে সমগ্র ব্রহ্মাণ্ডের অমরত্বের কথা উল্লেখ করা হয়। এই প্রসঙ্গে আইজ্যাক অ্যাসিমোভের দ্য গডস দেমসেলভস (১৯৭২) উল্লেখযোগ্য উদাহরণ।\nজম্বি ও ভ্যাম্পায়ারদের মতো মৃতোত্থিত সত্তাদের কখনও কখনও অমর সত্তার এক-একটি রূপ মনে করা হয়। আবার কখনও কখনও এগুলিকে এক পৃথক ধারণা হিসেবেও উপস্থাপিত করা হয়। কখনও আবার ভ্যাম্পায়ারদের অমর মনে করা হয়, কিন্তু জম্বিদের মনে করা হয় মৃতোত্থিত। ভ্যাম্পায়ার-সুলভ অমরত্বের অন্যতম শর্ত হল এই যে যতক্ষণ তারা প্রাণধারণের জন্য মানুষের রক্ত পান করতে পায় ততক্ষণই তাদের অমরত্ব। অন্যদিকে জোম্বিদের অমরত্বের বৈশিষ্ট্য হল ব্যক্তিসত্তা হারানো।\nযে সকল গল্প-উপন্যাসে অমরত্বকে বিষয় করা হয়েছে সেগুলিকে অমর ব্যক্তির সংখ্যার হিসেবে একাধিক শ্রেণিতে বিন্যস্ত করা যায়: একজন অমর, একাধিক ব্যক্তি অমর বা প্রত্যেকে অমর। একজন অমরকে নিয়ে লেখা কথাসাহিত্যকে আবার দুই ভাগে ভাগ করা যায়: প্রথমত যেখানে অমরত্ব গোপনীয় এবং যেখানে তা নয়। এর বিপরীতে ফ্রেডেরিক পোলের আউটনাম্বারিং দ্য ডেড (১৯৯০) উপন্যাসিকায় দেখানো হয়েছে জগতে একজন ব্যক্তিই নশ্বর এবং বাকি সকলেই অমর। অনুরূপ ধারণা পাওয়া যায় ২০০৯ সালে মুক্তিপ্রাপ্ত মি. নোবডি চলচ্চিত্রে।\n\n\n== উদ্দেশ্য ==\nপ্রায়শই সবাজের ও ব্যক্তিবিশেষের উপর অমরত্বের ফল কী হতে পারে তা পরীক্ষানিরীক্ষা করে দেখার জন্য চিন্তন প্রয়োগ হিসেবে লেখকেরা কাল্পনিক কাহিনিতে অমরত্বের ধারণাটি ব্যবহার করেছেন। অনেক কাহিনিরই উদ্দেশ্য হল এক সতর্কতামূলক আখ্যান পরিবেশন করা। কোথাও অমরত্বের ধারণাটি সামাজিক ধারাভাষ্য এবং ইউটোপীয় ও ডিসটোপীয় কথাসাহিত্যের ভিত্তি হিসেবে কাজ করে। অন্যান্য রচনায় এই ধারণাটি একটি ম্যাকগাফিন হিসেবে কাজ করে, যা চরিত্রগুলির সামনে অমরত্ব অর্জনের একটি লক্ষ্য স্থির করে দেয় এবং সেই লক্ষ্যে পৌঁছানোর অনুপ্রেরণা জোগায়। আবার অনেক সময় মানুষের স্বাভাবিক জীবদ্দশার তুলনায় অনেকটাই বড়ো সময় ধরে চলা কাহিনিবৃত্তে চরিত্রে বদল না আনার জন্যও অমরত্বের ধারণাটি প্রযুক্ত হয়েছে। কখনও কখনও শুধুমাত্র বিজ্ঞান ও প্রযুক্তির ক্ষেত্রে প্রভূত উন্নতি ইঙ্গিত করতেই অমরত্বের ধারণাটি প্রেক্ষাপট হিসেবে ব্যবহার করা হয়েছে।\n\n\n== আরও দেখুন ==\nকাল্পনিক অমরবৃন্দের তালিকা\nজনপ্রিয় সংস্কৃতিতে নবজন্মলাভ\nকথাসাহিত্যে পরামানববাদ\nশিয়ানশিয়া - চীনা কল্পকাহিনি বর্গ\n\n\n== তথস্যূত্র ==\n\n\n== আরও পড়ুন ==\nব্লাই, রবার্ট ডব্লিউ. (২০০৫)। \"ইম্‌মর্ট্যালিটি অ্যান্ড লন্‌জেভিটি\"। দ্য সায়েন্স ইন সায়েন্স ফিকশন: ৮৩ এসএফ প্রেডিকশনস দ্যাট বিকেম সায়েন্টিফিক রিয়্যালিটি (ইংরেজি ভাষায়)। পরামর্শদাতা সম্পাদক: জেমস গান। বেনবেলা বুকস। পৃষ্ঠা ১৫৯–১৬৬। আইএসবিএন 978-1-932100-48-8। \nস্ট্যানওয়ে, এলিজাবেথ (২০২১-০৭-১১)। \"হু ওয়ান্টস টু লিভ ফরএভার\"। ওয়ারউইক বিশ্ববিদ্যালয়। কসমিক স্টোরিজ ব্লগ। ২০২৩-০৩-৩১ তারিখে মূল থেকে আর্কাইভ করা। সংগ্রহের তারিখ ২০২৪-০৩-২৫।"}