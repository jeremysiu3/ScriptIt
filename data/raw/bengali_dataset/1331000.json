{"pageid": 1331000, "title": "মোমিনুর রশিদ আমিন", "url": "https://bn.wikipedia.org/wiki?curid=1331000", "content": "মোমিনুর রশিদ আমিন (জন্ম: ১৯৬৪) বাংলাদেশ সিভিল সার্ভিসের একজন অবসরপ্রাপ্ত কর্মকর্তা যিনি সর্বশেষ বাংলাদেশ সিভিল সার্ভিস প্রশাসন একাডেমির রেক্টর (সচিব) হিসেবে দায়িত্ব পালন করেছেন। পূর্বে তিনি মাধ্যমিক ও উচ্চ শিক্ষা বিভাগের অতিরিক্ত সচিব হিসেবে দায়িত্ব পালন করেছেন। \n\n\n== প্রাথমিক জীবন ==\nমোমিনুর রশিদ আমিন কক্সবাজারের রামু উপজেলার জোয়ারিয়ানালায় ১৯৬৪ সালে জন্মগ্রহণ করেন। তিনি জোয়ারিয়ানালা এইচ. এম. সাঁচি উচ্চ বিদ্যালয় থেকে ১৯৮০ সালে এসএসসি ও চট্টগ্রাম সরকারি কলেজ থেকে ১৯৮২ সালে এইচএসসি পাস করেন। তিনি চট্টগ্রাম বিশ্ববিদ্যালয়ের বনবিদ্যা ও পরিবেশবিজ্ঞান ইনস্টিটিউট থেকে ১৯৮৬ সালে বিএসসি (সম্মান) ও প্রিমিয়ার বিশ্ববিদ্যালয় থেকে ২০১২ সালে এমবিএ ডিগ্রি অর্জন করেন।\n\n\n== কর্মজীবন ==\nমোমিনুর রশিদ আমিন বাংলাদেশ সিভিল সার্ভিসের প্রশাসন ক্যাডারের ১০ম ব্যাচের একজন কর্মকর্তা হিসেবে ১৯৯১ সালে সরকারি চাকরিতে যোগ দেন।\nপ্রশাসনের বিভিন্ন স্তরে তার কাজ করার অভিজ্ঞতা রয়েছে। তিনি সহকারী কমিশনার, সহকারী কমিশনার (ভূমি), উপজেলা নির্বাহী কর্মকর্তা, অতিরিক্ত জেলা প্রশাসক, চট্টগ্রাম সিটি কর্পোরেশনের সাবেক মেয়র এবিএম মহিউদ্দীন চৌধুরীর একান্ত সচিব, বান্দরবান পার্বত্য জেলা পরিষদের মুখ্য নির্বাহী কর্মকর্তা, অর্থ মন্ত্রণালয়ের যুগ্মসচিব, চট্টগ্রাম বিভাগের অতিরিক্ত বিভাগীয় কমিশনার (রাজস্ব), বাংলাদেশ কৃষি উন্নয়ন কর্পোরেশন পরিচালনা বোর্ডের সদস্য এবং মাধ্যমিক ও উচ্চ শিক্ষা বিভাগের অতিরিক্ত সচিবসহ বিভিন্ন দায়িত্ব পালন করেন।\n২০২১ সালের জুন মাসে তিনি সচিব পদে পদোন্নতি লাভ করেন। তিনি বাংলাদেশ সিভিল সার্ভিস প্রশাসন একাডেমির রেক্টর হিসেবে দায়িত্ব পালন করেছেন।\nমোমিনুর রশিদ আমিন ১৫ মে ২০২৩ সালে সরকারি চাকরি থেকে অবসর গ্রহণ করেন।\n\n\n== তথ্যসূত্র =="}