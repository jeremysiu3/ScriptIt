{"pageid": 114921, "title": "অ্যাডোবি ইনকর্পোরেটেড", "url": "https://bn.wikipedia.org/wiki?curid=114921", "content": "অ্যাডবি সিস্টেমস (ন্যাসড্যাক: ADBE) (ইংরেজিতে: Adobe Systems) একটি মার্কিন কম্পিউটার সফটওয়্যার কোম্পানি। কোম্পানিটির সদর-দপ্তর ক্যালিফোর্নিয়ার সান জোস শহরে অবস্থিত। অ্যাডোবি সিস্টেমস মাল্টিমিডিয়া সফটওয়্যার তৈরির জন্য পৃথিবীব্যাপী বিখ্যাত। বর্তমানে মাল্টিমিডিয়ার পাশাপাশি অ্যাডোবি ইন্টারনেট অ্যাপ্লিকেশন উন্নয়নও করছে।\nজন ওয়ারনক এবং চার্লস গেশক কর্তৃক ১৯৮২ সালের ডিসেম্বরে অ্যাডোবি সিস্টেমস প্রতিষ্ঠিত হয়। তারা উভয়ই পালো আল্টো রিসার্চ সেন্টার ত্যাগ করে অ্যাডোবি সিস্টেমস প্রতিষ্ঠা করে। মূলত পোস্টস্ক্রিপ্ট পেজ ডিসক্রিপশন ল্যাঙ্গুয়েজ উন্নয়ন ও বিক্রয়ের জন্যই তারা অ্যাডোবি প্রতিষ্ঠা করেন। ১৯৮৫ অ্যাপল ইনকর্পোরেটেড তাদের লেজার রাইটার প্রিন্টারে ব্যবহারের জন্য পোস্টস্ক্রিপ্টের লাইসেন্স করে যার ফলে ডেস্কটপ পাবলিশিং-এর উন্নয়নের ধারা উন্মোচিত হয়। ক্যালিফোর্নিয়ার লস আন্টোসে অবস্থিত অ্যাডোবি নামের একটি খাঁড়ির নামে কোম্পানির নাম অ্যাডোবি সিস্টেমস রাখা হয়। এই খাঁড়িটি অ্যাডোবির একজন প্রতিষ্ঠাতার বাড়ির পেছন দিয়ে প্রবাহিত হয়। ২০০৫ সালের ডিসেম্বরে অ্যাডোবি এর প্রধান প্রতিদ্বন্দ্বী ম্যাক্রোমিডিয়াকে কিনে নেয়। যার ফলে অ্যাডোবির পণ্য-তালিকায় বেশ কিছু সফটওয়্যার ও সফটওয়্যার প্ল্যাটফরম যোগ হয়।\nআগস্ট ২০০৯ নাগাদ, অ্যাডোবির মোট কর্মকর্তা-কর্মচারীর সংখ্যা ৭,৫৬৪ জন। এদের প্রায় ৪০% সান জোসে কর্মরত। ক্যালিফোর্নিয়ার সান জোসে সদর-দপ্তর ছাড়াও অর্লান্ডো, ফ্লোরিডা, সিয়াটল, ওয়াশিংটন, সান ফ্রান্সিসকো, ক্যালিফোর্নিয়া, অটোয়া, অন্টারিও, মিনিয়াপোলিস, মিনেসোটা, হ্যামবুর্গ, জার্মানি, নোইদা, বেঙ্গালুরু, ভারত, বুখারেস্ট, রোমানিয়া, এবং বেইজিং, চীনে অ্যাডোবির অফিস রয়েছে।\n\n\n== অ্যাডোবি সফটওয়্যার সমূহ ==\nঅ্যাডোবি রিডার।\nঅ্যাডোবি ফটোশপ।\nঅ্যাডোবি ইলাস্ট্রেটর।\nঅ্যাডোবি লাইটিং রুম।\nঅ্যাডোবি ফ্ল্যাশ\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে অ্যাডোবি ইনকর্পোরেটেড সম্পর্কিত মিডিয়া দেখুন।\nAdobe.com - প্রাতিষ্ঠানিক ওয়েবসাইট\n\nAdobe Systems Video and Audio on MarketWatch\nTech's greatest arguments: Apple vs. Adobe Flash"}