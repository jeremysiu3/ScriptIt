{"pageid": 1012854, "title": "নেপচুনের বলয়", "url": "https://bn.wikipedia.org/wiki?curid=1012854", "content": "নেপচুনের বলয় (ইংরেজি: Rings of Neptune) মুখ্যত পাঁচটি প্রধান বলয় দ্বারা গঠিত। প্যারিস মানমন্দিরের অঁদ্রে ব্রাহিক ও ব্রুনো সিকার্ডি প্রস্তাবিত একটি পর্যবেক্ষণ কর্মসূচি সম্পাদনা কালে ১৯৮৪ সালের ২২ জুলাই চিলির লা সিল্লা মানমন্দিরে প্যাট্রিক বুকে, রেইনল্ড হাফনার ও জ্যঁ ম্যানফ্রয়েড এবং সেরো টোলোলো আন্তঃআমেরিকান মানমন্দিরে উইলিয়াম হুবার্ডের নেতৃত্বাধীন একটি কর্মসূচির জন্য এফ. বিলাস ও এল. –আর. এলিসিয়ার এই বলয়গুলি (\"বৃত্তের চাপ\" হিসেবে) প্রথম আবিষ্কার করেন। এরপর ১৯৮৯ সালে ভয়েজার ২ মহাকাশযানটি এগুলির আলোকচিত্র গ্রহণ করে। এই বলয়গুলি ঘনতম অংশগুলি শনির সি বলয় ও ক্যাসিনি বিভাগের মতো প্রধান বলয়গুলির কম ঘন অংশগুলির সঙ্গে তুলনীয়। কিন্তু নেপচুনের বলয় মণ্ডলীটি বেশ ক্ষীণ, অস্পষ্ট ও ধূলিময়, যার সঙ্গে বৃহস্পতির বলয়গুলির সাদৃশ্যই বেশি। নেপচুনের বলয়গুলির নামকরণ করা হয়েছে যে জ্যোতির্বিজ্ঞানীরা এই গ্রহ পর্যালোচনার ক্ষেত্রে উল্লেখযোগ্য অবদান রেখেছেন তাঁদের নামানুসারে: গালে, ল্য ভেরিয়ে, লেসেল, আরাগো ও অ্যাডামস। এছাড়া নেপচুনের উপগ্রহ গ্যালাটিয়ার কক্ষপথের সমস্থানিক একটি অস্পষ্ট অনামাঙ্কিত বলয়েরও অস্তিত্ব রয়েছে। আবার নেয়্যাড, থাল্যাসা ও ডেসপাইনা এই তিনটি প্রাকৃতিক উপগ্রহ বলয়গুলির মধ্যবর্তী অংশ ধরে নেপচুনকে প্রদক্ষিণ করছে।\nনেপচুনের বলয়গুলি অত্যন্ত অন্ধকার বস্তুসমূহ দ্বারা গঠিত। এগুলি সম্ভবত বিকিরণের প্রক্রিয়াজাত জৈব যৌগ, যেমনটি ইউরেনাসের বলয়গুলির ক্ষেত্রে দেখা যায়। নেপচুনের বলয়গুলিতে ধূলির অনুপাত (২০ থেকে ৭০ শতাংশ) অধিক, অন্যদিকে এগুলির আলোক গভীরতা নিম্ন থেকে মাঝারি (০.১-এরও কম)। স্বতন্ত্রভাবে অ্যাডামস বলয়টির মধ্যে রয়েছে পাঁচটি পৃথক বৃত্তচাপ, যেগুলির নাম ফ্রাতের্নিতে, এগালিতে ১ ও ২, লিবের্তে ও কারেজ। বৃত্তচাপগুলি কক্ষীয় দ্রাঘিমার একটি সংকীর্ণ স্তর দখল করে রয়েছে এবং এগুলি উল্লেখযোগ্যভাবে সুস্থিত। ১৯৮০ সালে প্রাথমিক শনাক্তকরনের পর তার পরিবর্তন সামান্যই ঘটেছে। বৃত্তচাপগুলি কীভাবে সুস্থিত রয়েছে তা নিয়ে বিতর্ক রয়েছে। যদিও এগুলির সুস্থিত অবস্থাটিকে সম্ভবত অ্যাডামস বলয় ও সেটির অভ্যন্তরীণ রাখালিয়া উপগ্রহ গ্যালাটিয়ার মধ্যবর্তী অনুরণন-সংক্রান্ত পারস্পরিক ক্রিয়া-প্রতিক্রিয়ার সঙ্গে সম্পর্কযুক্ত বলে মনে করা হয়।\n\n\n== আবিষ্কার ও পর্যবেক্ষণ ==\n\n১৮৪৬ সালেই প্রথম নেপচুনের বলয়ের প্রথম উল্লেখ পাওয়া যায়। সেই বছর নেপচুনের বৃহত্তম প্রাকৃতিক উপগ্রহ ট্রাইটনের আবিষ্কর্তা উইলিয়াম লেসেল ভেবেছিলেন যে তিনি গ্রহটির চারিপাশে একটি বলয় পর্যবেক্ষণ করেছিলেন। যদিও তাঁর দাবিটিকে কখনই দৃঢ়ভাবে প্রতিপন্ন করা হয়নি। সম্ভবত তিনি যা দেখেছিলেন, তা পর্যবেক্ষণকালীন দৃষ্টিবিভ্রম মাত্র। ১৯৬৮ সালেই প্রথম একটি নাক্ষত্রিক অদৃশ্যকরণের মাধ্যমে নেপচুনের একটি বলয় প্রথম বিশ্বাসযোগ্যভাবে শনাক্ত করা সম্ভব হয়েছিল। অবশ্য সেটির ফলাফলও ১৯৭৭ সালে ইউরেনাসের বলয় আবিষ্কারের আগে দৃষ্টিগোচর হয়নি। ইউরেনাসের বলয় আবিষাক্রের অব্যবহিত পরেই ভিলানোভা বিশ্ববিদ্যালয় থেকে হ্যারোল্ড জে. রিটসেমার নেতৃত্বাধীন একটি দল নেপচুনের চারপাশে বলয়ের অনুসন্ধান শুরু করে। ১৯৮১ সালের ২৪ মে তাঁরা একটি অদৃশ্যকরণের সময় একটি তারা ঔজ্জ্বল্যে এক হ্রসতা দেখতে পান; যদিও যেভাবে তারাটির ঔজ্জ্বল্য যেভাবে হ্রাস পেয়েছিল তা কোনও বলয়ের ইঙ্গিতবাহী ছিল না। পরবর্তীকালে ভয়েজার ফ্লাইবাইয়েরও পরে জানা যায় যে, সেই অদৃশ্যকরণের কারণ ছিল লারিসা নামে নেপচুনের একটি ক্ষুদ্রাকার উপগ্রহ এবং ঘটনাটি ছিল অত্যন্ত অস্বাভাবিক একটি ঘটনা।\n১৯৮০-এর দশকে ইউরেনাসের তুলনায় নেপচুনের ক্ষেত্রে গুরুত্বপূর্ণ অদৃশ্যকরণের ঘটনা কমই ঘটেছিল। কারণ, এই সময়টিতে ইউরেনাসই আকাশগঙ্গার অধিকতর নিকটে অবস্থান করছিল এবং সেই কারণে নক্ষত্রের একটি ঘনতর ক্ষেত্রের প্রেক্ষাপটে সঞ্চরণশীল ছিল। নেপচুনের পরবর্তী অদৃশ্যকরণের ঘটনাটি ঘটেছিল ১৯৮৩ সালের ১২ সেপ্টেম্বর। এই ঘটনাটির ফলে একটি বলয়ের সম্ভাব্য শনাক্তকরণ সম্ভবপর হয়। যদিও পৃথিবী-ভিত্তিক ফলাফলগুলি সিদ্ধান্তমূলক ছিল না। পরবর্তী ছয় বছরে প্রায় ৫০টি অন্যান্য অদৃশ্যকরণ পর্যবেক্ষিত হলেও সেগুলির মাত্র এক-তৃতীয়াংশই ইতিবাচক ফলদায়ী হয়। নেপচুনের চারপাশে কিছু একটার (সম্ভবত অসম্পূর্ণ বৃত্তচাপসমূহ) উপস্থিতি অনুমান করা গিয়েছিল, কিন্তু বলয় মণ্ডলীর বৈশিষ্ট্যগুলি রহস্যই থেকে যায়। ভয়েজার ২ মহাকাশযানটি ১৯৮৯ সালের ফ্লাইবাইয়ের সময় নেপচুনীয় বলয়ের আবিষ্কারে নির্ণায়ক ভূমিকা গ্রহণ করে। সেই বছর ২৫ অগস্ট তারিখে গ্রহটির বায়ুমণ্ডলের ৪,৯৫০ কিমি (৩,০৮০ মা) উপর দিয়ে উড়ে যাওয়া এই মহাকাশযানটিই প্রথম নিশ্চিত করে যে, ইতিপূর্ব পর্যবেক্ষিত আকস্মিক অদৃশ্যকরণের ঘটনাগুলি বাস্তবিকই অ্যাডামস বলয়ের (নিচে দেখুন) মধ্যবর্তী বৃত্তচাপগুলির অস্তিত্বের ফলে সম্ভব হয়েছিল। ভয়েজার ফ্লাইবাইটির পর পৃথিবী থেকে পর্যবেক্ষিত পূর্ববর্তী অদৃশ্যকরণের ঘটনাগুলি পুনরায় বিশ্লেষণ করে দেখা হয় এবং তা ১৯৮০-এর দশকে অনুমিত বলয়ের বৃত্তচাপগুলির বৈশিষ্ট্যগুলিকে নিশ্চিত করার পাশাপাশি ভয়েজার ২ কর্তৃক প্রাপ্ত তথ্যগুলির সঙ্গেও প্রায় নিখুঁতভাবে মিলেও যায়।\nভয়েজার ২ মহাকাশযানের ফ্লাইবাইটির পরে নেপচুনের উজ্জ্বলতম দু’টি বলয়ের (অ্যাডামস ও ল্য ভেরিয়ে) ছবি রেজোলিউশন ও আলোক-সঞ্চয়ন শক্তির উন্নতির ফলে হাবল স্পেস টেলিস্কোপ ও পৃথিবী-ভিত্তিক টেলিস্কোপগুলি থেকে তোলা সম্ভব হয়। এগুলি দৃশ্যমান এবং পটভূমি অস্পষ্টতার স্তরের সামান্য উপরে এমন এক মিথেন-শোষক তরঙ্গদৈর্ঘ্যে অবস্থিত যেখানে নেপচুনের তীব্র আলো গুরুত্বপূর্ণভাবে দুর্বল। অস্পষ্টতর বলয়গুলি অবশ্য এখনও দৃশ্যমানতার সীমাস্তরের নিচেই অবস্থিত।\n\n\n== সাধারণ বৈশিষ্ট্য ==\n\nনেপচুনের পাঁচটি স্বতন্ত্র বলয় রয়েছে। মূল গ্রহ থেকে ক্রমবর্ধমান দূরত্বের নিরিখে এগুলির নাম যথাক্রমে গালে, ল্য ভেরিয়ে, লেসেল, আরাগো ও অ্যাডামস। এই সু-নির্দেশিত বলয়গুলির ছাড়াও নেপচুনের ল্য ভেরিয়ে থেকে গালে বলয়ের মধ্যবর্তী স্থানে এবং সম্ভবত নেপচুনের আরও ভিতরের দিকে সম্ভবত একটি অত্যন্ত অস্পষ্ট পদার্থের একটি চ্যাপ্টা চাদর বিদ্যমান। নেপচুনের তিনটি বলয় অত্যন্ত সংকীর্ণ। এগুলির প্রস্থ প্রায় ১০০ কিলোমিটার বা তারও কম। অপরপক্ষে গালে ও লেসেল বলয় দু’টি বেশ চওড়া – এগুলির প্রস্থ ২০০০ থেকে ৫০০০ কিলোমিটারের মধ্যে। অ্যাডামস বলয়টি একটি অস্পষ্টতর অবিচ্ছিন্ন বলয়ের মধ্যে নিহিত পাঁচটি উজ্জ্বল বৃত্তচাপ দ্বারা গঠিত। ঘড়ির কাঁটার বিপরীতক্রমে এই পাঁচটি বৃত্তচাপের নাম ফ্রাতের্নিতে, এগালিতে ১ ও ২, লিবের্তে ও কারেজ। প্রথম তিনটি বৃত্তচাপের নামকরণ করা হয়েছে ফরাসি বিপ্লব ও প্রজাতন্ত্রের নীতিবাক্য \"স্বাধীনতা, সাম্য ও ভ্রাতৃত্ব\"-র মূল ফরাসি প্রতিশব্দ অনুযায়ী। ১৯৮৪ ও ১৯৮৫ সালে যে আবিষ্কারকগণ নাক্ষত্রিক অদৃশ্যকরণের সময় এগুলি প্রথম খুঁজে পান, তাঁরাই এই নামগুলি প্রস্তাব করেছিলেন। চারটি ক্ষুদ্রাকার নেপচুনীয় উপগ্রহের কক্ষপথ বলয় মণ্ডলীর মধ্যবর্তী স্থানে অবস্থিত: নেয়্যাড ও থাল্যাসার কক্ষপথ গালে ও ল্য ভেরিয়ে বলয় দু’টির মধ্যে অবস্থিত; ডেসপাইনা ল্য ভেরিয়ে বলয়ের সামান্য ভিতরে অবস্থিত; এবং গ্যালাটিয়া অ্যাডামস বলয়ের সামান্য ভিতরে অবস্থিত, একটি অনামাঙ্কিত অস্পষ্ট ক্ষীণ অনুবলয়ের মধ্যে নিহিত।\nনেপচুনের বলয়গুলিতে প্রচুর পরিমাণে মাইক্রোমিটার-আকারবিশিষ্ট ধূলিকণা বিদ্যমান: প্রস্থচ্ছেদ এলাকায় ধূলির ভগ্নাংশের পরিমাণ ২০ শতাংশ থেকে ৭০ শতাংশ। এই হিসেবে এই বলয়গুলি বৃহস্পতির বলয়ের অনুরূপ, যেখানে ধূলির ভগ্নাংশ ৫০ শতাংশ-১০০ শতাংশ এবং শনি ও ইউরেনাসের বলয়ের থেকে অনেকটাই আলাদা, যেখানে ধূলির পরিমাণ অত্যল্প (০.১ শতাংশেরও কম)। নেপচুনের বলয়ের কণাগুলি এক অন্ধকার বস্তু দ্বারা গঠিত, যা সম্ভবত বরফ ও বিকিরণ-প্রক্রিয়াজাত জৈবের এক মিশ্রণ। বলয়গুলি লালচে রঙের এবং সেগুলির জ্যামিতিক (০.০৫) ও বন্ড (০.০১-০.০২) প্রতিফলিত সৌরকিরণের পরিমাণ ইউরেনীয় বলয়ের কণাসমূহ ও নেপচুনের অভ্যন্তরীণ প্রাকৃতিক উপগ্রহগুলির জ্যামিতিক ও বন্ড প্রতিফলিত সৌরকিরণের অনুরূপ। বলয়গুলি সাধারণভাবে দৃশ্যত সরু (স্বচ্ছ); সেগুলির স্বাভাবিক আলোক গভীরতা ০.১-এর বেশি নয়। সামগ্রিক বিচারে নেপচুনীয় বলয়গুলি বৃহস্পতির বলয়ের অনুরূপ; উভয় বলয় মণ্ডলীই স্পষ্ট, সংকীর্ণ, ধূলিকণাময় অনুবলয়, এমনকি অস্পষ্টতর ও অধিকতর চওড়া ধূলিকণাময় একাধিক বলয় দ্বারা গঠিত।\nঅনুমান করা হয়, ইউরেনাসের বলয়গুলির মতো নেপচুনের বলয়গুলিও অপেক্ষাকৃত নবীন; এগুলির বয়স সম্ভবত সৌরজগতের বয়সের তুলনায় গুরুত্বপূর্ণভাবে কম। তাছাড়া ইউরেনাসের বলয়গুলির মতো নেপচুনের বলয়গুলিও সম্ভবত একদা অভ্যন্তরীণ প্রাকৃতিক উপগ্রহগুলির সংঘর্ষ-পরবর্তী ধ্বংসাবশেষ দ্বারা গঠিত। এই ধরনের ঘটনা অনু-উপগ্রহ বেষ্টনী সৃষ্টি করে, যেগুলি বলয়ের ধূলিকণার উৎস হিসেবে কাজ করে। সেই হিসেবে নেপচুনের বলয়গুলি ভয়েজার ২ কর্তৃক দৃষ্ট ইউরেনাসের প্রধান বলয়গুলির মধ্যবর্তী অস্পষ্ট ধূলিকণাময় পটিগুলির অনুরূপ।\n\n\n== অভ্যন্তরীণ বলয়সমূহ ==\nনেপচুনের সর্ব-অভ্যন্তরীণ বলয়টির নাম \"গালে বলয়\"। এটি ১৮৪৬ সালে প্রথম দূরবীনের মাধ্যমে নেপচুন পর্যবেক্ষণকারী জোহান গটফ্রিড গালের নামাঙ্কিত। গালে বলয়টির প্রস্থ প্রায় ২০০০ কিলোমিটার এবং এটির কক্ষপথ নেপচুন থেকে ৪১,০০০-৪৩,০০০ কিলোমিটার দূরে অবস্থিত। এটি একটি অস্পষ্ট বলয়, যার গড় স্বাভাবিক আলোক গভীরতা ১০−৪-এর কাছাকাছি, এবং সমমূল্য গভীরতা ০.১৫ কিলোমিটার এই বলয়ে ধূলিকণার ভগ্নাংশের আনুমানিক পরিমাণ ৪০ শতাংশ থেকে ৭০ শতাংশ।\nপরবর্তী বলয়টির নাম \"ল্য ভেরিয়ে বলয়\"। এটি ১৮৪৬ সালে নেপচুনের অবস্থান ভবিষ্যদ্বাণীকারী য়্যুর্বেঁ ল্য ভেরিয়ের নামাঙ্কিত। প্রায় ৫৩,২০০ কিলোমিটার ব্যাসার্ধের কক্ষপথ-বিশিষ্ট এই বলয়টি একটি সংকীর্ণ বলয়; এর প্রস্থ প্রায় ১১৩ কিলোমিটার। এটির স্বাভাবিক আলোক গভীরতা ০.০০৬২ ± ০.০০১৫, যা ০.৭ ± ০.২ কিলোমিটার সমমূল্য গভীরতার সঙ্গে সঙ্গতিপূর্ণ। ল্য ভেরিয়ে বলয়ের ধূলিকণার ভঙ্গাংশের পরিমাণ ৪০ শতাংশ থেকে ৭০ শতাংশ। ডেসপাইনা নামে একটি ক্ষুদ্রাকার প্রাকৃতিক উপগ্রহ এই বলয়ের মধ্যে ৫২,৫২৬ কিলোমিটার থেকে নেপচুনকে প্রদক্ষিণ করছে। এই উপগ্রহটি সম্ভবত একটি রাখালিয়া উপগ্রহ হিসেবে বলয়টির আবদ্ধকরণে একটি ভূমিকা পালন করছে।\n\"লেসেল বলয়\"টি হল নেপচুনীয় মণ্ডলীর প্রশস্ততম বলয়। এটি \"মালভূমি\" (ইংরেজি: plateau) নামেও পরিচিত। বলয়টির নামকরণ করা হয়েছে নেপচুনের বৃহত্তম প্রাকৃতিক উপগ্রহ ট্রাইটনের আবিষ্কর্তা উইলিয়াম লেসেলের নামানুসারে। লেসেল বলয় ল্য ভেরিয়ে বলয় ও আরাগো বলয়ের মধ্যবর্তী স্থানে বলয় দু’টি থেকে যথাক্রমে ৫৩,২০০ কিলোমিটার ও ৫৭,২০০ কিলোমিটার দূরে অবস্থিত পদার্থের একটি অস্পষ্ট আস্তরণ। এটির গড় স্বাভাবিক আলোক গভীরতা প্রায় ১০−৪, যা ০.৪ কিলোমিটার সমমূল্য গভীরতার সঙ্গে সঙ্গতিপূর্ণ। বলয়টির ধূলিকণার ভগ্নাংশের পরিমাণ ২০ শতাংশ থেকে ৪০ শতাংশ।\nলেসেল বলয়ের বহিঃপ্রান্তের কাছে একটি ছোটো উজ্জ্বল অংশ দেখা যায়, যা নেপচুনের থেকে ৫৭,২০০ কিলোমিটার দূরে অবস্থিত এবং প্রস্থে ১০০ কিলোমিটারেরও কম। কোনও কোনও গ্রহবিজ্ঞানী ফরাসি গণিতবিদ, পদার্থবিদ, জ্যোতির্বিজ্ঞানী ও রাজনীতিবিদ ফ্রাঁসোয়া আরাগোর নামানুসারে এটিকে \"আরাগো বলয়\" নামে অভিহিত করেন। যদিও অনেক প্রকাশনায় আরাগো বলয়টির নাম আদৌ পাওয়া যায় না।\n\n\n== অ্যাডামস বলয় ==\n\nবহিঃস্থ অ্যাডামস বলয়টির কক্ষীয় ব্যাসার্ধ প্রায় ৬৩,৯৩০ কিলোমিটার। এটিই নেপচুনের বলয়গুলির মধ্যে সর্বাপেক্ষা অধিক পর্যালোচিত বলয়। বলয়টি ল্য ভেরিয়ের থেকে স্বতন্ত্রভাবে নেপচুনের অবস্থান ভবিষ্যদ্বাণীকারী জন কুচ অ্যাডামসের নামাঙ্কিত। বলয়টি সংকীর্ণ, সামান্য উৎকেন্দ্রতা-সম্পন্ন ও নতি-সম্পন্ন; এটির মোট প্রস্থ প্রায় ৩৫ কিলোমিটার (১৫-৫০ কিলোমিটার) এবং বৃত্তচাপগুলির বাইরে এটির স্বাভাবিক আলোক গভীরতা প্রায় ০.০১১ ± ০.০০৩, যা প্রায় ০.৪ কিলোমিটার সমমূল্য গভীরতার সঙ্গে সঙ্গতিপূর্ণ। বলয়টিতে ধূলিকণার ভগ্নাংশ ২০ শতাংশ থেকে ৪০ শতাংশ – যা অন্যান্য সংকীর্ণ বলয়ের তুলনায় কম। অ্যাডামস বলয়ের ঠিক ভিতরেই নেপচুন থেকে ৬১,৯৫৩ কিলোমিটার দূরে অবস্থিত নেপচুনের ক্ষুদ্রাকার প্রাকৃতিক উপগ্রহ গ্যালাটিয়া ৪২:৪৩ বহিঃস্থ লিন্ডব্ল্যাড অনুরণনের মাধ্যমে বলয়ের কণাগুলিকে কক্ষীয় ব্যাসার্ধসমূহের একটি সংকীর্ণ মাত্রার মধ্যে বেঁধে রেখে রাখালিয়া উপগ্রহের কাজ করে। গ্যালাটির মহাকর্ষীয় প্রভাব অ্যাডামস বলয়ে ৪২টি ব্যাসার্ধ-সম্পর্কিত বিক্ষেপ সৃষ্টি করেছে। এগুলির সঞ্চারসীমা প্রায় ৩০ কিলোমিটার, যে পরিমাপটি গ্যালাটিয়ার ভর অনুমান করার কাজে ব্যবহৃত হয়েছে।\n\n\n=== বৃত্তচাপসমূহ ===\nঅ্যাডামস বলয়ের ঊজ্জ্বলতম অংশগুলি হল বলয়ের বৃত্তচাপগুলি। এগুলিই নেপচুনের বলয় মণ্ডলীর প্রথম অংশ যা পর্যবেক্ষিত হয়। বৃত্তচাপগুলি হল বলয়ের মধ্যে অবস্থিত কয়েকটি অসংলগ্ন অঞ্চল যেখানে উপাদান কণাগুলি রহস্যজনকভাবে জোট বেঁধে রয়েছে। জানা গিয়েছে যে, আডামস বলয়টি পাঁচটি ক্ষুদ্র বৃত্তচাপ দ্বারা গঠিত, যেগুলির দ্রাঘিমার মাত্রা আপেক্ষিপভাবে সংকীর্ণ (২৪৭° থেকে ২৯৪°)। ১৯৮৬ সালে এগুলি নিম্নোক্ত দ্রাঘিমায় অবস্থিত ছিল:\n\n২৪৭–২৫৭° (ফ্রাতর্নিতে),\n২৬১–২৬৪° (এগালিতে ১),\n২৬৫–২৬৬° (এগালিতে ২),\n২৭৬–২৮০° (লিবের্তে),\n২৮৪.৫–২৮৫.৫° (কারেজ)।\nঊজ্জ্বলতম তথা দীর্ঘতম বৃত্তচাপটি হল ফ্রাতর্নিতে; এবং অস্পষ্টতমটি হল কারেজ। বৃত্তচাপগুলির স্বাভাবিক আলোক গভীরতা অনুমিত হয় ০.০৩ থেকে ০.০৯-এর মধ্যবর্তী (লিবের্তে বৃত্তচাপের অগ্রমুখী প্রান্তে নাক্ষত্রিক অদৃশ্যকরণের মাধ্যমে পরিমাপকৃত স্বাভাবিক আলোক গভীরতা ০.০৩৪ ± ০.০০৫); ব্যাসার্ধ-সংক্রান্ত প্রস্থ একটানা বলয়টির ব্যাসার্ধ-সংক্রান্ত প্রস্থের প্রায় সমান—প্রায় ৩০ কিলোমিটার। বৃত্তচাপগুলির সমমূল্য গভীরতা ১.২৫ থেকে ২.১৫ কিলোমিটারের মধ্যে পরিবর্তনশীল (লিবের্তে বৃত্তচাপের অগ্রমুখী প্রান্তে ০.৭৭ ± ০.১৩ কিলোমিটার)। বৃত্তচাপগুলিতে ধূলকণার ভগ্নাংশ ৪০ শতাংশ থেকে ৭০ শতাংশের মধ্যে থাকে। অ্যাডামস বলয়ের বৃত্তচাপগুলি কতকটা শনির জি বলয়ের বৃত্তচাপগুলির অনুরূপ।\nভয়েজার ২ থেকে তোলা ছবিগুলি সর্বোচ্চ রেজোলিউশনে বৃত্তচাপগুলিতে একটি সুস্পষ্ট গুচ্ছের দৃশ্য প্রকাশ করেছে। সাধারণভাবে দৃশ্যমান হুচ্ছগুলির মধ্যে পার্থক্যের মাত্রা ০.১° থেকে ০.২°, যা বলয়গুলি সঙ্গে ১০০-২০০ কিলোমিটারের সঙ্গে সঙ্গতিপূর্ণ। গুচ্ছগুলির সম্পর্কে বিজ্ঞানীরা কোনও চূড়ান্ত সিদ্ধান্তে উপনীত হতে পারেননি। এগুলির মধ্যে বৃহত্তর বস্তু থাকতেও পারে আবার নাও থাকতে পারে। কিন্তু সূর্য কর্তৃক পিছন থেকে আলোকিত হলে এগুলির ঊজ্জ্বলতা বৃদ্ধি পায় বলে এগুলিকে নিশ্চিতভাবেই আনুবীক্ষণিক ধূলির কেন্দ্রীকরণের সঙ্গে সম্পর্কযুক্ত বলে মনে করা হয়।\nবৃত্তচাপগুলির গঠন বেশ সুস্থিত। এগুলিকে শনাক্ত করা হয়েছিল ১৯৮০-এর দশকের পৃথিবী-ভিত্তিক নাক্ষত্রিক অদৃশ্যকরণগুলির মাধ্যমে, ১৯৮৯ সালে ভয়েজার ২ কর্তৃক এবং ১৯৯৭-২০০৫ সময়কালে হাবল স্পেস টেলিস্কোপ ও পৃথিবী-ভিত্তিক টেলিস্কোপগুলির দ্বারা। প্রতি ক্ষেত্রেই এগুলির কক্ষীয় দ্রাঘিমা প্রায় একই ছিল। যদিও কয়েকটি পরিবর্তনও লক্ষিত হয়েছে। ১৯৮৬ সালের পর থেকে বৃত্তচাপগুলির সামগ্রিক ঔজ্জ্বল্য হ্রাস পেয়েছে। কারেজ বৃত্তচাপটি ৮° থেকে ২৯৪°-তে এগিয়ে এসেছে (সম্ভবত এটি পরবর্তী সুস্থিত সহ-আবর্তনিক অনুরণন অবস্থানে এগিয়ে এসেছে), অন্যদিকে লিবের্তে বৃত্তচাপটি ২০০৩ সালের মধ্যেই প্রায় অদৃশ্য হয়ে গিয়েছে। ফ্রাতর্নিতে ও এগালিতে (১ ও ২) বৃত্তচাপগুলির আপেক্ষিক ঔজ্জ্বল্যে নিয়মিত পার্থক্য লক্ষিত হয়। এগুলির দৃশ্যমান গতি সম্ভবত এগুলির মধ্যে ধূলিকণার আদানপ্রদানের ফল। ভয়েজার ফ্লাইবাইয়ের সময় কারেজ ছিল একটি অত্যন্ত অস্পষ্ট বৃত্তচাপ। ১৯৯৮ সালে এটির ঔজ্জ্বল্য হঠাৎ বৃদ্ধি পায় এবং ২০০৫ সালের জুন মাসের মধ্যেই আবার সেটির স্বাভাবিক অস্পষ্টতায় ফিরেও যায়। দৃশ্যমান আলোক পর্যবেক্ষণের ফলে দেখা গিয়েছে যে বৃত্তচাপগুলিতে পদার্থের মোট পরিমাণ প্রায় অপরিবর্তিতই থাকে, কিন্তু পূর্ববর্তী পর্যবেক্ষণগুলি যে অবলোহিত আলোক তরঙ্গদৈর্ঘ্যে করা হয়েছে তাতে সেগুলিকে অস্পষ্টতর দেখায়।\n\n\n=== অবরুদ্ধ অবস্থা ===\nঅ্যাডামস বলয়ের বৃত্তচাপগুলি অব্যাখ্যাতই রয়ে গিয়েছে। এগুলির অস্তিত্ব একটি ধাঁধার আকারেই রয়ে গিয়েছে। কারণ, বৃত্তচাপগুলির মৌলিক কক্ষীয় গতিবিদ্যা ইঙ্গিত করে যে কালে এগুলির প্রসারিত হয়ে একটি সুষম বলয়ে পরিণত হওয়া উচিত। বৃত্তচাপগুলির অবরুদ্ধ অবস্থার ব্যাখ্যায় একাধিক তত্ত্ব প্রস্তাবিত হয়েছে। এগুলির মধ্যে সর্বাধিক প্রচারিত তত্ত্বটি হল এই যে, গ্যালাটিয়া বৃত্তচাপগুলিকে এটির ৪২:৪৩ সহ-আবর্তনিক নতি অনুরণনের (সিআইআর) মধ্য দিয়ে আবদ্ধ করে রেখেছে। অনুরণনটি বলয়ের কক্ষপথ জুড়ে ৮৪টি সুস্থিত স্থান সৃষ্টি করে। প্রত্যেকটি স্থানের দৈর্ঘ্য হয় ৪° এবং বৃত্তচাপগুলি সংলগ্ন স্থানগুলিতে থাকে। যদিও ১৯৯৮ সালে হাবল ও কেক টেলিস্কোপ থেকে কৃত বলয়গুলির গড় গতির পরিমাপ দৃষ্টে বিজ্ঞানীরা এই সিদ্ধান্তে উপনীত হয়েছেন যে বলয়গুলি গ্যালাটিয়ার সঙ্গে সহ-আবর্তনিক নতি অনুরণনে নেই।\n\n\n== বৈশিষ্ট্য ==\n\n*প্রশ্নচিহ্নের অর্থ স্থিতিমাপ অজ্ঞাত।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nনেপচুনের বলয় - নাসার সোলার সিস্টেম এক্সপ্লোরেশন থেকে\nগেজেটিয়ার অফ প্ল্যানেটারি নোমেনক্লেচার –রিংস অ্যান্ড রিং গ্যাপ নোমেনক্লেচার (নেপচুন), ইউএসজিএস"}