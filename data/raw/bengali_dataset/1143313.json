{"pageid": 1143313, "title": "বাগিচায় বুলবুলি তুই", "url": "https://bn.wikipedia.org/wiki?curid=1143313", "content": "'বাগিচায় বুলবুলি তুই ফুল শাখাতে দিসনে আজি দোল' একটি বাংলা গজল। কাজী নজরুল ইসলাম বঙ্গাব্দ ১৩৩৩ (১৯২৬ খ্রিস্টাব্দ) সালে গজলটি রচনা ও সুরারোপ করেন, যা কে মল্লিকের  কন্ঠে প্রথম ধারণ ও প্রকাশ করা হয়। ১৯২৮ সালে দুর্গাপুজার সপ্তাহে  কলকাতা হতে তৎকালীন হিজ মাস্টার্স ভয়েস রেকর্ড কোম্পানি এই সঙ্গীত বা গানটি প্রথম প্রকাশ করে। একইবছর, কলকাতার  ডি এম লাইব্রেরী হতে নজরুল গীতি সংকলন 'বুলবুল'-এর প্রথম খণ্ডে গানটির গীত সংকলিত হয়। নজরুল এই  গজলে বুলবুলি এবং তার প্রিয় একটি ফুলের মধ্যকার রূপক সম্পর্কের মাধ্যমে প্রেম এবং বিষাদ উভয়ই তুলে ধরেছেন। বাংলা গজল হিসেবে গানটি বিভিন্ন সময় বিভিন্ন শিল্পী কর্তৃক পুনরায় গাওয়া হয়েছে।\n\n\n== পটভূমি ==\n১৯২৬ সালে কাজী নজরুল ইসলাম কৃষ্ণনগরে সপরিবারে থাকতেন। তার দ্বিতীয়  ছেলে (অরিন্দম খালেদ বুলবুল) অসুস্থ হলে, ছেলের চিকিৎসার টাকা যোগাড় করতে রেলগাড়িতে করে কলকাতায় কল্লোল পত্রিকার কার্যালয়ে আসার পথে গাড়িতে পাওয়া একটি কাগজে ছাপা বিজ্ঞাপনের উল্টা পৃষ্ঠায় পেনসিল দিয়ে গজলটি লিখেছিলেন। টাকা জোগাড়ের পর নৃপেনকৃষ্ণ চট্টোপাধ্যায়কে গজলটি দিয়ে দ্রুত চলে যান। নজরুল গজলটি কোন উদ্দেশ্য ছাড়াই আনমনে লিখেছিলেন। \n\n\n== গীতি ==\n\n\n== বিপণন ও সংকলন ==\nএটি ভৈরবী রাগে কাহারবা তালে সুরারোপিত গজল। ১৯২৮ সালের দুর্গাপুজার সপ্তাহে এইচএমভি (হিজ মাস্টার্স ভয়েস) কোম্পানি কে মল্লিকের কন্ঠে  গানটি গ্রামোফোন রেকর্ড(নম্বরঃ পি ১১৫১৮) হিসেবে বাজারজাত করে। গ্রামোফোনের অপর পিঠে 'আমারে চোখ ইশারায় ডাক দিল কে' গানটি ছিল। ১৯২৮ সালের ১৫ নভেম্বর, কলকাতার  ডি এম লাইব্রেরী হতে প্রকাশিত নজরুল গীতি সংকলন 'বুলবুল'-এর প্রথম খণ্ডে গানটি ৪৯টি গানের প্রথম গান হিসেবে এটি সংকলিত হয়।\n\n\n== সংস্করণ ==\n\n\n=== কোক স্টুডিও বাংলা (২০২২) ===\n\nকোক স্টুডিও বাংলা গজলটি 'বুলবুলি' শিরোনামে ঋতুরাজ বৈদ্য ও সানজিদা মাহমুদ নন্দিতার কন্ঠে ধারণ করে। এটির সাথে সৈয়দ গাউসুল আলম শাওনের ‘দোল দোল দোল দিয়েছে’ শিরোনামের শ্লোক যুক্ত করে পরিবেশনা করা হয়।  শায়ান চৌধুরী অর্ণব সংস্করণটির প্রযোজনা এবং শুভেন্দু দাস শুভ সংগীতায়োজন করেন। গানের সঙ্গীতায়োজনে গজলের মূল সুরের নেপথ্যে স্পেনীয় সুরের মিশ্রণ করা হয়েছে। স্পেনীয় ফ্ল্যামিঙ্কো ও রুম্বা ছন্দ, ড্রামে জ্যাজ ছন্দ ব্যবহার করা হয়েছে।  \nকোক স্টুডিও বাংলা'র প্রথম মৌসুমের দশটি গানের মধ্যে তৃতীয় গান হিসেবে এটি বঙ্গাব্দ ১৪২৯-এর নববর্ষের দিন (২০২২ সালের ১৪ এপ্রিল) প্রকাশিত হয়। প্রকাশের পর গানটি শ্রোতাদের কাছ থেকে মিশ্র প্রতিক্রিয়া লাভ করে। ঋতুরাজ ও নন্দিতার গায়কী প্রশংসিত হলেও নজরুলগীতি'র সাথে অন্যগান যুক্ত করে পরিবেশনের জন্য নজরুলভক্তরা সমালোচনা করেন।\n\n\n== তথ্যসূত্র ==\n\n\n== বহিঃসংযোগ ==\n'বাগিচায় বুলবুলি তুই' গানের স্বরলিপি"}