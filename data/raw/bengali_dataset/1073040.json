{"pageid": 1073040, "title": "দ্রাহশান আরদা", "url": "https://bn.wikipedia.org/wiki?curid=1073040", "content": "দ্রাহশান আরদা (তুর্কি: Drahşan Arda; জন্ম:১৯৪৫) একজন তুর্কি ফুটবল রেফারি ও বিদ্যালয় শিক্ষিকা। ক্রীড়াক্ষেত্রে তিনি ১৯৬৮ হতে ১৯৯৭ পর্যন্ত দীর্ঘ ৩০ বছর তুরস্ক ও জার্মানির বাভারিয়ার ফুটবল ম্যাচ পরিচালনাকারী ছিলেন। তিনি ফিফা কর্তৃক স্বীকৃত ফুটবল ম্যাচ পরিচালনাকারী বিশ্বের প্রথম নারী রেফারি।\n\n\n== প্রারম্ভিক জীবন ==\nদ্রাহশান আরদা তুরস্কের এদির্নের অধিবাসী, উচ্চ বিদ্যালয়ে শিক্ষাগ্রহণকালীন তিনি বাস্কেটবল ও ভলিবল খেলতেন। পরবর্তীকালে তিনি ফুটবলের প্রতি আগ্রহী হয়ে উঠেন। বিদ্যালয়ের শিক্ষিকা হিসেবে তিনি তার পেশাদার জীবন শুরু করেছিলেন। ১৯৬৭ সালের ৫–২৬ নভেম্বর তুরস্কের জঙ্গুলদাক প্রদেশে তারিক ইয়ামাক পরিচালিত একটি রেফারি প্রশিক্ষণ কর্মশালা সম্পন্ন করার মাধ্যমে তিনি তার রেফারি সনদ অর্জন করেছিলেন।\n\n\n== রেফারি জীবন ==\nতুরস্কের একটি আঞ্চলিক ফুটবল লীগে কারাবুক ডেমিরজেলিক ও জানদারমাগুচু দলের মধ্যকার ম্যাচে সহকারী রেফারি হিসেবে ম্যাচ পরিচালনা করার মাধ্যমে দ্রাহশান আরদা রেফারি হিসেবে অভিষিক্ত হয়েছিলেন। পরবর্তীকালে তাকে পদোন্নতি দিয়ে প্রধান রেফারি করা হয়েছিল। তিনি সাধারণত বিভিন্ন দলের মধ্যকার প্রীতি ম্যাচ সমূহের দায়িত্ব পেতেন। আনুষ্ঠানিকভাবে তিনি ১৯৬৮ সালের ২৬ জুন, প্রথম রেফারি হিসেবে ফুটবল ম্যাচ পরিচালনা করেছিলেন।\n১৯৭২ সালে তিনি জার্মানির মিউনিখে বসবাস শুরু করেন। বাভারিয়ায় তিনি বিদ্যালয়ের শিক্ষক হিসেবে কর্মজীবন শুরু করেছিলেন এবং অনেক শিশুকে খেলাধুলা শুরু করতে সহায়তা করেছিলেন। শিক্ষকতার পাশাপাশি জার্মানিতেও তিনি ফুটবল খেলা পরিচালনার কাজটি অব্যাহত রেখেছিলেন। তিনি অধিকাংশ একক রেফারি পরিচালিত ম্যাচের খেলা পরিচালনা করেছিলেন। তিনি ফুটবল ক্লাব বায়ার্ন মিউনিখের সাথে সম্পর্ক গড়ে তোলেন।\n\n\n== স্বীকৃতি ও অবসর ==\nরেফারি হিসেবে ৩০ বছর অবদান রাখার স্বীকৃতিস্বরূপ বাভারিয়া ফুটবল অ্যাসোসিয়েশন তাকে একটি স্বর্ণের ব্যাজ এবং একটি ফলক দিয়ে সম্মানিত করেছে। তার আবেদন ও প্রামাণ্য নথি উপস্থাপনের পর, ২০১৮ সালের ১৩ ডিসেম্বর ফিফা তাকে পৃথিবীর প্রথম নারী রেফারি হিসেবে স্বীকৃতি দিয়েছে।\nটানা ৩০ বছর ফুটবল রেফারির দায়িত্ব পালন করার পর, ১৯৯৭ সালে তিনি অবসর গ্রহণ করেছেন। অবসরের পর দরিদ্র শিশুদের কল্যাণে তার ব্যবহৃত রেফারি পোশাক ও অন্যান্য সামগ্রী নিলামে তুলেছিলেন। অবসরের পর, তিনি সাত বছরের জন্য বাভারিয়া ফুটবল অ্যাসোসিয়েশনের শৃঙ্খলা বোর্ডে দায়িত্ব পালন করেছিলেন।\n\n\n== তথ্যসূত্র =="}