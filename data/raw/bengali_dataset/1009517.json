{"pageid": 1009517, "title": "নগ্নতার বিপরীতে আলো", "url": "https://bn.wikipedia.org/wiki?curid=1009517", "content": "নগ্নতার বিপরীতে আলো (ফরাসি: Nu à contre-jour) ফরাসি উত্তর-প্রতীতিবাদী চিত্রকর পিয়েরে বনার্ড অঙ্কিত তৈলচিত্র। বনার্ড ১৯০৮ সালে তেলরঙের চিত্রকর্মটি এঁকেছিলেন। বর্তমানে বেলজিয়ামের রাজকীয় চারুকলা জাদুঘরে সংরক্ষিত চিত্রকর্মটি ১৯৮০ সালে বিবিসি ২ চ্যানেলে প্রচারিত হান্ড্রেড গ্রেট পেইন্টিংস অনুষ্ঠানের সেরা চিত্রকর্মের তালিকায় স্থান করে নেয়।\n\n\n== বর্ণনা ==\nপিয়েরে বনার্ডের সঙ্গী মার্থে ডি মেরিগনি, এই চিত্রের নারী প্রতিকৃতি অংকনে মডেল হয়েছিলেন। চিত্রে একজন নগ্ন নারীকে টবে স্নানের পর গায়ে সুগন্ধি প্রয়োগ করতে দেখা যায়। তিনি জানালা দিয়ে ঘরে প্রবেশ করা আলোর বিপরীতে দাঁড়িয়ে আছেন যা ঘরকে উজ্জ্বল উষ্ণ ছায়াহীন আলো এবং রঙে পূর্ণ করে। বনার্ডের চিত্রকর্মের 'প্রতিফলন' একটি সাধারণ বৈশিষ্ট্য, এই চিত্রের আয়নায় প্রতিফলিত সোনালী রঙের চেয়ারের পাশে দণ্ডায়মান অবগাহনকারীর প্রতিকৃতি অঙ্কিত হয়েছে।\n\n\n== কৃতিত্ব ==\nএডউইন মুলিনন্সের পরিকল্পনায় দ্বাদশ শতাব্দী হতে ১৯৫০ দশক পর্যন্ত চিত্রকর্ম নিয়ে ১৯৮০ সালে বিবিসি ২ চ্যানেলে 'হান্ড্রেড গ্রেট পেইন্টিংস' শিরোনামের ধারাবাহিক প্রামাণ্যচিত্র প্রচারিত হয়েছিল। সেরাচিত্রের এই প্রামাণ্য অনুষ্ঠানে পিয়েরে বনার্ডের এই চিত্রটিকে উপস্থাপন করা হয়েছিল।\n\n\n== অবস্থান ==\nচিত্রটি বর্তমানে বেলজিয়ামের রাজকীয় চারুকলা জাদুঘরে সংরক্ষিত ও প্রদর্শিত হচ্ছে।\n\n\n== তথ্যসূত্র =="}