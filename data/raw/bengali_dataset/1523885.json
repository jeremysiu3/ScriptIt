{"pageid": 1523885, "title": "সরযু দফতরি", "url": "https://bn.wikipedia.org/wiki?curid=1523885", "content": "সরযু দফতরি একজন ভারতীয় শিল্পপতি এবং ইণ্ডিয়ান মার্চেন্টস চেম্বার (আইএমসি) এর প্রাক্তন সভাপতি। তিনি হলেন সংগঠনের প্রথম নির্বাচিত সভাপতি। তিনি অটোমোটিভ কম্পোনেন্টস ম্যানুফ্যাকচারার্স অ্যাসোসিয়েশনের প্রথম মহিলা সভাপতি এবং [[ফেডারেশন অফ ইণ্ডিয়ান চেম্বারস অফ কমার্স অ্যাণ্ড ইণ্ডাস্ট্রি (ফিকি)-র কার্যনির্বাহী কমিটিতে প্রথম মহিলা। তিনি ভারত রেডিয়েটরস লিমিটেডের প্রতিষ্ঠাতা এবং দক্ষিণ ভারত জৈন সভার সভাপতি। ভারতীয় শিল্পে তাঁর অবদানের জন্য ২০০৪ সালে ভারত সরকার তাঁকে চতুর্থ সর্বোচ্চ বেসামরিক সম্মান পদ্মশ্রী প্রদান করে।\n\n\n== জীবনী ==\nসরযু দফতরি, জন্ম নাম সরযু হীরাচাঁদ দোশি, ১৯৩৩ সালে মুম্বাইয়ের একটি ধনী ব্যবসায়ী পরিবারে জন্মগ্রহণ করেন। তাঁর মা ছিলেন ললিতাবাই এবং বাবা পদ্মশ্রী পুরস্কারপ্রাপ্ত লালচাঁদ হীরাচাঁদ, যিনি ওয়ালচাঁদ গ্রুপের প্রতিষ্ঠাতা এবং ভারতীয় শিল্পের অন্যতম পথিকৃৎ ওয়ালচাঁদ হীরাচাঁদের ভাই। সরযু মুম্বাইয়ের এলফিনস্টোন কলেজ থেকে অর্থনীতিতে (বিএ) স্নাতক ডিগ্রি অর্জন করেন। ১৯ বছর বয়সে তিনি অরবিন্দ গৌরীশঙ্কর দফতরির সাথে বিবাহ বন্ধনে আবদ্ধ হন। ঐতিহ্য অনুসারে নারীদের প্রবেশাধিকার না থাকায় তাঁকে পারিবারিক ব্যবসায় প্রবেশ করতে দেওয়া হয়নি। কিন্তু তিনি ১৯৫৮ সালে মাত্র ২৫ বছর বয়সে ভারত রেডিয়েটরস লিমিটেড প্রতিষ্ঠা করেন, যা ছিল একটি অটো যন্ত্রাংশ প্রস্তুতকারক প্রতিষ্ঠান, যার মূলধন ছিল ₹২০০,০০০। সেখানে পাঁচজন কর্মচারী ছিলেন।  তখন থেকেই তিনি ব্যবসার ব্যবস্থাপনা পরিচালক।\nসরযু ভারতীয় শিল্পক্ষেত্রে সক্রিয় ছিলেন এবং ১৯৭১ সালে যখন তিনি অটোমোটিভ কম্পোনেন্টস ম্যানুফ্যাকচারার্স অ্যাসোসিয়েশন অফ ইণ্ডিয়া (এসিএমএ)-এর সভাপতি নির্বাচিত হন, তখন তিনি এই পদে নির্বাচিত প্রথম মহিলা ছিলেন। তিনি ইণ্ডিয়ান মার্চেন্টস চেম্বার (আইএমসি) (১৯৮১)-এর প্রথম মহিলা সভাপতি  এবং ফেডারেশন অফ ইণ্ডিয়ান চেম্বারস অফ কমার্স অ্যাণ্ড ইণ্ডাস্ট্রি (ফিকি) -এর নির্বাহী কমিটির সদস্য নির্বাচিত প্রথম মহিলা হওয়ার গৌরব অর্জন করেছিলেন। তিনি ২০০০ সালে দ্বিতীয়বারের মতো আইএমসির সভাপতিত্ব করেন। জন্মসূত্রে জৈন হয়ে তিনি দক্ষিণ ভারত জৈন সভার সভাপতি এবং তাঁর ঠাকুরদা কর্তৃক প্রতিষ্ঠিত পাক্ষিক পত্রিকা এবং জৈন সম্প্রদায়ের মুখপত্র জৈন বোধকের সম্পাদক।\nসরযু জৈন সমাজের জৈন রত্ন পুরস্কারের প্রাপক এবং ভারত সরকার কর্তৃক ২০০৪ সালে পদ্মশ্রী বেসামরিক সম্মানে ভূষিত হয়েছেন। তাঁর তিন কন্যা, বড় মেয়ে, সিজাই শাহ, একটি রেস্তোরাঁর মালিক, দ্বিতীয় গৌরী পোহোমাল একজন উদ্যোক্তা ও সমাজসেবী এবং ছোট মেয়ে, কবিতা খান্না, একজন গৃহিণী ও অভিনেতা বিনোদ খান্নার স্ত্রী। প্রখ্যাত শিল্প ইতিহাসবিদ এবং পদ্মশ্রী পুরস্কারপ্রাপ্ত সরযু দোশি সম্পর্কে তাঁর বৌদি, সরযু দফতরির ভাই বিনোদ দোশির সাথে তাঁর বিবাহ হয়েছে।\n\n\n== আরও দেখুন ==\nলালচাঁদ হীরাচাঁদ\nওয়ালচাঁদ হীরাচাঁদ\nওয়ালচাঁদ গ্রুপ\n \n\n\n== তথ্যসূত্র ==\nটেমপ্লেট:Walchand Group"}