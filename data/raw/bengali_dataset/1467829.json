{"pageid": 1467829, "title": "সত্যেন্দ্রনাথ সেন", "url": "https://bn.wikipedia.org/wiki?curid=1467829", "content": "সত্যেন্দ্রনাথ সেন (৪ মার্চ ১৯০৯ – ১৪ মার্চ ১৯৮৩ ) ছিলেন একজন প্রখ্যাত ভারতীয় বাঙালি অর্থনীতিবিদ ও কলকাতা বিশ্ববিদ্যালয়ের প্রাক্তন উপাচার্য (১৯৬৮-৭৬)।\n\n\n== জন্ম ও শিক্ষা জীবন ==\nসত্যেন্দ্রনাথ সেনের জন্ম ১৯০৯ খ্রিস্টাব্দের ৪ মার্চ ব্রিটিশ ভারতের অধুনা  বাংলাদেশের রংপুরে। পিতা সুরেন্দ্রনাথ সেন, মাতা চারুবালা সেন। পৈতৃক নিবাস  খুলনার পয়গ্রামে। ১৯৩৩ খ্রিস্টাব্দে কলকাতা বিশ্ববিদ্যালয়ের অর্থনীতির এম.এ পরীক্ষায় প্রথম শ্রেণিতে প্রথম হন। ১৯৫০ খ্রিস্টাব্দে লন্ডন স্কুল অফ ইকোনমিক্স ডক্টরেট ডিগ্রি লাভ করেন।\n\n\n== কর্মজীবন ==\nঅর্থনীতিতে  এম.এ পাশের পর ১৯৩৫ খ্রিস্টাব্দে  আশুতোষ কলেজে এবং ১৯৪২ খ্রিস্টাব্দে  কলকাতা বিশ্ববিদ্যালয়ে অধ্যাপক হিসাবে যোগ দেন। ১৯৬৮ খ্রিস্টাব্দের ২৩ এপ্রিল বিশ্ববিদ্যালয়ের উপাচার্য পদে নিযুক্ত হন এবং আট বৎসর (১৯৭৬ খ্রিস্টাব্দের ৩১ অক্টোবর)ওই পদে আসীন ছিলেন। \nড.সত্যেন্দ্রনাথ সেন পশ্চিমবঙ্গ নিরক্ষরতা দূরীকরণ সমিতির অন্যতম প্রতিষ্ঠাতা ছিলেন এবং দীর্ঘ তের বৎসর (১৯৭০-৮৩) সমিতির সভাপতির পদে ছিলেন।\n\n\n== অলঙ্কৃত পদসমূহ ==\n১৯৬২-৬৩ -  যুক্তরাষ্ট্রের প্রিন্সটন এবং স্ট্যানফোর্ড বিশ্ববিদ্যালয়ের অতিথি অধ্যাপকের পদ;\n১৯৭৯ - ভারতীয় স্টেট ব্যাঙ্কের কেন্দ্রীয় পরিচালনা পর্ষদের সদস্য;\n১৯৮০-৮৩ -খড়্গপুর আই আই টি-র বোর্ড অফ গভর্নরস্ এর সভাপতি;\nএশিয়াটিক সোসাইটির সাম্মানিক ফেলো;\nসাম্মানিক ডক্টর অফ সায়েন্স;\nএছাড়াও, অধ্যাপক সেন বিভিন্ন সময়ে  ইন্ডিয়ান স্ট্যাটাস্টিক্যাল ইনস্টিটিউটের গবেষণা ও প্রশিক্ষণের পরিচালনা পর্ষদে,কলকাতার ভারতীয় জাদুঘর, ভিক্টোরিয়া মেমোরিয়াল হলসহ নানা সরকারি সংস্থার সঙ্গে যুক্ত ছিলেন। \nঅধ্যাপক ড.সত্যেন্দ্রনাথ সেন অর্থনীতির বহু পাঠ্যপুস্তক রচনা করেছেন। এছাড়াও অর্থনীতির উপর রচিত তার অন্যান্য পুস্তকগুলি হল—\n\nরচিত গ্রন্থসমূহ—\nসেন্ট্রাল ব্যাঙ্কিং ইন ডেভেলপিং কান্ট্রিজ\nসেন্ট্রাল ব্যাঙ্কিং ইন আন্ডার ডেভেলপড মানি মার্কেট\nদি সিটি অফ ক্যালকাটা:এ সোসিয়ো ইকোনমিক সার্ভে\nইন্ডাস্ট্রিয়াল মুভমেন্ট ইন ওয়েস্ট বেঙ্গল\nইন্ডাস্ট্রিয়াল রিলেশনস ইন জুট ইন্ড্রাস্টিজ ইন ওয়েস্ট বেঙ্গল  \n\n\n== পারিবারিক জীবন ও জীবনাবসান ==\nঅধ্যাপক সেন ১৯৪০ খ্রিস্টাব্দে শান্তি সেনকে বিবাহ  করেন। ১৯৮৩ খ্রিস্টাব্দের ১৪ মার্চ কলকাতায় প্রয়াত হন। \n\n\n== তথ্যসূত্র =="}