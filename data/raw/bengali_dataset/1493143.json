{"pageid": 1493143, "title": "মিল ব্যারাক", "url": "https://bn.wikipedia.org/wiki?curid=1493143", "content": "মিল ব্যারাক হলো বাংলাদেশের ঢাকার গেন্ডারিয়া এলাকায় অবস্থিত একটি পুরনো সামরিক ব্যারাক। বর্তমানে এটি মেট্রোপলিটন পুলিশের রেঞ্জ রিজার্ভ ফোর্স দ্বারা ব্যবহৃত হচ্ছে। ১৮৫৭ সালের সিপাহী বিদ্রোহের পর লালবাগ কেল্লায় অবস্থানরত বাহিনী এখানে স্থানান্তরিত হয়। ১৯০৩ সালে বঙ্গে প্রতিষ্ঠিত দুইটি পুলিশ প্রশিক্ষণ বিদ্যালয়ের একটি এখানে স্থাপিত হয়। বর্তমানে এটি ট্রাফিক পুলিশ প্রশিক্ষণের জন্য ব্যবহৃত হয়।\n\n\n== ইতিহাস ==\n১৮৪০-এর দশকে ঢাকা সুগার ওয়ার্কস কোম্পানি এই স্থানে একটি চিনি পরিশোধন কারখানা (সুগার মিল) প্রতিষ্ঠা করে। তবে, এই উদ্যোগটি সফল হয়নি এবং ১৮৫০-এর দশকের শুরুতেই বন্ধ হয়ে যায়। ১৮৫৬ সালে ব্রিটিশ ব্যবসায়ী উইলিয়াম ফোলি এই ভবনটি কিনে তা আবাসিক ও গুদাম হিসেবে ব্যবহার শুরু করেন। সিপাহী বিদ্রোহের সময় এটি কলকাতা থেকে আসা ব্রিটিশ বাহিনীর অস্থায়ী ব্যারাক হিসেবে ব্যবহৃত হয়। সেই থেকে এই ভবন ও আশপাশের এলাকা \"মিল ব্যারাক\" নামে পরিচিত। ১৯০৫ সালের পরে এখানে দীর্ঘ সময় ধরে একটি পুলিশ প্রশিক্ষণ শিবির চালু ছিল।\n\n\n== স্থাপত্যিক গুরুত্ব ও বর্তমান অবস্থা ==\nএই স্থানটি ১৮৯৮ সালে একটি পুলিশ লাইনে রূপান্তরিত হয়। এর মোট এলাকা প্রায় ২৫,০০০ বর্গমিটার। এখানে পাঁচটি ভবন রয়েছে। প্রথম ভবনটি দুটি তলা বিশিষ্ট ট্রাফিক প্রশিক্ষণ ভবন। দ্বিতীয় ভবনটি রেশন স্টোর এবং তৃতীয় ভবনে অস্ত্র ও গোলাবারুদ সংরক্ষণ করা হয়। এই দুটি ভবনও দুটি তলা বিশিষ্ট। অপর দুটি ভবন পুলিশ বাহিনীর ব্যারাক এবং কর্মী ও প্রশাসনিক ভবন হিসেবে ব্যবহৃত হয়, যা তিন তলা বিশিষ্ট।\n\n\n== তথ্যসূত্র ==\n\nমামুন, মুনতাসীর, ঢাকা: স্মৃতি বিস্মৃতির নগরী, তৃতীয় সংস্করণ, পৃষ্ঠা: ২০৬-২০৭, ISBN 984 412 1043।"}