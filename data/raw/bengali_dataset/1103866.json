{"pageid": 1103866, "title": "তিফলুশ শামস", "url": "https://bn.wikipedia.org/wiki?curid=1103866", "content": "তিফলুশ শাম্‌স (ফরাসি: L'Enfant du Soleil, আরবি: طفل الشمس, অনুবাদ 'সূর্যের সন্তান') একটি তিউনিসীয় নাট্য চলচ্চিত্র। ২০১৪ সালে নির্মিত এই চলচ্চিত্রটি পরিচালনা করেছেন তাইয়েব লউহিচি।\n\n\n== প্রেক্ষাপট ==\nসন্ধ্যায় নাইট ক্লাবে পার্টি এবং ভোরে সাঁতার কেটে দুই তরুণ ও এক তরুণী— ফাফৌ, ইয়ানিস এবং সোনিয়া একটি বাড়িতে প্রবেশ করে। সেখানে তারা ঘুরে বেড়াতে থাকে। এক পর্যায়ে তারা অপ্রত্যাশিতভাবে বাড়ির মালিককে একটি সুইভেল চেয়ারে বসা অবস্থায় দেখতে পায়। বাড়ির মালিক কাতেব একজন লেখক। ইয়ানিসের সাথে তার কথোপকথনের মধ্য দিয়ে তার সর্বশেষ বইয়ে উল্লিখিত তরুণের জীবন কাহিনী উন্মোচিত হয়।\n\n\n== কুশীলব ==\nমোহাম্মদ মুরাদ: ফাফৌ চরিত্রে\nমাবো কৌইয়াতে: ইয়ানিস চরিত্রে\nসারা হানাচি: সোনিয়া চরিত্রে\nহিশাম রোস্তম: কাতেব চরিত্রে\nজামেল মাদানি\n\n\n== নির্মাণ ==\nপ্রখ্যাত তিউনিসীয় চলচ্চিত্র পরিচালক  তাইয়েব লউহিচির রচনা ও পরিচালনায় তিফলুশ শাম্‌স চলচ্চিত্রটি নির্মিত হয়। এতে চিত্র পরিচালক হিসেবে কাজ করেছেন নারা কেও কোসাল, সাউন্ড ইঞ্জিনিয়ার হিসেবে ছিলেন মোয়েজ শেইখ এবং সম্পাদনা কেছেন আরাবি বেন আলি। এছাড়া ইরমিন স্মিৎ সঙ্গীত, মায়া লৌহিচি সেট ফটোগ্রাফার এবং লুতফি লায়োউনি নির্বাহী প্রযোজকের দায়িত্ব পালন করেন।\nচলচ্চিত্রটি নির্মাণ করতে প্রায় এক মাস সময় লেগেছে। অধিকাংশ দৃশ্যের শুটিং হয়েছে পরিচালক তাইয়েবের বাড়িতেই। চলচ্চিত্রটি নির্মাণে ব্যয় হয়েছে প্রায় ২ লক্ষ ৩০ হাজার মার্কিন ডলার। এর মধ্যে ফরাসি-ভাষী দেশগুলোর সংগঠন অর্গানাইজেশন ইন্টারন্যাশনাল দে লা ফ্র্যঙ্কোফোন চলচ্চিত্রটির জন্য ১৫ হাজার ইউরো সহায়তা প্রদান করে। চলচ্চিত্রটি প্রোডাকশন ও বিপননের দায়িত্বে ছিল তানিত প্রোডাকশন।\n\n\n== মুক্তি এবং প্রতিক্রিয়া ==\n\nচলচ্চিত্রটি ২০১৪ সালের ১৯ ফেব্রুয়ারি তিউনিসিয়ায় মুক্তি পায়। মুক্তির পর এটি সমালোচকদের কাছে বেশ সমাদৃত হয়। এটি আইএমডিবিতে ৮.৪ রেটিং পেয়েছে (নভেম্বর ২০২১-এর হিসাব অনুযায়ী)।\n\n\n== আরও দেখুন ==\n\nজাবানা!\nআলা কাফ ইফরিত\nআল হুরুব\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nইন্টারনেট মুভি ডেটাবেজে তিফলুশ শাম্‌স (ইংরেজি)"}