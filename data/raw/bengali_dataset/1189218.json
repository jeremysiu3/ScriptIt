{"pageid": 1189218, "title": "গানিম আল মুফতাহ", "url": "https://bn.wikipedia.org/wiki?curid=1189218", "content": "গানিম আল-মুফতাহ হলেন একজন কাতারি ইউটিউবার, উদ্যোক্তা এবং কডাল রিগ্রেশন সিনড্রোমে আক্রান্ত জনহিতৈষী। ২০১৭ সালে তিনি মাত্র ১৫ বছর বয়সে কাতারের সর্বকনিষ্ঠ উদ্যোক্তা হয়ে ওঠেন।\n\n\n== জীবনী ==\n২০০২ সালের ৫ই মে তিনি জন্মগ্রহণ করেন। মাতৃগর্ভে থাকাকালীনই তার কডাল রিগ্রেশন সিনড্রোম নামক শারীরিক ত্রুটি ধরা পড়ে। সেসময় বিভিন্নজন তার মাকে গর্ভপাত করার পরামর্শ দিলেও, তারা গর্ভপাত না করার সিদ্ধান্তে অটল থাকেন। গর্ভাবস্থায় তার দুই পা সহ মেরুদণ্ডের নিম্নাংশের বিকাশ ব্যাহত হয়। ফলে দুই পা ছাড়াই জন্মগ্রহণ করেন গানিম। বর্তমানে তিনি বিশ্ববিদ্যালয়ে রাষ্ট্রবিজ্ঞান বিষয়ে অধ্যয়ন করছেন। উদ্যোক্তা হিসেবে তিনি কাতারে গারসিয়া আইসক্রিম নামের একটি নিজস্ব কোম্পানি প্রতিষ্ঠা করেন। কাতারজুড়ে এর ছয়টি শাখা রয়েছে।\n২০১৮ সালে তিনি টেড এক্স কাতার বিশ্ববিদ্যালয়ের হয়ে একটি বক্তৃতা দেওয়ার মাধ্যমে বিশ্বজুড়ে আলোচনায় আসেন। এরপর সামাজিক যোগাযোগ মাধ্যমে তিনি ব্যাপক পরিচিতি পান। ইনস্টাগ্রামসহ সামাজিক যোগাযোগ মাধ্যমে তার তিন মিলিয়নেরও বেশি অনুসারী রয়েছে।\nপা না থাকা সত্ত্বেও হাতের সাহায্যেই তিনি সাঁতার, স্কুবা ডাইভিং, স্কেটবোর্ডিং, রক ক্লাইম্বিংয়ের মতো বিভিন্ন কর্মকাণ্ডে সম্পৃক্ত। স্কুলে থাকাকালীন হাতে বুট লাগিয়ে 'স্বাভাবিক আকৃতি'র বন্ধুদের সাথেই ফুটবল খেলতেন। শুধু হাতের সাহায্যেই ওমানে অবস্থিত উপসাগরীয় অঞ্চলের সর্বোচ্চ পর্বতশৃঙ্গ জাবাল শামসও জয় করেছেন তিনি।\n\n\n== ২০২২ বিশ্বকাপ ==\n২০২২ সালের ১লা এপ্রিলে কাতার সরকার এক বিবৃতিতে ২০২২ ফিফা বিশ্বকাপে কাতারের পক্ষ থেকে তাকে শুভেচ্ছাদূত নিযুক্ত করার কথা ঘোষণা করে। হলিউড অভিনেতা মরগান ফ্রিম্যানের সাথে তিনি এই বিশ্বকাপের উদ্বোধনী অনুষ্ঠানের সূচনা করেন। ফুটবল বিশ্বকাপের ৯২ বছরের ইতিহাসে এবারই প্রথম আসরের সূচনালগ্নে কুরআনের আয়াত তিলাওয়াত করা হয়। অনুষ্ঠানের সূচনাপর্বে মরগান ফ্রিম্যানের প্রশ্নের জবাবে তিনি সূরা হুজুরাতের ১৩নং আয়াত পাঠ করার পাশাপাশি এর ইংরেজি অনুবাদ শোনান।  উক্ত আয়াতটি পাঠের মাধ্যমে তিনি শান্তি ও ভালবাসার কাঠামোর মধ্যে মানুষের মধ্যে পার্থক্য ও বৈচিত্র্যকে গ্রহণ করার আহ্বান জানান। আয়াতটির বাংলা অর্থ হচ্ছে:\n\nহে মানুষ, আমি তোমাদেরকে সৃষ্টি করেছি এক পুরুষ ও এক নারী থেকে, এবং বিভিন্ন জাতি ও গোত্রে বিভক্ত করেছি, যেন তোমরা পরস্পরের সাথে পরিচিত হতে পারো। তোমাদের মধ্যে সেই ব্যক্তি সবচেয়ে বেশি সম্মানিত, যে বেশি আল্লাহভীরু। নিশ্চয় আল্লাহ সর্বজ্ঞ এবং সব বিষয়ে অবগত।\n\n\n== স্বীকৃতি ==\n২০০৯ সালে তিনি টোয়েন্টিফার্স্ট সেঞ্চুরি লিডার্স ফাউন্ডেশন কর্তৃক মাত্র ৭ বছর বয়সে একজন \"আনসান হিরো\" তথা \"অদৃশ্য বীর\" হিসেবে স্বীকৃতি পেয়েছেন। ২০১৪ সালে কুয়েতের তৎকালীন আমির শেখ সাবাহ আল-আহমদ আল-সাবাহ তাকে \"শান্তি দূত\" নিযুক্ত করেন। এছাড়াও তিনি কাতার ফিন্যানশিয়াল সেন্টার কর্তৃপক্ষের শুভেচ্ছাদূত হিসেবেও দায়িত্ব পালন করেন। ২০১৭ সালে লেবানন-ভিত্তিক তাকরিম ফাউন্ডেশন তাকে শ্রেষ্ঠ তরুণ উদ্যোক্তা নির্বাচিত করে।\n\n\n== তথ্যসূত্র =="}