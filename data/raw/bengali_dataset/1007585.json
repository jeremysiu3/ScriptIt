{"pageid": 1007585, "title": "নিরুপম সেন", "url": "https://bn.wikipedia.org/wiki?curid=1007585", "content": "নিরুপম সেন ভারতের কমিউনিস্ট পার্টি (মার্ক্সবাদী) দলের একজন নেতা ছিলেন। তিনি পশ্চিমবঙ্গের শিল্প ও বাণিজ্য মন্ত্রী হিসাবেও দায়িত্ব পালন করেছেন।\n\n\n== রাজনৈতিক জীবন ==\nনিরুপম সেন ছাত্রাবস্থাতেই ভারতের কমিউনিস্ট পার্টি (মার্ক্সবাদী) দলের সদস্যপদ লাভ করেন। ১৯৬৬ সালে নিরুপম সেন তাঁর দলের ছাত্র সংগঠন ভারতের ছাত্র ফেডারেশন এর জেলা কমিটির সম্পাদক নির্বাচিত হন। একজন শিক্ষক হিসাবে কর্মজীবন শুরু করলেও ১৯৬৮ সাল থেকে নিরুপম সেন দলের সর্বক্ষণের কর্মী হিসেবে কাজ শুরু করেন।\n১৯৮৯ থেকে ১৯৯৫ অবধি নিরুপম সেন জেলা কমিটির সম্পাদক ছিলেন। ১৯৮৭ নির্বাচনে তিনি প্রথম বার বর্ধমান দক্ষিণ বিধানসভা কেন্দ্র থেকে পশ্চিমবঙ্গ বিধানসভার সদস্য নির্বাচিত হন। তারপর ১৯৯৮ সালে তিনি দলের কেন্দ্রীয় কমিটির সদস্য এবং ২০০৮ সালে পলিটব‍্যুরোর সদস্য হন। ২০০১, এবং ২০০৬ সালের বিধানসভা নির্বাচনে নিরুপম সেন আবার পরপর দুবার বর্ধমান দক্ষিণ বিধানসভা কেন্দ্র থেকে বিধায়ক নির্বাচিত হন।\n\n\n== বিতর্ক ==\n২০০৬ সালের শেষের দিকে, সিঙ্গুর টাটা ন্যানো বিতর্ক নিয়ে হুগলিতে জমি অধিগ্রহণ আন্দোলন সরকারি শাসনের উপর প্রভাব ফেলতে শুরু করে। জোরপূর্বক জমি অধিগ্রহণের বিরুদ্ধে প্রতিবাদ শেষ পর্যন্ত সরকারের উপর মারাত্মক প্রভাব ফেলে। নিরুপম সেন দলের ভিতরে এবং বাইরে তীব্র সমালোচনার সম্মুখীন হন। জমি অধিগ্রহণের সমস্যা ছাড়াও, পশ্চিমবঙ্গে যুক্তফ্রন্ট সরকারের পতনের পর ১৯৭০ সালের মার্চ মাসে সাঁইবাড়ির ঘটনায়ও তার নাম উঠেছিল।\n\n\n== মৃত্যু ==\n২০১৩ সাল থেকেই নিরুপম সেন বিভিন্ন শারীরিক অসুস্থতায় ভুগছিলেন। অসুস্থতার কারণবশত নিরুপম সেন তাঁর দলের বিশাখাপত্তনম পার্টি কংগ্রেস, ২০১৫ এর পর পলিটব‍্যুরো থেকে অব্যাহতি নেন। ২০১৮ সালের ২৪শে ডিসেম্বর বিধাননগরে কার্ডিয়াক অ্যাট্যাকে নিরুপম সেন মারা যান।\n\n\n== তথ্যসূত্র =="}