{"pageid": 1523509, "title": "মেহের পদমজি", "url": "https://bn.wikipedia.org/wiki?curid=1523509", "content": "মেহের পদমজি একজন ভারতীয় ব্যবসায়ী এবং সমাজসেবী, বর্তমানে তিনি থার্ম্যাক্স লিমিটেডের চেয়ারপারসন হিসেবে দায়িত্ব পালন করছেন, এটি একটি শক্তি ও পরিবেশগত প্রকৌশল কোম্পানি। ২০০৮ সালে ওয়ার্ল্ড ইকোনমিক ফোরাম তাঁকে একজন তরুণ গ্লোবাল লিডার হিসেবে মনোনীত করে এবং ফোর্বস  তাঁকে ২০১২ সালের ভারতের সবচেয়ে ক্ষমতাশালী ব্যবসায়ী নারীদের তালিকায় স্থান দেয়। ২০১১ থেকে ২০২০ সাল পর্যন্ত প্রতি বছর ফরচুন ইন্ডিয়ার সবচেয়ে ক্ষমতাশালী মহিলাদের তালিকায় মেহেরকে স্থান দেওয়া হয়েছিল।\n২০২২ সালে, তিনি এবং তাঁর মা কোটাক হুরুন-এর ধনী ভারতীয় মহিলাদের তালিকায় অন্তর্ভুক্ত হন, তাঁদের মোট সম্পদের পরিমাণ ছিল ₹১৪,৫৩০ কোটি। পদমজি আকাঙ্ক্ষা ফাউণ্ডেশনের চেয়ারপারসন এবং টিচ টু লিডের একজন ট্রাস্টি, দুটি সংস্থাই শিক্ষামূলক অলাভজনক প্রতিষ্ঠান।\n\n\n== প্রাথমিক জীবন এবং শিক্ষা ==\nমহারাষ্ট্রের পুনেতে জন্মগ্রহণকারী মেহের পদমজি পুনের নওরোজি ওয়াদিয়া কলেজ থেকে স্নাতক ডিগ্রি অর্জন করেন। তিনি লন্ডনের ইম্পেরিয়াল কলেজ থেকে রাসায়নিক প্রকৌশলে স্নাতকোত্তর ডিগ্রি অর্জন করেন। তিনি অনু আগা এবং রোহিন্টন আগার কন্যা।\n\n\n== কর্মজীবন ==\nমেহের পদমজি ১৯৯০ সালে থার্ম্যাক্সে যোগ দেন এবং যুক্তরাজ্যে এর সহায়ক একটি প্রতিষ্ঠান পরিচালনা করেন, যার ফলে তিন বছরের মধ্যে এর কর্মক্ষমতা উন্নত হয়। ১৯৯৬ সালের সেপ্টেম্বরে ভারতে ফিরে আসার পর, তিনি থার্ম্যাক্সের পরিচালনা পর্ষদে যোগদান করেন। তিনি অর্থ, কোষাগার ব্যবস্থাপনা এবং পানীয় জল ও বায়ু দূষণ নিয়ন্ত্রণ কার্যক্রমের যৌথ উদ্যোগ তত্ত্বাবধানের ওপর মনোনিবেশ করেন। ২০০১ সালের জানুয়ারিতে, তিনি একজন অ-নির্বাহী পরিচালক হন এবং ২০০২ সালে ভাইস চেয়ারপারসন নিযুক্ত হন। তিনি কোম্পানির ঘুরে দাঁড়ানোরর প্রচেষ্টায় জড়িত ছিলেন। ২০০৪ সালের ৫ই অক্টোবর, অনু আগার অবসর গ্রহণের পর মেহের তাঁর স্থলাভিষিক্ত হন, এবং স্থিতিশীল শক্তি ও পরিবেশগত অনুশীলনের ওপর জোর দিয়ে থার্ম্যাক্সকে পুনঃস্থাপনের জন্য কাজ করেন।\nচেয়ারপারসন থাকাকালীন, পরিবেশগত প্রভাব কমাতে থার্ম্যাক্স সৌর তাপ এবং ফটোভোলটাইক প্যানেল তৈরি করেছিল। কোম্পানির মূল কার্যক্রম জোরদার করতে, কর্পোরেট সুশাসন বৃদ্ধি করতে এবং আন্তর্জাতিকভাবে এর উপস্থিতি সম্প্রসারণের জন্য মেহের কিছু কৌশলের বাস্তবায়ন করেছিলেন। ২০১২ সালের মধ্যে, থার্ম্যাক্স তাদের বার্ষিক আয় ₹৫,০০০ কোটি (প্রায় ১ বিলিয়ন মার্কিন ডলার) ছাড়িয়ে যাওয়ার কথা জানিয়েছে।\n২০১০ সালের নভেম্বরে ড্যানস্টোকার এ/এস এবং এর জার্মান সহযোগী প্রতিষ্ঠান, ওমনিকাল কেসেলকে অধিগ্রহণ করে তিনি এর আন্তর্জাতিক কার্যক্রম সম্প্রসারণ করেন। ২০১২ সালের মার্চ মাসে, কোম্পানিটি স্টিম আনুষাঙ্গিক প্রস্তুতকারক, রাইফক্স-হ্যান্স রিখটার জিএমবিএইচ অধিগ্রহণ করে এবং পরে পুনে-ভিত্তিক ফার্স্ট এনার্জি- তে ৩৩% অংশীদারিত্ব গ্রহণ করে। এই কোম্পানিটি আবাসিক ও বাণিজ্যিক ব্যবহারের জন্য জৈববস্তুপুঞ্জ চুলা এবং পেলেট জ্বালানি উৎপাদন করে। ২০২২ সালের মে মাসে, তিনি পিডিলাইট ইণ্ডাস্ট্রিজের একজন স্বাধীন পরিচালক হিসেবে নিযুক্ত হন।\n\n\n== অ-ব্যবসায়িক কার্যকলাপ ==\nমেহের পদমজি ২০১৪ থেকে ২০১৫ সাল পর্যন্ত ভারতীয় শিল্প কনফেডারেশন (সিআইআই)-এর পুনে আঞ্চলিক কাউন্সিলের চেয়ারপারসন হিসেবে দায়িত্ব পালন করেন। তিনি সিআইআই-এর পারিবারিক ব্যবসা ফোরাম এবং তরুণ ভারতীয়দের একজন সক্রিয় সদস্য। সিআইআই-এর ইয়ং ইণ্ডিয়ান্সের সাথে থাকাকালীন, তিনি জাতীয় কর্মসংস্থান উদ্যোগের সভাপতিত্ব করেছিলেন।\n\n\n== জনহিতৈষিতা ==\nমেহের জনহিতকর কর্মকাণ্ডে, বিশেষ করে শিক্ষাক্ষেত্রে নিযুক্ত। তিনি আকাঙ্ক্ষা ফাউণ্ডেশনের সাথে কাজ করেছিলেন, এটি একটি অলাভজনক প্রতিষ্ঠান যা সুবিধাবঞ্চিত শিশুদের শিক্ষার উপর দৃষ্টি নিবদ্ধ করে। থার্ম্যাক্স তহবিল সরবরাহ করত এবং আকাঙ্ক্ষা পুনেতে তিনটি পৌর স্কুল পরিচালনা করত। তিনি টিচ ফর ইণ্ডিয়ার বোর্ডেও কাজ করেন, যা একটি বেসরকারি সংস্থা এবং তারা সুবিধাবঞ্চিত সম্প্রদায়ের মধ্যে শিক্ষার প্রচার করে। তিনি থার্ম্যাক্স সোশ্যাল ইনিশিয়েটিভ ফাউণ্ডেশনও পরিচালনা করেন, যা থার্ম্যাক্সের একটি সিএসআর শাখা।\nতিনি পুনে সিটি কানেক্ট ডেভেলপমেন্ট ফাউণ্ডেশনের প্রতিষ্ঠাতাদের একজন এবং শক্তি সাসটেইনেবল এনার্জি ফাউণ্ডেশন এবং ইম্পেরিয়াল কলেজ ইণ্ডিয়া ফাউণ্ডেশনের বোর্ডে দায়িত্ব পালন করেন। তিনি একটি জনহিতকর নেটওয়ার্ক সোশ্যাল ভেঞ্চার পার্টনার্স ইণ্ডিয়া-র প্রতিষ্ঠাতা সদস্য এবং বর্তমানে এর পুনে শাখার সভাপতিত্ব করছেন।\n\n\n== ব্যক্তিগত জীবন ==\nমেহের পদমজী ১৯৯১ সালের মার্চ মাসে ফেরোজ পদমজীকে বিয়ে করেন, ফেরোজ থার্ম্যাক্সে একজন পরিচালক হিসেবে কাজ করেন। তাঁদের জাহান নামে একটি ছেলে এবং লিয়া নামে একটি মেয়ে রয়েছে। তিনি পিয়ানো বাজানো উপভোগ করেন এবং পুনে-ভিত্তিক গায়কদল, চেম্বার সিঙ্গার্সের একজন সদস্য।\n\n\n== পুরস্কার এবং স্বীকৃতি ==\n২০০৬ সালে, তিনি দ্য ফিনান্সিয়াল এক্সপ্রেস থেকে এফই উইমেন ইন বিজনেস ইয়ং অ্যাচিভার অ্যাওয়ার্ড পেয়েছিলেন। ২০০৯ সালে, তিনি বিজনেস স্ট্যান্ডার্ড কর্তৃক বর্ষসেরা সিইও হিসেবে ভূষিত হন। ২০১১ সালে ইন্ডিয়া টুডে'র ভারতের ২৫ জন সবচেয়ে ক্ষমতাশালী পেশাদার নারীর তালিকায় তাঁর নাম ছিল এবং ২০১২ সালে তিনি ফোর্বসের সবচেয়ে ক্ষমতাশালী ব্যবসায়ী নারীর তালিকায় স্থান পান।\nবিজনেস টুডে ম্যাগাজিন তাঁকে ২০১০, ২০১২, এবং ২০১৫ সালের \"সবচেয়ে ক্ষমতাশালী নারী\" তালিকায় স্থান দিয়েছে। ২০১৮ সালে, ইন্ডিয়া টুডে - র ৩০ জন ফ্রন্টলাইন নারীর তালিকায় তাঁকে অন্তর্ভুক্ত করা হয়েছিল।\nতিনি অনন্ত অ্যাস্পেন সেন্টারের কমলনয়ন বাজাজ ফেলোশিপের একজন ফেলো। ২০২০ সালে, তিনি হুরুনের ভারতের ১০০ জন ধনী ব্যক্তির তালিকায় অন্তর্ভুক্ত হন। ২০২২ সালে, মেহের পদমজি এবং তাঁর মা অনু আগা কোটাক প্রাইভেট ব্যাংকিং -হুরুন লিডিং ওয়েলথি উইমেন ২০২১ তালিকায় সপ্তম স্থানে ছিলেন, তাঁদের মোট সম্পদের আনুমানিক পরিমাণ ছিল ₹১৪,৫৩০ কোটি। ২০২৪ সালের বার্কলেস প্রাইভেট ক্লায়েন্টস হুরুন ইণ্ডিয়ার রিপোর্ট অনুসারে, তিনি ভারতের পারিবারিক মালিকানাধীন ব্যবসায়ের ক্ষেত্রে ৫ম প্রভাবশালী মহিলা হিসেবে স্থান পেয়েছেন, যেখানে থার্ম্যাক্সের মূল্য ₹৪৪,০০০ কোটি উল্লেখ করা হয়েছে। মেহের পদমজি ২০১১ থেকে ২০২০ সাল পর্যন্ত টানা বেশ কয়েক বছর ধরে ফরচুন ম্যাগাজিনের সবচেয়ে ক্ষমতাশালী মহিলাদের তালিকায় স্থান পেয়েছেন।\n\n\n== তথ্যসূত্র =="}