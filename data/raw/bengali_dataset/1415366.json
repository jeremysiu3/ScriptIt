{"pageid": 1415366, "title": "দি এক্সট্রিমলি লার্জ টেলিস্কোপ", "url": "https://bn.wikipedia.org/wiki?curid=1415366", "content": "দি এক্সট্রিমলি লার্জ টেলিস্কোপ (Extremely Large Telescope; সংক্ষেপে ELT, ইএলটি) অর্থাৎ অত্যন্ত বৃহৎ দূরবীক্ষণ যন্ত্র একটি নির্মীয়মান জ্যোতির্বৈজ্ঞানিক মানমন্দির। নির্মাণকাজ সমাপ্ত হবার পরে এটি বিশ্বের বৃহত্তম আলোকীয়/প্রায়-অবলোহিত অতিবৃহৎ দূরবীক্ষণ যন্ত্র হিসেবে কাজ করবে। এটি ইউরোপীয় দক্ষিণ মানমন্দির সংস্থার একটি অংশ হিসেবে দক্ষিণ আমেরিকার রাষ্ট্র চিলির উত্তরভাগে আতাকামা মরুভূমিতে আন্দেস পর্বতমালার সেররো আর্মাসোনেস (Cerro Armazones) পর্বতের উপর অবস্থান করবে।\nদূরবীক্ষণ যন্ত্রটির নকশা অনুযায়ী এটি একটি প্রতিফলক দূরবীক্ষণ যন্ত্র, যেটি একটি ৩৯.৩ মি (১৩০ ফু) ব্যাসবিশিষ্ট খণ্ডায়িত মূল দর্পণ এবং একটি ৪.২ মি (১৪ ফু) ব্যাসবিশিষ্ট গৌণ দর্পণ নিয়ে গঠিত। দূরবীক্ষণ যন্ত্রটিকে উপযোজনশীল আলোকবৈজ্ঞানিক যন্ত্রপাতি (adaptive optics), ছয়টি লেজার নির্দেশিত নক্ষত্র অংশ (laser guide star) এবং একাধিক বৃহৎ বৈজ্ঞানিক যন্ত্রপাতি দিয়ে সজ্জিত করা থাকবে। মানমন্দিরটিকে মানব চক্ষু অপেক্ষা ১০ কোটি গুণ বেশি আলোকরশ্মি গ্রহণ করার জন্য নকশা করা হয়েছে, যার পরিমাণ ২০২৩ সালে বিদ্যমান বৃহত্তম আলোকীয় দূরবীক্ষণ যন্ত্রের তুলনায় ১০ গুণ বেশি। একই সাথে এটি বায়ুমণ্ডলজনিত বিকৃতিগুলিও সংশোধন করে নেবে। এই দূরবীক্ষণ যন্ত্রটির আলোক সংগ্রহকারী এলাকার ক্ষেত্রফল হাবল মহাকাশ দূরবীক্ষণ যন্ত্রের তুলনায় ২৫০ গুণ বেশি এবং নকশার বিনির্দেশ অনুযায়ী এটির ধারণকৃত চিত্রগুলি হাবলের চেয়ে ১৬ গুণ বেশি স্পষ্ট হবে।\nএই প্রকল্পটি আদিতে ইউরোপীয় অত্যন্ত বৃহৎ দূরবীক্ষণ যন্ত্র (European Extremely Large Telescope, সংক্ষেপে E-ELT) নামে পরিচিত ছিল। ২০১৭ সালে এর নামটি ছোট করে বর্তমান নামটি প্রদান করা হয়। অত্যন্ত বৃহৎ দূরবীক্ষণ যন্ত্রটিকে সৌরজগৎ-বহির্ভূত বিভিন্ন নক্ষত্রের চারপাশে ঘূর্ণায়মান গ্রহসমূহ, মহাবিশ্বের প্রথম ছায়াপথসমূহ, অতিভারী কৃষ্ণগহ্বর, মহাবিশ্বের তমোক্ষেত্রের প্রকৃতি, অন্যান্য নক্ষত্রের চারপাশে আদি-গ্রহীয় চাকতিগুলিতে জল (পানি) ও জৈব অণুসমূহ শনাক্তকরণ বিষয়ক বিস্তারিত খুঁটিনাটি গবেষণার মাধ্যমে জ্যোতির্বৈজ্ঞানিক জ্ঞান উন্নত করার লক্ষ্যে নির্মাণ করা হয়েছে। ২০১১ সালের পরিকল্পনা অনুযায়ী এই ব্যবস্থাটিকে ২০১৪ সাল থেকে ২০২৫ সাল পর্যন্ত ১১ বছর ধরে নির্মাণ করার কথা ছিল। ২০১৪ সালের জুন মাসে নির্মাণকাজ শুরু হয় এবং ঐ বছরের ডিসেম্বরে প্রকল্পটির অর্থসংস্থানের ৯০% ও নির্মাণকাজের অনুমতি জোগাড় হয়ে যায়। নির্মাণকাজের প্রথম দশার ব্যয় ধরা হয় প্রায় ১০০ কোটি ইউরো। ২০১৭ সালের ২৬শে মে দূরবীক্ষণ যন্ত্রটির ভিত্তিপ্রস্তর স্থাপনের অনুষ্ঠানটি উদযাপন করা হয়, যার পরে গম্বুজটির মূল কাঠামো ও দূরবীক্ষণ যন্ত্রটির নির্মাণকাজ শুরু হয়। ২০২৩ সালের জুলাই মাসে নির্মাণ ও উন্নয়নকাজের অর্ধেক সমাপ্ত হয়। পরিমার্জিত পরিকল্পনা অনুযায়ী ২০২৮ সালে নির্মাণকাজ সমাপ্ত হবে ও ঐ বছরেই প্রথম আলোকগ্রহণের ঘটনাটি সম্পাদিত হবে।\n\n\n== আরও দেখুন ==\nদূরবীক্ষণ যন্ত্রের তালিকা\nবৃহত্তম আলোকীয় প্রতিফলক দূরবীক্ষণ যন্ত্রের তালিকা\nআলোকীয় দূরবীক্ষণ যন্ত্রের তালিকা\nবৃহৎ দ্বিনেত্র দূরবীক্ষণ যন্ত্র\nইউরোপীয় সৌর দূরবীক্ষণ যন্ত্র  (পরিকল্পিত নির্মাণকাজ সমাপ্তি ২০২৫)\nগ্রান তেলেস্কোপিও কানারিয়াস\nজ্যোতির্বৈজ্ঞানিক মানমন্দিরের তালিকা\nউচ্চতম জ্যোতির্বৈজ্ঞানিক মানমন্দিরের তালিকা\nচিলির অন্যান্য মানমন্দির:\nইয়ানো দে চাহনান্তর মানমন্দির\nআতাকামা বৃহৎ মিলিমিটার অ্যারে\nপারানাল মানমন্দির\nঅতি বৃহৎ দূরবীক্ষণ যন্ত্র\nসেররো আমাসোনেস মানমন্দির\nলা সিইয়া মানমন্দির\nসেররো তোলোলো আন্তঃআমেরিকীয় মানমন্দির\n\n\n== তথ্যসূত্র ==\n\n\n== বহিঃসংযোগ ==\n\nESO Extremely Large Telescope\nESO The Extremely Large Telescope (\"E-ELT\") Project\nFinal stage for telescope design\nGreen light for ELT\nGround Telescope to Super Size\nMICADO\nMETIS\nHARMONI\nRecord mirror for Euro telescope BBC Online August 7 2006\nESO Council Gives Green Light to Detailed Study of the European Extremely Large Telescope Spaceref.com\nটেমপ্লেট:European Southern Observatory\nটেমপ্লেট:Astronomical observatories in Chile\nটেমপ্লেট:Exoplanet search projects"}