{"pageid": 1047289, "title": "অলিভার স্কিপ", "url": "https://bn.wikipedia.org/wiki?curid=1047289", "content": "অলিভার উইলিয়াম স্কিপ (ইংরেজি উচ্চারণ: /ˈɒlɪvə skɪp/, ইংরেজি: Oliver Skipp; জন্ম: ১৬ সেপ্টেম্বর ২০০০; অলিভার স্কিপ নামে সুপরিচিত) হলেন একজন ইংরেজ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের দ্বিতীয় স্তর ইএফএল চ্যাম্পিয়নশিপের ক্লাব নরউইচ সিটি এবং ইংল্যান্ড অনূর্ধ্ব-২১ দলের হয়ে একজন মধ্যমাঠের খেলোয়াড় হিসেবে খেলেন। তিনি মূলত একজন রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় এবং কেন্দ্রীয় রক্ষণভাগের খেলোয়াড় হিসেবে খেলে থাকেন।\nইংরেজ ফুটবল ক্লাব বেনজিও টাইগার্সের যুব পর্যায়ের হয়ে খেলার মাধ্যমে স্কিপ ফুটবল জগতে প্রবেশ করেছেন এবং পরবর্তীকালে টটেনহ্যাম হটস্পারের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৮–১৯ মৌসুমে, ইংরেজ ক্লাব টটেনহ্যাম হটস্পারের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। মাঝে ২০২০–২১ মৌসুমে তিনি ধারে নরউইচ সিটিতে যোগদান করেছেন।\n২০১৫ সালে, স্কিপ ইংল্যান্ড অনূর্ধ্ব-১৬ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন। দলগতভাবে, স্কিপ এপর্যন্ত ১টি শিরোপা জয়লাভ করেছেন, যা তিনি নরউইচ সিটির হয়ে জয়লাভ করেছেন।\n\n\n== প্রারম্ভিক জীবন ==\nঅলিভার উইলিয়াম স্কিপ ২০০০ সালের ১৬ই সেপ্টেম্বর তারিখে ইংল্যান্ডের ওয়েলিন গার্ডেন সিটিতে জন্মগ্রহণ করেছেন এবং হার্টফোর্ডে তার শৈশব অতিবাহিত করেছেন।. ২০০৩ সাল হতে ২০১২ সাল পর্যন্ত, তিনি হার্টফোর্ডের ডানকোম্ব প্রাথমিক বিদ্যালয় এবং রিচার্ড হেল স্কুলে পড়াশোনা করেছেন।\n\n\n== আন্তর্জাতিক ফুটবল ==\nস্কিপ ইংল্যান্ড অনূর্ধ্ব-১৬, ইংল্যান্ড অনূর্ধ্ব-১৭, ইংল্যান্ড অনূর্ধ্ব-১৮ এবং ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ২০১৫ সালের ২৭শে অক্টোবর তারিখে তিনি জাপান অনূর্ধ্ব-১৬ দলের বিরুদ্ধে ম্যাচে ইংল্যান্ড অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ইংল্যান্ড অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে অলিভার স্কিপ  (ইংরেজি)  \nসকারবেসে অলিভার স্কিপ (ইংরেজি) \nবিডিফুটবলে অলিভার স্কিপ  (ইংরেজি)  \nওয়ার্ল্ডফুটবল.নেটে অলিভার স্কিপ (ইংরেজি) \nইএসপিএন এফসিতে অলিভার স্কিপ (ইংরেজি)"}