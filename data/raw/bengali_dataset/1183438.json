{"pageid": 1183438, "title": "সোনাকান্দা দারুল হুদা বহুমুখী কামিল মাদ্রাসা", "url": "https://bn.wikipedia.org/wiki?curid=1183438", "content": "সোনাকান্দা দারুল হুদা বহুমুখী কামিল মাদ্রাসা কুমিল্লা জেলার মুরাদনগর উপজেলার একটি উল্লেখযোগ্য আলিয়া মাদ্রাসা। ১৯৪০ সালে বৃহত্তর কুমিল্লা অঞ্চলের ধর্মপ্রচারক আব্দুর রহমান হানাফী কর্তৃক মাদ্রাসাটি প্রতিষ্ঠিত হয়। বর্তমানে মাদ্রাসাটি ইসলামি আরবি বিশ্ববিদ্যালয় অধিভুক্ত একটি কামিল মাদ্রাসা। মাদ্রাসার দাখিল ও আলিম শ্রেণী বাংলাদেশ মাদ্রাসা শিক্ষাবোর্ডের অধীনে অধিভুক্ত রয়েছে। মাদ্রাসাটি সোনাকান্দা দারুল হুদা দরবার শরীফ ও এই দরবার শরীফের পীরের সংযুক্তিকরণে পরিচালিত হয়ে থাকে।\n\n\n== ইতিহাস ==\nআব্দুর রহমান হানাফী ১৯৪০ সালে মাদ্রাসাটি একটি ফোরকানিয়া হাফেজিয়া মাদ্রাসা হিসাবে প্রতিষ্ঠিত করে। এটি তৎকালীন সময়ে কুমিল্লা, গাজিপুর, নরসিংদী জেলায় ইসলামি শিক্ষা বিস্তারে ভূমিকা রেখেছিলো। ১৯৩৫ সালে হানাফী হজ্ব পালনের পরে এই মাদ্রাসা ও সোনাকান্দা দারুল হুদা দরবার শরীফ প্রতিষ্ঠার কাজে মনোযোগি হন। মাদ্রাসা প্রতিষ্ঠার জন্য হানাফী তার পিতৃভূমি থেকে ১ একর ১১ শতক জমি ওয়াকফ করে দেন। এছাড়া এলাকার স্থানীয় ব্যক্তিগণের সহযোগিতায় ২১.৫ কানি জমি ক্রয় করা হয়। অবশেষে ২০ ডিসেম্বর ১৯৪০ সালে মাদ্রাসাটির ভিক্তি প্রস্তর স্থাপন করা হয় এবং ছোট পরিসরে একটি ফোরকানিয়া মাদ্রাসা হিসাবে যাত্রা শুরু করে। কিছুদিন পরেই মাদ্রাসাটি পাকিস্তান সরকারের নিকট থেকে অনুমোদন লাভ করে। ১৯৫৫ সালে মাদ্রাসাটি অল্ড স্কিম মাদ্রাসা থেকে নিউ স্কিম মাদ্রাসার দাখিল শ্রেণীর উন্নতি লাভ করে। এরপর ১৯৫৮ সালে মাদ্রাসাটি আলিম শ্রেণীর এবং ১৯৬০ সালে ফাজিল শ্রেণীর অনুমোদন লাভ করে। এরপর স্থানীয় শিক্ষাবিদদের প্রচেষ্টায় ২৯ ফেব্রুয়ারি ১৯৬৪ সালে মাদ্রাসায় কামিল শ্রেণী চালুর অনুমতি পায়, সেই সময়ে কামিল শ্রেণীতে ৭ জন শিক্ষার্থী ভর্তি হয়েছিলো।\nআব্দুর রহমান হানাফী মৃত্যুবরণ করলে তার বড় পুত্র আবুবকর মোহাম্মদ শামছুল হুদা এই দরবার শরীফ ও মাদ্রাসার প্রধানের দায়িত্ব পালন শুরু করেন। তিনি এই প্রতিষ্ঠানে ৩৬ বছর দায়িত্ব পালন করেন। শামছুর হুদার প্রচেষ্টায় কামিল শ্রেণীতে তাফসীর, ফিকহ ও আরবী সাহিত্য বিভাগ চালু করা হয়। ১৯৮৮ সালে মাদ্রাসার কামিল শ্রেণীতে আল ফিকহ বিভাগ এবং ১৯৯১ সালে তাফসীর বিভাগ ও কামিল আদব বিভাগের অনুমোদন লাভ করে।\n\n\n== শিক্ষা কার্যক্রম ==\nএই কামিল মাদ্রাসায় ইবতেদায়ী থেকে শুরু করে কামিল শ্রেণী পর্যন্ত পাঠদান করা হয়। মাদ্রাসার দাখিল ও আলিম শ্রেণীতে বিজ্ঞান ও মানবিক উভয় শাখাতেই পাঠদান করা হয়। এছাড়াও মাদ্রাসার ফাজিল শ্রেণীতে আল কুরআন ও আল হাদিস বিভাগ নিয়ে পড়াশোনার সুযোগ রয়েছে। এছাড়াও এই মাদ্রাসার নিয়ন্ত্রণে শিশুদের জন্য কিন্ডারগার্ডেন স্কুল প্রতিষ্ঠা করা হয়েছে। মাদ্রাসার শিক্ষার্থীরদের জন্য লাইব্রেরি নির্মাণ করা হয়েছে, যাতে শিক্ষার্থীরা এখানে এসে পড়াশোনা করতে পারে।\n\n\n== সুযোগ-সুবিধা ==\nএই মাদ্রাসার শিক্ষার্থীদের জন্য নানা সুযোগ-সুবিধা রয়েছে, যাতে জ্ঞান অর্জনের জন্য তারা ভালো সেবা গ্রহণ করতে পারে।\n\n\n=== লিল্লাহ বোর্ডিং ===\nমাদ্রাসার লিল্লাহ বোর্ডিং বলতে বুঝায়, যেখানে শিক্ষার্থীরা বিনা খরচে থাকা ও খাওয়ার সুযোগ পায়। এই লিল্লাহ বোর্ডিং স্থানীয় ধনী ব্যক্তিদের সাহায্য-সহযোগিতায় পরিচালিত হয়ে থাকে। এছাড়াও মাদ্রাসার কেন্দ্রীয় তহবিল থেকে লিল্লাহ বোর্ডিং-এ টাকা প্রদান করা হয়।\n\n\n=== মসজিদ ===\nশিক্ষার্থীদের নামাজের জন্য মসজিদ নির্মাণ করা হয়েছে। ক্লাস চলাকালে এখানে শিক্ষক ও ছাত্ররা নামাজ আদায় করতে পারে। এছাড়াও এই মসজিদে স্থানীয় ব্যক্তিরাও নামাজ আদায় করতে পারে।\n\n\n== উল্লেখযোগ্য ব্যক্তি ==\nমাওলানা মুনীরুল ইসলাম, বাংলাদেশ ইসলামী লেখক ফোরামের সভাপতি।\n\n\n== তথ্যসূত্র =="}