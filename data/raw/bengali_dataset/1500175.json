{"pageid": 1500175, "title": "সাইম আইয়ুব", "url": "https://bn.wikipedia.org/wiki?curid=1500175", "content": "সাইম আইয়ুব (উর্দু: صائم ایوب‎‎; জন্ম ২৪ মে ২০০২) একজন পাকিস্তানি ক্রিকেটার যিনি পাকিস্তান জাতীয় ক্রিকেট দল এবং ঘরোয়া ক্রিকেটে করাচি হোয়াইটসের হয়ে খেলেন। তিনি ২০২৩ সালের ২৪শে মার্চ আফগানিস্তানের বিপক্ষে টি-টোয়েন্টিতে তার আন্তর্জাতিক অভিষেক করেন এবং ২০২৪ সালের ৩রা জানুয়ারী টেস্টে অস্ট্রেলিয়ার বিপক্ষের ম্যাচে তার টেস্ট অভিষেক হয়।\n\n\n== প্রারম্ভিক জীবন ==\nতার বাবা আইয়ুব আহমেদ এবং তার চাচা মোহাম্মদ জাভেদ উভয়েই ক্লাব পর্যায়ে ক্রিকেট খেলতেন, সাইম অল্প বয়সে গুলিস্তানে জোহর থেকে টেপ বল ক্রিকেটের মাধ্যমে খেলায় দীক্ষিত হন, তার বাবার পাশাপাশি তার দুই বড় ভাই তাকে সাহায্য করেন।\n\n\n== ঘরোয়া এবং ফ্র্যাঞ্চাইজি ক্যারিয়ার ==\n২০২১ সালের ফেব্রুয়ারিতে সাইম ২০২১ পাকিস্তান সুপার লিগে কোয়েটা গ্ল্যাডিয়েটর্সের হয়ে তার টি-টোয়েন্টি অভিষেক করেন।\n২০২২ সালের মার্চ মাসে তিনি ২০২১-২২ পাকিস্তান কাপে সিন্ধুর হয়ে লিস্ট এ ক্রিকেটে অভিষেক করেছিলেন।\nএকই বছরের সেপ্টেম্বরে তিনি ২০২২-২৩ বর্ষের কায়েদ-ই-আজম ট্রফি আয়োজনে সিন্ধুর হয়ে প্রথম-শ্রেণীর ক্রিকেটে অভিষেক করেছিলেন।\n\n\n=== পাকিস্তান সুপার লিগ ===\n২০২১ সালে, তিনি কোয়েটা গ্ল্যাডিয়েটর্সের হয়ে খেলেন কিন্তু ভালো দক্ষতা দেখাতে পারেননি, তাই তিনি চুড়ান্ত একাদশের নিয়মিত সদস্য হতে পারেননি এবং পরবর্তী মৌসুমের জন্য স্কোয়াড থেকে বাদ পড়েছিলেন। ২০২৩ সালের ফেব্রুয়ারিতে পিএসএল চলাকালীন পেশোয়ার জালমির হয়ে খেলার সময়ে তিনি ৩৩ বলে তার প্রথম পিএসএল হাফ সেঞ্চুরি করেন, পর্যবেক্ষকরা তাকে সাঈদ আনোয়ারের সাথে তুলনা করেন। একই মৌসুমে পেশোয়ার জালমি এবং কোয়েটা গ্ল্যাডিয়েটর্সের মধ্যে ২৫তম ম্যাচে, সাইম ৩৪ বলে ৭৪ রান করেছিলেন এবং ২০ ওভারে ২৪০/২ স্কোরকার্ডে পৌঁছতে পেশোয়ার জালমিকে সাহায্য করেছিলেন এবং ২৭তম ম্যাচে, তিনি ৩৩ বলে ৫৮ রান করেন।  তিনি ১২ ম্যাচে ২৮.৪১ গড় এবং ১৬৫.৫৩ স্ট্রাইক রেটসহ ৩৪১ রান নিয়ে মৌসুম শেষ করেছিলেন। তিনি ২০২৩ সালের সিপিএল মৌসুমেও অংশ নিয়েছিলেন। তিনি লীগে ভাল দক্ষতা দেখিয়েছিলেন এবং ফাইনালে তার অসাধারণ দক্ষতা দিয়ে তার দল অ্যামাজন ওয়ারিয়র্সকে শিরোপা পেতে সাহায্য করেছিলেন।\n\n\n== আন্তর্জাতিক ক্যারিয়ার ==\n২০২২ সালের ডিসেম্বরে, তরুণ ফাস্ট বোলার ইহসানুল্লাহ এবং ব্যাটসম্যান হাসিবুল্লাহ খানের সাথে সাইম আইয়ুবকেও নিউজিল্যান্ডের বিপক্ষে করাচির দ্বিতীয় টেস্টের জন্য জাতীয় দলে নেওয়া হয়েছিল। এই সিদ্ধান্তের মূল উদ্দেশ্য ছিল এই তরুণ খেলোয়াড়দের আন্তর্জাতিক অঙ্গনে পরিচিত করা এবং জাতীয় দলের ড্রেসিংরুমের পরিবেশের সাথে পরিচিত করানো।\n২০২৩ সালের মার্চে আফগানিস্তানের বিপক্ষে টি-টোয়েন্টি আন্তর্জাতিক (টি২০আই) সিরিজের জন্য সাইম আইয়ুবকে পাকিস্তান দলে অন্তর্ভুক্ত করা হয়। তিনি ২০২৩ সালের ২৪শে মার্চ সিরিজের প্রথম টি২০আই ম্যাচে আন্তর্জাতিক টি-টোয়েন্টিতে অভিষেক করেন। এরপর, ২০২৩ সালের ২০শে নভেম্বর অস্ট্রেলিয়ার বিপক্ষে টেস্ট সিরিজের জন্য তাকে পাকিস্তান টেস্ট দলে নেওয়া হয়। ২০২৪ সালের ৩ জানুয়ারি সিরিজের তৃতীয় টেস্টে তার টেস্ট অভিষেক হয় এবং প্রথম ইনিংসে তিনি শূন্য রানে আউট হন।\n২০২৪ সালের মে মাসে, সাইম আইয়ুব ২০২৪ আইসিসি পুরুষ টি-টোয়েন্টি বিশ্বকাপের জন্য পাকিস্তান দলে জায়গা পান। এরপর ২০২৪ সালের আগস্টে, বাংলাদেশের বিপক্ষে টেস্ট সিরিজের জন্য তাকে পাকিস্তান দলে নেওয়া হয়। ২০২৪ সালের সেপ্টেম্বর-অক্টোবরে, ইংল্যান্ডের বিপক্ষে তিন ম্যাচের টেস্ট সিরিজের জন্য ঘোষিত ১৭ সদস্যের পাকিস্তান দলেও তার নাম ছিল। ২০২৪ সালের ১৫ই অক্টোবর মুলতান ক্রিকেট স্টেডিয়ামে ইংল্যান্ডের বিরুদ্ধে ১৬০ বল খেলে ৭৭ রান করে তিনি তার টেস্ট ক্যারিয়ারের সর্বোচ্চ স্কোর করেন।\n২০২৪ সালের অক্টোবরের শেষ দিকে, অস্ট্রেলিয়ার বিরুদ্ধে ওডিআই সিরিজের জন্য সাইম আইয়ুবকে পাকিস্তান দলে অন্তর্ভুক্ত করা হয়। তিনি সিরিজের প্রথম ওডিআই ম্যাচে ১ রান করে একদিনের আন্তর্জাতিক ক্রিকেটে অভিষেক করেন।\n২০২৪ সালের ২৬শে নভেম্বর জিম্বাবুয়ের বিপক্ষে দ্বিতীয় একদিনের আন্তর্জাতিক ম্যাচে সাইম আইয়ুব মাত্র ৫৩ বলে দ্রুত সেঞ্চুরি করে একটি রেকর্ড গড়েন। এই কৃতিত্ব শাহিদ আফ্রিদির পর দ্বিতীয় দ্রুততম পাকিস্তানি ক্রিকেটার হিসেবে ওডিআই সেঞ্চুরির রেকর্ড তৈরি করে। সাইমের বিস্ফোরক ইনিংসের ওপর ভর করে পাকিস্তান ১০ উইকেটের বিশাল ব্যবধানে জয় পায় এবং মাত্র ১৪৬ রানের লক্ষ্য সহজেই পেরিয়ে যায়, যেখানে তখনও ৩২ ওভারের বেশি খেলা বাকি ছিল।\n২০২৪ সালের ১৩ই ডিসেম্বর সাইম আইয়ুব দক্ষিণ আফ্রিকার বিপক্ষে ৫৭ বলে ৯৮ রানের অপরাজিত ইনিংস খেলে তার প্রথম টি-টোয়েন্টি আন্তর্জাতিক অর্ধ শতক করেন।\n২০২৪ সালের ১৭ই ডিসেম্বর, সাইম আইয়ুব দক্ষিণ আফ্রিকার বিপক্ষে সিরিজের প্রথম একদিনের আন্তর্জাতিক ম্যাচে তার দ্বিতীয় ওডিআই শতক করেন। এর মাধ্যমে ২২ বছর বয়সী এই পাকিস্তানি ব্যাটার রান তাড়া করার সময় ওডিআই ক্রিকেটে দক্ষিণ আফ্রিকার বিপক্ষে সেঞ্চুরি করা সর্বকনিষ্ঠ খেলোয়াড় হিসেবে খ্যাতি লাভ করেন এবং ওয়েস্ট ইন্ডিজের কিংবদন্তি ক্রিকেটার ব্রায়ান লারার ৩১ বছর আগের রেকর্ডটি ভেঙে দেন।\n\n\n== তথ্যসূত্র ==\n\n\n== বহিঃসংযোগ ==\nইএসপিএনক্রিকইনফোতে সাইম আইয়ুব (ইংরেজি)"}