{"pageid": 1510491, "title": "সামারসেটের ইতিহাস", "url": "https://bn.wikipedia.org/wiki?curid=1510491", "content": "সামারসেট হচ্ছে ইংল্যান্ডের দক্ষিণ-পশ্চিমে অবস্থিত একটি ঐতিহাসিক কাউন্টি। এখানে প্রাগৈতিহাসিক যুগ থেকে মানুষের বসতির প্রমাণ পাওয়া যায়। এছাড়াও পুরাতন প্রস্তর যুগ ও মধ্য প্রস্তর যুগের হাতের তৈরি কুড়াল এবং কিছু উজ্জ্বল পাললিক শিলা এবং নব্য প্রস্তর, ব্রোঞ্জ ও লৌহ যুগের বিভিন্ন সমাধিস্তূপ, পাহাড়ের দুর্গ এবং অন্যান্য প্রত্নতত্ত্ব নিদর্শন পাওয়া যায়।  খ্রিস্টপূর্ব ৩৯ শতকে কাঠের তক্তা দিয়ে নির্মিত সুইট ট্র্যাক হচ্ছে গ্রেট ব্রিটেনের প্রাচীনতম রাস্তার নিদর্শন যা সামারসেট অঞ্চলে নির্মিত হয়েছিল।\nদক্ষিণ ব্রিটেনে রোমান সাম্রাজ্যের আক্রমণের পর, মেন্ডিপ পাহাড়ের খনিগুলো থেকে সীসা এবং রুপার আহরণ স্থানীয় শিল্প ও বাণিজ্যের জন্য একটি ভিত্তি প্রদান করে। এসময় সামারসেটের অন্যতম বৃহত্তম শহর বাথ রোমানদের প্রধান দুর্গ হয়ে ওঠে, যার ধ্বংসাবশেষ এখনও চোখে পড়ে। প্রাক-মধ্যযুগীয় সময়কালে সামারসেট অ্যাংলো-স্যাক্সন, ব্রিটিশ এবং পরে ডেনিশদের মধ্যে অন্যতম যুদ্ধক্ষেত্রের জন্য পরিচিত ছিল। এই সময়কালে এটি প্রথমে ওয়েসেক্সের বিভিন্ন রাজা এবং পরে ইংল্যান্ডের রাজাদের দ্বারা শাসিত হয়েছিল। ১০৬৬ সালে নরম্যানরা অ্যাংলো-স্যাক্সন রাজতন্ত্রকে পরাজিত করার পরে সামারসেটের দুর্গগুলো নির্মিত হয়েছিল।\nটিউডর যুগ এবং তৎপরবর্তী সময়ে এখানে বসতি স্থাপন ও জনসংখ্যা বৃদ্ধি অব্যাহত ছিল। ১৮ শতক পর্যন্ত কৃষি এবং কয়লা খনির ব্যাপক প্রসার ঘটে, যদিও শিল্প বিপ্লবের সময় অন্যান্য শিল্পগুলি হ্রাস পায়। আধুনিক সময়ে এখানে ব্যাপকহারে জনসংখ্যা বৃদ্ধি পেয়েছে বিশেষ করে ওয়েস্টন-সুপার-মেরে ও সমুদ্রতীরবর্তী শহরগুলিতে।  এখানে কৃষিকাজ এখনও একটি প্রধান পেশা, যা এখন শিল্পায়নের হুমকির মধ্যে রয়েছে।  ব্রিজওয়াটার এবং ইওভিলের মতো শহরকে কেন্দ্র করে হালকা শিল্পগুলি গড়ে উঠেছে। টনটন এবং শেপ্টন ম্যালেট আপেলের রসের মদ তৈরির জন্য বিখ্যাত, যদিও আগের তুলনায় আপেলের চাষ অনেক কমে গেছে।\n\n\n== পুরাতন প্রস্তর যুগ এবং মধ্য প্রস্তর যুগ ==\nপুরাতন প্রস্তর যুগ এবং মধ্য প্রস্তর যুগে সামারসেটে অঞ্চলে শিকারী-সংগ্রাহকদের আগমন ঘটে। ওয়েস্টবারির একটি খনিতে প্রাপ্ত কিছু উজ্জ্বল পাললিক শিলা থেকে প্রমাণ পাওয়া গেছে যে প্রায় পাঁচ লক্ষ বছর আগে এই অঞ্চলে সম্ভবত আধুনিক মানুষের পূর্বপুরুষ হোমো হাইডেলবার্গেনসিসদের বসবাস ছিল। এগুলোর বয়স অক্সিজেন আইসোটোপ পর্যায় ১৩ (৫২৪,০০০ - ৪৭৮,০০০ বর্তমান পূর্ব ) দিয়ে নির্ধারণ করা হয়েছে তবে মানুষের ব্যবহৃত ছিল কিনা তা নিয়ে এখনও কিছু সন্দেহ রয়েছে। কিছু বিশেষজ্ঞের মতে, \"এগুলো অনেক হাড়-সমৃদ্ধ মধ্য প্লাইস্টোসিন যুগে সঞ্চিত বস্তু কিন্তু জলবায়ুগতভাবে পরিবর্তনশীল আন্তঃহিমবাহের অন্তর্গত যা সম্ভবত প্রায় ৫০০,০০০ বছর আগে ক্রোমেরিয়ান যুগ পরবর্তী সময়ে স্থান পেয়েছিল।\nএই শিলাগুলোর উৎপত্তি এবং পরিবর্তনের বিস্তারিত বিশ্লেষণ এই সিদ্ধান্তে পৌঁছে যে এগুলো সম্ভবত ভূ-রূপতাত্ত্বিক প্রক্রিয়ার ফল, কিন্তু একটি একক কাটা-চিহ্নিত হাড় মানুষের উপস্থিতি নির্দেশ করে। ৮০-র দশকে সামারসেটের ওয়েস্টবেরি-সাব-মেন্ডিপে আবিষ্কৃত প্রাণীর হাড় এবং প্রত্নতত্ত্ব নিদর্শনে প্রায় ৭০০,০০০ বছর আগে আদি-মানবদের কার্যকলাপের প্রমাণ পাওয়া যায়।\nহোমো স্যাপিয়েন্স স্যাপিয়েন্স, বা আধুনিক মানুষ পুরাতন প্রস্তর যুগের শেষভাগে সামারসেটে এসেছিলেন। ৩৫,০০০ থেকে ৩০,০০০ বছর আগে চারটি মেন্দিপ গুহা দখলের প্রমাণ পাওয়া যায়। প্রায় ২৫,০০০ থেকে ১৫,০০০ বছর আগে শেষ হিমবাহের সর্বোচ্চ সময়কালে, সম্ভবত তুন্দ্রা পরিস্থিতির সম্মুখীন হওয়ায় সামারসেট নির্জন ছিল। প্রায় ১২,৫০০ বছর আগের গফের গুহায় মানুষের হাড়ের উপস্থিতির প্রমাণ পাওয়া গেছে। হাড়গুলি ভেঙ্গে ফেলা হয়েছিল এবং সম্ভবত ধর্মীয় রেওয়াজ অনুযায়ী সমাধিস্থ করা হয়েছিল। সম্ভবত সেই সময়ে এই এলাকায় নরমাংসভক্ষণের প্রথা বা মানুষের মাথার খুলির তৈরি পাত্র তৈরি করা হয়েছিল।\nসামারসেট ছিল আধুনিক ইংল্যান্ডের প্রথম অঞ্চলগুলির মধ্যে একটি যেখানে ৮০০০ খ্রিষ্টপূর্বাব্দে শেষ বরফ যুগের ইয়ংগার ড্রাইস পর্বের সমাপ্তির পরে বসতি স্থাপিত হয়েছিল।\nব্রিটেনের প্রাপ্ত সবচেয়ে প্রাচীনতম পূর্ণ মানব কঙ্কাল চেডার ম্যান হল চেডার গর্জে গফের গুহায় প্রাপ্ত একটি মানব পুরুষ। তাঁর দেহের অবশিষ্টাংশগুলি প্রায় ৭১৫০ খ্রিস্টপূর্বাব্দের এবং প্রতীয়মান হয় যে তিনি যুদ্ধাবস্থায় বা সহিংস পরিস্থিতিতে মৃত্যুবরণ করেছিলেন। সামারসেট প্রায় ৬০০০ খ্রিস্টপূর্বাব্দ থেকে মধ্য প্রস্তর যুগ অব্দি শিকারী-সংগ্রাহকদের দখলে ছিল বলে মনে করা হয়। ৭০টিরও বেশি স্থানে এই যুগের প্রত্নতত্ত্ব নিদর্শন পাওয়া গেছে। মেন্ডিপ গুহাগুলি সমাধিস্থল হিসাবে ব্যবহৃত হত, যেখানে অ্যাভলিনের গর্তে ৫০ থেকে ১০০টির মতো কঙ্কাল পাওয়া গেছে। নব্যপ্রস্তর যুগে প্রায় ৩৫০০ খ্রিস্টপূর্বাব্দ থেকে এখানে চাষাবাদের প্রমাণ পাওয়া যায়।\nবরফ যুগের শেষ পর্যায়ে ব্রিস্টল প্রণালী ছিল শুষ্ক মরুভূমি, কিন্তু পরবর্তীতে সমুদ্রপৃষ্ঠের উচ্চতা বৃদ্ধি পায়, বিশেষ করে ১২২০ থেকে ৯০০ খ্রিস্টপূর্বাব্দ এবং ৮০০ থেকে ৪৭০ খ্রিস্টপূর্বাব্দের মধ্যে, যার ফলে ব্যাপক উপকূলীয় পরিবর্তন ঘটে। সামারসেট স্তর প্লাবিত হয়ে পড়লেও গ্লাস্টনবারি এবং ব্রেন্ট নলের মতো শুষ্ক ভূমিতে বসতি স্থাপনের দীর্ঘ ইতিহাস রয়েছে এবং মধ্য প্রস্তর যুগীয় শিকারিদের দখলে ছিল বলে জানা যায়। কাউন্টিতে রয়েছে প্রাগৈতিহাসিক সমাধিস্তূপ (যেমন স্টোনি লিটলটন লং ব্যারৌ ), প্রস্তরসারি (যেমন স্ট্যান্টন ড্রু এবং প্রিডির বৃত্ত) এবং বিভিন্ন ধরণের বসতি। মেন্ডিপ গুহার মতো উচ্চভূমি অঞ্চল এবং সমারসেট স্তরের মতো নিম্নভূমি অঞ্চল থেকে মধ্যপ্রস্তরযুগীয় বসতির প্রমাণ পাওয়া যায়। গ্লাস্টনবারি টর এবং ব্রেন্ট নলের মতো পরবর্তীতে শুকনো পয়েন্টগুলির মধ্যে কাঠের তৈরি রাস্তার সাথে বসতি স্থাপনের দীর্ঘ ইতিহাস রয়েছে। গ্লাস্টনবারি লেক ভিলেজ এবং মেয়ারে অঞ্চলের জলাভূমিগুলোতে হ্রদ গ্রামের অস্তিত্ব পাওয়া যায়। গ্রেট ব্রিটেনের প্রাচীনতম রাস্তার নিদর্শন সুইট ট্র্যাক যা খ্রিস্টপূর্ব ৩৯ শতকে কাঠের তক্তা দিয়ে সামারসেট অঞ্চল জুড়ে নির্মিত হয়েছিল যার কিছু অংশ ব্রিটেনের পোস্ট ট্র্যাকের চেয়ে অধিক পুরোনো।\n\n\n== নব্য প্রস্তর , ব্রোঞ্জ এবং লৌহ যুগ ==\n\nমধ্য প্রস্তর যুগ থেকে এক্সমুরের মানববসতির অস্তিত্ব পাওয়া যায়। নব্য প্রস্তর যুগে মানুষ শিকারী সংগ্রাহক থেকে পরবর্তীতে চাষাবাদ এবং পশুপালন করতে শুরু করেছিল।  নব্য প্রস্তর যুগের শেষ দিকে এবং ব্রোঞ্জ ও লৌহ যুগে সম্ভবত খনিজ আকরিকের নিষ্কাশনের মাধ্যমে প্রথমে ব্রোঞ্জের এবং পরবর্তীতে লোহার তৈরি বিভিন্ন সরঞ্জাম, অস্ত্র, পাত্র এবং অলঙ্কার বানানো শুরু করেছিল।\nমেন্ডিপ পাহাড়ের গুহাগুলোতে নব্যপ্রস্তর যুগে বসতি স্থাপন করা হয়েছিল এবং এতে চেদার গর্জের মতো বিস্তৃত প্রত্নতাত্ত্বিক স্থান রয়েছে। এখানে অসংখ্য লৌহ যুগের পার্বত্য দুর্গ রয়েছে, যেগুলি পরে অন্ধকার যুগে পুনঃব্যবহৃত হয়েছিল, যেমন ক্যাডবেরি ক্যাসেল, ওয়ারলেবেরি ক্যাম্প  এবং হ্যাম হিল। স্ট্যান্টন ড্রু পাথরের বৃত্তে হেঙ্গের স্মৃতিস্তম্ভটির বয়স অজানা, তবে এটি নব্যপ্রস্তর যুগের বলে ধারণা করা হয়। ব্রোঞ্জ যুগের শেষের দিকে মেন্ডিপ পাহাড়ে খনির প্রমাণ পাওয়া যায় যখন সীসার ব্যবহৃত ধাতব কাজের প্রযুক্তিগত পরিবর্তন হয়েছিল। স্মল ডাউন নল, সোলসবারি হিল, ডলেবেরি ওয়ারেন এবং বার্লেজ হিলের মতো অসংখ্য \"পাহাড়ি দুর্গ \" রয়েছে, যেগুলো প্রতিরক্ষার পাশাপাশি সাংসারিক উদ্দেশ্যে ব্যবহৃত হয়েছিল বলে ধারণা হয়। এগুলো সাধারণত ব্রোঞ্জ যুগের পর থেকে বিরতিহীনভাবে দখল করা হয়েছে বলে মনে হয়। কিছু দুর্গ যেমন দক্ষিণ ক্যাডবারির ক্যাডবেরি ক্যাম্প বিভিন্ন যুগে সংস্কার করা হয়েছে। ব্যাটলগোর কবরী চেম্বার হল উইলিটনের একটি ব্রোঞ্জ যুগের সমাধিস্থল চেম্বার যা তিনটি গোলাকার ব্যারো এবং সম্ভবত একটি দীর্ঘ, চেম্বারযুক্ত ব্যারো নিয়ে গঠিত।\nলৌহ যুগে সামারসেটের উপজাতিগুলোর মধ্যে উল্লেখযোগ্য ছিল  উত্তর সামারসেটের ডবুন্নি, দক্ষিণ সামারসেটের ডুরোট্রিজেস এবং পশ্চিম সামারসেটের ডুমনোনি । তিনটি উপজাতিই কেল্টিক সংস্কৃতি এবং ভাষাভাষীর ছিল। যদিও, টলেমির মতে বাথ বেলগে অঞ্চলের অন্তর্ভূক্ত ছিল, তবে এটি সঠিক নাও হতে পারে। কেল্টিক দেবতাদের পূজা করা হতো বাথের সুলিসের মন্দিরে এবং সম্ভবত ব্রেন ডাউনের মন্দিরে। কোয়ান্টক পাহাড়ে লৌহ যুগের স্থানগুলির মধ্যে ডাউসবরো এবং রুবরোর পাহাড়ী দুর্গগুলো অন্যতম। এছাড়াও ট্রেন্ডেল রিং, এলওয়ার্দি ব্যারো এবং প্লেইনসফিল্ড ক্যাম্পের মতো ছোট ছোট মাটির তৈরি ঘেরও রয়েছে।\n\n\n== রোমান যুগ ==\n\n৪৭ খ্রিষ্টাব্দ থেকে ৪০৯ খ্রিষ্টাব্দ পর্যন্ত সামারসেট ছিল রোমান সাম্রাজ্যের অংশ। যদিও, এর সমাপ্তি আকস্মিক ছিল না এবং রোমানিটাসের উপাদানগুলি সম্ভবত এক শতাব্দী ধরে টিকে ছিল।\nভবিষ্যৎ সম্রাট ভেসপাসিয়ানের অধীনে দ্বিতীয় সৈন্যদল অগাস্টা দক্ষিণ-পূর্ব দিক থেকে সামারসেট আক্রমণ করে এবং ডুরোট্রিজেসের পাহাড়ি দুর্গ হ্যাম হিল এবং ক্যাডবেরি দুর্গ দখল করে। হ্যাম হিলে সম্ভবত একটি অস্থায়ী রোমান দুর্গ ছিল। ক্যাডবেরি দুর্গের গণহত্যা ৬০-৬১ খ্রিস্টাব্দের পরবর্তী বৌডিকান বিদ্রোহের সাথে সম্পর্কিত বলে ধারণা করা হয়। প্রায় ৪০৯ খ্রিষ্টাব্দ পর্যন্ত এই কাউন্টি রোমান সাম্রাজ্যের অংশ ছিল।\nরোমান আক্রমণ, এবং সম্ভবত ইংল্যান্ডের দক্ষিণের অভ্যন্তরীণ বিষয়ে জড়িত হওয়ার আগে মেন্ডিপ পাহাড়ের উৎকর্ষের জন্য অনুপ্রাণিত হয়েছিল। সীসার খনির আকর্ষণের কারণেই হয়তো রৌপ্য উত্তোলনের সম্ভাবনা ছিল। \nবাথ এবং ইলচেস্টারে দুর্গ স্থাপিত হয়েছিল। মেন্দিপ পাহাড়ের চার্টারহাউসের সীসা এবং রৌপ্য খনি সামরিক বাহিনী দ্বারা পরিচালিত ছিল। রোমানরা নতুন সামরিক রাস্তা বরাবর ফসওয়ে (ল্যাটিন ফোসা থেকে যার অর্থ খাদ ) নামে পরিচিত একটি প্রতিরক্ষামূলক সীমানা স্থাপন করেছিল। ফসওয়ে বাথ, শেপ্টন ম্যালেট, ইলচেস্টার এবং দক্ষিণ-পশ্চিমে এক্সমিনস্টার পর্যন্ত বিস্তৃত। ডোরচেস্টার থেকে রাস্তাটি ইওভিল হয়ে ইলচেস্টারে হয়ে ফসওয়ের সাথে মিলিত হয়েছিল। ক্যামেরটন এবং কম্বউইচের মতো ছোট শহর এবং বাণিজ্যিক বন্দরগুলি স্থাপন করা হয়েছিল। বৃহত্তর শহরগুলি এই সময়ের শেষভাগে ক্ষয়প্রাপ্ত হয়েছিল, যদিও ছোট শহরগুলি কম ক্ষয় হয়েছে বলে মনে হয়। সময়ের শেষভাগে, ইলচেস্টার একটি \"সিভিটাস\" রাজধানী ছিল বলে মনে হয় এবং বাথও এর একটি হতে পারে। বিশেষ করে প্যারেট নদীর পূর্ব দিকে বেশকিছু বাগানবাড়ি নির্মাণ করা হয়েছিল। যদিও নদীর পশ্চিমে গুটিকয়েক রোমান স্থাপনার অস্তিত্ব পাওয়া যায়। বাগানবাড়িগুলি গুরুত্বপূর্ণ মোজাইক এবং শিল্পকর্ম দিয়ে নির্মিত ছিল। সামারসেটের রোমান শহরগুলির বাইরে এবং ল্যামিয়াটের মতো রোমান মন্দিরগুলিতে  কিছু সমাধিস্থল পাওয়া গেছে। রোমানো-ব্রিটিশ চাষের বসতি, যেমন ক্যাটসগোর এবং সিগওয়েলস, সামারসেটে পাওয়া গেছে। বাথের পাশেই হাইব্রিজের কাছে সামারসেট জলাভূমিতে লবণের উৎপাদন হয়েছিল।\nচিউ ভ্যালি হ্রদের বন্যার আগে চালানো খননকাজ থেকে রোমান অবশেষও পাওয়া যায়, যা প্রথম শতাব্দীর দ্বিতীয়ার্ধ থেকে খ্রিস্টীয় তৃতীয় শতাব্দী পর্যন্ত কৃষি ও শিল্পকর্মের ইঙ্গিত দেয়। আবিষ্কারের মধ্যে রয়েছে চিউ পার্কের একটি মাঝারি আকারের বড় বাগানবাড়ি, যেখানে কাঠের লেখার ট্যাবলেট (যুক্তরাজ্যে প্রথম) কালি লেখা পাওয়া গেছে। চিউ স্টোকের প্যাগানস হিল রোমান মন্দির থেকেও এর নিদর্শন পাওয়া গেছে। ২০০১ সালের অক্টোবরে পশ্চিম বাগবোরোতে ৪র্থ শতাব্দীর রোমান রৌপ্যের মজুদ আবিষ্কৃত হয়। ৬৮১টি মুদ্রাসহ ২য় শতাব্দীর প্রথম দিকের দুটি দেনারি এবং ৮টি মিলিয়ারেন্স এবং ৬৭১টি সিলিকা অন্তর্ভুক্ত ছিল যা ৩৩৭-৩৬৭ খ্রিস্টাব্দের। এর বেশিরভাগ সম্রাট দ্বিতীয় কনস্ট্যান্টিয়াস  এবং জুলিয়ানের শাসনামলের এবং ফ্রান্সের আর্লেস এবং লিয়নস, জার্মানির ট্রিয়ার এবং রোমসহ বিভিন্ন টাকশাল থেকে উদ্ভূত হয়েছিল। \n২০০১ সালের এপ্রিলে একজন ধাতু আবিষ্কারক দ্বারা ব্রিটেনে আবিষ্কৃত রোমান মুদ্রার সবচেয়ে বড় মজুদগুলির মধ্যে একটি, ৫২,৫০০টি মুদ্রার বিশাল ফ্রোম ভাণ্ডারের খোঁজ পাওয়া যায়। এগুলো খ্রিস্টীয় তৃতীয় শতাব্দীতে ফ্রোমের কাছে একটি ক্ষেতে ১৪ ইঞ্চি (৩৬ সেন্টিমিটার) বয়ামে মাটির নীচে পুঁতে রাখা হয়েছিল।  পোর্টেবল অ্যান্টিকুইটিজ স্কীম থেকে প্রত্নতাত্ত্বিকদের দ্বারা মুদ্রাগুলি খনন করা হয়েছিল। \n\n\n== উপ-রোমান যুগ ==\nএই সময়কাল প্রায় ৪০৯ খ্রিস্টাব্দ থেকে ৭ম শতকের শেষ নাগাদ পর্যন্ত স্থায়ী হয়েছিল। মূলত স্যাক্সনে রাজনৈতিক নিয়ন্ত্রণের মাধ্যমে শুরু হয়ে তারা ৫৭৭ খ্রিস্টাব্দে বাথ অঞ্চল দখল করেছিল। প্রাথমিকভাবে সামারসেটের ব্রিটিশরা রোমানদের অধীনে সাম্রাজ্যিক কর এবং বাজার ছাড়াই বসবাস করেছিল বলে মনে করা হয়। তখনকার ব্রিটেনের গৃহযুদ্ধ সামারসেটকে কীভাবে প্রভাবিত করেছিল তা বিস্তারিত জানা যায় না।\nওয়েস্টার্ন ওয়ান্ডসডাইক এই সময়ের মধ্যে নির্মিত বলে ধারণা করা হয় তবে প্রাপ্ত প্রত্নতাত্ত্বিক উপাত্তে দেখা যায় যে এটি সম্ভবত ৫ম বা ৬ম শতাব্দীতে নির্মিত হয়েছিল। ৫৭৭ খ্রিস্টাব্দে দেওরহামের যুদ্ধের পর এই অঞ্চলটি রোমানো-ব্রিটিশ কেল্ট এবং পশ্চিম স্যাক্সনদের মধ্যে সীমানারেখা হয়ে ওঠে। টেমস উপত্যকা থেকে স্যাক্সনদের দখলের বিরুদ্ধে প্রতিরক্ষা হিসাবে কেল্টরা উত্তর দিকের পরিখাটি ব্যবহার করেছিল। অ্যাংলো-স্যাক্সন ক্রনিকল অনুসারে, স্যাক্সন্যাড় রাজা সেনওয়ালহ ৬৫২ খ্রিস্টাব্দে ব্র্যাডফোর্ড-অন-অ্যাভন যুদ্ধ (ওয়ানসডাইকের অ্যাভন গ্যাপে ) এবং আরও দক্ষিণে পিওনামের যুদ্ধে ( পেনসেলউডে ) ৬৫৮ খ্রিস্টাব্দে বিজয়ের মাধ্যমে ব্রিটিশ কেল্টিক উপজাতিদের বিরুদ্ধে যুগান্তকারী সাফল্য অর্জন করেছিল।​​\nপূর্বদিক থেকে স্যাক্সনদের অগ্রসর হওয়ার মাধ্যমে ব্রিটিশ এবং স্যাক্সনদের মধ্যে যুদ্ধের অবসান হয়েছে বলে মনে হয়। ৫ম, ৬ষ্ঠ এবং ৭ম শতাব্দীতে, সামারসেট সম্ভবত আংশিকভাবে ডুমনোনিয়া, ডুরোট্রিজেস এবং ডোবুন্নির অংশ ছিল। এই অঞ্চলগুলির মধ্যে সঠিক সীমানা চিহ্নিত কর খুবই কষ্টসাধ্য তবে লৌহ যুগের সীমানাগুলির মতোই বলে ধারণা করা হয়।পুনরুদ্ধার করা পাহাড়ী দুর্গ থেকে বিভিন্ন অত্যাচারী শাসকরা এলাকাগুলো নিয়ন্ত্রণ করেছে বলে মনে করা হয়। ক্যাডবেরি দুর্গ এবং ক্যাডবেরি ক্যাম্পের মতো পাহাড়ি দুর্গগুলিতে অভিজাতদের উপস্থিতির প্রমাণ পাওয়া যায়, উদাহরণস্বরূপ, আমদানি করা মৃৎপাত্র পাওয়া যায়। সমাধিস্থলগুলো সেই সময়কাল প্রমাণের জন্য একটি গুরুত্বপূর্ণ উৎস এবং বড় বড় সমাধিস্থলগুলো সামারসেটে পাওয়া গেছে। যেমন ক্যানিংটনের সমাধিস্থলগুলো রোমান থেকে স্যাক্সন যুগ পর্যন্ত ব্যবহৃত হয়েছিল। সামারসেটের শহরগুলি সেইযুগে খুব কম ব্যবহার করা হয়েছিল বলে মনে করা হয় তবে বাগানবাড়ি এবং রোমানো-ব্রিটিশ গ্রামগুলিতে কৃষিকাজ অব্যাহত ছিল।\nএই সময়ের মধ্যে প্লেগ এবং আগ্নেয়গিরির অগ্ন্যুৎপাতের পাশাপাশি জলাভূমিগুলোতে সামুদ্রিক অতিক্রমণের প্রভাব থাকতে পারে।\nএই সময়কালে কথিত ভাষাটিকে দক্ষিণ-পশ্চিম ব্রাইথনিক বলে মনে করা হয়, কিন্তু এই সময়কাল থেকে সামারসেটে শুধুমাত্র একটি বা দুটি খোদাই করা পাথর টিকে আছে। যদিও, বেশকিছু বাথ কার্স ট্যাবলেট এই ভাষায় খোদাই করা বলে মনে করা হয়। সামারসেটের কিছু স্থানের নাম কেল্টিকদের দেওয়া বলে ধারণা করা হয় যা এই সময়ের বা তারও আগের হতে পারে, যেমন টার্নক। কিছু নদীর নাম, যেমন প্যারেট, কেল্টিক বা প্রাক-কেল্টিক যুগের হতে পারে। এই সময়ের মধ্যে সামারসেটের লোকদের ধর্মকে খ্রিস্টান বলে মনে করা হয় তবে এটি ৬৭৩ খ্রিস্টাব্দের হার্টফোর্ডের কাউন্সিলের পর পর্যন্ত রোম থেকে বিচ্ছিন্ন ছিল। যখন অ্যালডেল্মকে ডুমনোনিয়ার জেরাইন্ট এবং তার বিশপদের কাছে একটি চিঠি লিখতে বলা হয়েছিল। সামারসেটের ল্যান্টোকে স্ট্রিটের মতো কিছু গির্জাএই যুগের বলে মনে করা হয়।\nএই সময়ের ইতিহাস সম্পর্কে যা জানা যায় তার বেশিরভাগই এসেছে গিলডাসের অন দ্য রুইন অফ ব্রিটেন  নামক বই থেকে যা সম্ভবত গ্লাস্টনবারিতে ডুরোট্রিগান অঞ্চলে লেখা হয়েছিল।\n৭১০ খ্রিস্টাব্দের দিকে টনটনের প্রাচীনতম দুর্গ নির্মিত হয়েছিল  ওয়েসেক্স এবং এথেলবার্গের রাজা আইনির জন্য যদিও অ্যাংলো-স্যাক্সন ক্রনিকল অনুসারে এটি ১২ বছর পরে ধ্বংস হয়েছিল।\n\n\n== প্রারম্ভিক মধ্যযুগ ==\n\nএই সময়কাল ৭ম শতাব্দীর শেষ থেকে ১০৬৬ খ্রিস্টাব্দ পর্যন্ত (সামারসেটের বেশিরভাগ অঞ্চলের জন্য), যদিও ১০তম এবং ১১ শতকে ইংল্যান্ডের কিছু অংশ ডেনিশদের নিয়ন্ত্রণে ছিল। দক্ষিণে ডরসেটের মতো সামারসেট, উইল্টশায়ার/হ্যাম্পশায়ার থেকে পশ্চিম স্যাক্সন পর্যন্ত এক শতাব্দীরও বেশি সময় ধরে অগ্রযাত্রা ধরে রেখেছিল , স্যাক্সন এবং রোমানো-ব্রিটিশ সেল্টদের মধ্যে একটি সীমান্ত ছিল। \nস্যাক্সনরা ৫৭৭ খ্রিস্টাব্দে দেওরহামের যুদ্ধের পরে বাথ জয় করে এবং সম্ভবত মেন্ডিপ পাহাড়ের উত্তরে ওয়ান্সডাইকের লাইন বরাবর সীমানা প্রতিষ্ঠিত হয়েছিল। তারপরে ওয়েসেক্সের সেনওয়ালহ ৬৫২ খ্রিস্টাব্দে ব্র্যাডফোর্ড-অন-অ্যাভন এবং সম্ভবত ৬৫৮ খ্রিস্টাব্দে পেনসেলউডের পিওনামের যুদ্ধে পশ্চিমে পোল্ডেন পাহাড়ের মধ্য দিয়ে প্যারেট নদীর দিকে অগ্রসর হয়েছিল।  ৬৬১ খ্রিস্টাব্দে বর্তমানে যেটি ডেভন নামে পরিচিত, সেখানে স্যাক্সনরা সম্ভবত ক্রেডিটনের কাছে পোস্টেসবুর (সম্ভবত পসবারিতে) সংঘটিত এক যুদ্ধের ফলে অগ্রসর হয়েছিল। \nতারপরে ৬৮১-৮৫ খ্রিস্টাব্দ সময়কালে ওয়েসেক্সের সেন্টওয়াইন রাজা ক্যাডওয়ালাদরকে জয় করে এবং সমুদ্র উপকূল পর্যন্ত অগ্রসর হয়। কিন্তু এটি কোথায় ছিল তা স্পষ্ট নয়। ধারণা করা হয় এই সময়ে সামারসেটের বাকি অংশ স্যাক্সনরা দখল করেছিল। রাজা আইনের অধীনে স্যাক্সন শাসন একত্রিত হয়েছিল, যিনি টনটনে একটি দুর্গ স্থাপন করেছিলেন যা ৭২২ খ্রিস্টাব্দে তার স্ত্রী ভেঙে ফেলেছিল। কখনও কখনও বলা হয় যে তিনি সোমারটন এবং সাউথ পেথারটনে প্রাসাদ নির্মাণ করেছিলেন কিন্তু এটি তা বলে প্রতীয়মান হয় না। তিনি ৭১০ খ্রিস্টাব্দে জেরাইন্টের বিরুদ্ধে যুদ্ধ করেছিলেন। ৭০৫ খ্রিস্টাব্দে সেলউডের পশ্চিমে ওয়েসেক্স নিয়ে শেরবোর্নের বিশপের অঞ্চল গঠিত হয়েছিল। স্যাক্সন রাজারা ৭ম শতাব্দীর পর থেকে লিখিতভাবে সামারসেটে জমি প্রদান করে। স্যাক্সনদের অধীনে ব্রিটিশরা কিভাবে এবং কতটা টিকে ছিল তা একটি বিতর্কিত বিষয়। যদিও, রাজা আইনের তৈরি আইনগুলোই ব্রিটিশদের জন্য বিধান করে। সামারসেট মূলত ওয়েসেক্সের অংশ ছিল এবং পরবর্তীতে একটি পৃথক 'শায়ার' (কাউন্টি সমতূল্য) হয়ে ওঠে। সামারসেটশায়ার ৮ম শতাব্দীতে ওয়েসেক্সের মধ্যে গঠিত হয়েছিল বলে মনে করা হয় যদিও পরে এটি একটি নাম হিসাবে লিপিবদ্ধ করা হয়নি। ওয়াচেটের ন্যায় স্যাক্সন যুগে সামারসেটের বিভিন্ন স্থানে মাঝে মাঝে বিভিন্ন টাকশাল স্থাপন করা হয়েছিল।\n৯ম শতাব্দীতে ডেনিসদের বিস্তারকে পরাজিত করতে সামারসেট গুরুত্বপূর্ণ ভূমিকা পালন করেছিল। অ্যাংলো-স্যাক্সন ক্রনিকল অনুযায়ী ৮৪৫ খ্রিস্টাব্দে সামারসেটশায়ারের পুরুষরাসহ অল্ডারম্যান এনওয়াল্ফ, এবং ডরসেটশায়ারের লোকদের সাথে নিয়ে বিশপ ইলস্তান এবং অল্ডারম্যান অসরিক ডেনিশ সেনাবাহিনীকে পরাজিত করেছিলেন। এটি সামারসেট নামের প্রথম ব্যবহার হিসেবে পরিচিত। অ্যাংলো-স্যাক্সন ক্রনিকলের লেখা অনুযায়ী ৮৭৮ খ্রিস্টাব্দে জানুয়ারিতে রাজা আলফ্রেড দ্য গ্রেট ভাইকিংদের আক্রমণ থেকে সামারসেটের জলাভূমিতে পালিয়ে যান এবং অ্যাথেলনিতে একটি দুর্গ তৈরি করেন। দুর্গ থেকে আলফ্রেড সামারসেট, উইল্টশায়ার এবং হ্যাম্পশায়ারের স্থানীয় মিলিশিয়াদের ব্যবহার করে একটি কঠোর প্রতিরোধ সংগঠিত করতে সক্ষম হন।\n৯৮৭ এবং ৯৯৭ খ্রিস্টাব্দে ওয়াচেট এবং সিনউইটের যুদ্ধে ভাইকিং অভিযান সংঘটিত হয়েছিল। রাজা আলফ্রেডকে ৮৭৮ সালে ইথানদুনের যুদ্ধে পরাজিত করার আগে অ্যাথেলনিতে ডেনিসদের কাছে আশ্রয় নিতে হয়েছিল। এটি এডিংটন, উইল্টশায়ারের কাছে সংঘটিত হয়েছিল বলে মনে করা হয় তবে তা সম্ভবত সামারসেটের এডিংটন গ্রামে ঘটেছিল। আলফ্রেড একটি সামরিক সড়ক দ্বারা সংযুক্ত একাধিক দুর্গ এবং নজরদারি স্থাপনা নির্মান করেছিলেন, যাতে তার সেনাবাহিনী সমুদ্রপথে ভাইকিংদের আক্রমণ থেকে রক্ষা করতে পারে। কোয়ান্টকসের এই সামরিক সড়কটির একটি বিশেষ বৈশিষ্ট্য রয়েছে যা বৃক্ষনির্মিত বেড়ার বাঁধ থেকে ২০ মিটার প্রশস্ত। সড়কটি কম্বউইচের প্যারেট নদীর তীর থেকে ক্যানিংটন পার্বত্য দুর্গ হয়ে কোয়ান্টকস পাহাড়ের ওভার স্টোওয়ের ক্রাককম্ব পার্ক গেট পর্যন্ত বিস্তৃত ছিল। তারপর এটি শৈলশিরা বরাবর দক্ষিণে ট্রিসকম্ব স্টোন পর্যন্ত মিলেছিল। একটি শাখা সড়ক হয়তো লিডার্ড পাহাড় এবং বুনকম্ব পাহাড় অতিক্রম করে অ্যাথেলনিতে আলফ্রেডের ঘাঁটিতে পৌছেছিল। প্রধান শাখাটি ট্রিসকম্বে পাহাড় থেকে পশ্চিমে ব্রেন্ডন পাহাড় এবং এক্সমুর পর্যন্ত রেড পোস্ট ক্রস পর্যন্ত বিস্তৃত ছিল।  ওয়েডমোরে ডেনিশদের সাথে অ্যালারের ডেনিশ রাজা গুথরুমের একটি শান্তি চুক্তি স্বাক্ষরিত হয়েছিল। বুরস নামক সুরক্ষিত দুর্গগুলো ৯১৯ খ্রিস্টাব্দের দিকে নির্মিত হয়েছিল। ১৬৯৩ সালে উত্তর পেথারটনের পেথারটন পার্কে ফিলিগ্রি সোনার তৈরি, ক্লোইসন -এনামেলযুক্ত ও পাথরের স্ফটিক আবরণ সহ প্রায় ২.৫ ইঞ্চি লম্বা 'আলফ্রেড জুয়েল' আবিষ্কৃত হয়েছিল।  এটি আলফ্রেড দ্য গ্রেটের মালিকানাধীন বলে মনে করা হয়। ধারণা করা হয় এটি একটি নির্দেশকের হাতল ছিল যা এর গোড়ার গর্তে ফিট হত এবং বই পড়ার সময় ব্যবহৃত হত।\nসামারসেট জুড়ে মঠ এবং মিনিস্টার চার্চগুলি নির্মান করা হয়েছিল। চেড্ডারে একটি রাজকীয় প্রাসাদ ছিল, যেটি ১০ম শতাব্দীতে কখনও কখনও উইটেনগেমোটকে আতিথ্য করার জন্য ব্যবহৃত হয়েছিল। এবং সম্ভবত রাজাদের আগমনের পর থেকে সোমারটন, বাথ, গ্লাসটনবারি এবং ফ্রোমে একটি \"মূল কেন্দ্র\" হয়ে উঠেছিল। . সামারসেটের নগরগুলি এই সময়কালে দখলে ছিল বলে মনে করা হয় যদিও এর যথেষ্ট প্রমাণ পাওয়া যায় না কারণ এই সময়ের ধ্বংসাবশেষের উপরে পরবর্তীকালের ভবনগুলি নির্মিত হয়েছিল। পরবর্তীতে কাউন্টির পূর্ব দিকে পুনঃসংগঠনের মাধ্যমে কেন্দ্রীভূত গ্রামগুলিতে এই সময়ের মধ্যে চাষাবাদের বিকাশ ঘটে।\nনরম্যান বিজয়ের পূর্ববর্তী সময়ে সামারসেট ওয়েসেক্সের আর্ল গডউইন এবং তার পরিবারের নিয়ন্ত্রণে আসে। থারলক্সটন এবং স্প্যাক্সটনের স্থান-নাম বিশ্লেষণ করে অনুমান করা হয় যে এখানে বেশকিছু ডেনিশ বসতি গড়ে উঠেছিল। নর্মান বিজয়ের পর, কাউন্টিটি ৭০০টি ফাইফেতে বিভক্ত হয়, এবং বৃহৎ এলাকাগুলি রাজাদের অধীন ছিল। এগুলো নিয়ন্ত্রণ ও প্রতিরক্ষার জন্য ব্যবহৃত ডানস্টার ক্যাসলের মতো দুর্গ।\nঅ্যাংলো-স্যাক্সন ক্রনিকল এবং অ্যাসের'স লাইফ অফ আলফ্রেড -এর মতো বইতে সামারসেটের ইতিহাসের এই সময়কালটি ভালভাবে নথিভুক্ত করা হয়েছে।\n\n\n== মধ্যযুগ পরবর্তী সময়কাল ==\n\nএটি ১০৬৬ থেকে ১৫০০ খ্রিস্টাব্দের কাছাকাছি সময়কাল। ১০৬৬ সালে নরম্যানদের হাতে স্যাক্সনদের পরাজয়ের পর, ডানস্টারের মতো নতুন শাসকদের দ্বারা সামারসেটে বিভিন্ন দুর্গ স্থাপিত হয়। এবং জমিদারিগুলি প্রথম উইলিয়ামের অনুসারীদের যেমন উইলিয়াম ডি ময়ন এবং ডুয়াইয়ের ওয়াল্টারকে প্রদান করা হয়। রাজা স্টিফেনের সময়ে গৃহযুদ্ধে সামারসেট খুব একটা গুরুত্বপূর্ণ ভূমিকা পালন করেনি বলে মনে করা হয়, তবে সামারসেটের ভূস্বামীরা টমাস বেকেটের হত্যার মূল হোতা ছিলেন।\n১০৮৬ খ্রিস্টাব্দের ডোমসডে বইয়ে সামারসেটের খুব ভালো বর্ণনা দেওয়া রয়েছে, যদিও প্রশাসনিক উপবিভাগগুলো সুনির্দিষ্ট না থাকায় বিভিন্ন স্থান সনাক্ত করতে কিছুটা অসুবিধা রয়েছে। কাউন্টির মোট জনসংখ্যা ছিল ১৩,৩৯৯ জন, যা আধুনিক সামারসেটের সীমানার  থেকে ভিন্ন ছিল। যদিও এতে শুধুমাত্র পরিবারের প্রধানরা অন্তর্ভুক্ত ছিল তাই পরিবারের সকল সদস্য অন্তর্ভূক্ত করলে এই সংখ্যা অন্তত ৬৭,০০০ জন হত। পরের তিন শতাব্দী ধরে কৃষিকাজ সমৃদ্ধ হয়েছে বলে মনে করা হয় কিন্তু কালো মড়ক দ্বারা মারাত্মকভাবে ক্ষতিগ্রস্ত হয়েছিল যা ১৩৪৮ সালে ডরসেটে আসে এবং দ্রুত পুরো সামারসেটের ছড়িয়ে পড়ে, যার ফলে এর প্রায় ৫০ ভাগ জায়গায় ব্যাপক প্রাণহানি ঘটে। এটি পুনরায় সংঘটিত হয়েছিল এবং কর্মক্ষম জনবল আর তেমন বেঁচে না থাকার দরুন সামন্ততান্ত্রিক প্রথায় পরিবর্তন এসেছিল।\nসামারসেটে জলাভূমি থেকে ভূমি পুনরুদ্ধার বৃদ্ধি পেয়েছিল মূলত সন্ন্যাসীদের প্রভাবে। সামারসেটের এই যুগে ইংল্যান্ডের অন্যতম বৃহত্তম পশমী শিল্পের পাশাপাশি কারুশিল্প এবং শিল্পও সমৃদ্ধ হয়েছিল।  এ সময় সামারসেটে নিউপোর্টের মতো কিছু নতুন শহর প্রতিষ্ঠিত হয়েছিল কিন্তু সফলতার মুখ দেখেনি। মেন্ডিপের কয়লা উত্তোলন এই অঞ্চলের সম্পদের জন্য একটি গুরুত্বপূর্ণ উৎস ছিল।\nএই সময়কালে সন্ন্যাসীদের প্রচেষ্টায় শহরগুলি উন্নতি লাভ করে এবং মেলার প্রচলন শুরু হয়। তখন গির্জাগুলোর ব্যাপক প্রভাব ছিল, বিশেষ করে গ্লাস্টনবেরি অ্যাবে গির্জার। তাদের গির্জা পুড়ে যাওয়ার পর সেখানকার সন্ন্যাসীরা রাজা আর্থারের সমাধি আবিষ্কার করেন এবং তাদের গির্জা পুনর্নির্মাণ করতে সক্ষম হন। এ সময় সামারসেটে ২০টিরও বেশি মঠ ছিল, যার মধ্যে হিন্টন চার্টারহাউসের প্রাইরিও ছিল, যা ১২৩২ সালে স্যালিসবারির কাউন্টেস এলা প্রতিষ্ঠা করেছিলেন, যিনি ল্যাকক অ্যাবেও প্রতিষ্ঠা করেছিলেন। এই সময়ে অনেক প্যারিশ গির্জা পুনর্নির্মাণ করা হয়েছিল। ১১০৭ থেকে ১১২৯ খ্রিস্টাব্দের মধ্যে রাজা প্রথম হেনরির চ্যান্সেলর উইলিয়াম গিফার্ড টাউনটনের বিশপের হলটিকে টাউনটন দুর্গে রূপান্তরিত করেন। ব্রিজওয়াটার দুর্গটি ১২০২ খ্রিস্টাব্দে উইলিয়াম ব্রুয়ার দ্বারা নির্মিত হয়েছিল। ১২৩৩ খ্রিস্টাব্দে এটি রাজার হাতে চলে যায় এবং ১২৪৫ খ্রিস্টাব্দে এর চূড়া এবং টাওয়ারগুলির মেরামতের নির্দেশ দেওয়া হয়। একাদশ শতাব্দীর দ্বিতীয় ব্যারনদের হেনরি তৃতীয়ের বিরুদ্ধে যুদ্ধের সময়, ব্রিজওয়াটারকে ব্যারনরা রাজার বিরুদ্ধে আটকে রেখেছিল। ইংরেজ গৃহযুদ্ধের সময় শহর এবং দুর্গ কর্নেল স্যার ফ্রান্সিস উইন্ডহ্যামের অধীনে রাজকীয়দের দখলে ছিল। অবশেষে, শহরের অনেক ভবন ধ্বংস হয়ে যাওয়ার সাথে সাথে, দুর্গ এবং এর মূল্যবান জিনিসপত্র সংসদ সদস্যদের কাছে সমর্পণ করা হয়। ১৬৪৫ খ্রিস্টাব্দে দুর্গটি ইচ্ছাকৃতভাবে ধ্বংস করা হয়েছিল।\nমধ্যযুগে উলের বাণিজ্যের জন্য ভেড়া পালন এক্সমুরের অর্থনীতিতে প্রাধান্য লাভ করে। প্রত্যন্ত খামারগুলোতে পশম সুতোয় কাটা হতো এবং বোনা, পূর্ণ, রঙ্গিন সুতা ব্যবসায়ীদের দ্বারা সংগ্রহ করা হতো। এরপর এগুলো ডনস্টারের মতো সমৃদ্ধ শহরগুলোতে নিয়ে আসা হতো। জমিগুলোতে ১৭শতকের পর থেকে বেড়া দেওয়ার প্রচলন এবং বৃহত্তর এস্টেটগুলির বিকাশ ঘটে। যার ফলে বৃহৎ নিয়মিত আকৃতির চারণভূমির বিকাশ ঘটে। এ সময় ওয়ার্ডেন দ্বারা পরিচালিত একটি রাজকীয় বনাঞ্চল এবং শিকারের জায়গা প্রতিষ্ঠিত হয়েছিল। ১৮১৮ সালে রাজকীয় বনাঞ্চলটি বিক্রি হয়ে যায় \nমধ্যযুগে প্যারেট নদী হ্যাম পাহাড়ের খনি থেকে হ্যামস্টোন পরিবহনের জন্য ব্যবহৃত হয়েছিল। ডেভন থেকে অ্যাক্স নদী পর্যন্ত সামারসেটের  ৮০ মাইল (১৩০ কিলোমিটার) উপকূলীয় এলাকা ১৩৪৮ সালে ব্রিজওয়াটার বন্দর তৈরি না হওয়া পর্যন্ত ব্রিজওয়াটার ব্রিস্টল বন্দরের অংশ ছিল। ঐতিহাসিকভাবে, নদীটির প্রধান বন্দরটি ছিল ব্রিজওয়াটার। নদীর এই অংশে ১২০০ খ্রিস্টাব্দে প্রথম সেতুটি নির্মিত হয়েছিল। ১৪২৪ সালে বন্দরের ঘাটগুলো নির্মিত হয়েছিল। আরেকটি ঘাট ল্যাংপোর্ট স্লিপ, টাউন ব্রিজের উজানে ১৪৮৮ সালে নির্মিত হয়েছিল।  ব্রিজওয়াটারের পশ্চিম দিকের ঘাটে একটি শুল্ক দপ্তর এবং পূর্ব ঘাটে উপর একটি শুষ্ক ডক, লঞ্চিং স্লিপ এবং একটি পোতাঙ্গন নির্মিত হয়েছিল। নদীটিতে ৪০০-৫০০ টন ধারণক্ষমতা সম্পন্ন জাহাজ দ্বারা ব্রিজওয়াটার টাউন ব্রিজ পর্যন্ত চলাচলযোগ্য ছিল। প্যারেট নদী টাউন ব্রিজে জাহাজ ট্রান্স-শিপিংয়ের মাধ্যমে  যতদূর পর্যন্ত ল্যাংপোর্ট এবং ইয়ো নদী হয়ে ইলচেস্টার পর্যন্ত চলাচলযোগ্য ছিল।\n\n\n== প্রাক-আধুনিক যুগ ==\n\nএই সময়কাল প্রায় ১৫০০ থেকে ১৮০০ সাল পর্যন্ত বিস্তৃত। ১৫৩০-এর দশকে, মঠগুলি ভেঙে দেওয়া হয়েছিল এবং সামারসেটের বিভিন্ন গুরুত্বপূর্ণ পরিবার রাজার কাছ থেকে তাদের জমিগুলি কিনেছিল। ১৫৩৯ সাল নাগাদ, গ্লাস্টনবারি অ্যাবেই একমাত্র মঠ অবশিষ্ট ছিল, এর মঠাধ্যক্ষ রিচার্ড হোয়াইটিংকে থমাস ক্রোমওয়েলের নির্দেশে গ্রেপ্তার করে মৃত্যুদণ্ড দেওয়া হয়েছিল। টিউডর থেকে জর্জিয়ান যুগ পর্যন্ত বিশেষায়িত কৃষিকাজ এবং এর কৌশল উন্নত হয়েছে, যার ফলে জনসংখ্যা বৃদ্ধি পেয়েছে। যদিও কোন নতুন শহর প্রতিষ্ঠিত হয়নি। এই সময়ে হিন্টন সেন্ট জর্জ এবং মন্টাকিউট হাউসের মতো বৃহৎ আকৃতির স্থানীয় বাড়িগুলি নির্মিত হয়েছিল।\n১৬০৭ খ্রিস্টাব্দের ব্রিস্টল চ্যানেলের বন্যা ৮ ফুট (২ মিটার) পর্যন্ত জলোচ্ছাস সামারসেটের জলাভূমির বড় অংশকে প্রভাবিত করেছিল বলে মনে করা হয়। ১৬২৫ সালে, শেপ্টন ম্যালেটে একটি সংশোধনাগার প্রতিষ্ঠিত হয়েছিল এবং আজও এইচএমপি শেপ্টন ম্যালেট ইংল্যান্ডের প্রাচীনতম কারাগার হিসেবে ব্যবহৃত হচ্ছে।\nইংরেজ গৃহযুদ্ধের সময়, সামারসেট মূলত পার্লামেন্টারিয়ান অধ্যুষিত ছিল, যদিও ডানস্টার রয়ালিস্টদের ঘাঁটি ছিল। কাউন্টিটি উভয়ের মধ্যে বেশকিছু গুরুত্বপূর্ণ যুদ্ধের স্থান হিসেবে বিখ্যাত ছিল, বিশেষ করে ১৬৪৩ সালে ল্যান্সডাউনের যুদ্ধ এবং ১৬৪৫ সালে ল্যাংপোর্টের যুদ্ধ। ১৬৪২-৪৫ সালে মধ্যে ক্ষমতার পালাবদলের সময় শহরের পাশাপাশি দুর্গটির বেশ কয়েকবার হাত বদল হয়। ১৬৪৪ খ্রিস্টাব্দের জুলাই ১৬৪৫ খ্রিস্টাব্দের জুলাই পর্যন্ত টনটন অবরোধের সময় এটিকে রবার্ট ব্লেক রক্ষা করেছিল। এই যুদ্ধের মাধ্যমে দুর্গগুলির পুনঃব্যবহার রোধ করার জন্য ধ্বংস করা হয়েছিল।\n১৬৮৫ সালে মনমাউথের ডিউক মনমাউথ বিদ্রোহের নেতৃত্ব দেন যেখানে সামারসেটের জনগণ ২য় জেমস এর বিরুদ্ধে লড়াই করেছিল। বিদ্রোহীরা লাইম রেজিসে পৌছায় এবং ব্রিস্টল এবং বাথ দখলের উদ্দেশ্যে আরও উত্তরে যাত্রা করে। পিউরিটান সৈন্যরা ওয়েলস ক্যাথিড্রালের পশ্চিম সম্মুখভাগকে ক্ষতিগ্রস্ত করে, গুলি করার জন্য ছাদ থেকে সীসা ছিঁড়ে, জানালা ভেঙে দেয়, অঙ্গ ও আসবাবপত্র ভেঙে দেয় এবং কিছু সময়ের জন্য গির্জার মূল অংশে তাদের ঘোড়া স্থির রেখেছিল।  ইংরেজ মাটিতে শেষ যুদ্ধ ওয়েস্টনজয়ল্যান্ডের সেজমুরের যুদ্ধে তারা পরাজিত হয়েছিল। রক্তাক্ত অ্যাসিজ নামক এক ধারাবাহিক বিচারকার্যের মাধ্যমে পরবর্তীতে পরাজিতদের মৃত্যুদন্ড বা শাস্তিস্বরুপ নির্বাসিত উপনিবেশে পাঠানো হয়েছিল।\nসোসাইটি অফ ফ্রেন্ডস ১৭শতকের মাঝামাঝি নিজেদের প্রতিষ্ঠিত করেছিল এবং কোয়েকার পরিবারের ঘনিষ্ঠ গোষ্ঠীর মধ্যে ক্লার্ক ছিল। সাইরাস ভেড়ার চামড়ার পাটি তৈরির একটি ব্যবসা শুরু করেছিলেন, পরে তার ভাই জেমসের সাথে যোগ দেন, যিনি পশমী চপ্পল তৈরির প্রবর্তন করেছিলেন এবং পরবর্তীতে বুট এবং জুতা তৈরি শুরু করেন। সি এন্ড জে ক্লার্কের সদর দপ্তর এখনও স্ট্রীটে আছে, কিন্তু জুতা আর সেখানে তৈরি হয় না। পরিবর্তে ১৯৯৩ সালে, অপ্রয়োজনীয় কারখানা ভবনগুলিকে ক্লার্কস গ্রামে রূপান্তরিত করা হয়েছিল, যা যুক্তরাজ্যের প্রথম উদ্দেশ্য-নির্মিত কারখানার আউটলেট।\n১৮শতকটি মূলত সামারসেটে শান্তি এবং ক্ষয়িষ্ণু শিল্প সমৃদ্ধির সময়কাল ছিল। মিডল্যান্ডস এবং উত্তর ইংল্যান্ডের শিল্প বিপ্লব সামারসেটের বেশিরভাগ কুটির শিল্পের সমাপ্তি ঘটায়। যদিও চাষাবাদ পদ্ধতি উন্নত করার জন্য ১৭৭৭ সালে বাথ অ্যান্ড ওয়েস্ট অফ ইংল্যান্ড এগ্রিকালচারাল সোসাইটি প্রতিষ্ঠিত হওয়ার মধ্য দিয়ে কৃষিকাজ সমৃদ্ধ হতে থাকে। জন বিলিংসলে ১৭৯৫ সালে কাউন্টির কৃষির উপর একটি জরিপ পরিচালনা করে জানান যে পদ্ধতিগুলি আরও উন্নত করা যেত।\nআর্থার ওয়েলেসলি ওয়েলিংটন শহর থেকে তার উপাধি, ডিউক অফ ওয়েলিংটন নিয়েছিলেন। তাঁর স্মরণে ওয়েলিংটন মনুমেন্ট নামে পরিচিত বৃহৎ স্পটলাইটসহ সূঁচালো স্তম্ভটি নির্মিত হয়েছিল।\nউত্তর সামারসেটে সমারসেট কয়লা খনি একটি গুরুত্বপূর্ণ শিল্প ছিল এবং কয়লা পরিবহনের খরচ কমানোর প্রয়াসে সমারসেট কয়লা পরিবহণ খাল নির্মিত হয়েছিল। এর কিছু অংশ পরে রেলপথে রূপান্তরিত হয়। অন্যান্য খালের মধ্যে ব্রিজওয়াটার এবং টনটন খাল, ওয়েস্টপোর্ট খাল, গ্র্যান্ড ওয়েস্টার্ন খাল, গ্লাস্টনবারি খাল এবং চার্ড খাল অন্তর্ভুক্ত ছিল। ডরসেট এবং সমারসেট খাল প্রস্তাবিত হয়েছিল, তবে এর খুব কম অংশই নির্মিত হয়েছিল।\n\n\n== আধুনিক পরবর্তী যুগ ==\n\nঊনবিংশ শতাব্দীতে সামারসেটের রাস্তার উন্নতি দেখা যায় টার্নপাইক প্রবর্তন এবং খাল ও রেলপথ নির্মাণের মাধ্যমে। খালগুলির উপযোগিতা স্বল্পস্থায়ী ছিল, যদিও সেগুলি এখন চিত্তবিনোদনের জন্য পুনরুদ্ধার করা হয়েছে। দ্বিতীয় বিশ্বযুদ্ধের পর রেলপথ জাতীয়করণ করা হয়েছিল যদিও ১৯৬৫ সাল পর্যন্ত অব্যাহত ছিল এবং ছোট ছোট লাইনগুলি বন্ধ করে দেওয়া হয়েছিল। দুটি লাইনকে \"ঐতিহ্যবাহী\"  হিসাবে চিহ্নিত করে ব্যক্তিগত মালিকানায় ফিরিয়ে দেওয়া হয়েছিল।\n১৮৮৯ সালে কোয়ার্টার সেশনের প্রশাসনিক কার্যাবলী প্রতিস্থাপন করে সামারসেট কাউন্টি কাউন্সিল তৈরি করা হয়েছিল।\n১৮০০ সালে সামারসেটের জনসংখ্যা ছিল ২৭৪,০০০ জন এরপর জনসংখ্যা দ্রুত বাড়তে থাকে, বিশেষ করে ওয়েস্টন-সুপার-মেরের মতো সমুদ্রতীরবর্তী শহরগুলিতে। গ্রামে জনসংখ্যার কিছু পতন ঘটেছিল, কিন্তু এখন তা বিপরীত হয়েছে এবং ১৯৫১ সাল নাগাদ সামারসেটের জনসংখ্যা ছিল ৫৫১,০০০ জন।\nচার্ডকে যন্ত্রচালিত বিমানের উৎপত্তিস্থান বলে দাবি করা হয় কারণ এখানেই ১৮৪৮ সালে ভিক্টোরিয়ান বৈমানিক অগ্রদূত জন স্ট্রিংফেলো প্রথম দেখিয়েছিলেন যে এরিয়াল স্টিম ক্যারেজের মাধ্যমে ইঞ্জিন-চালিত বিমান চালনা সম্ভব ছিল। নর্থ পেথারটন ছিল ইংল্যান্ডের প্রথম শহর (এবং কয়েকটির মধ্যে একটি) যেটি নর্থ পেথারটন রোস্কো অ্যাসিটিলিন কোম্পানি দ্বারা সরবরাহকৃত অ্যাসিটিলিন গ্যাসের আলো দ্বারা আলোকিত হয়েছিল। ১৯০৬ সালে সড়কগুলোতে বাতি সরবরাহ করা হয়েছিল। ১৯৩১ সালে ব্রিজওয়াটারে উৎপাদিত কয়লা গ্যাসের পাশাপাশি বিদ্যুৎ সরবরাহের ব্যবস্থা দ্বারা অ্যাসিটিলিন গ্যাসের বাতিগুলো প্রতিস্থাপিত হয়েছিল।\n১৮৬০-এর দশকের দিকে, লোহা ও ইস্পাত যুগের শীর্ষে থাকাকালীন, ব্রিস্টল বন্দরে পৌঁছাতে অসুবিধাগ্রস্ত বৃহৎ জাহাজগুলিকে থাকার জন্য ব্রিস্টল এবং পোর্টিশহেড জেটি এবং রেলওয়ে দ্বারা পোর্টিশহেডে একটি জেটি এবং একটি গভীর জলের ডক তৈরি করা হয়েছিল। পোর্টিসহেড বিদ্যুৎ কেন্দ্রগুলি ছিল কয়লাচালিত যা ডকের পাশে নির্মিত হয়েছিল। ১৯২৬ সালে পোর্টিসহেড \"এ\" বিদ্যুৎ কেন্দ্রের নির্মাণ কাজ শুরু হয়। এটি ১৯২৯ সালে ব্রিস্টল কর্পোরেশনের বিদ্যুৎ বিভাগের জন্য বিদ্যুৎ উৎপাদন শুরু করে। ১৯৫১ সালে অ্যালব্রাইট এবং উইলসন বিদ্যুৎ কেন্দ্র থেকে ডকের বিপরীত দিকে একটি রাসায়নিক কারখানা তৈরি করেন। রাসায়নিক কারখানাগুলি যুক্তরাজ্যে আমদানি করা ফসফেট শিলা থেকে সাদা ফসফরাস তৈরি করত। ১৯৭০-এর দশকের মাঝামাঝি সময়ে পেমব্রোক (তেলচালিত) এবং ডিডকোট (কয়লাচালিত) -এ নতুন বিদ্যুৎ উৎপাদন কেন্দ্র চালু হলে পুরনো কম দক্ষতাসম্পন্ন \"এ\" স্টেশনটি বন্ধ করে দেওয়া হয়। সামারসেট কয়লাক্ষেত্র বন্ধ হয়ে গেলে দুটি বিদ্যুৎ কেন্দ্রের মধ্যে নতুনটি (\"বি\" স্টেশন) জ্বালানি তেলে রূপান্তরিত হয়। বিদ্যুৎ কেন্দ্রগুলি বন্ধ হয়ে যাওয়ার সাথে সাথে শিল্প কার্যক্রম বন্ধ হয়ে যায়। ব্রিস্টল বন্দর কর্তৃপক্ষ অবশেষে ১৯৯২ সালে ডকটি বন্ধ করে দেয় এবং এটি এখন একটি মেরিনা এবং আবাসিক এলাকায় উন্নীত করা হয়েছে।\nপ্রথম বিশ্বযুদ্ধের সময় শত শত সামারসেট সৈন্য নিহত হয়েছিল, এবং বেশিরভাগ শহর ও গ্রামে যুদ্ধের স্মৃতিসৌধ স্থাপন করা হয়েছিল। মাত্র কয়েকটি গ্রাম হতাহতের হাত থেকে রক্ষা পায়। দ্বিতীয় বিশ্বযুদ্ধের সময় হতাহতের ঘটনা তুলনামূলক অনেক কম ঘটেছে, এবং যারা নিহত হয়েছিল তাদেরকে স্মৃতিসৌধগুলোতে যুক্ত রাখা হয়েছিল। কাউন্টিটি ১৯৪৪ সালের নরম্যান্ডি অবতরণের জন্য প্রস্তুত সৈন্যদের জন্য একটি ঘাঁটি ছিল এবং এখনকার কিছু হাসপাতাল সেই সময়ে নির্মিত। রয়্যাল অর্ডন্যান্স ফ্যাক্টরি (আর ও এফ) ব্রিজওয়াটার দ্বিতীয় বিশ্বযুদ্ধের প্রথম দিকে সরবরাহ মন্ত্রনালয়ের জন্য নির্মিত হয়েছিল। এটি একটি বিস্ফোরক রয়্যাল অর্ডন্যান্স ফ্যাক্টরি হিসাবে ডিজাইন করা হয়েছিল আর ডি এক্স তৈরি করার জন্য, যা তখন একটি নতুন পরীক্ষামূলক উচ্চমাত্রার বিস্ফোরক ছিল। এটি সামারসেট জলভূমির মাধ্যমে দুটি উৎস থেকে পানি সরবরাহ পেয়েছিল। এর একটি কৃত্রিম হান্টস্পিল নদী যা কারখানাটি নির্মাণের সময় খনন করা হয়েছিল এবং অপরটি প্রশস্ত করা কিংস সেজমুর নালা থেকে। টনটন স্টপ লাইন একটি সম্ভাব্য জার্মান আক্রমণ প্রতিহত করার জন্য স্থাপন করা হয়েছিল, এবং এর পিল বাক্সের অবশিষ্টাংশ এখনও উপকূল থেকে দেখা যায়। ব্ল্যাক ডাউনে একটি ডিকয় টাউন তৈরি করা হয়েছিল, যার উদ্দেশ্য একটি শহরের জ্বলন্ত আলোর প্রতিনিধিত্ব করার উদ্দেশ্যে যা ব্ল্যাক-আউট প্রবিধানগুলি অনুসরণ করতে অবহেলা করেছিল। কাউন্টির যুদ্ধের বন্দী শিবিরগুলির মধ্যে নর্টন ফিটজওয়ারেন, বারউইক, ব্রকলে, গোথার্স্ট এবং ওয়েলস উল্লেখযোগ্য। বেসামরিক ব্যবহার থেকে বিভিন্ন এয়ারফিল্ড তৈরি বা রূপান্তর করা হয়েছে যার মধ্যে উল্লেখযোগ্য হল আরএনএএস চার্লটন হোরেথর্ন (এইচএমএস হেরন ২), আরএএফ ওয়েস্টন-সুপার-মেরে, আরএনএএস ইয়োভিল্টন (এইচএমএস হেরন), ইয়োভিল/ওয়েস্টল্যান্ড বিমানবন্দর, আরএএফ ওয়েস্টন জোয়ল্যান্ড, আরএএফ মেরিফিল্ড, আরএএফ কাল্মহেড এবং আরএএফ চার্মি ডাউন।\nএক্সমুর ছিল প্রথম ব্রিটিশ জাতীয় উদ্যানগুলির মধ্যে একটি, যা ১৯৫৪ সালে ১৯৪৯ জাতীয় উদ্যান এবং কান্ট্রিসাইড আইনের অধীনে তৈরি করা হয়েছিল এবং এর প্রধান নদীর নামে নামকরণ করা হয়। এটি ১৯৯১ সালে সম্প্রসারণ করা হয়েছিল এবং ১৯৯৩ সালে এক্সমুরকে পরিবেশগতভাবে সংবেদনশীল এলাকা হিসাবে চিহ্নিত করা হয়েছিল। কোয়ান্টক পাহাড়গুলিকে ১৯৫৬ সালে অসামান্য প্রাকৃতিক সৌন্দর্যের এলাকা হিসাবে স্বীকৃতি দেওয়া হয়েছিল যা জাতীয় উদ্যান এবং কান্ট্রিসাইড আইন ১৯৪৯-এর অধীনে ইংল্যান্ডে এই প্রথম। মেন্ডিপ পাহাড় ১৯৭২ সালে এই একই স্বীকৃতি লাভ করে।\nহিঙ্কলে পয়েন্ট 'এ' পারমাণবিক বিদ্যুৎ কেন্দ্র ছিল একটি ম্যাগনক্স পাওয়ার স্টেশন যা ১৯৫৭ থেকে ১৯৬২ সালের মধ্যে নির্মিত হয়েছিল এবং ২০০০ সালে উৎপাদন বন্ধ না হওয়া পর্যন্ত চালু ছিল হিঙ্কলে পয়েন্ট বি একটি অ্যাডভান্সড গ্যাস-কুলড রিঅ্যাক্টর (এজিআর) যা ১২৫০ মেগাওয়াট বিদ্যুৎ উৎপন্ন করার জন্য নকশা করা হয়েছিল। এটি ১৯৬৭ সালে নির্মাণ শুরু হয়। ২০০৮ সালের সেপ্টেম্বরে, ইলেকট্রিসিটি ডি ফ্রান্স দ্বারা ঘোষণা করা হয়েছিল যে, হিঙ্কলে পয়েন্ট সি নামে পরিচিত একটি তৃতীয়, টুইন-ইউনিট ইউরোপীয় প্রেসারাইজড রিঅ্যাক্টর (ইপিআর) পাওয়ার স্টেশনের পরিকল্পনা করা হয়েছে। হিঙ্কলে পয়েন্ট বি প্রতিস্থাপন করার জন্য ২০১৬ সালে বন্ধ হওয়ার কথা থাকলেও পরে এর আয়ু ২০২২ পর্যন্ত বাড়ানো হয়েছিল।\nইংল্যান্ডের অন্যান্য এলাকার তুলনায় সামারসেটে বর্তমানে মাত্র দুটি ছোট শহর, বাথ এবং ওয়েলস এবং বাকিগুলো তেমন বড় বা উল্লেখযোগ্য নয়। বাথ এবং চেডারের মত উপকূলবর্তী শহরের কর্মসংস্থানের জন্য পর্যটনশিল্প একটি প্রধান উৎস। অন্যান্য আকর্ষণের মধ্যে রয়েছে এক্সমুর, ওয়েস্ট সমারসেট রেলওয়ে, হেইন্স মোটর মিউজিয়াম এবং ফ্লিট এয়ার আর্ম মিউজিয়ামের পাশাপাশি গীর্জা এবং সামারসেটের বিভিন্ন ন্যাশনাল ট্রাস্ট এবং ইংলিশ হেরিটেজ সম্পত্তি।\nকৃষিকাজ এই অঞ্চলের এখনো প্রধানতম আয়ের উৎস যদিও অদূর ভবিষ্যতে শিল্পায়নের প্রভাবে তা ঝুঁকির মধ্যে রয়েছে। ব্রিজওয়াটার এবং ইয়েওভিলের মতো শহরে হালকা শিল্পপ্রতিষ্ঠানগুলি ভালো ব্যবসা করছে। টনটন এবং শেপ্টন ম্যালেট শহরগুলি আপেলের রস থেকে মদ তৈরি করে, যদিও আপেল বাগানের সংখ্যা ক্রমাগত হ্রাস পেয়েছে।\n১৯শতকের শেষের দিকে সামারসেটের সীমানা সামান্য পরিবর্তিত হয়েছিল, কিন্তু মূল পরিবর্তনটি ১৯৭৪ সালে আসে যখন অ্যাভন কাউন্টি প্রতিষ্ঠিত হয়েছিল। সামারসেটের উত্তরাংশ সামারসেট কাউন্টি কাউন্সিলের প্রশাসনিক নিয়ন্ত্রণ থেকে বাদ দেওয়া হয়েছিল। ১৯৯৬ সালে অ্যাভন কাউন্টি বিলুপ্ত করার পরে এই অঞ্চলটি  উত্তর সামারসেট এবং  বাথ এবং উত্তর-পূর্ব সামারসেট  নামে পৃথক প্রশাসনিক ইউনিট ওঠে। কমিউনিটি এবং স্থানীয় সরকার বিভাগ সামারসেট কাউন্টি কাউন্সিলের একটি প্রস্তাব বিবেচনা করছিল যাতে সামারসেটের প্রশাসনিক কাঠামো পরিবর্তন করে পাঁচটি জেলাকে বিলুপ্ত করে সামারসেটের জন্য একটি একক কর্তৃপক্ষ তৈরি করা যায়। ১ এপ্রিল ২০০৯ এর মধ্যে এই পরিকল্পনা কার্যকর করার কথা ছিল। কিন্তু জেলা পরিষদ এবং স্থানীয় জনগণের ব্যাপক বিরোধের মুখে কাউন্সিলের এই আদেশ কার্যকর করা সম্ভব হয়নি। পাঁচটি জেলা পরিষদ দ্বারা আয়োজিত গণভোটে ৮২% জনগণ এই প্রস্তাবগুলি প্রত্যাখ্যান করেছিল। ২০০৭ সালের জুলাইয়ে জানানো হয় যে সরকার সামারসেটের একক কর্তৃপক্ষের প্রস্তাব প্রত্যাখ্যান করেছে এবং সামারসেট কাউন্টি কাউন্সিল এবং জেলা পরিষদের বর্তমান দ্বি-স্তরের ব্যবস্থা চালু থাকবে। \n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ ==\nসমারসেট ইতিহাসের দিকগুলি\nভিক্টোরিয়া কাউন্টি সমারসেটের ইতিহাস\nসমারসেট আর্কাইভস এবং রেকর্ড সার্ভিস\nসমারসেট প্রত্নতত্ত্ব এবং প্রাকৃতিক ইতিহাস পরিষেবা\nসমারসেটের সামগ্রিক ভূদৃশ্য: প্রত্নতাত্ত্বিক সম্পদের পূর্বাভাস\nসমারসেটশায়ারের ইতিহাস ও পুরাকীর্তি, খণ্ড। ১ (১৮৩৬-৩৮)\nসমারসেটশায়ারের ইতিহাস ও পুরাকীর্তি, খণ্ড। ২ (১৮৩৯)"}