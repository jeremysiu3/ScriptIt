{"pageid": 1167889, "title": "লাসুবন গিরিখাত", "url": "https://bn.wikipedia.org/wiki?curid=1167889", "content": "লাসুবন গিরিখাত হচ্ছে মৌলভীবাজার জেলার শ্রীমঙ্গল উপজেলা সদর থেকে প্রায় ২৫ কিলোমিটার দূরে অবস্থিত একটি প্রাচীন গিরিখাত। যার অবস্থান ভারতের ত্রিপুরা রাজ্যের সীমান্তবর্তী সিন্দুরখান ইউনিয়নের ঘন জঙ্গলবেষ্ঠিত পাহাড়ি এলাকায়। \n\n\n== নামকরণ ==\nখাসি ভাষায় লাসুবন শব্দের অর্থ হলো পাহাড়ি ফুল বা জংলি ফুল। দাপ্তরিককাজে লাসুবন গিরিখাত নাম হলেও শ্রীমঙ্গল গিরিখাত নামেই স্থানীয়দের কাছে বহুল পরিচিত। ছোট-বড় অনেকগুলো পাথুরে ছড়া বা ঝিরি রয়েছে এই গিরিখাতে। তবে এই এলাকায় বড় তিনটি গিরিখাতের সন্ধান পাওয়ায় এটি পর্যটকদের নজরে আসে। যা স্থানীয় খাসি ভাষায় ক্রেম ক্লু, ক্রেম কেরি ও ক্রেম উল্কা নামে প্রচলিত।\n\n\n== সন্ধান ==\nসীমান্ত এলাকার প্রাকৃতিক পরিবেশ দেখতে গিয়ে শ্রীমঙ্গলের এক গণমাধ্যমকর্মী এবং কয়েকজন প্রকৃতিপ্রেমী ঘন জঙ্গলের ভিতরে খুঁজ পান এই গিরিখাতের। বিষয়টি তারা মৌলভীবাজার জেলা প্রশাসক ও শ্রীমঙ্গল উপজেলা নির্বাহী কর্মকর্তাকে অবগত করেন। গিরিখাতের এই বিশেষ জায়গাটির অবস্থান রাজধানী শহর ঢাকা থেকে প্রায় ২১৫ কিলোমিটার এবং মৌলভীবাজার জেলা শহর থেকে ৪৫ কিলোমিটার দূরে।\n\n\n== গঠন ==\nলাসুবন গিরিখাত গুলোর কোনটা এক কিলোমিটার, আবার কোনটা এর চেয়ে কম। নিচে নামলে হঠাৎ যদি উপর থেকে পানি নামে তাহলে উপরে ওঠার কোন পথ থাকে না বলে এই গিরিখাতগুলোতে যাওয়ার ঝুঁকি রয়েছে। কিছু কিছু জায়গা আবার খাড়া পাথরের দেয়াল। যেখানে খুব সহজে দুর্ঘটনা ঘটতে পারে। স্থানীয় নাহার খাসিয়া পুঞ্জির অভ্যন্তরে গিরিখাত এলাকাটির অবস্থান। লাংগুলিয়া ছড়া নামের একটি পাহাড়ি ছড়া ধরে পুরো এলাকাটি ঘুরে আসা যায়। যেটি ভারতের ত্রিপুরা থেকে নেমে বাংলাদেশে প্রবেশ করেছে। ছড়াটি প্রায় ২৫ কিলোমিটার পথ অতিক্রম করে মিশেছে শ্রীমঙ্গলের বিলাস ছড়ায়। সর্পিল বাঁক নিয়ে চলা ছড়ার সাথে মিশেছে আরও প্রায় শ’খানেক ছোট-বড় পাথুরে ছড়া। এর মধ্যে কয়েকটি গিরিখাত রয়েছে।\nপাহাড় থেকে ৫০০ মিটার নিচে এসব গিরিখাত কোথাও আকারে চ্যাপ্টা আবার কোথাও সরু। ফলে একেবারে নিচের বা ভেতরের অংশে সূর্যের আলো পৌঁছানোর সুযোগ নেই। স্থানীয়রা এটিকে উল্কা বলে ডাকেন। ছোট ছোট ঝিরিধারায় শোনা যায় অবিরাম জলের শব্দ। তবে বর্ষা মৌসুমে পানির প্রবাহ বেশি থাকে পাহাড়ের বুক বেয়ে নেমে আসা এসব ছোট ঝিরিগুলোতে।\n\n\n== তথ্যসূত্র =="}