{"pageid": 1472622, "title": "কার্লোস ফিলিপ শিমেনেস বেলো", "url": "https://bn.wikipedia.org/wiki?curid=1472622", "content": "কার্লোস ফিলিপ শিমেনেস বেলো, এসডিবি, সাধারণত কার্লোস বেলো নামে পরিচিত বা শিমেনেস বেলো (জন্ম ৩ ফেব্রুয়ারি ১৯৪৮) হলেন পুর্ব তিমুরের একটি ক্যাথলিক চার্চের ধর্মযাজক। তিনি ১৯৮৮ সালে বিশপ হন এবং ১৯৮৮ থেকে ২০০২ সাল পর্যন্ত ডায়োসিস অফ দিলির অ্যাপোস্টলিক প্রশাসক হিসেবে দায়িত্ব পালন করেন। পূর্ব তিমুরের সংঘর্ষের একটি ন্যায়সঙ্গত এবং শান্তিপূর্ণ সমাধানের জন্য কাজ করার কারণে ১৯৯৬ সালে তিনি জোসে রামোস-হোর্তার সাথে একত্রে নোবেল শান্তি পুরস্কার লাভ করেন। তিনি সেলেশিয়ানসের একজন ধর্মপ্রাণ সদস্য।\n\n\n== প্রাথমিক জীবন এবং ধর্মীয় অধ্যবসায় ==\nকার্লোস ফিলিপ শিমেনেস বেলো, ডোমিঙ্গোস ভাজ ফিলিপ এবং এরমেলিন্ডা ব্যাপ্টিস্তা ফিলিপের পঞ্চম সন্তান, পর্তুগিজ তিমুরের উত্তর উপকূলের ভেমাসের নিকটবর্তী গ্রাম ওয়াইলাকামাতে জন্মগ্রহণ করেন। তার স্কুল শিক্ষক বাবা বেলোর জন্মের দুই বছর পরে মারা যান। তিনি বাউকাও এবং ওসুতে ক্যাথলিক স্কুলে পড়াশোনা করেন এবং তারপর দিলির বাইরে দারে মাইনর সেমিনারিতে প্রবেশ করেন এবং ১৯৬৮ সালে স্নাতক হন। ১৯৬৯ থেকে ১৯৮১ পর্যন্ত ও ১৯৭৪ থেকে ১৯৭৬ সাল পর্যন্ত পূর্ব তিমুর এবং ম্যাকাওতে ব্যবহারিক প্রশিক্ষণের সময়কাল ছাড়াও, বেলো পর্তুগালের ক্যাথলিক ইউনিভার্সিটি এবং সেলেশিয়ান পন্টিফিক্যাল ইউনিভার্সিটিতে দর্শন অধ্যয়ন করেন।\nবেলো ১৯৭৪ সালের ৬ অক্টোবর সেলেশিয়ান সোসাইটির একজন সদস্য হিসেবে চূড়ান্ত শপথ গ্রহণ করেন এবং ১৯৮০ সালের ২৬ জুলাই একজন পুরোহিত হিসেবে অভিষিক্ত হন। তিনি ১৯৮১ সালে পূর্ব তিমুরে ফিরে আসেন এবং ইন্দোনেশিয়া কর্তৃক দখলের পরে ইন্দোনেশিয়া তাকে পূর্ব তিমুরের নাগরিকত্ব গ্রহণ করতে বাধ্য করে। বেলো ২০ মাস ধরে শিক্ষক হিসেবে কাজ করেন এবং পরে দুই মাসের জন্য ফাতুমাকার সেলেশিয়ান টেকনিক্যাল স্কুলে প্রশাসক হিসেবে কাজ করেন। ফাতুমাকাতে বিদ্রোহীরা তিনবার স্কুলে হামলা করেছিল এবং ১৯৮৫ সালের জুন মাসে সরকার তাকে ডেনপাসার (বালি) এবং পরে জাকার্তাতে নির্বাসিত করা হয়।\n\n\n== প্রেরিত প্রশাসক ==\n১৯৮৩ সালে মসিনিয়র মার্টিনহো দা কোস্টা লোপেসকে প্রেরিত প্রশাসক পদ থেকে অপসারণের পর থেকে এই পদটি খালি ছিল। পরবর্তীতে ২১ মার্চ ১৯৮৮ তারিখে বেলোকে লরিয়ামের টাইটুলার বিশপ এবং দেলি ডাইওসিসের প্রেরিত প্রশাসক হিসেবে নিয়োগ করা হয়। তিনি পূর্ব তিমুরের ক্যাথলিক চার্চের প্রধান কর্মকর্তা ছিলেন। ১৯৮৮ সালের ১৯ জুন তাকে ইন্দোনেশিয়ার পোপের প্রতিনিধি আর্চবিশপ ফ্রান্সেসকো কানালিনি দ্বারা বিশপ হিসেবে অভিষিক্ত করা হয়। তিনি তার ধর্মীয় নীতি হিসেবে বেছে নেন Caritas Veritatis-Veritas Caritatis।\nবেলো লোপেসের দেখানো পথে চলতে থাকেন এবং দায়িত্ব নেওয়ার পাঁচ মাস পর তিনি ১৯৮৩ সালের ক্রারাস গণহত্যার নিন্দা জানিয়ে এবং বহু ইন্দোনেশীয়কে গ্রেফতারের নিন্দা জানিয়ে ধর্মীয় প্রচারণা চালান। তিনি পূর্ব তিমুরে সহিংসতার বিষয়ে বাকি বিশ্বকে অবগত করতে বিদেশীদের সাথে যোগাযোগত ও প্রচারণা শুরু করেন।\n১৯৮৯ সালের ফেব্রুয়ারিতে তিনি পর্তুগালের প্রেসিডেন্ট, পোপ এবং জাতিসংঘের মহাসচিবকে একটি চিঠি লিখে জাতিসংঘের তত্ত্বাবধানে পূর্ব তিমুরের ভবিষ্যত নিয়ে গণভোট করার আহ্বান জানান এবং পূর্ব তিমুরিদের জন্য আন্তর্জাতিক সহায়তা চান। চিঠিতে তিনি বলেন পূর্ব তিমুরবাসী \"একটি জাতি এবং জনগণ হিসেবে মারা যাচ্ছে\"। এই আবেদনটি এপ্রিলে প্রকাশ্যে আসে। তিনি ১৯৯১ সালের সান্তা ক্রুজ গণহত্যার সময় যুবকদের তার নিজের বাড়িতে আশ্রয় দিয়ে এবং কতজন নিহত হয়েছিল তা প্রকাশ করার চেষ্টা করে ইন্দোনেশীয় কর্তৃপক্ষকে আরও বিরক্ত করেন।\nজোসে রামোস-হোর্তা ও তাকে ১০ ডিসেম্বর ১৯৯৬ সালে নোবেল শান্তি পুরস্কার প্রদান করা হলে বেলোর শান্তি ও পুনর্মিলনের জন্য পূর্ব তিমুরবাসীদের জন্য দেওয়া শ্রম সাফল্য লাভ করে। বেলো এই সম্মানকে কাজে লাগিয়ে বিশ্ব নেতাদের সাথে দেখা করেন, যার মধ্যে ছিলেন মার্কিন প্রেসিডেন্ট বিল ক্লিনটন এবং দক্ষিণ আফ্রিকার নেলসন ম্যান্ডেলা।\nপূর্ব তিমুরের স্বাধীনতা লাভের পর, ২০ মে ২০০২-এ, বেলো চিকিৎসার উদ্দেশ্যে কয়েক মাসের জন্য পর্তুগালে যান। পরে তিনি জানান, \"শারীরিক এবং মানসিক ক্লান্তিতে ভুগছেন, যা নিরাময়ের জন্য দীর্ঘ সময় প্রয়োজন হবে\"। তিনি এবং আরেকটি পূর্ব তিমুরের ডাইওসিসের প্রশাসক বিশপ বাসিলিও ডি নাসিমেন্টো, ২৮ অক্টোবর ২০০২-এ পোপের সাথে ব্যক্তিগতভাবে সাক্ষাৎ করেন। পোপ দ্বতীয় জন পল ২৬ নভেম্বর ২০০২ তারিখে দেলির প্রেরিত প্রশাসক পদ থেকে পদত্যাগ করেন। নাসিমেন্টো তার স্থলাভিষিক্ত হন। ভ্যাটিকানের ঘোষণা তার ৫৪ বছর বয়সে অবসর নেওয়ার ব্যাখ্যা দেয়নি, তবে গুরুতর কারণ বা স্বাস্থ্য সমস্যার জন্য একজন বিশপের অবসর নেওয়ার অনুমতি দেয় এমন অনুচ্ছেদ ঘোষণায় উল্লেখ ছিল।\n\n\n== পরবর্তী কার্যকলাপ ==\nতার পদত্যাগের পর বেলো পর্তুগালে গিয়ে বলেন যে তিনি ক্যান্সারের চিকিৎসা নিচ্ছেন।\n২০০৪ সালের শুরুতে তাকে পূর্ব তিমুরে ফিরে এসে প্রেসিডেন্ট পদে প্রার্থী হওয়ার জন্য বারবার আহ্বান জানানো হয়। মে ২০০৪-এ তিনি পর্তুগিজ রাষ্ট্র পরিচালিত টেলিভিশন আরটিপি-কে বলেন যে তিনি \"রাজনীতিবিদদের জন্য রাজনীতি ছেড়ে দেওয়ার সিদ্ধান্ত নিয়েছেন\"।\nবেলো জুন ২০০৪-এ মোজাম্বিকের ম্যাপুটো ডাইওসিসে কাজ শুরু করেন এবং তার ভূমিকা সম্পর্কে বলেন \"সহকারী প্যারিশ পুরোহিত\": \"আমি শিশুদের ধর্মশিক্ষা পড়িয়ে, তরুণদের জন্য ধর্মীয় সভা পরিচালনা করে ধর্মীয় কাজ করি। আমি শীর্ষ থেকে নিচে নেমেছি।\" তিনি একজন সাক্ষাৎকারকারীকে বলেন যে তিনি দেলি ছেড়েছেন কারণ নতুন রাজনৈতিক পরিস্থিতিতে নতুন নেতৃত্বের প্রয়োজন যা পূর্বের যুদ্ধের সাথে তার সম্পর্ক ছাড়াই পুনর্মিলনের কাজ করতে পারে। তিনি বলেন যে তিনি মোজাম্বিক বেছে নিয়েছিলেন কারণ তিনি আরেকটি ভাষা শিখতে পারবেন না এবং তিনি তার সেলেসিয়ান ঊর্ধ্বতন এবং কার্ডিনাল ক্রেসেঞ্জিও সেপেরর সাথে পরামর্শ করেছিলেন, যিনি মিশনারি অঞ্চলগুলির জন্য কাজ করা কুরিয়া বিভাগের প্রধান ছিলেন। তিনি এক বছরের জন্য থাকার পরিকল্পনা করেন।\n\n\n== অন্যান্য পুরস্কার ==\n১৯৯৫ সালে, তিনি কানাডিয়ান মানবাধিকার সংগঠন রাইটস অ্যান্ড ডেমোক্রেসি থেকে জন হামফ্রে ফ্রিডম অ্যাওয়ার্ড পান।\n১৯৮৮ সালের ৩ আগস্ট তিনি পর্তুগালের সরকার থেকে অর্ডার অব লিবার্টির গ্র্যান্ড ক্রস পান।\n২০০৪ সালে সিইইউ কার্ডিনাল হেরেরা বিশ্ববিদ্যালয় তাকে সম্মানসূচক ডক্টরেট প্রদান করে।\n২০১০ সালে তিনি আন্তর্জাতিক লুসোফোনিক আন্দোলন কর্তৃক লিসবন অ্যাকাডেমি অব সায়েন্সেসের লুসোফোনিক ব্যক্তিত্ব নির্বাচিত হন।\n\n\n== যৌন নিপীড়নের অভিযোগ ==\n২৮ সেপ্টেম্বর ২০২২-এ, ডাচ ম্যাগাজিন ডি গ্রোয়েন আমস্টারডামার এমন একটি প্রতিবেদন প্রকাশ করে যেখানে বলা হয়, দুই ব্যক্তি অভিযোগ করেছে যে পূর্ব তিমুরে বেলো ছোটবেলায় তাদের দুজনসহ এবং অন্যান্য শিশুদের যৌন নিপীড়ন করেছেন। ম্যাগাজিনের গবেষণায় দেখা গেছে যে  ফাতুমাকা এবং ডিলিতে তার বিশপ থাকার আগে এবং বিশপ থাকার সময়ে বেলো পুরুষ শিশুদের যৌন নিপীড়ন করেছেন। পরের দিন ভ্যাটিকানের একজন মুখপাত্র নিশ্চিত করেন যে ২০১৯ সালে পূর্ব তিমুরে তার আচরণ সম্পর্কে অভিযোগ পাওয়ার এক বছরেরও কম সময় পরে ২০২০ সালে চার্চ কর্মকর্তারা বেলোর বিরুদ্ধে শৃঙ্খলামূলক শাস্তি আরোপ করেছিলেন। এতে বেলোর চলাফেরার উপর নিষেধাজ্ঞা এবং তার মন্ত্র প্রয়োগের সীমাবদ্ধতার পাশাপাশি তাকে শিশুদের সাথে যোগাযোগ করতে নিষেধাজ্ঞা দেওয়া হয়েছিল। তাকে পূর্ব তিমুরের সাথে সবরকমের যোগাযোগ করতে নিষেধাজ্ঞা দেওয়া হয়েছিল। ভ্যাটিকান ২০২১ সালে তার শৃঙ্খলামূলক পদক্ষেপগুলো \"পরিবর্তন এবং শক্তিশালী\" করেছিল। এর মুখপাত্র বলেন যে বেলো উভয় বছরেই এই নিয়মগুলি মেনে নিয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nNobelprize.org-এ কার্লোস ফিলিপ শিমেনেস বেলো  (ইংরেজি)\n\"Bishop Carlos Filipe Ximenes Belo, S.D.B.\"। Catholic Hierarchy। \n101 East (১৪ মার্চ ২০২৪)। \"Inside paedophilia scandals in one of the most Catholic nations\"। Al Jazeera English (ইংরেজি ভাষায়)। সংগ্রহের তারিখ ৩০ মার্চ ২০২৪।"}