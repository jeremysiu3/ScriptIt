{"pageid": 1013716, "title": "প্রেরিত থোমা", "url": "https://bn.wikipedia.org/wiki?curid=1013716", "content": "প্রেরিত থোমা (হিব্রু ভাষায়: תוֹמָאס הקדוש‎; প্রাচীন গ্রিক: Θωμᾶς; আরবি: توما; কিবতীয়: ⲑⲱⲙⲁⲥ; সিরীয়: ܬܐܘܡܐ ܫܠܝܚܐ‎; মালয়ালম: തോമസ് അപ്പസ്തോലൻ; মৃত্যু ৭২ খ্রীষ্টাব্দ), যিনি দিদিমুস নামেও পরিচিত, ছিলেন নূতন নিয়ম অনুযায়ী যীশুর একজন প্রেরিত। থোমাকে সাধারণভাবে অভিশঙ্কী থোমা হিসেবে অবিহিত করা হয় কেননা তিনি যীশুর পুনরুত্থান সম্বন্ধে সন্দেহ পোষণ করেছিলেন; পরবর্তীতে যীশুর ক্রুশারোপণজনিত জখম দেখে আমার প্রভু ও আমার ঈশ্বর বলে তিনি তাঁর বিশ্বাসের স্বীকারোক্তি জানিয়েছিলেন।\nঅধুনা ভারতের কেরল অঙ্গরাজ্যের সন্ত থোমা খ্রীষ্টানদের ঐতিহ্য অনুসারে প্রেরিত থোমা সুসমাচার প্রচারের উদ্দেশ্যে রোমান সাম্রাজ্যের বাইরে গমন করেছিলেন এবং দূরবর্তী মালাবার উপকূলে এসে পৌঁছেছিলেন, যা বর্তমানে ভারতের কেরলে অবস্থিত। তাদের ঐতিহ্যমতে থোমা ৫২ খ্রীষ্টাব্দে মুজিরিসে গিয়েছিলেন। ১২৫৮ সালে তাঁর কিছু দেহাবশেষ ইতালির অর্তনোর আব্রুজ্জোতে নিয়ে আসা হয়েছিল যেখানে সন্ত থোমার গির্জা অবস্থিত। তাঁকে প্রায়শই ভারতের পৃষ্ঠপোষক সন্ত গণ্য করা হয় এবং থোমা নামটি ভারতের সন্ত থোমা খ্রীষ্টানদের মাঝে বেশ জনপ্রিয়।\n\n\n== তথ্যসূত্র =="}