{"pageid": 1036269, "title": "সিস্টার ক্লেয়ার", "url": "https://bn.wikipedia.org/wiki?curid=1036269", "content": "সিস্টার মারী ক্লেয়ার এসএমএমআই (১৯৩৭ – ১১ই ফেব্রুয়ারি ২০১৮) ছিলেন ভারতের বেঙ্গালুরুর একজন শিল্পী এবং ক্যাথলিক প্রব্রাজিকা, তাঁর নামে ৭৫০ টিরও বেশি চিত্রকর্ম এবং শিল্পকর্ম ছিল। তাঁর কাজগুলি খ্রিস্টান দৃশ্যে ভারতীয় চিত্র ব্যবহারের জন্য বিশেষত পরিচিত। এই হিসাবে, তিনি কয়েকজন বিখ্যাত সমকালীন ভারতীয় খ্রিস্টান শিল্পীদের একজন।\n\n\n== প্রাথমিক জীবন ==\nঅন্ধ্রপ্রদেশে জন্ম নেওয়া সিস্টার ক্লেয়ার পরিবারের নয় সন্তানের মধ্যে ছিলেন দ্বিতীয়। তিনি একটি উচ্চ-বর্ণের হিন্দু পরিবারে জন্মগ্রহণ করেছিলেন এবং তাঁর নাম ছিল মীরা। তাঁর বাবা ভারতীয় রেলে কর্মরত ছিলেন এবং তাঁর ঘনঘন বদলি হত। যখনই তাঁর বদলি হত, তাঁর পরিবার তাঁর সঙ্গেই যেত। পরিবারটি যখন বেঙ্গালুরুতে এসেছিল, মীরাকে (সিস্টার ক্লেয়ার) একটি খ্রিস্টান স্কুলে প্রেরণ করা হয়েছিল, যেখানে তিনি যীশুর প্রতি ভালবাসা অনুভব করেছিলেন।\n১৭ বছর বয়সে, পরিবারের ঠিক করা বিবাহ এড়ানোর জন্য, তিনি নিজের বাড়ি থেকে সেন্ট মেরি কনভেন্টে পালিয়ে গিয়েছিলেন, এটি বেঙ্গালুরুর মেরি ইম্যাকুলেটের সেলসিয়ান মিশনারি (এসএমএমআই) দ্বারা পরিচালিত ছিল। ১৮ বছর বয়সে, তিনি খ্রিষ্টধর্মে দীক্ষিত হন এবং এসএমএমআইতে যোগ দেন। সিস্টার ক্লেয়ারকে ৬ষ্ঠ এবং ৭ম শ্রেণীর পাঠদানের জন্য নিযুক্ত করা হয়েছিল। অসুস্থ হয়ে শিক্ষাদানে অক্ষম হয়ে পড়লে তিনি চিত্র আঁকতে শুরু করেন। তাঁর প্রতিভার পরিচয় পেয়ে, তাঁর মাদার সুপিরিয়র তাঁকে কলা বিদ্যালয়ে শিক্ষার জন্য পাঠিয়েছিলেন।\n\n\n== শিল্পকর্ম ==\nসিস্টার ক্লেয়ারের শিল্পকর্মটি এসএমএমআইয়ের প্রথম ভারতীয় সুপিরিয়র জেনারেল সিস্টার জেন স্কারিয়া পোপ দ্বিতীয় জন পলকে উপহার দিয়েছিলেন। তাঁর শিল্পকর্মগুলি বই, পোস্টার, ব্লগ, এবং ক্রিসমাস কার্ডে প্রদর্শিত হয়েছে। সিস্টার ক্লেয়ারের চিত্রকর্মগুলি ভারতের গ্রামীণ প্রেক্ষাপটে বাইবেলের গল্প এবং বিষয়গুলিকে ঘিরে রচিত। তিনি গাঢ় রঙ ব্যবহার করেছেন এবং সাধারণ ভারতীয় প্রেক্ষাপট, প্রতীক ও পোশাক নিয়ে এঁকেছেন। তিনি ভারতীয় প্রতীক এবং পটভূমি ব্যবহার করে যিশুর ক্রুশবিদ্ধকরণ, দ্য লাস্ট সাপার এবং বড়দিনের মত বিষয়গুলি নিয়ে চিত্র এঁকেছেন। তিনি বছরে ১০০০ এরও বেশি ক্রিসমাস কার্ড এঁকেছেন এবং মুদ্রণ করেছেন বলেও জানা যায়। \nসিস্টার ক্লেয়ারের কাজগুলি বেঙ্গালুরুর চামরাজপেট সেন্ট মেরি কনভেন্ট প্রাঙ্গনে অবস্থিত একটি খ্রিস্টান শিল্প ছবিঘরে (গ্যালারী) প্রদর্শিত হয়।  ১৮০০ বর্গফুট ফুট শিল্প ছবিঘরটি মেরি ইম্যাকুলেটের সেলসিয়ান মিশনারিরা (এসএমএমআই) খুলেছিলেন। \n\n\n== স্বীকৃতি ==\nপোপ ষোড়শ বেনেডিক্ট সিস্টার ক্লেয়ারকে সম্মান জানাতে ভ্যাটিকানে আমন্ত্রণ জানিয়েছিলেন। তিনি যান নি, তবে পোপ তাঁকে সম্মাননার জন্য একজন কার্ডিনালকে (ক্যাথলিক প্রধান) বেঙ্গালুরুতে পাঠিয়েছিলেন। ২০১২ সালে তিনি ক্যাথলিক বিশপস কনফারেন্স অফ ইন্ডিয়া দ্বারা আজীবন সম্মাননা আসিসি পুরস্কার পেয়েছিলেন। \n\n\n== তথ্যসূত্র =="}