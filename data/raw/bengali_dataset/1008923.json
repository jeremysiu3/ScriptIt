{"pageid": 1008923, "title": "লাভ (চলচ্চিত্র)", "url": "https://bn.wikipedia.org/wiki?curid=1008923", "content": "লাভ (ইংরেজি বানান: Loev, উচ্চারণ: লাভ; অনুবাদ: ভালোবাসা) হল সুধাংশু সারিয়া রচিত ও পরিচালিত এবং ২০১৫ সালে মুক্তিপ্রাপ্ত একটি ভারতীয় প্রণয়ধর্মী ড্রামা চলচ্চিত্র। ছবিটিতে মুখ্য ভূমিকায় দুই বন্ধুর চরিত্রে অভিনয় করেন ধ্রুব গণেশ ও শিব পণ্ডিত। ছবির মূল উপজীব্য এক সপ্তাহান্তে এই দুই বন্ধুর পশ্চিমঘাট পর্বতমালা ভ্রমণ এবং সেখানে তাদের পারস্পরিক জটিল আবেগপ্রবণ ও যৌন সম্পর্কের উপর আলোকপাত। এটিই ধ্রুব গণেশ অভিনীত শেষ চলচ্চিত্র; ছবিটি মুক্তির আগেই তিনি যক্ষ্মা রোগে আক্রান্ত হয়ে মারা যান। সিদ্ধার্থ মেনন ও ঋষভ চড্ডা এই ছবিতে দু’টি পার্শ্বচরিত্রে অভিনয় করেছিলেন। ছবির শিরোনামটি ইংরেজি love শব্দের উদ্দেশ্যপ্রণোদিত অশুদ্ধিকরণ।\nসুধাংশু সারিয়া তাঁর মুক্তি না পাওয়া ছবি আই অ্যাম হিয়ার-এর খসড়া প্রস্তুত করতে করতেই নিজের ব্যক্তিগত অভিজ্ঞতা থেকে প্রচুর উপাদান সংগ্রহ করে লাভ ছবির চিত্রনাট্য রচনা করেন। ছবিটির গ্রহণযোগ্যতা সম্পর্কে তাঁর সন্দেহ থাকলেও আরফি লাম্বা ও ক্যাথারিন সাকেল ছবিটি প্রযোজনা করতে এগিয়ে আসেন। ছবির প্রিন্সিপল ফোটোগ্রাফির কাজ চলে মহাবালেশ্বর, উপদ্বীপীয় ভারতের পশ্চিমঘাট পর্বতমালা ও মুম্বইতে। ২০১৪ সালের গ্রীষ্মে ১৬ দিনে সিনেম্যাটোগ্রাফার শেরি কৌক ২কে রেজোলিউশনে ছবিটি শ্যুট করেন। ক্রাউডফান্ডিং ও খরচ কমানোর বিভিন্ন পদক্ষেপ গ্রহণ করে মাত্র দশ লক্ষ মার্কিন ডলারের বাজেটে ছবিটি নির্মিত হয়।\n২০১৫ সালে এস্তোনিয়ায় টলইন ব্ল্যাক নাইটস চলচ্চিত্র উৎসবে ছবিটির বিশ্ব প্রিমিয়ার আয়োজিত হয়। ২০১৬ সালে সাউথ বাই সাউথওয়েস্ট চলচ্চিত্র উৎসবে ছবিটির উত্তর আমেরিকান প্রিমিয়ার আয়োজিত হয়। সেই বছরই মুম্বই আন্তর্জাতিক চলচ্চিত্র উৎসবে ভারতে ছবিটির প্রথম প্রিমিয়ার আয়োজিত হয়। প্রতিটি উৎসবেই ছবিটি সমালোচক ও দর্শকমণ্ডলীর প্রশংসা অর্জন করে। বিশেষভাবে প্রশংসিত হয় ছবির চিত্রনাট্য এবং শিব পণ্ডিত ও ধ্রুব গণেশের অভিনয়। ছবিটিতে ভারতের সমকামী সম্পর্কের অগতানুগতিক ও নতুন দিকগুলি তুলে ধরা হয়েছে, ভাষ্যকারগণ তারও প্রশংসা করেন। ২০২৬ সালে তেল আবিব আন্তর্জাতিক চলচ্চিত্র উৎসবে লাভ ছবিটি শ্রেষ্ঠ কাহিনিচিত্র বিভাগে অডিয়েন্স অ্যাওয়ার্ড জয় করে। ২০১৭ সালের ১ মে নেটফ্লিক্সে ছবিটি মুক্তি পায়।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে লাভ  (ইংরেজি)\nরটেন টম্যাটোসে Loev (ইংরেজি)"}