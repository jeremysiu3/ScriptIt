{"pageid": 1529490, "title": "দ্বিতীয় নাজিমুদ্দিন মন্ত্রিসভা", "url": "https://bn.wikipedia.org/wiki?curid=1529490", "content": "নাজিমুদ্দিনের দ্বিতীয় মন্ত্রিসভা পাকিস্তানের পূর্বাঞ্চলীয় প্রদেশ পূর্ববঙ্গে (পরবর্তীতে পূর্ব পাকিস্তান হিসেবে নামকরণ) গঠিত প্রথম মন্ত্রিসভা। এটি ১৯৪৭ সালে পাকিস্তান মুসলিম লীগের নেতা ও পূর্ববঙ্গের প্রধানমন্ত্রী খাজা নাজিমুদ্দিনের নেতৃত্বে গঠিত হয়ে প্রায় এক বছর পর্যন্ত স্থায়ী ছিল যা পরবর্তীতে পাকিস্তানের গভর্নর জেনারেল মুহাম্মদ আলী জিন্নাহের মৃত্যুর পর আমিন মন্ত্রিসভা দ্বারা প্রতিস্থাপিত হয়।\n\n\n== পটভূমি ==\n১৯৪৭ সালে ভারতীয় জাতীয় কংগ্রেস ও নিখিল ভারত মুসলিম লীগ ব্রিটিশ শাসনাধীন ভারত বিভাজন করে আধুনিক ভারত ও পাকিস্তান রাষ্ট্র গঠনে রাজি হয়। একই বছরের ২০ জুনে দ্বিতীয় বঙ্গ বিভাজনের প্রশ্নে নির্বাচনের আয়োজন করা হলে বঙ্গীয় আইনসভার অধিকাংশ ভোট বিভাজনের পক্ষে যায়। তৎকালীন সময়ে বঙ্গ প্রদেশের সরকারের নিয়ন্ত্রণে থাকা মুসলিম লীগ নেতৃত্বাধীন সোহরাওয়ার্দী মন্ত্রিসভা প্রাদেশিক রাজধানী কলকাতায় রয়ে যায়। ২৭ জুনে বঙ্গীয় প্রাদেশিক মুসলিম লীগের ওয়ার্কিং কমিটির জরুরি সভায় ঢাকায় প্রস্তাবিত পাকিস্তানি বঙ্গের রাজধানী স্থাপনের সিদ্ধান্ত নেওয়া হয়। ১৮ জুলাইয়ে যুক্তরাজ্যের সংসদে উত্থাপিত ভারতীয় স্বাধীনতা আইন রাজকীয় সম্মতি পায় যা বঙ্গ প্রদেশকে বিভক্ত করে ভারতীয় প্রদেশ পশ্চিমবঙ্গ ও পাকিস্তানি প্রদেশ পূর্ববঙ্গ বাস্তবায়ন করে। পাকিস্তানের স্বাধীনতা লাভের পরের দিন তথা ১৫ আগস্ট ১৯৪৭ সালে নবগঠিত প্রদেশ পূর্ববঙ্গের রাজধানী ঢাকায় অবস্থিত কার্জন হলে প্রাদেশিক গভর্নর ফ্র্যাডেরিক চালমার্স‌ বোর্নের নিকট প্রদেশিক প্রধানমন্ত্রী হিসেবে খাজা নাজিমুদ্দিন ও তার দুই মন্ত্রী শপথগ্রহণ করেন। মন্ত্রিসভার সদস্য নুরুল আমিন পশ্চিমবঙ্গে ও পূর্ববঙ্গে জাতীয় কংগ্রেস ও মুসলিম লীগের কোয়ালিশন মন্ত্রিসভা গঠনের প্রস্তাব করেছিলেন এবং এর জন্য পূর্ববঙ্গের কংগ্রেস নেতা কিরণশঙ্কর রায়ের সাথে আলোচনা করেছেন বলে জানিয়েছিলেন। ২০ আগস্টে জানা গিয়েছিল যে এক মাস পূর্ণ হওয়ার পূর্বেই মন্ত্রিসভার সদস্য সংখ্যা বৃদ্ধি করা হবে। ২৩ আগস্টে জানা যায় যে ২ জন হিন্দু ও ১ জন তফশিলি সহ আরও ৬ জন মন্ত্রিসভার সদস্য হবে। ১০ সেপ্টেম্বরে জানা যায় যে ১২ সেপ্টেম্বরের মধ্যে মন্ত্রিসভায় আরও ৪ সদস্য যুক্ত হবে। ১২ সেপ্টেম্বরে প্রাদেশিক প্রধানমন্ত্রী নতুন ৪ সদস্যের নাম ঘোষণা করেন এবং জানান যে তারা ১৫ সেপ্টেম্বরে শপথগ্রহণ করবেন। নির্ধারিত দিনে মন্ত্রিসভার নতুন সদস্যদের শপথগ্রহণের পর ১৬ সেপ্টেম্বরে মন্ত্রীদের পুনর্বণ্টিত দপ্তরসমূহ ঘোষণা করা হয়।\n\n\n== বিলুপ্তি ==\n১১ সেপ্টেম্বর ১৯৪৮ সালে পাকিস্তানের গভর্নর জেনারেল মুহাম্মদ আলী জিন্নাহ মৃত্যুবরণ করেন। ১৪ সেপ্টেম্বর ১৯৪৮ সালে খাজা নাজিমুদ্দিন পাকিস্তানের নতুন গভর্নর জেনারেল হন। ফলে ১৫ সেপ্টেম্বর ১৯৪৮ সালে নুরুল আমিন নেতৃত্বাধীন আমিন মন্ত্রিসভা দ্বারা এই মন্ত্রিসভা প্রতিস্থাপিত হয়।\n\n\n== সদস্য ==\nমন্ত্রিসভা নিম্নলিখিত মন্ত্রীদের নিয়ে গঠিত ছিল:\n\n\n== তথ্যসূত্র =="}