{"pageid": 1437246, "title": "ডাব্লিউডাব্লিউই স্পিড", "url": "https://bn.wikipedia.org/wiki?curid=1437246", "content": "ডাব্লিউডাব্লিউই স্পিড হলো ডাব্লিউডাব্লিউই প্রযোজিত একটি মার্কিন পেশাদার কুস্তি স্ট্রিমিং টেলিভিশন অনুষ্ঠান। এটি প্রতি বুধবার দুপুর ১২টায় সামাজিক যোগাযোগ মাধ্যম এক্সে প্রচারিত হয়। স্পিডে ডাব্লিউডাব্লিউইর র, স্ম্যাকডাউন এবং এনএক্সটি ব্র্যান্ডের কুস্তিগিররা কুস্তি লড়ে থাকেন। প্রতিটি পর্বে তিন মিনিটের সময়সীমাসহ একটি ম্যাচ অন্তর্ভুক্ত থাকে, যা ডাব্লিউডাব্লিউই র এবং ডাব্লিউডাব্লিউই স্ম্যাকডাউনের পূর্ববর্তী পর্বের দিন ধারণ করা হয়েছে। এই ধারাবাহিকটি দুটি পর্বের মাধ্যমে ২০২৪ সালের ৩রা এপ্রিল তারিখে সম্প্রচার শুরু করেছে।\n\n\n== ইতিহাস ==\n২০২৪ সালের ৭ই ফেব্রুয়ারি তারিখে, মার্কিন পেশাদার কুস্তি সংস্থা ডাব্লিউডাব্লিউই একটি ইন-রিং অনুষ্ঠানের জন্য \"ডাব্লিউডাব্লিউই স্পিড\" নামটি ট্রেডমার্ক করার জন্য আবেদন করে, যার মূল ধারণাটি হচ্ছে যে পাঁচ মিনিটের সময়সীমা নিয়ে পেশাদার কুস্তি ম্যাচের আয়োজন করা। ২০২৩ সালের ১৫ই ডিসেম্বর তারিখে স্ম্যাকডাউনের পর্ব ধারণের পর এই ধারণাটি প্রথম অন্ধকার ম্যাচ হিসেবে পরীক্ষা করা হয়েছিল। ৮ই ফেব্রুয়ারি তারিখে রেসলম্যানিয়া এক্সএল কিকঅফ সংবাদ সম্মেলনের সময়, ডাব্লিউডাব্লিউই ডাব্লিউডাব্লিউই স্পিড প্রবর্তনের জন্য এক্সের সাথে অংশীদারিত্বের ঘোষণা দেয়, এর মাধ্যমে অনুষ্ঠানটি এই সামাজিক যোগাযোগ মাধ্যমে প্রচারিত হবে। ডাব্লিউডাব্লিউই এবং এক্সের মধ্যে চুক্তি দুই বছরের জন্য নিশ্চিত হয়েছিল। এটিও প্রকাশিত হয়েছিল যে প্রতিটি পর্বের ম্যাচগুলো উক্ত যোগাযোগ মাধ্যমের জন্য একচেটিয়া হবে, ডাব্লিউডাব্লিউইর অন্যান্য অনুষ্ঠানগুলো থেকে পুনর্নির্মাণ করা হবে না এবং এতে ডাব্লিউডাব্লিউই এর তিনটি ব্র্যান্ডের (র, স্ম্যাকডাউন এবং এনএক্সটি) কুস্তিগিররা এই অনুষ্ঠানে উপস্থিত হবে।\n২৭শে মার্চ তারিখে, ডাব্লিউডাব্লিউইর ভাষ্যকার কোরি গ্রেভস ঘোষণা করেন যে ২০২৪ সালের ৩রা এপ্রিল বুধবার স্পিডের প্রথম পর্ব প্রচারিত হবে, তবে ম্যাচের দৈর্ঘ্য হবে তিন মিনিট। উদ্বোধনী ডাব্লিউডাব্লিউই স্পিড চ্যাম্পিয়ন নির্ধারণ করার জন্য একটি প্রতিযোগিতারও ঘোষণা করা হয়েছিল। প্রথম পর্ব, যা দুপুর ১২টায় প্রচার করা হয়েছিল, সেখানে রিকোশে ড্রাগন লিকে পরাজিত করেছিল। এই ম্যাচের প্রায় ৩০ মিনিট পর, ডাব্লিউডাব্লিউই দ্বিতীয় পর্ব প্রচার করেছিল, যেখানে ব্রনসন রিড সেড্রিক আলেকজান্ডারকে পরাজিত করেছিল। গ্রেভস পর্বগুলোর একমাত্র ভাষ্যকার হিসেবে কাজ করেছিলেন।\n\n\n== তথ্যসূত্র =="}