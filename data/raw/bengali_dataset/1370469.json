{"pageid": 1370469, "title": "ভান্ডারিয়া সিদ্দিকীয়া কামিল মাদ্রাসা", "url": "https://bn.wikipedia.org/wiki?curid=1370469", "content": "ভান্ডারিয়া সিদ্দিকীয়া কামিল মাদরাসা (আরবি: بهندرية صديقية كامل مدرسة) ঢাকা বিভাগের রাজবাড়ী জেলার একটি আলিয়া মাদ্রাসা। এটি ১৯৫৫ সালে ভান্ডারিয়া দরবার শরীফের পীর মাওলানা মোজ্জামেল হক কর্তৃক প্রতিষ্ঠিত হয়। বর্তমানে এটি ইসলামি আরবি বিশ্ববিদ্যালয় কর্তৃক অনুমোদিত কামিল মাদ্রাসা। মাদ্রাসাটি ঢাকা খুলনা মহাসড়কের খানখানাপুর হতে দুই কিলোমিটার উত্তরে রাজবাড়ী জেলার সদর উপজেলার পাঁচুরিয়া ইউনিয়নের ভান্ডারিয়া নামক গ্রামে অবস্থিত। স্থানীয়ভাবে এটি ভান্ডারিয়া মাদ্রাসা নামে পরিচিত। মাওলানা মোজ্জামেল হক নিজেই প্রতিষ্ঠার পর থেকে ১৯৯৭ সাল পর্যন্ত মাদ্রাসার অধ্যক্ষের দায়িত্ব পালন করেন। মাদ্রাসাটি ফলাফলের দিক থেকে রাজবাড়ী জেলার শীর্ষ অবস্থানে থাকে। ২০২৩ সালে মাদ্রাসাটি ঢাকা বিভাগীয় পর্যায়ে শ্রেষ্ঠ প্রতিষ্ঠানের খেতাব অর্জন করে। মাদ্রাসার বর্তমান অধ্যক্ষের নাম আবুল এরশাদ মোহাম্মাদ সিরাজুম্মুনির।\n\n\n== ইতিহাস ==\nমাওলানা মোজ্জামেল হক হক ছিলেন একজন সমাজহিতৈষী শিক্ষানুরাগী ব্যক্তি। তিনি ফুরফুরা মাদরাসা ও পরে ছারছীনা মাদরাসা মাদ্রাসায় পড়াশোনা করে এলাকায় একটি মাদ্রাসা স্থাপনের কথা অনুভব করেন। সেই প্রেক্ষিতে তিনি ১৯৫৫ সালে একটি মক্তব হিসাবে মাদ্রাসাটির কার্যক্রম শুরু করেন। ফুরফুরা দরবার শরীফের পীর আবু বকর ছিদ্দিকী নামানুসারে মাদ্রাসার নামে সাথে সিদ্দিকীয়া রাখা হয়।\n\nএই মাদ্রাসা প্রতিষ্ঠার ব্যপারে মোজ্জামেল হককে অনেকে সাহায্য করেন। এদের মধ্যে ফুরফুরার পীর আবদুল হাই সিদ্দিকী, বাগেরহাটের পীর মাওলানা সিরাজুম্মুনীর, ওস্তাদ নিয়াজ মাখদুম খোতানী অন্যতম। এছাড়াও প্রতিষ্ঠাতার পিতা তাহের উদ্দীন মুনসী মাদ্রাসার জন্য প্রয়োজনীয় জমি দান করেন এবং প্রাথমিক অবস্থায় ফ্রিতে পাঠদান করতেন। প্রাথমিক অবস্থায় দুই কক্ষের একটি পাঠকাঠির ঘরের একটি কক্ষ মসজিদ অন্যটি মাদ্রাসা হিসাবে কার্যক্রম শুরু করা হয়। শুরুর দিকে তিনি এলাকার ছেলে-মেয়েদের কুরআন শিক্ষা দিতেন।\n\n\n== কার্যক্রম ==\n১৯৫৫ সালে মাদ্রাসা শুরু হবার পরে এটি তৎকালীন পাকিস্তান সরকার থেকে দ্রুতই অনুমোদন লাভ করে। এরপরে মাত্র ৬ বছর পরেই ১৯৬১ সালে দাখিল শ্রেণী ও ১৯৬৩ সালে আলিম শ্রেণীর অনুমোদন লাভ করে। এরপরে মাদ্রাসার অধ্যক্ষের প্রচেষ্টার ফলে ১৯৬৯ সালে মাদ্রাসা বোর্ড থেকে ফাজিল শ্রেণীর অনুমোদন লাভ করে। এরপরে ২০১০ সালে ইসলামী বিশ্ববিদ্যালয় আইনের ২০০৬ সালের সংশোধনীতে ফাজিল মাদ্রাসা কুষ্টিয়া ইসলামী বিশ্ববিদ্যালয়ের অধিভুক্ত হয়, তখন এই মাদ্রাসাও ইবির অধিভুক্তি লাভ করে। এরপর ২০১৬ সালে ইসলামি আরবি বিশ্ববিদ্যালয় চালু হলে মাদ্রাসাটি কামিল শ্রেণীর অনুমোদন পায় এবং ইসলামি আরবি বিশ্ববিদ্যালয় অধিভুক্ত হয়।\nমোজাম্মেল হক এই মাদ্রাসাটি, মাদ্রাসার লিল্লাহ বোর্ডিং ও এতিমখানা পরিচালনার জন্য  রিয়াজুল জান্নাত কমপ্লেক্স নামে একটি সহযোগী প্রতিষ্ঠান গড়ে তোলেন। এর মাধ্যমেই মাদ্রাসাটি পরিচালিত হয়ে থাকে।\n\n\n== টীকা ==\n\n\n== তথ্যসূত্র =="}