{"pageid": 1444, "title": "নভোচারী", "url": "https://bn.wikipedia.org/wiki?curid=1444", "content": "নভোচারী (স্ত্রীলিঙ্গ: নভোচারিণী) সেই ব্যক্তিকে বলা হয় যিনি মহাকাশে ভ্রমণ করেছেন বা ভ্রমণের জন্য প্রশিক্ষণ নিয়েছেন। ১৯৬১ সাল থেকে প্রায় ৬০০ জন ব্যক্তি মহাকাশে ভ্রমণ করেছেন।\nবাংলা ভাষায় জাতীয়তা অনুযায়ী নভোচারীদের কোনো বিশেষ নাম না থাকেলও ইংরেজি, রুশ ইত্যাদি ভাষায় জাতীয়তা অনুযায়ী নভোচারীরা বিভিন্ন নামে পরিচিত। ইংরেজি ভাষায় নভোচারীরা সাধারণত \"অ্যাস্ট্রোনট\" (astronaut) নামে পরিচিত হলেও রাশিয়া ও সোভিয়েত ইউনিয়নের নভোচারীরা \"কসমোনট\" (cosmonaut) আর চীনের নভোচারীরা \"টাইকোনট\" (taikonaut) নামে পরিচিত।\n\n\n== সংজ্ঞা ও পরিভাষা ==\nমানব মহাকাশ যাত্রার মানদণ্ড দেশ বা সংস্থা ভেদে ভিন্ন। এর মধ্যে কিছু সংজ্ঞা নভোমণ্ডলে এমন একটি কাল্পনিক রেখার উপর জোড় দেয় যেখানে বায়ুমণ্ডল এতো পাতলা হয়ে যায় যে সেখানে বায়ুগতীয় বলের জায়গায় কেন্দ্রবিমুখী বল উড়ন্ত বস্তুর ওজনের এক বড় অংশ বহন করে। আন্তর্জাতিক বায়ুগতীয় সংঘের (এফআই) নভশ্চরণবিজ্ঞান স্পোর্টিং কোড কেবল ১০০ কিমি (৬২ মাইল) উচ্চতার কার্মান রেখাকে অতিক্রম করেছে এমন উড্ডয়নকেই মান্যতা দেয়। মার্কিন যুক্তরাষ্ট্রে কোনো পেশাদারি, সামরিক বা বাণিজ্যিক নভোচারী ৮০ কিমি (৫০ মাইল)-এর উপরে ভ্রমণ করলে তাঁদের অ্যাস্ট্রোনট ব্যাজ পুরস্কার দেওয়া হয়।\n\n\n=== জাতীয়তা অনুযায়ী ===\nবাংলা ভাষায় জাতীয়তা অনুযায়ী নভোচারীদের তেমন কোনো বিশেষ নাম না থাকেলও ইংরেজি, রুশ ইত্যাদি ভাষায় জাতীয়তা অনুযায়ী নভোচারীরা বিভিন্ন নামে পরিচিত। ইংরেজি ভাষায় নভোচারীরা সাধারণত \"অ্যাস্ট্রোনট\" (astronaut) নামে পরিচিত হলেও রাশিয়া ও সোভিয়েত ইউনিয়নের নভোচারীরা \"কসমোনট\" (cosmonaut) আর চীনের নভোচারীরা \"টাইকোনট\" (taikonaut) নামে পরিচিত। অনুরূপভাবে, রুশ ভাষায় নভোচারীরা সাধারণত \"কসমোনাফ্‌ৎ\" (космонавт) নামে পরিচিত হলেও মার্কিন যুক্তরাষ্ট্র ও ইউরোপের নভোচারীরা \"আস্ত্রোনাফ্‌ৎ\" (астронавт) নামে পরিচিত।\n\n\n==== অ্যাস্ট্রোনট ====\n\nইংরেজি \"অ্যাস্ট্রোনট\" শব্দটি প্রাচীন গ্রিক ἄστρον (আস্ত্রোন্; আক্ষ. 'নক্ষত্র') ও ναύτης (নাউতেস্; আক্ষ. 'নাবিক') হতে উদ্ভূত। পৃথিবীর কক্ষপথ ও তার বাইরে গমনকারী নাসা মহাকাশযানের যেকোনো ক্রু সদস্যকে বোঝানোর জন্য \"অ্যাস্ট্রোনট\" শব্দটি ব্যবহার করা হয়। এছাড়া নাসা অ্যাস্ট্রোনট কর্পসের সদস্য হওয়ার জন্য মনোনীত ব্যক্তিদের বোঝানোর জন্যও \"অ্যাস্ট্রোনট\" শব্দটি ব্যবহার করা হয়। একইভাবে, ইউরোপীয় মহাকাশ সংস্থা তার অ্যাস্ট্রোনট কর্পসের সদস্যদের বোঝানোর জন্য \"অ্যাস্ট্রোনট\" শব্দটি ব্যবহার করে।\n২০২১ সালের হিসাব অনুযায়ী, মার্কিন যুক্তরাষ্ট্রে কর্তৃপক্ষ সংস্থাভেদে নভোচারীকে \"অ্যাস্ট্রোনট\" মর্যাদা দেওয়া হয়।\n\nনাসা বা সামরিক বাহিনীর কোনো সদস্য কোনো যানের মাধ্যমে ৫০ মাইল (৮০ কিলোমিটার) উচ্চতা অতিক্রম করলে তাঁকে \"অ্যাস্ট্রোনট\" বলা হয়।\nনাসা ও রসকসমসের উদ্যোগে কোনো অভিযানের অধীনে কোনো ব্যক্তি আন্তর্জাতিক মহাকাশ স্টেশনের উদ্দেশ্যে কোনো যান চালালে তাঁকে \"মহাকাশ যাত্রার অংশগ্রহণকারী\" (spaceflight participant) বলা হয়।\nকোনো ব্যক্তি নাসার সঙ্গে সম্পর্কিত নয় এমন কোনো যানের মাধ্যমে ৫০ মাইল (৮০ কিলোমিটার) উচ্চতা অতিক্রম করেন এবং জননিরাপত্তার জন্য প্রয়োজনীয় বা মানব মহাকাশ যাত্রার নিরাপত্তায় অবদান রাখে এমন কার্যকলাপ করেন সেই ব্যক্তিকে ফেডারেল এভিয়েশন অ্যাডমিনিস্ট্রেশন (এফএএ) \"বাণিজ্যিক নভোচারী\" (commercial astronaut) বলে চিহ্নিত করে।\n\n\n==== কসমোনট ====\n\nইংরেজি \"কসমোনট\" ও রুশ \"কসমোনাফ্‌ৎ\" উভয়ই প্রাচীন গ্রিক κόσμος (কোস্মোস্; আক্ষ. 'মহাকাশ') ও ναύτης (নাউতেস্; আক্ষ. 'নাবিক') হতে উদ্ভূত।\nইংরেজি ভাষায় সোভিয়েত মহাকাশ কর্মসূচি বা তার উত্তরসূরী রসকসমস দ্বারা নিয়োজিত নভোচারীরা \"কসমোনট\" নামে পরিচিত, যা আদতে রুশ শব্দেরই ইংরেজায়ন। প্রাক্তন পূর্ব ব্লকের অন্যান্য অন্যান্য দেশেও এই রুশ শব্দের বিভিন্ন রূপ প্রচলিত, যেমন পোলীয় ভাষায় kosmonauta। সোভিয়েত নভশ্চরণবিজ্ঞানের অগ্রণী মিখাইল তিখনরাভভকে (১৯০০–১৯৭৪) এই শব্দটি চয়নের কৃতিত্ব দেওয়া হয়।\n\n\n==== টাইকোনট ====\n\nচীনা ভাষায় নভোচারীরা সাধারণত 宇航员 (য়ু-হাং য়ুএন্) নামে পরিচিত, যেখানে 航天员 (হাং-থিএন্ য়ুএন্) বলতে কেবল চীনা নভোচারীদের বোঝায়। আবার, হংকং ও তাইওয়ানে নভোচারীদের বোঝানোর জন্য 太空人 (থাই-খুং রেন্) ব্যবহার করা হয়।\nইংরেজিভাষী কিছু সংবাদমাধ্যমে পেশাদারি চীনা নভোচারীদের বোঝানোর জন্য \"টাইকোনট\" (taikonaut) শব্দটি ব্যবহার করা হয়, যা চীনা শব্দ 太空 (থাই-খুং, আক্ষ. 'মহাকাশ') হতে উদ্ভূত। ১৯৯৮ সালের মে মাসে ইউজনেট নিউজগ্রপে মালয়েশিয়ার চাও লি-ইউ (趙裡昱) প্রথম এই শব্দটি ব্যবহার করেছিলেন।\n\n\n==== ভারতীয় নভোচারী ====\n\nভারতীয় মহাকাশ গবেষণা সংস্থা (ইসরো) তার মানব মহাকাশ যাত্রা কর্মসূচির অধীনে গগনযান মহাকাশযান উৎক্ষেপণের প্রস্তাব করেছিল। এর ফলে জনগণের মধ্যে আলোচনা হতে লাগল যে ভারতীয় নভোচারীদের জন্য নতুন কোনো ইংরেজি পরিভাষা ব্যবহার করা হবে কিনা। কিছু গণমাধ্যম \"ব্যোমানট\" (vyomanaut) ও \"গগননট\" (gagannaut) শব্দের প্রস্তাব করেছিল। ২০২৪ সালে চারজন ভারতীয় নভোচারীর মনোনয়নের পর থেকে তাঁদের বোঝানোর জন্য অনেকসময় \"গগনযাত্রী\" (gaganyaatri) শব্দটি ব্যবহার করা হয়।\n\n\n== মাইলফলক ==\n\nসোভিয়েত নাগরিক ইউরি গাগারিন মহাকাশে ভ্রমণকারী প্রথম ব্যক্তি। ১৯৬১ সালের ১২ এপ্রিলে তিনি ভস্টক ১ মহাকাশযানের মধ্যে ১০৮ মিনিট ধরে পৃথিবীর চারিদিকে আবর্তন করেছিলেন। ভালেন্তিনা তেরেসকোভা মহাকাশে ভ্রমণকারী প্রথম নারী। ১৯৬৩ সালে ১৬ জুনে তিনি ভস্টক ৬ মহাকাশযানের মধ্যে প্রায় দিন ধরে তিনি পৃথিবীর চারিদিকে আবর্তন করেছিলেন। আলেক্সি লেওনভ প্রথম ব্যক্তি যিনি ১৯৬৫ সালের ১৮ মার্চে ভসখদ ২ অভিযানের অধীনে মহাকাশে পদচারণা করেছিলেন।\n১৯৬৮ সালে অ্যাপোলো ৮ প্রথম মানব চন্দ্রাভিযান সম্পন্ন করেছিল। এই অভিযানের সদস্য উইলিয়াম অ্যান্ডারস হংকঙে জন্মগ্রহণ করেছিলেন এবং তিনি এশিয়ায় জন্মগ্রহণকারী প্রথম নভোচারী। নিল আর্মস্ট্রং চাঁদে প্রথম ব্যক্তি এবং ১৯৬৯ সালের জুলাই মাসে অ্যাপোলো ১১ অভিযানের চন্দ্র অবতরণ যান \"ঈগল\"-এর মাধ্যমে তিনি এডুইন অলড্রিনের সাথে চাঁদে অবতরণ করেছিলেন।\n\n\n=== জাতীয়তা অনুযায়ী প্রথম নভোচারী ===\n\nঅ্যালান শেপার্ড মহাকাশে ভ্রমণকারী প্রথম মার্কিনী ও দ্বিতীয় ব্যক্তি। ১৯৬১ সালের ৫ মে তিনি ফ্রিডম ৭ মহাকাশযানে ১৫ মিনিট ধরে উপকক্ষীয় মহাকাশ যাত্রা সম্পন্ন করেছিলেন। জন গ্লেন পৃথিবীর চারিদিকে আবর্তনকারী প্রথম মার্কিনী। ১৯৬২ সালের ২০ ফেব্রুয়ারিতে ফ্রেন্ডশিপ ৭ মহাকাশযানে তিনি প্রথম মহাকাশে গিয়েছিলেন। স্যালি রাইড মহাকাশে ভ্রমণকারী প্রথম মার্কিন নারী। ১৯৮৩ সালের ১৮ জুনে এসটিএস-৭ অভিযানের অধীনে তিনি চ্যালেঞ্জার নভোখেয়াযানের একজন যাত্রী ছিলেন।\nসোভিয়েত ইউনিয়ন ইন্তেরকসমস কর্মসূচির অধীনে অন্যান্য সমাজতান্ত্রিক দেশগুলোর (অর্থাৎ ওয়ারশ চুক্তি ও অন্যান্য সোভিয়েতপন্থী দেশগুলো) নাগরিকদের মহাকাশে যাওয়ার সুযোগ করে দিয়েছিল। এছাড়া পুঁজিবাদী ফ্রান্স ও জোট-নিরপেক্ষ অস্ট্রিয়াও এই কর্মসূচিতে অংশগ্রহণ করেছিল। এই কর্মসূচির অধীনে চেকোস্লোভাক ভ্লাদিমির রেমেক সোভিয়েত ইউনিয়ন ও মার্কিন যুক্তরাষ্ট্র ব্যতীত অন্য দেশের প্রথম নভোচারী হয়েছিলেন এবং ১৯৭৮ সালে সয়ুজ-উ রকেটের মাধ্যমে তিনি মহাকাশে গিয়েছিলেন। রাকেশ শর্মা প্রথম ভারতীয় নভোচারী এবং ১৯৮৪ সালের ২ এপ্রিলে তিনি সয়ুজ টি-১১ মহাকাশ অভিযানের সদস্য হয়েছিলেন।\n২০০৩ সালের ১৫ অক্টোবরে শেনচৌ ৫ মহাকাশযানে ভ্রমণ করে ইয়াং লিওয়েই চীনের প্রথম নভোচারী হয়েছিলেন।\n\n\n=== বয়স ===\nঅলিভার ডেইমেন মহাকাশে ভ্রমণকারী সবচেয়ে কমবয়সী ব্যক্তিত্ব। তিনি ১৮ বছর ১১ মাস বয়সে মহাকাশে ভ্রমণ করেছিলেন। সোভিয়েত নভোচারী গেরমান তিতভ ভূ-কক্ষপথে আবর্তনকারী সবচেয়ে কমবয়সী ব্যক্তি, যিনি ২৫ বছর বয়সে ভস্টক ২ মহাকাশযানে ভ্রমণ করেছিলেন। এছাড়া তিনি স্পেস সিকনেস রোগে আক্রান্ত প্রথম ব্যক্তি, আর তিনি মহাকাশে নিদ্রাকারী প্রথম ব্যক্তি। হলিউড অভিনেতা উইলিয়াম শ্যাটনার মহাকাশে ভ্রমণকারী সবচেয়ে বৃদ্ধ ব্যক্তি। তিনি ৯০ বছর বয়সে মহাকাশে ভ্রমণ করেছিলেন। জন গ্লেন ভূ-কক্ষপথে আবর্তনকারী সবচেয়ে বৃদ্ধ ব্যক্তি। তিনি ৭৭ বছর বয়সে এসটিএস-৯৫ নভোখেয়াযান অভিযানের সদস্য হয়েছিলেন।\n\n\n=== ভ্রমণকাল বা দূরত্ব ===\nরুশ নভোচারী ভালেরি পলিয়াকভ মহাকাশে ৪৩৮ দিন কাটিয়েছিলেন, যা বিশ্বে দীর্ঘতম। জেরি এল. রস ও ফ্রাঙ্কলিন চাং-ডিয়াজ উভয় ৭ বার মহাকাশ যাত্রা করেছিলেন, যা বিশ্বে সর্বোচ্চ। অ্যাপোলো ১৩ অভিযান চলাকালীন জিম লাভেল, জ্যাক সুইগার্ট ও ফ্রেড হেইজ পৃথিবী থেকে সর্বোচ্চ ৪,০১,০৫৬ কিমি (২,৪৯,২০৫ মা) দূরে ছিলেন, যা মানব মহাকাশ যাত্রার সর্বোচ্চ পরিধি।\n\n\n=== বেসামরিক ও বেসরকারি নভোচারীগণ ===\nভালেন্তিনা তেরেসকোভা মহাকাশে ভ্রমণকারী প্রথম বেসামরিক ব্যক্তি। তাঁকে সোভিয়েত বিমানবাহিনীর কেবল নামমাত্র সদস্যতা দেওয়া হয়েছিল, কারণ সোভিয়েত বিমানবাহিনী তখন মহিলা বিমানচালকদের গ্রহণ করত না। তেরেসকোভার মহাকাশ যাত্রার এক মাস পর জোসেফ এ. ওয়াকার মহাকাশে প্রথম মার্কিন বেসামরিক ব্যক্তি হয়ে গিয়েছিলেন, যখন তাঁর এক্স-১৫ বিমান ১০০ কিলোমিটার (৬২ মাইল) উচ্চতা অতিক্রম করেছিল। ওয়াকার মার্কিন সেনা বিমানবাহিনীর সদস্য হয়েছিলেন কিন্তু উড্ডয়নের সময় তিনি সদস্য ছিলেন না।\nবায়রন কে. লিশটেনবার্গ মহাকাশে ভ্রমণকারী প্রথম বেসরকারি ব্যক্তি। তিনি ম্যাসাচুসেটস ইনস্টিটিউট অব টেকনোলজির (এমআইটি) একজন গবেষক ছিলেন। ১৯৮৩ সালে তিনি এসটিএস-৯ নভোখেয়াযান অভিযানের সদস্য হয়েছিলেন। ১৯৯০ সালের ডিসেম্বরে তোয়োহিরো আকিয়ামা মুদ্রার বিনিময়ে প্রথম নভোচারী ও মহাকাশে ভ্রমণকারী প্রথম সংবাদদাতা হয়েছিলেন। টোকিও ব্রডকাস্টিং সিস্টেমের তরফ থেকে তিনি মির মহাকাশ স্টেশনে ভ্রমণ করেছিলেন। এটি একটি জাপানি টিভি স্টেশনের সঙ্গে ১২ মিলিয়ন মার্কিন ডলার চুক্তির অংশ।\nডেনিস টিটো প্রথম নিজ মুদ্রার বিনিময়ে নভোচারী হয়েছিলেন। ২০০১ সালের ২৮ এপ্রিলে তিনি সয়ুজ টিএম-৩ অভিযানের সদস্য ছিলেন এবং আন্তর্জাতিক মহাকাশ স্টেশনে সময় কাটিয়েছিলেন।\n\n\n== পরিসংখ্যান ==\n\n১৭ নভেম্বর ২০১৬ (2016-11-17)-এর হিসাব অনুযায়ী, ৩৬টি দেশের ৫৫২ জন ব্যক্তি ১০০ কিলোমিটার (৬২ মাইল) বা তার বেশি উচ্চতায় ভ্রমণ করেছেন, যাঁদের মধ্যে ৫৪৯ জন নিম্ন ভূ-কক্ষপথ বা তার বাইরে ভ্রমণ করেছেন। তাঁদের মধ্যে আবার ২৪ জন নভোচারী নিম্ন ভূ-কক্ষপথ ছাড়িয়ে গিয়েছেন। তাঁরা সবাই হয় চান্দ্র কক্ষপথে আবর্তন করেছেন, চন্দ্রপৃষ্ঠে অবতরণ করেছেন কিংবা কক্ষপথে প্রবেশ না করে চাঁদের চারিদিকে আংশিক আবর্তন করেছেন। এই ২৪ জনের মধ্যে তিনজন নভোচারী (জিম লাভেল, জন ইয়ং ও ইউজিন সারনান) দুইবার চাঁদে ভ্রমণ করেছিলেন।\n১৭ নভেম্বর ২০১৬ (2016-11-17)-এর হিসাব অনুযায়ী, মার্কিন সংজ্ঞানুযায়ী ৫৫৮ জন ব্যক্তি মহাকাশ ভ্রমণ করেছেন। এক্স-১৫ বিমানের ৮ জন চালক ৫০ মাইল (৮০ কিলোমিটার) উচ্চতা অতিক্রম করেছিলেন। তাঁর মধ্যে কেবল জোসেফ এ. ওয়াকার ৬২.১ মাইল (৯৯.৯ কিলোমিটার) উচ্চতা অতিক্রম করেছিলেন। এছাড়া তিনি একাধিকবার মহাকাশ ভ্রমণকারী প্রথম ব্যক্তি। নভোচারীরা মহাকাশে ৪১,৭৯০ জন-দিনের (১১৪.৫ জন-বর্ষ) বেশি কাজ করেছেন, যার মধ্যে মহাকাশে পদচারণার ১০০ নভোচারী-দিন রয়েছে।\n\n\n== স্বাস্থ্যের ঝুঁকি ==\n\nনভোচারীদের বিভিন্নরকম স্বাস্থ্যের ঝুঁকি সহ্য করতে হয়, যেমন ডিকম্প্রেশন সিকনেস, ব্যারোট্রমা, অনাক্রম্যতা হ্রাস, হাড় ও পেশীর ক্ষয়, দৃষ্টি হ্রাস, অর্থোস্ট্যাটিক ইনটলারেন্স ও বিকিরণগত আঘাত।\n২০১২ সালের ৩১ ডিসেম্বরে নাসা দ্বারা সমর্থিত একটি গবেষণা অনুযায়ী মানব মহাকাশ যাত্রা মস্তিষ্কের পক্ষে ক্ষতিকারক এবং আলৎসহাইমারের রোগের সূত্রপাত ঘটাতে পারে।\n\n\n== মৃত্যু ==\n\n২০২০-এর হিসাব অনুযায়ী, ১৮ জন নভোচারী (১৪ জন পুরুষ ও ৪ জন নারী) ৪টি মহাকাশ যাত্রায় প্রাণ হারিয়েছিলেন। এই ১৮ জন নভোচারীদের মধ্যে ১৩ জন মার্কিনী, ৪ জন রুশ/সোভিয়েত ও ১ জন ইসরায়েলি।\n২০২০-এর হিসাব অনুযায়ী, ১১ জন ব্যক্তি (সবাই পুরুষ) মহাকাশ যাত্রার প্রশিক্ষণে প্রাণ হারিয়েছিলেন, যাঁদের মধ্যে ৮ জন মার্কিনী ও ৩ জন রুশ/সোভিয়েত। এই ১১ জন ব্যক্তিদের মধ্যে ৬ জন ব্যক্তি প্রশিক্ষণ বিমান দুর্ঘটনায়, ১ জন ব্যক্তি পানি থেকে উদ্ধার প্রশিক্ষণে ও ৪ জন ব্যক্তি অক্সিজেন-পূর্ণ পরিবেশে অগ্নিকাণ্ডে প্রাণ হারিয়েছিলেন।\n১৯৭১ সালের অ্যাপোলো ১৫ অভিযানের সময় নভোচারী ডেভিড স্কট চাঁদে \"ফলেন অ্যাস্ট্রোনট\" নামে একটি স্মৃতিফলক রেখে গিয়েছিলেন। সেখানে তৎকালীন সময়ে জ্ঞাত ৮ জন মৃত মার্কিন নভোচারী ও ৬ জন মৃত সোভিয়েত নভোচারীদের তালিকা রয়েছে।\n\n\n== আরও দেখুন ==\nমহাকাশে নারী\n\n\n== টীকা ==\n\n\n== তথ্যসূত্র =="}