{"pageid": 1436312, "title": "তিরুবীর", "url": "https://bn.wikipedia.org/wiki?curid=1436312", "content": "তিরুবীর তেলঙ্গানা রাজ্যের একজন নাট্যকার, পরিচালক এবং চলচ্চিত্র অভিনেতা যিনি বিশেষত তেলুগু ভাষার স্বল্প নির্মাণব্যয়ের ও স্বাধীন চলচ্চিত্রে অভিনয়ের জন্য জনপ্রিয়। ২০১৯ সালে জর্জ রেড্ডি চলচ্চিত্রে 'ললন সিং' এবং ২০২০ সালে পালাসা ১৯৭৮ চলচ্চিত্রে 'রাঙ্গা রাও' চরিত্রে অভিনয় করে খ্যাতি লাভ করেন। তিনি ২০২২ সালে মুক্তিপ্রাপ্ত মাসূদা চলচ্চিত্রে প্রথমবার নায়ক হিসাবে অভিনয় করেছিলেন।\n\n\n== জীবনী ==\n\n\n=== জন্ম ===\nতেলঙ্গানা রাজ্যের রাঙ্গারেড্ডি জেলার নন্দিগামা মহকুমার মামিডিপল্লি গ্রামের ভেঙ্কট রেড্ডি এবং বীরম্মার পুত্র তিরুপতি রেড্ডি। বাবা ভেঙ্কট রেড্ডি ছিলেন কৃষক। তার পরিবার হায়দ্রাবাদ শহরে চলে আসে এবং কাটেদান শিল্পাঞ্চলে বসতি স্থাপন করে। তিরুপতি রেড্ডি তার মায়ের নাম থেকে বীর শব্দটি নিয়ে নিজের নাম রাখেন তিরুবীর।\n\n\n=== শিক্ষা ===\nতিরুবীরের প্রাথমিক শিক্ষা জীবন কাটে রাজেন্দ্রনগরের মাইলারদেবপল্লীতে। হায়দ্রাবাদের সিটি কলেজ থেকে তিরুবীর তার ডিগ্রী অর্জন করে অভিনয়ে আগ্রহ থাকার কারণে তেলুগু বিশ্ববিদ্যালয়ের থিয়েটার আর্টস বিভাগ থেকে এমপিএ সম্পন্ন করেন।\n\n\n== অভিনয় ==\n\n\n=== অভিনেতা হিসেবে ===\nতিরুবীর ট্যাক্স ফ্রি, জূ স্টোরি, লা ওক্কিন্তায়ু লেদু, কিশোর শান্তভাই কালে, নিউ ভারত ক্যাফে, বার্বারীকুড়ু, ইকোনমিক হিট ম্যান, অ্যান্টিগনি, কাইতাম পুলি, কল্যাণী, বর্ণ নির্মূলানা সিদ্ধান্তম, দাওয়াত ইত্যাদি নাটকে অভিনয় করেছেন।\n\n\n=== পরিচালক হিসেবে ===\nতিনি আম্মা চেপ্পিনা কথা, না ভাল্লা কাদু, দাওয়াত, আ ম্যান উইথ আ ল্যাম্প পুষ্পলতা নাভ্ভিন্দি, ইত্যাদি নাটকগুলি পরিচালনা করেছেন।\n\n\n== ছোটপর্দায় কাজ ==\nপ্রথম দিকে, তিনি টিভিতে প্রসারিত অনূদিত চলচ্চিত্র এবং সিরিয়ালগুলিতে অনুবাদ শিল্পী হিসেবে কাজ করতেন। জি তেলুগু চ্যানেলে জুনিয়রস শো-র সুপার মেন্টর হিসেবে কাজ করেছেন।\n\n\n== চলচ্চিত্রে কাজ ==\nশৈশবে তিরুবীর চলচ্চিত্রের পোস্টার দেখেই গল্প বলে দিতেন। খাজা পাশা তার পরিচালিত, ভেন্নেলা কিশোর অভিনীত ডি/ও ভার্মা চলচ্চিত্রে তিরুবীরকে অভিনয়ে প্রশিক্ষণ দেওয়ার পাশাপাশি  সহকারী পরিচালক হিসেবে রাখেন এবং এভাবেই তিরুবীর তেলুগু চলচ্চিত্র শিল্পে প্রবেশ করেন। পরবর্তী সময়ে তিরুবীর কিছু চলচ্চিত্রে সহশিল্পী হিসেবে অভিনয় করেন। 'মাল্লেশাম' চলচ্চিত্রটি তিরুবীরের ফিল্ম ক্যারিয়ারে একটি টার্নিং পয়েন্ট ছিল। 'মল্লেশাম', 'পালাসা ১৯৭৮' এবং 'জর্জি রেড্ডি'-এর মতো চলচ্চিত্রে অভিনয় করে তিনি বিখ্যাত পরিচালক ও প্রযোজকদের নজরে আসেন। ২০২২ সালে মুক্তিপ্রাপ্ত 'মাসূদা' চলচ্চিত্রটিতে গোপীর ভূমিকায় তিনি দর্শকদের কাছাকাছি আসেন।\n\n\n=== চলচ্চিত্রের তালিকা ===\n\n\n== ওয়েব ধারাবাহিক ==\n\n\n== স্বল্পদৈর্ঘ্য চলচ্চিত্র ==\nআতালা কুতালা পাতালাম, কালার্স, কুমার সম্ভবম, সোডাবুড্ডি ভাস্কর, আয়ুধাম প্রভৃতি স্বল্পদৈর্ঘ্য চলচ্চিত্রে তিনি অভিনয় করেছেন। তিরুবীর একটি সাক্ষাৎকারে বলেছিলেন যে ২১শে জানুয়ারী, ২০১৭ এ তেলঙ্গানা সরকারের ভাষা ও সংস্কৃতি বিভাগের তত্ত্বাবধানে হায়দ্রাবাদের জনপ্রিয় সাংস্কৃতিক মঞ্চ, রবীন্দ্র ভারতীর পাইডি জয়রাজ প্রিভিউ থিয়েটারে প্রদর্শিত স্বল্পদৈর্ঘ্য চলচ্চিত্র কুমার সম্ভবম এ তার অভিনয় দেখার পরই তাকে জর্জ রেড্ডি চলচ্চিত্রটিতে অভিনয়ের সুযোগ দেওয়া হয়।\n\n\n== বেতার ==\nচলচ্চিত্র শিল্পে তার কর্মজীবন শুরু করার পূর্বে ছয় মাস হায়দ্রাবাদের রেইনবো এফএম (১০১.৯) এ আরজে হিসাবে তিরুবীর কাজ করেছেন। বেতার নাটকেও অংশ নিতেন।\n\n\n== পুরস্কার ==\nতেলুগু বিশ্ববিদ্যালয় রঙ্গস্থল যুব পুরস্কার ২০১৭\nজি সিনেমা সেরা অভিনেতার পুরস্কার (ললন সিং - জর্জ রেড্ডি চলচ্চিত্র)\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে তিরুবীর (ইংরেজি)"}