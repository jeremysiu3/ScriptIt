{"pageid": 1516170, "title": "মার্কিন যুক্তরাষ্ট্রে অভিবাসনের ইতিহাস", "url": "https://bn.wikipedia.org/wiki?curid=1516170", "content": "মার্কিন যুক্তরাষ্ট্রে অভিবাসনের ইতিহাস মূলত মার্কিন যুক্তরাষ্ট্রে বিভিন্ন সময়ে মানুষের আগমনের বিবরণ দেয়, যা ঔপনিবেশিক যুগ থেকে শুরু করে বর্তমান সময় পর্যন্ত বিস্তৃত। মার্কিন ইতিহাসের বিভিন্ন পর্যায়ে দেশটি একের পর এক অভিবাসনের ঢেউ প্রত্যক্ষ করেছে। প্রথমদিকে ইউরোপ থেকে ব্যাপকভাবে মানুষ এসেছিল, পরে এশিয়া থেকে অভিবাসন বৃদ্ধি পায়, এবং পরবর্তীকালে লাতিন আমেরিকা থেকেও বিপুলসংখ্যক মানুষ এসেছে।\nঔপনিবেশিক যুগে অনেক অভিবাসী তাদের সমুদ্রপথে যাত্রার খরচ শোধ করতে চুক্তিভিত্তিক শ্রমিক হিসেবে কাজ করত, যেখানে নতুন নিয়োগকর্তা জাহাজের ক্যাপ্টেনকে ভাড়ার অর্থ পরিশোধ করতেন। তবে উনিশ শতকের শেষ দিকে চীন এবং জাপান থেকে অভিবাসনে কড়াকড়ি আরোপ করা হয়। ১৯২০-এর দশকে কঠোর অভিবাসন কোটা চালু করা হলেও রাজনৈতিক শরণার্থীদের জন্য বিশেষ সুবিধা রাখা হয়। ১৯৬৫ সালে এই সংখ্যা নির্ধারণের বিধিনিষেধ তুলে নেওয়া হয়। সাম্প্রতিক বছরগুলিতে, মার্কিন যুক্তরাষ্ট্রে অভিবাসনের সবচেয়ে বড় অংশ এসেছে এশিয়া এবং মধ্য আমেরিকা থেকে।\nনতুন অভিবাসীদের প্রতি জনমত ১৭৯০-এর দশক থেকে পরিবর্তিত হয়েছে—কখনো ইতিবাচক, কখনো নেতিবাচক। সাম্প্রতিক আলোচনাগুলো দক্ষিণ সীমান্ত নিয়ে কেন্দ্রীভূত হয়েছে এবং \"ড্রিমার\"-দের অবস্থা নিয়েও বিতর্ক রয়েছে। \"ড্রিমার\" বলতে মূলত সেইসব ব্যক্তিদের বোঝানো হয়, যারা শৈশব অবস্থায় পরিবারসহ অবৈধভাবে যুক্তরাষ্ট্রে এসেছে এবং প্রায় সারাজীবন সেখানেই কাটিয়েছে।\n\n\n== ঔপনিবেশিক যুগ ==\n\n১৬০৭ সালে, ইংরেজদের প্রথম সফল উপনিবেশ জেমসটাউনে প্রতিষ্ঠিত হয়। তামাক লাভজনক নগদ অর্থকরী ফসল হিসেবে চিহ্নিত হওয়ার পর চেসাপিক উপসাগরের আশপাশে, বিশেষ করে ভার্জিনিয়া ও মেরিল্যান্ডে, বহু তামাকের খামার গড়ে ওঠে। তবে উপনিবেশকারীদের জন্য এই সময়টা মোটেও সহজ ছিল না। তাদের দুর্ভিক্ষ, রোগব্যাধি এবং স্থানীয় মার্কিন জনজাতির সঙ্গে সম্পর্কের নানা চ্যালেঞ্জের মুখোমুখি হতে হয়েছিল। জেমসটাউনে উপনিবেশকারীদের সঙ্গে নেটিভ মার্কিনদের একাধিক গুরুত্বপূর্ণ ঘটনা সংঘটিত হয়।\nউপনিবেশবাদী জন রলফ যখন পোকাহান্টাসকে বিয়ে করেন, তখন কিছু সময়ের জন্য দুই সংস্কৃতির মধ্যে শান্তি প্রতিষ্ঠিত হয়। তবে এই বিবাহের আগেও আলগনকুইয়ান জনজাতির সদস্যরা উপনিবেশকারীদের বিরুদ্ধে লড়াই করেছিল। ১৬০৯ সাল \"অনাহারের সময়\" নামে পরিচিত কারণ সে বছর ১০০-রও বেশি উপনিবেশকারী অনাহার ও রোগে আক্রান্ত হয়ে মারা যায়। পরে জন রলফ ওয়েস্ট ইন্ডিজ থেকে এক নতুন জাতের তামাকের বীজ নিয়ে আসেন, যা চাষের ফলে জেমসটাউনের অর্থনীতি ও সমাজে ধীরে ধীরে উন্নতি দেখা দেয়।\nএভাবেই শুরু হয় যুক্তরাষ্ট্রের ইতিহাসে অভিবাসনের প্রথম ও দীর্ঘতম পর্যায়, যা ১৭৭৫ সালে মার্কিন বিপ্লব পর্যন্ত স্থায়ী ছিল। এই সময়ে উপনিবেশগুলো প্রাথমিক ইংরেজ বসতি থেকে প্রসারিত হয়ে ব্রিটিশ আমেরিকাতে রূপান্তরিত হয়। মূলত উত্তর ইউরোপ থেকে ব্রিটিশ, জার্মান এবং ওলন্দাজ বংশোদ্ভূত অভিবাসীরা এখানে আসে। ১৭ শতকের মাঝামাঝি সময় থেকে ইংরেজদের শাসন প্রতিষ্ঠিত হয় এবং অভিবাসীদের বৃহত্তম অংশ ব্রিটিশ সাম্রাজ্যের অন্তর্ভুক্ত থেকে যায়। এই প্রাথমিক অভিবাসীদের ৯০%-এরও বেশি কৃষিকাজে যুক্ত হয়েছিল।\nএ সময় অনেক তরুণ-তরুণী একাই অভিবাসন করত এবং তারা চুক্তিভিত্তিক শ্রমিক হিসেবে কাজ করত। উপনিবেশের কৃষি খামার বা দোকানপাটে শ্রমিকের প্রয়োজন ছিল, তাই নিয়োগকর্তারা তাদের সমুদ্রযাত্রার খরচ পরিশোধ করত। চুক্তিভিত্তিক শ্রমিকদের খাবার, বাসস্থান, পোশাক এবং প্রশিক্ষণ দেওয়া হতো, কিন্তু তারা কোনো মজুরি পেত না। সাধারণত ২১ বছর বয়সে বা প্রায় সাত বছর কাজ করার পর তারা স্বাধীনতা লাভ করত এবং নিজস্ব খামার স্থাপন ও বিবাহের সুযোগ পেত।\n\n\n=== নিউ ইংল্যান্ড ===\nনতুন পৃথিবীতে ধর্মীয় স্বাধীনতা খোঁজার উদ্দেশ্যে ১৬২০ সালে ১০০ জন ইংরেজ তীর্থযাত্রী প্লিমথ, ম্যাসাচুসেটসের কাছে একটি ছোট উপনিবেশ গঠন করেন। এরপর ১৬২৯ থেকে ১৬৪০ সালের মধ্যে হাজার হাজার ইংরেজ পিউরিটান মূলত ইস্ট অ্যাংলিয়া (নরফোক, সাফোক, এসেক্স) অঞ্চল থেকে এসে বস্টন ও আশপাশের এলাকায় বসতি স্থাপন করে। তাদের লক্ষ্য ছিল একটি ধর্মভিত্তিক সমাজ গঠন করা। ম্যাসাচুসেটস, কানেকটিকাট, রোড আইল্যান্ড, এবং নিউ হ্যাম্পশায়ার—এই চারটি উপনিবেশ নিউ ইংল্যান্ড অঞ্চলে গঠিত হয়। ১৭০০ সালের আগেই এই অঞ্চলে বৃহৎ আকারের অভিবাসন বন্ধ হয়ে যায়, তবে কিছুসংখ্যক অভিবাসন অব্যাহত ছিল।\nপ্লিমথ উপনিবেশ গড়ে ওঠে একদল ইউরোপীয় অভিবাসীর মাধ্যমে, যাদের তীর্থযাত্রী বলা হয়। তারা ইংল্যান্ডের চার্চ থেকে আলাদা হয়ে ধর্মীয় স্বাধীনতা অর্জনের জন্য ইউরোপ ছেড়ে আসে। এই অভিবাসীরা মেফ্লাওয়ার জাহাজে করে ইংল্যান্ড থেকে যাত্রা করে এবং ১৬২০ সালে আমেরিকায় পৌঁছে। পরে তারা প্লাইমাউথ, ম্যাসাচুসেটস-এ বসতি স্থাপন করে এবং নিউ ইংল্যান্ড কনফেডারেশন নামে একটি জোট গঠন করে, যেখানে প্লাইমাউথ, ম্যাসাচুসেটস, কানেকটিকাট ও নিউ হ্যাভেন অন্তর্ভুক্ত ছিল। এই উপনিবেশগুলো নিজেদেরকে আদিবাসী জনগোষ্ঠী, ওলন্দাজ এবং ফরাসিদের আক্রমণ থেকে রক্ষা করতে একত্রিত হয়।\n  \nতীর্থযাত্রীরা ছিলেন ইংল্যান্ডের স্ক্রুবি অঞ্চলের একটি ছোট গোষ্ঠী। তারা মূলত ইংল্যান্ড থেকে হল্যান্ডে গিয়েছিলেন, কারণ তারা ইংল্যান্ডের গির্জা থেকে সম্পূর্ণ আলাদা হয়ে ধর্মচর্চা করতে চেয়েছিলেন। পরে, তারা উত্তর আমেরিকায় গিয়ে নতুন জীবন শুরু করেন। ১৬০০-এর দশকের শুরুর দিকে, ইংল্যান্ডের চার্চ ছিল রাজা জেমস এবং সরকারের নিয়ন্ত্রণে। এর আগে, রাজা অষ্টম হেনরি রোমান ক্যাথলিক চার্চ ত্যাগ করে নিজেকে ইংল্যান্ডের চার্চের প্রধান ঘোষণা করেছিলেন, যার ফলে চার্চের অবস্থা দ্রুত অবনতি ঘটতে শুরু করে। তখন বাইবেলের কপি নিজের কাছে রাখা ছিল অবৈধ, কিন্তু পিউরিটানরা নিজেদের ভাষায় বাইবেল পড়তে পারত এবং তাই তারা বুঝতে পারত যে চার্চ অবক্ষয়ের শিকার হয়েছে। যদি তারা গোপনে উপাসনা করত এবং ধরা পড়ত, তাহলে তাদের কারাগারে পাঠানো হতো। নেদারল্যান্ডস পিউরিটানদের ধর্মীয় বিশ্বাসের স্বাধীনতা দিলেও চেয়েছিল যে তারা স্থানীয় ধর্মীয় রীতিনীতির সাথে খাপ খাইয়ে নিক। তবে, পিউরিটানদের বিশ্বাস ছিল যে নতুন বিশ্বে (আমেরিকায়) গিয়ে তারা খ্রিস্টের বাণী প্রচার করবে। এই ধর্মীয় দৃষ্টিভঙ্গিই তাদের আমেরিকা অভিবাসনে অনুপ্রাণিত করেছিল।\nনিউ ইংল্যান্ডের উপনিবেশবাদীরা ছিল সবচেয়ে শহরমুখী ও শিক্ষিত। তাদের মধ্যে দক্ষ কৃষক, কারিগর ও ব্যবসায়ী ছিল। তারা ১৬৩৫ সালে প্রথম বিশ্ববিদ্যালয়, হার্ভার্ড কলেজ, প্রতিষ্ঠা করে ধর্মযাজক তৈরির জন্য। তারা ছোট ছোট গ্রামে বসবাস করত এবং প্রায় সব গ্রামেই স্থানীয় মিলিশিয়া বাহিনী ছিল।\nতাদের আয়ের প্রধান উৎস ছিল জাহাজ নির্মাণ, বাণিজ্য, কৃষিকাজ ও মাছ ধরা। নিউ ইংল্যান্ড অঞ্চলের ঠান্ডা আবহাওয়া মশা ও রোগবাহী পোকামাকড়ের বিস্তার কমিয়ে দেয়, ফলে এখানকার মৃত্যুহার ছিল সর্বনিম্ন এবং জন্মহার ছিল সর্বোচ্চ। ১৭৯০ সালের মধ্যে নিউ ইংল্যান্ড অঞ্চলের জনসংখ্যা প্রায় ৯ লাখে পৌঁছায়, যা প্রধানত উচ্চ জন্মহার (>৩%) এবং নিম্ন মৃত্যুহারের (<১%) ফলে সম্ভব হয়েছিল।\n\n\n=== ওলন্দাজ ===\nওলন্দাজ  উপনিবেশগুলো প্রথমে ওলন্দাজ ইস্ট ইন্ডিয়া কোম্পানির মাধ্যমে সংগঠিত হয় এবং ১৬২৬ সালের কাছাকাছি সময়ে বর্তমান নিউ ইয়র্ক রাজ্যের হাডসন নদীর তীরবর্তী এলাকায় প্রতিষ্ঠিত হয়। ধনী ওলন্দাজ প্যাট্রুনরা হাডসন নদীর তীরে বড় জমিদারি গড়ে তোলেন এবং সেখানে কৃষকদের এনে বসবাস করান, যারা ভূমির ভাড়াটিয়া হয়ে যান। অন্যরা স্থানীয় আদিবাসীদের সঙ্গে বাণিজ্য চালাতে সমৃদ্ধ বাণিজ্য কেন্দ্র গড়ে তোলেন এবং নিউ অ্যামস্টারডাম (বর্তমান নিউ ইয়র্ক শহর) ও অলবানি-র মতো শহর প্রতিষ্ঠা করেন। পরবর্তীতে ইংরেজরা এই উপনিবেশ দখল করে এর নাম নিউ ইয়র্ক রাখে। এরপর প্যালাটিনেট অঞ্চল থেকে আসা জার্মান এবং নিউ ইংল্যান্ড থেকে আগত ইয়াঙ্কিরা এখানে বসতি স্থাপন করতে শুরু করে।\nপ্রথমদিকে ওলন্দাজরা বর্তমান নিউ ইয়র্ক, ডেলাওয়্যার, মেরিল্যান্ড, পেনসিলভানিয়া, কানেকটিকাট ও নিউ জার্সি অঞ্চলে বসতি স্থাপন করেছিল। তারা নিউ নেদারল্যান্ড অঞ্চলে প্রায় ৪০ বছর শাসন করেছিল, যা পরবর্তীতে নিউ ইয়র্ক নামে পরিচিত হয়। ১৬৬৪ সালে ইংরেজরা এই অঞ্চল দখল করে নেয়। ১৬৯৬ সালে নিউ ইয়র্ক প্রদেশে প্রায় ৩০,০০০ মানুষ বসবাস করত। সেখানে বিস্তৃত বনভূমি ও তৃণভূমির কারণে প্রচুর কৃষিজ পণ্য উৎপাদিত হতো, যা গবাদি পশুর খাদ্যের জন্যও উপযোগী ছিল। হাডসন নদী কৃষিপণ্য ও পশম পরিবহনের জন্য গুরুত্বপূর্ণ জলপথ হিসেবে ব্যবহৃত হতো।\n\n\n=== মধ্য উপনিবেশ ===\nমেরিল্যান্ড, নিউ ইয়র্ক, নিউ জার্সি, পেনসিলভানিয়া ও ডেলাওয়্যার এই পাঁচটি প্রদেশ মধ্য উপনিবেশ নামে পরিচিত ছিল। পেনসিলভানিয়ায় প্রথমে কোয়েকাররা বসতি স্থাপন করে, যারা ইংল্যান্ড ও ওয়েলস থেকে এসেছিল। এরপর সীমান্তবর্তী এলাকাগুলোতে আলস্টার স্কটরা (বর্তমান উত্তর আয়ারল্যান্ড) বসবাস শুরু করে। এছাড়াও জার্মান প্যালাটাইন সম্প্রদায়ের অনেক ধর্মীয় গোষ্ঠী সেখানে বসতি স্থাপন করে। এর আগে নিউ সুইডেন নামে একটি ছোট উপনিবেশ ডেলাওয়্যার নদীর নিম্নাঞ্চলে গড়ে ওঠে, যেখানে সুইডিশ ও ফিনীয় অভিবাসীরা বসতি স্থাপন করেছিল। কিন্তু ১৬৭৬ সালের মধ্যেই এই উপনিবেশগুলো বৃহত্তর ব্রিটিশ উপনিবেশের অংশ হয়ে যায়।\nমধ্য উপনিবেশের বসতি মূলত নিউ ইয়র্ক শহরের পশ্চিমাঞ্চলে (যা ১৬২৬ সালে প্রতিষ্ঠিত হয় এবং ১৬৬৪ সালে ইংরেজদের দখলে চলে যায়) এবং ফিলাডেলফিয়া, পেনসিলভানিয়ার আশপাশে গড়ে ওঠে (যা ১৬৮২ সালে প্রতিষ্ঠিত হয়)। নিউ অ্যামস্টারডাম, যা পরবর্তীতে নিউ ইয়র্ক নামে পরিচিত হয়, সেখানে বিভিন্ন জাতিগোষ্ঠীর মানুষ এসে বসতি গড়ে তোলে এবং ১৭০০ সালের পর এটি একটি গুরুত্বপূর্ণ বাণিজ্যিক কেন্দ্র হয়ে ওঠে। ১৬৮০ থেকে ১৭২৫ সালের মধ্যে পেনসিলভানিয়া কোয়েকারদের নিয়ন্ত্রণে ছিল। ফিলাডেলফিয়া শহর প্রধানত সমৃদ্ধ কোয়েকার ব্যবসায়ীদের দ্বারা পরিচালিত হতো, তবে আশপাশের ছোট কৃষি ও বাণিজ্যিক জনপদেও প্রচুর মানুষ বসবাস করত। বিশেষ করে ডেলাওয়্যার নদীর উপত্যকায় জার্মান জনগোষ্ঠীর সংখ্যা ছিল উল্লেখযোগ্য।\n১৬৮০ সালের দিকে, যখন পেনসিলভানিয়া প্রতিষ্ঠিত হয়, তখন থেকে মধ্য উপনিবেশে প্রচুর অভিবাসন শুরু হয়। ধর্মীয় স্বাধীনতা ও সস্তায় ভালো জমি পাওয়ার কারণে বিভিন্ন ধর্মীয় গোষ্ঠীর বহু মানুষ সেখানে আসে। তাদের মধ্যে প্রায় ৬০% ছিল ব্রিটিশ এবং ৩৩% ছিল জার্মান। ১৭৮০ সালের দিকে নিউ ইয়র্কের জনসংখ্যার প্রায় ২৭% ছিল ওলন্দাজ বংশোদ্ভূত, ৬% ছিল আফ্রিকান এবং বাকিরা ছিল মূলত ইংরেজ ও অন্যান্য ইউরোপীয় বংশোদ্ভূত। নিউ জার্সি ও ডেলাওয়্যারের অধিকাংশ জনসংখ্যা ছিল ব্রিটিশ, যেখানে ৭-১১% ছিল জার্মান এবং ৬% ছিল আফ্রিকান। নিউ সুইডেনের সুইডিশ বংশোদ্ভূতদের সংখ্যাও সেখানে সামান্য ছিল।\n\n\n=== সীমান্ত অঞ্চল ===\nচতুর্থ গুরুত্বপূর্ণ জনবসতির কেন্দ্র ছিল সীমান্তবর্তী অঞ্চল, যা পেনসিলভানিয়ার অন্তর্দেশীয় এলাকা ও দক্ষিণের অন্যান্য প্রদেশে বিস্তৃত ছিল। ১৭১৭ থেকে ১৭৭৫ সালের মধ্যে প্রধানত প্রেসবাইটেরিয়ান কৃষকরা এখানে বসতি স্থাপন করে, যারা ইংল্যান্ডের উত্তর সীমান্ত, স্কটল্যান্ড ও আলস্টার থেকে এসেছিল। তারা মূলত কঠিন অর্থনৈতিক পরিস্থিতি ও ধর্মীয় নির্যাতন থেকে পালিয়ে এসেছিল।  ১৮ শতকে আনুমানিক ২,৫০,০০০ থেকে ৪,০০,০০০ স্কট-আইরিশ আমেরিকায় অভিবাসন করে। তারা দ্রুত পেনসিলভানিয়া থেকে জর্জিয়া পর্যন্ত অ্যাপালাচিয়ান অঞ্চলের প্রধান জনগোষ্ঠী হয়ে ওঠে। যুক্তরাষ্ট্রের ২০ শতকের জনগণনা অনুযায়ী, যেসব এলাকায় বেশিরভাগ মানুষ নিজেদের পরিচয় \"মার্কিন\" হিসেবে দিয়েছিল, সেগুলো মূলত স্কটিশ, স্কট-আইরিশ এবং ইংরেজ অভিবাসীদের দ্বারা প্রতিষ্ঠিত ছিল। স্কট-আইরিশ অভিবাসীরা সাধারণত নিজেদের জমিতে বসবাস করত এবং সরকার থেকে স্বাধীনভাবে জীবনযাপন করত। তারা ১৮ শতকের প্রথমভাগে ব্যাপকভাবে অভিবাসন শুরু করে এবং সাধারণত সীমান্তবর্তী অঞ্চলে বসতি স্থাপন করত, যেখানে তারা দ্বিতীয় প্রজন্মের ইংরেজ অভিবাসীদের সঙ্গে মিশে গিয়েছিল।\n\n\n=== দক্ষিণী উপনিবেশ ===\nপ্রধানত কৃষিনির্ভর দক্ষিণী উপনিবেশগুলিতে প্রথম দিকে নতুন বসতিদের মধ্যে মৃত্যুহার অনেক বেশি ছিল। এর কারণ ছিল ম্যালেরিয়া, পীত জ্বর এবং অন্যান্য রোগের প্রকোপ, পাশাপাশি স্থানীয় আদিবাসীদের সঙ্গে সংঘর্ষ। তবে মধ্য ইংল্যান্ড ও লন্ডন অঞ্চল থেকে নিয়মিত নতুন অভিবাসী আসার ফলে জনসংখ্যা বাড়তে থাকে। ১৬৩০ সালের মধ্যেই এসব অঞ্চলের বড় অংশের আদিবাসী জনগোষ্ঠী প্রায় বিলুপ্ত হয়ে গিয়েছিল, কারণ ইউরোপীয় বসতির ব্যাপক সম্প্রসারণের আগেই হাম, গুটি বসন্ত এবং বিউবোনিক প্লেগ-এর মতো মারাত্মক রোগ ছড়িয়ে পড়েছিল। এর মধ্যে সবচেয়ে ভয়ংকর ছিল গুটি বসন্ত, যা প্রায় ১৫১০ থেকে ১৫৩০ সালের মধ্যে আমেরিকায় প্রবেশ করেছিল।\nপ্রাথমিকভাবে, এসব উপনিবেশের জমিদারদের বেশিরভাগই ছিল ব্রিটিশ গভর্নরদের ঘনিষ্ঠ মহলের ব্যক্তি, যারা সাধারণত অভিজাত শ্রেণি বা সম্ভ্রান্ত বংশের ছিলেন। উত্তর ক্যারোলিনার কেপ ফিয়ার এলাকায় একটি গায়েলিক ভাষাভাষী স্কটিশ হাইল্যান্ডারদের দল বসতি স্থাপন করেছিল। এই সম্প্রদায়টি ১৮ শতকের মাঝামাঝি সময় পর্যন্ত নিজস্ব সংস্কৃতি ধরে রেখেছিল, তবে পরে এটি প্রধানত ইংরেজি ভাষাভাষী জনগোষ্ঠীর সঙ্গে একীভূত হয়ে যায়। অনেক ইউরোপীয় অভিবাসী দাসসুলভ শ্রমিক হিসেবে আসত এবং তাদের যাত্রা খরচ অন্যরা বহন করত, বিনিময়ে তাদের পাঁচ থেকে সাত বছর কাজ করতে হতো। তারা থাকা-খাওয়া, পোশাক এবং কিছু প্রশিক্ষণ পেলেও নগদ মজুরি পেত না। চুক্তির মেয়াদ শেষ হলে, তাদের অনেকেই সীমান্ত এলাকায় ছোটখাটো খামার গড়ে তুলত।\n১৮ শতকের শুরুতে আফ্রিকান দাসদের জোরপূর্বক নিয়ে আসা এই অঞ্চলের অভিবাসন ব্যবস্থার বড় অংশ হয়ে ওঠে। বিশেষ করে ১৭০০ থেকে ১৭৪০ সালের মধ্যে দক্ষিণী উপনিবেশগুলির মোট অভিবাসনের বেশিরভাগই ছিল আফ্রিকানদের নিয়ে আসা। ১৮ শতকের তৃতীয় প্রান্তিকে এই অঞ্চলের জনসংখ্যার আনুমানিক ৫৫% ছিল ব্রিটিশ, ৩৮% ছিল কৃষ্ণাঙ্গ, এবং ৭% ছিল জার্মান] ১৭৯০ সালে দক্ষিণ ক্যারোলিনা ও জর্জিয়ার জনসংখ্যার ৪২% ছিল আফ্রিকান বংশোদ্ভূত। ১৮০০ সালের আগ পর্যন্ত দক্ষিণী উপনিবেশের বৃহৎ কৃষিখামারগুলোতে তামাক, ধান এবং নীল রঙের কাঁচামাল উৎপাদনের জন্য আফ্রিকান দাসদের ওপর ব্যাপকভাবে নির্ভর করা হতো। অ্যাটলান্টিক দাস ব্যবসা আমেরিকার মূল ভূখণ্ডে আমেরিকার বিপ্লবের সময় বন্ধ হয়ে যায় এবং ১৮০০ সালের মধ্যে অধিকাংশ রাজ্যে তা নিষিদ্ধ হয়। ১৮০৮ সালে দাস আমদানি নিষিদ্ধকরণ আইন-এর মাধ্যমে পুরো দেশেই এর ওপর নিষেধাজ্ঞা আরোপ করা হয়, তবে কিছু দাস অবৈধভাবে আমদানি করা হতো।\n\n\n=== বৈশিষ্ট্য ===\nতেরোটি উপনিবেশ কীভাবে এবং কারা প্রতিষ্ঠা করেছিল, তা ভিন্ন হলেও কিছু মিল ছিল। এগুলোর বেশিরভাগই ব্যক্তিগতভাবে গঠিত বসতি ছিল, যেখানে ব্রিটিশ সরকার বা পার্লামেন্টের সরাসরি তেমন কোনো হস্তক্ষেপ ছিল না। বাণিজ্যিক কর্মকাণ্ড প্রধানত ক্ষুদ্র ব্যবসায়ীরা পরিচালনা করত, যারা নিজেদের আর্থিক ব্যবস্থাপনায় দক্ষ ছিল এবং ইংল্যান্ডের সঙ্গে ভালো সম্পর্ক বজায় রাখত। অধিকাংশ উপনিবেশ নিজেদের প্রয়োজনীয় পণ্য নিজেরাই উৎপাদন করত এবং ব্রিটিশ বাণিজ্যের ওপর নির্ভরশীলতা তুলনামূলক কম ছিল। গড়পড়তা পরিবার বছরে ৫ থেকে ১৫ পাউন্ড স্টার্লিং মূল্যের আমদানি সামগ্রী ব্যবহার করত। বসতিগুলোর জনসংখ্যার বেশিরভাগই গ্রামীণ ছিল এবং প্রায় ৮০% মানুষ তাদের নিজস্ব জমিতে বাস করত ও চাষাবাদ করত। তবে ১৭০০ সালের পর শিল্প বিপ্লবের অগ্রগতির ফলে ধীরে ধীরে মানুষ শহরমুখী হতে থাকে, যেমনটি ব্রিটেনেও ঘটেছিল।\nপ্রাথমিকভাবে ওলন্দাজ ও জার্মান অভিবাসীরা তাদের নিজ নিজ ভাষায় কথা বললেও, বাণিজ্যের প্রধান ভাষা ছিল ইংরেজি। আইন ও প্রশাসনিক কাঠামো ইংল্যান্ডের আদলেই গড়ে ওঠে, তবে ব্রিটিশ সামন্ততান্ত্রিক ব্যবস্থা এখানে প্রায় অনুপস্থিত ছিল। সাধারণত, বসতিগুলো নিজেদের আদালত ও জনপ্রতিনিধিত্বমূলক সরকার গঠন করত। এই স্বায়ত্তশাসনের ধারা এতটাই গভীরভাবে প্রতিষ্ঠিত হয়েছিল যে, পরবর্তী ২০০ বছরে নতুন কোনো বসতি গড়ে উঠলে সেখানেও স্থানীয় শাসনব্যবস্থা খুব দ্রুত কার্যকর হয়ে উঠত।\n১৭ শতকের পর অভিবাসনের তুলনায় অধিকাংশ উপনিবেশের জনসংখ্যা স্বাভাবিক জন্মহার বৃদ্ধির মাধ্যমে বেড়েছিল। মাত্র কয়েকটি নতুন উপনিবেশ, যেমন ১৬৮০-এর পর পেনসিলভানিয়া, ১৬৬৩-এর পর ক্যারোলিনা এবং ১৭৩২-এর পর জর্জিয়া মূলত অভিবাসীদের দ্বারা গঠিত হয়েছিল। তবে এখানেও বেশিরভাগ অভিবাসী ইংল্যান্ড ও স্কটল্যান্ড থেকে এসেছিল, পেনসিলভানিয়ার কিছু অংশ ব্যতিক্রম, যেখানে জার্মানদের সংখ্যা বেশি ছিল।\nদক্ষিণের ব্রিটিশ অভিবাসীদের মধ্যে অর্ধেকেরও বেশি প্রথমে চুক্তিবদ্ধ শ্রমিক হিসেবে আমেরিকায় এসেছিলেন। এদের বেশিরভাগই ছিলেন দরিদ্র যুবক-যুবতী, যারা ইংল্যান্ডে কাজের সুযোগ পাচ্ছিলেন না বা আমেরিকায় যাত্রার খরচ বহন করতে পারছিলেন না। এছাড়া, ১৮ শতকে প্রায় ৬০,০০০ ব্রিটিশ অপরাধীকে দণ্ডভোগের জন্য ব্রিটিশ উপনিবেশগুলোতে পাঠানো হয়। এদের মধ্যে যারা তুলনামূলকভাবে গুরুতর অপরাধ করেছিল, সাধারণত তাদের মৃত্যুদণ্ড দেওয়া হতো। তবে এটি বেশ \"আশঙ্কাজনক\" যে, এই অপরাধীদের অভিবাসনের প্রায় সম্পূর্ণ নথিপত্র সংরক্ষিত আছে, অথচ অন্যান্য অভিবাসীরা সাধারণত কোনো নথি ছাড়াই বা খুব সামান্য নথি নিয়ে আমেরিকায় পৌঁছেছিলেন।\n\n\n== অন্যান্য উপনিবেশ ==\n\n\n=== স্পেনীয় ===\nস্পেন ফ্লোরিডায় কয়েকটি দুর্গ তৈরি করেছিল, যার মধ্যে ১৫৬৫ সালে প্রতিষ্ঠিত সান আগুস্তিন (বর্তমান সেন্ট অগাস্টিন) উল্লেখযোগ্য। তবে, সেখানে খুব বেশি সংখ্যক বসতি স্থাপনকারী পাঠানো হয়নি। মেক্সিকো থেকে উত্তরে যাওয়া ঔপনিবেশিকরা ১৫৯৮ সালে রিও গ্র্যান্ডের তীরে সান হুয়ান এবং ১৬০৭-১৬০৮ সালে সান্তা ফে প্রতিষ্ঠা করেছিল। তবে, পুয়েবলো বিদ্রোহের কারণে ১৬৮০ থেকে ১৬৯২ সাল পর্যন্ত ১২ বছর তাদের সেখান থেকে সরে যেতে হয়েছিল, পরে তারা আবার ফিরে আসে।\nস্পেনীয় টেক্সাস ১৬৯০ থেকে ১৮২১ সাল পর্যন্ত স্থায়ী ছিল এবং এটি নতুন স্পেন থেকে আলাদা একটি উপনিবেশ হিসেবে শাসিত হতো। ১৭৩১ সালে, ক্যানারি দ্বীপপুঞ্জের কিছু অভিবাসী (যাদের \"আইলেনিওস\" বলা হতো) এসে স্যান অ্যান্টোনিও শহর গড়ে তোলে। স্পেনীয় ঔপনিবেশিক যুগে টেক্সাস ও নিউ মেক্সিকোর কয়েকশো ঔপনিবেশিকদের মধ্যে খুব কম সংখ্যকই প্রকৃতপক্ষে স্পেনীয় বা ক্রিওলো ছিলেন। ক্যালিফোর্নিয়া, নিউ মেক্সিকো এবং অ্যারিজোনাতেও বসতিগুলি গড়ে ওঠে। ১৭৮১ সালে, মেক্সিকান অভিবাসীরা লস অ্যাঞ্জেলেস শহর প্রতিষ্ঠা করে।\nযখন স্পেনের সাবেক উপনিবেশগুলো মার্কিন যুক্তরাষ্ট্রের অংশ হয়ে যায়, তখন ক্যালিফোর্নিয়ায় ক্যালিফোর্নিয়োদের সংখ্যা ছিল প্রায় ১০,০০০ এবং টেক্সাসে তেখানোদের সংখ্যা ছিল প্রায় ৪,০০০। ১৮৪২ সালে নিউ মেক্সিকোতে বসবাসকারী মেক্সিকান অভিবাসীদের সংখ্যা ছিল ৪৭,০০০, আর অ্যারিজোনা তুলনামূলকভাবে কম জনবসতিপূর্ণ ছিল। এই অভিবাসীদের একটি ক্ষুদ্র অংশ ছিল ইউরোপীয় বংশোদ্ভূত। আমেরিকার অন্যান্য উপনিবেশগুলোর মতো এখানেও নতুন বসতিগুলো কাস্টা পদ্ধতির ভিত্তিতে গড়ে ওঠে। যদিও সকলেই স্প্যানিশ ভাষায় কথা বলতে পারত, তবে এটি মূলত একধরনের সাংস্কৃতিক সংমিশ্রণ ছিল, যেখানে বেশিরভাগ জনগোষ্ঠী ছিল স্থানীয় আমেরিকান, আর এর সঙ্গে কিছু স্পেনীয়, পর্তুগিজ, বাস্ক, ইহুদি, উত্তর আফ্রিকার বেরবার এবং আফ্রিকান জনগোষ্ঠীর সংমিশ্রণ ঘটেছিল।\n১৮৪৮ সালে গুয়াদালুপে হিদালগো চুক্তির মাধ্যমে মেক্সিকোর সাবেক অঞ্চলগুলো মার্কিন যুক্তরাষ্ট্রের অংশ হয়ে যায়। এই চুক্তির ফলে মেক্সিকো ও মার্কিন যুক্তরাষ্ট্রের মধ্যে চলমান যুদ্ধের অবসান ঘটে। যখন এই অঞ্চলগুলো যুক্তরাষ্ট্রের অন্তর্ভুক্ত হয়, তখন ক্যালিফোর্নিয়ায় ক্যালিফোর্নিয়োদের সংখ্যা ছিল প্রায় ১০,০০০ এবং টেক্সাসে তেখানোদের সংখ্যা ছিল প্রায় ৪,০০০। ১৮২০ সালের মধ্যে যুক্তরাষ্ট্রে স্প্যানিশভাষী অভিবাসীদের সংখ্যা সম্ভবত ১,৭৫,০০০-এর বেশি ছিল না। ১৮৪২ সালে নিউ মেক্সিকোতে বসবাসকারী মেক্সিকান অভিবাসীদের সংখ্যা ছিল ৪৭,০০০, তবে অ্যারিজোনা তুলনামূলকভাবে কম জনবসতিপূর্ণ ছিল। যা মেক্সিকো ও মার্কিন যুক্তরাষ্ট্রের মধ্যকার যুদ্ধের অবসান ঘটায়।\n\n\n=== ফরাসি ===\n১৭ শতকের শেষভাগে, ফরাসি অভিযানকারীরা সেন্ট লরেন্স নদী, মিসিসিপি নদী এবং মেক্সিকো উপসাগরীয় উপকূলে কিছু বসতি স্থাপন করে। এই অভ্যন্তরীণ অঞ্চলে বাণিজ্যকেন্দ্র, দুর্গ এবং শহরগুলি তুলনামূলকভাবে ছোট ছোট সম্প্রদায়ে গড়ে ওঠে। ডেট্রয়েট ছিল নতুন ফ্রান্সের তৃতীয় বৃহত্তম বসতি।\nনিউ অরলিন্স শহরটি তখন দ্রুত সম্প্রসারিত হয়, যখন ব্রিটিশদের দ্বারা একাডিয়া অঞ্চল থেকে বিতাড়িত কয়েক হাজার ফরাসি ভাষাভাষী উদ্বাস্তু এখানে এসে বসতি স্থাপন করে। তারা মূলত দক্ষিণ-পশ্চিম লুইসিয়ানার অঞ্চলে বসবাস করতে শুরু করে, যা বর্তমানে একাডিয়ানা নামে পরিচিত। এই জনগোষ্ঠীর বর্তমান উত্তরাধিকারীরা এখন কাজুন নামে পরিচিত এবং তারা উপকূলীয় অঞ্চলে বসবাস করছে। পরে, হাইতির বিপ্লবের সময় সেন্ট ডোমিঙ্গো থেকে পালিয়ে আসা কিছু ফরাসি ভাষাভাষী উদ্বাস্তু নিউ অরলিন্সে এসে বসতি স্থাপন করে। আরেকটি পরিচিত ফরাসি অভিবাসী সম্প্রদায় হলো ক্রেওল। ১৮ শতকের মধ্যে, লুইসিয়ানাতে প্রায় ৭,০০০ ফরাসি ভাষাভাষী অভিবাসী এসে বসতি স্থাপন করে।\n\n\n=== ১৭৯০ সালে জনসংখ্যা ===\n১৭৯০ সালের জনগণনায় \"আইরিশ\" হিসেবে তালিকাভুক্ত অধিকাংশ মানুষ প্রকৃতপক্ষে স্কটস-আইরিশ ছিলেন। ফরাসি বংশোদ্ভূতদের মধ্যে বেশিরভাগই ছিলেন হুগেনট সম্প্রদায়ের। সে সময় যুক্তরাষ্ট্রে মোট ক্যাথলিক জনসংখ্যা সম্ভবত ৫%-এরও কম ছিল। এছাড়া, যুক্তরাষ্ট্রের ভূখণ্ডের ভেতরে বসবাসকারী স্থানীয় মার্কিনদের সংখ্যা এক লাখেরও কম ছিল।\n\n১৭৯০ সালের জনগণনা দেখায় যে যুক্তরাষ্ট্রের জনসংখ্যা প্রায় ৪৬,০০০ লয়ালিস্ট বা \"টোরি\" কমে গিয়েছিল। এরা মার্কিন বিপ্লবের পর কানাডায় পাড়ি জমায়। এদের মধ্যে ১০,০০০ জন ইংল্যান্ডে চলে যায় এবং ৬,০০০ জন ক্যারিবিয়ানে অভিবাসন নেয়।\n১৭৯০ সালের জনগণনা অনুসারে যুক্তরাষ্ট্রের মোট জনসংখ্যা ছিল ৩৯ লাখ (যাতে মার্কিন আদিবাসীদের অন্তর্ভুক্ত করা হয়নি)। এ সময় যুক্তরাষ্ট্রের শ্বেতাঙ্গ জনসংখ্যা ছিল প্রায় ৩২ লাখ, যার মধ্যে প্রায় ৮৬% ছিল ব্রিটিশ বংশোদ্ভূত। এদের মধ্যে ৬০% (১৯ লাখ) ছিল ইংরেজ, ৪.৩% ওয়েলশ, ৫.৪% স্কটস, ৫.৮% দক্ষিণ আইরিশ এবং ১০.৫% স্কটস-আইরিশ। ব্রিটিশ দ্বীপপুঞ্জের বাইরের বংশোদ্ভূতদের মধ্যে ৯% ছিল জার্মান, ৩.৪% ওলন্দাজ, ২.১% ফরাসি এবং ০.২৫% সুইডিশ। কালো জনগোষ্ঠী ছিল মোট জনসংখ্যার ১৯.৩% (৭,৬২০০০ জন)।\nস্কটস জনসংখ্যার সংখ্যা ছিল ২ লাখ, আইরিশ ও স্কটস-আইরিশের সংখ্যা ছিল ৬,২৫,০০০। অধিকাংশ দক্ষিণ আইরিশ ছিলেন প্রোটেস্ট্যান্ট, কারণ সে সময় যুক্তরাষ্ট্রে ক্যাথলিকদের সংখ্যা ছিল মাত্র ৬০,০০০, যা মোট জনসংখ্যার মাত্র ১.৬%। বেশিরভাগ মার্কিন ক্যাথলিক ১৭ শতকের ইংরেজ ক্যাথলিক অভিবাসীদের বংশধর ছিলেন, বাকিরা ছিলেন আইরিশ, জার্মান ও কিছু অ্যাকাডিয়ান, যারা যুক্তরাষ্ট্রে রয়ে গিয়েছিল।\nসে সময় যুক্তরাষ্ট্রের জনসংখ্যা প্রায় প্রতি ২৩ বছরে দ্বিগুণ হচ্ছিল, যা মূলত প্রাকৃতিকভাবে জন্মহার বৃদ্ধির কারণে ঘটছিল। ক্রমাগত জনসংখ্যা বৃদ্ধি ১৮৪৮ সালের মধ্যে যুক্তরাষ্ট্রের সীমান্তকে প্রশান্ত মহাসাগর পর্যন্ত প্রসারিত করে। অধিকাংশ অভিবাসী দীর্ঘ পথ পাড়ি দিয়ে যুক্তরাষ্ট্রে এসে বসতি গড়েছিল। তবে, ১৮৪০-এর দশকে অনেক আইরিশ কানাডা থেকে যুক্তরাষ্ট্রে আসে। ফরাসি কানাডীয়রা ১৮৬০ সালের পর ক্যুবেক থেকে দক্ষিণে চলে আসতে শুরু করে এবং মেক্সিকানরা ১৯১১ সালের পর যুক্তরাষ্ট্রে অভিবাসন নেয়। তবে, এই জনগোষ্ঠীর জন্য সীমান্ত পারাপার সহজ ছিল, ফলে অনেকেই ফিরে গিয়েছিল।\n\n\n== ১৭৯০ থেকে ১৮৫০-এর দশক ==\nআফ্রিকার দাস ব্যবসার মাধ্যমে আনা আফ্রিকানদের বাদ দিলে, ১৭৭০ থেকে ১৮৩০ সালের মধ্যে যুক্তরাষ্ট্রে তুলনামূলকভাবে অভিবাসনের হার কম ছিল। তবে, একই সময়ে যুক্তরাষ্ট্র থেকে কানাডায় উল্লেখযোগ্য সংখ্যক মানুষের স্থানান্তর ঘটে। এদের মধ্যে প্রায় ৭৫,০০০ জন ছিল লয়ালিস্ট, পাশাপাশি কিছু জার্মান ও অন্যান্য সম্প্রদায়ের মানুষও ছিল, যারা ভালো কৃষিজমির খোঁজে বর্তমানে অন্টারিও অঞ্চলে চলে গিয়েছিল। ১৮৩০ থেকে ১৮৫০-এর দশকে ব্যাপক অভিবাসনের ঢল নামে, বিশেষ করে ব্রিটেন, আয়ারল্যান্ড ও জার্মানি থেকে। অধিকাংশ অভিবাসী যুক্তরাষ্ট্রের সস্তা কৃষিজমির প্রলোভনে এসেছিল। কিছু অভিবাসী ছিলেন দক্ষ কারিগর, যারা শিল্প বিপ্লবের প্রথম পর্যায়ে যুক্তরাষ্ট্রের নতুন শিল্পাঞ্চলে কাজের সন্ধানে আসে। আইরিশ ক্যাথলিকদের বেশিরভাগ ছিল অদক্ষ শ্রমিক, যারা খাল ও রেলপথ নির্মাণে প্রধান ভূমিকা রাখে এবং শহরাঞ্চলে বসতি স্থাপন করে। অনেক আইরিশ শ্রমিক উত্তর-পূর্বের নতুন গড়ে ওঠা বস্ত্রশিল্প শহরগুলিতে কাজ নেয়, অন্যরা আটলান্টিক ও উপসাগরীয় অঞ্চলের বন্দর শহরগুলোতে নৌবন্দরকর্মী হিসেবে কাজ করেছিল। জার্মান অভিবাসীদের অর্ধেক কৃষিজীবী হয়ে মূলত মধ্য-পশ্চিমাঞ্চলে (কিছু টেক্সাসেও) চলে যায়, আর বাকিরা শহরাঞ্চলে কারিগর বা ব্যবসায়ী হিসেবে প্রতিষ্ঠা পায়।\nএ সময় যুক্তরাষ্ট্রে স্থানীয়বাদ (Nativism) বা স্থানীয় বাসিন্দাদের আধিপত্যবাদী মনোভাব দেখা দেয়, যা বিশেষ করে আইরিশ ও জার্মান ক্যাথলিকদের বিরুদ্ধে রাজনৈতিক বিদ্বেষের রূপ নেয়। এটি ১৮৫০-এর দশকের মাঝামাঝি সময়ে নো নাথিং পার্টির (Know Nothing Party) মাধ্যমে তীব্র আকার ধারণ করে। বেশিরভাগ ক্যাথলিক ও জার্মান লুথেরানরা ডেমোক্র্যাট দলে যোগ দেয়, অন্যদিকে অধিকাংশ প্রোটেস্ট্যান্টরা নবগঠিত রিপাবলিকান পার্টিতে যোগ দেয়। গৃহযুদ্ধের সময় বিভিন্ন জাতিগোষ্ঠীর অভিবাসীরা যুদ্ধের পক্ষ নিয়েছিল এবং উভয় পক্ষেই প্রচুর সৈনিক সরবরাহ করেছিল। নিউ ইয়র্ক শহরে দাঙ্গা সহ অন্যান্য আইরিশ ও জার্মান প্রধান শহরগুলিতে ১৮৬৩ সালে ব্যাপক অস্থিরতা সৃষ্টি হয়, কারণ সামরিক খসড়ায় ধনী ব্যক্তিরা অর্থের বিনিময়ে ছাড় পেতে পারতো, যা নিম্নবিত্তদের মধ্যে ক্ষোভ সৃষ্টি করেছিল।\n১৮২০ সালে অভিবাসীর সংখ্যা ছিল মাত্র ৮,৩৮৫। এরপর অভিবাসন ধীরে ধীরে বাড়তে থাকে, ১৮৩০ সালে এটি দাঁড়ায় ২৩,৩২২-এ। ১৮২০-এর দশকে মোট অভিবাসীর সংখ্যা ছিল ১,৪৩,০০০। ১৮৩১ থেকে ১৮৪০ সালের মধ্যে এই সংখ্যা চার গুণ বৃদ্ধি পেয়ে ৫,৯৯,০০০-এ পৌঁছায়।\n১৮৪১ থেকে ১৮৫০ সালের মধ্যে অভিবাসীর সংখ্যা আবার তিন গুণ বৃদ্ধি পেয়ে ১৭,১৩,০০০-এ পৌঁছায়। প্রধান অভিবাসী গোষ্ঠীগুলোর মধ্যে ছিল ৭,৮১০০০ আইরিশ, ৪,৩৫০০০ জার্মান, ২,৬৭০০০ ব্রিটিশ ও ৭৭,০০০ ফরাসি। আয়ারল্যান্ডের দুর্ভিক্ষ (১৮৪৫-১৮৪৯)-এর ফলে বহু আইরিশ দারিদ্র্য ও অনাহার এড়াতে যুক্তরাষ্ট্রে চলে আসে।\n১৮২০ সাল থেকে কিছু যুক্তরাষ্ট্রীয় নথি, বিশেষ করে জাহাজের যাত্রী তালিকা, অভিবাসনের উদ্দেশ্যে সংরক্ষিত হতে থাকে, এবং ধীরে ধীরে অভিবাসনের সংখ্যা বাড়তে থাকে।\n\n১৮৩০ সালের পর থেকে আরও সম্পূর্ণ অভিবাসন নথি সংরক্ষিত হওয়ায় এই বিষয়ে আরও নির্ভরযোগ্য তথ্য পাওয়া যায়। যদিও ১৭৯০ সাল থেকেই আদমশুমারি পরিচালিত হচ্ছিল, ১৮৫০ সালের আদমশুমারিতে প্রথমবার জন্মস্থান সম্পর্কিত নির্দিষ্ট প্রশ্ন রাখা হয়। অনুমান করা হয় যে, ১৮১৫ সালের দিকে মার্কিন যুক্তরাষ্ট্রে বিদেশে জন্ম নেওয়া জনসংখ্যার হার সবচেয়ে কম ছিল, যা ছিল আনুমানিক ১,০০,০০০ বা মোট জনসংখ্যার মাত্র ১%। ১৮১৫ সালের মধ্যে মার্কিন বিপ্লবের আগেই যাঁরা অভিবাসী হয়ে এসেছিলেন, তাঁদের বেশিরভাগই মৃত্যুবরণ করেন, এবং এর পরের সময়ে নতুন অভিবাসন প্রায় হয়নি।\n১৮৩০ সালের আগ পর্যন্ত প্রায় সব জনসংখ্যা বৃদ্ধি অভ্যন্তরীণ জন্মহার বৃদ্ধির কারণে হয়েছিল। সে সময় মোট জনসংখ্যার প্রায় ৯৮% ছিল দেশেই জন্মগ্রহণকারী। তবে ১৮৫০ সালের মধ্যে এটি পরিবর্তিত হয়ে প্রায় ৯০% দেশীয় জন্মগ্রহণকারীতে পরিণত হয়। উল্লেখযোগ্য সংখ্যক ক্যাথলিক অভিবাসন শুরু হয় ১৮৪০-এর দশকের মাঝামাঝি, যার ফলে জনসংখ্যার মধ্যে ক্যাথলিকদের অনুপাত বেড়ে যায় এবং তখনকার ৯৫% প্রোটেস্ট্যান্ট সংখ্যাগরিষ্ঠতা কমে ১৮৫০ সালের মধ্যে প্রায় ৯০%-এ নেমে আসে।\n১৮৪৮ সালে গুয়াদালুপে হিদালগো চুক্তির মাধ্যমে মার্কিন-মেক্সিকো যুদ্ধের সমাপ্তি ঘটে এবং এর ফলে নিউ মেক্সিকো অঞ্চল-এর আনুমানিক ৬০,০০০ মেক্সিকান বাসিন্দা এবং মেক্সিকান ক্যালিফোর্নিয়ার প্রায় ১০,০০০ বাসিন্দা মার্কিন নাগরিকত্ব লাভ করেন। এছাড়া আনুমানিক আরও ২,৫০০ বিদেশি জন্মগ্রহণকারী ক্যালিফোর্নিয়ার বাসিন্দাও মার্কিন নাগরিক হয়ে যান।\n১৮৪৯ সালে ক্যালিফোর্নিয়ার স্বর্ণউন্মাদনার ফলে পূর্ব মার্কিন যুক্তরাষ্ট্র, লাতিন আমেরিকা, চীন, অস্ট্রেলিয়া ও ইউরোপ থেকে প্রায় ১,০০,০০০ স্বর্ণ অনুসন্ধানকারী ক্যালিফোর্নিয়ায় পাড়ি জমান। এর পর ১৮৫০ সালে ক্যালিফোর্নিয়া রাজ্যের মর্যাদা পায় এবং তখন সেখানে মোট জনসংখ্যা ছিল প্রায় ৯০,০০০।\n\n\n== ১৮৫০ থেকে ১৯৩০ ==\n\n\n=== জনসংখ্যাগত পরিবর্তন ===\n\n১৮৫০ থেকে ১৯৩০ সালের মধ্যে প্রায় ৫০ লাখ জার্মান যুক্তরাষ্ট্রে অভিবাসন করেন। এর সর্বোচ্চ পরিমাণ ছিল ১৮৮১ থেকে ১৮৮৫ সালের মধ্যে, যখন এক মিলিয়নেরও বেশি জার্মান অভিবাসী মূলত মিডওয়েস্ট অঞ্চলে বসতি স্থাপন করেন। এর মধ্যে ডাকোটা সু জাতিগোষ্ঠী মার্কিন সরকারের সঙ্গে বেশ কয়েকটি চুক্তি স্বাক্ষর করেছিল, যার মধ্যে ছিল ১৮৫১ সালের ট্র্যাভার্স দেস সু চুক্তি ও মেনডোটা চুক্তি। এসব চুক্তির আওতায় তারা যুক্তরাষ্ট্রের কাছে তাদের বিশাল পরিমাণ জমি ছেড়ে দেয় এবং বিনিময়ে বার্ষিক অনুদান, রসদ ও সংরক্ষিত জমির প্রতিশ্রুতি পায়। তবে ১৮৬২ সালের মধ্যে মার্কিন সরকার তাদের প্রতিশ্রুতি রক্ষা করতে ব্যর্থ হয়, যার ফলে ডাকোটা জনগোষ্ঠী কঠিন অর্থনৈতিক সংকটে পড়ে। এই পরিস্থিতির মধ্যে ডাকোটা বিদ্রোহ শুরু হলে মার্কিন সরকার এই সুযোগকে কাজে লাগিয়ে অঞ্চলটি ইউরোপীয় অভিবাসীদের জন্য উন্মুক্ত করতে চায়। জার্মানরা মিনেসোটার গুরুত্বপূর্ণ অভিবাসী গোষ্ঠীগুলির মধ্যে একটি ছিল এবং মিনিয়াপোলিস ও সেন্ট পল-এর মতো শহরে তারা বসতি স্থাপন করে। ১৮৬০ সালের মধ্যে মিনেসোটাতে উল্লেখযোগ্য সংখ্যক জার্মান-মার্কিন জনসংখ্যা ছিল, যারা রাজ্যের উন্নয়নে গুরুত্বপূর্ণ ভূমিকা রাখে।\n১৮২০ থেকে ১৯৩০ সালের মধ্যে ৩৫ লাখ ব্রিটিশ ও ৪৫ লাখ আইরিশ যুক্তরাষ্ট্রে প্রবেশ করেন। ১৮৪৫ সালের আগে বেশিরভাগ আইরিশ অভিবাসী প্রোটেস্ট্যান্ট ছিলেন। তবে ১৮৪৫ সালের পর আয়ারল্যান্ডের মহাদুর্ভিক্ষ-এর ফলে বিপুল সংখ্যক ক্যাথলিক আইরিশ অভিবাসী যুক্তরাষ্ট্রে আসেন।\n১৮৮০ সালের পর বড় আকারের স্টিমচালিত সমুদ্রগামী জাহাজের প্রচলন ঘটে, যা পালতোলা জাহাজের তুলনায় ভাড়ার খরচ কমিয়ে দেয় এবং অভিবাসন আরও সহজ করে তোলে। একইসঙ্গে, ইউরোপে রেল যোগাযোগব্যবস্থার উন্নতি হওয়ায় সমুদ্রবন্দর পর্যন্ত পৌঁছানোও সহজ হয়। অন্যদিকে, দক্ষিণ ইউরোপ ও রুশ সাম্রাজ্যে কৃষিখাতে উন্নতির ফলে শ্রমিকদের উদ্বৃত্ত সংখ্যা বাড়তে থাকে। এই সময়ে অভিবাসীদের প্রধান অংশ ছিল ১৫ থেকে ৩০ বছর বয়সের যুবক-যুবতী। যুক্তরাষ্ট্রের অভিবাসনের ইতিহাসে এটি তৃতীয় বড় ঢেউ হিসেবে বিবেচিত হয়, যেখানে প্রায় ২.৫ কোটি ইউরোপীয় যুক্তরাষ্ট্রে আসেন। এর মধ্যে ইতালীয়, গ্রিক, হাঙ্গেরীয়, পোলিশ ও অন্যান্য স্লাভ অভিবাসীদের সংখ্যা ছিল সবচেয়ে বেশি। এদের মধ্যে ২৫ থেকে ৪০ লাখ ইহুদিও ছিলেন।\n\n\n=== গন্তব্য ===\n\nপ্রত্যেক অভিবাসী গোষ্ঠীর অভিবাসন প্রবণতায় কিছু ভিন্নতা ছিল—যেমন লিঙ্গ অনুপাত, শিক্ষার হার, অভিবাসনের স্থায়িত্ব, এবং প্রাপ্তবয়স্ক ও শিশুদের ভারসাম্য। তবে একটি বিষয় সবার ক্ষেত্রেই মিল ছিল—তারা সবাই মূলত শহরগুলোর দিকে ছুটে যান এবং শিল্প খাতে প্রধান শ্রমশক্তি হয়ে ওঠেন। তাদের অবদানে ইস্পাত, কয়লা, গাড়ি নির্মাণ, বস্ত্রশিল্প ও পোশাকশিল্প-এর মতো শিল্পগুলো গড়ে ওঠে এবং যুক্তরাষ্ট্র বিশ্ব অর্থনীতির অন্যতম শক্তিধর রাষ্ট্র হিসেবে আত্মপ্রকাশ করে।\n১৮৮০ থেকে ১৯৩০ সালের মধ্যে ২.৩ কোটিরও বেশি মানুষ যুক্তরাষ্ট্রে অভিবাসন করেন। যদিও তাদের বেশিরভাগ শহরাঞ্চলে বসতি স্থাপন করেন, তবে সবাই স্থায়ীভাবে যুক্তরাষ্ট্রে থাকেননি। কিছু গোষ্ঠীর মধ্যে স্বদেশে ফিরে যাওয়ার প্রবণতা ছিল। উদাহরণস্বরূপ, দক্ষিণ ইতালির কনটাদিনি (গ্রাম্য কৃষক) জনগোষ্ঠীর মধ্যে প্রায় অর্ধেকই তাদের জন্মভূমিতে ফিরে গিয়েছিলেন। অন্যদিকে, পূর্ব ইউরোপের ইহুদিদের ৯০ শতাংশই স্থায়ীভাবে যুক্তরাষ্ট্রে থেকে যান। বিশ শতকের প্রথম দশকে, যুক্তরাষ্ট্রের ১৪.৭ শতাংশ জনগণ বিদেশে জন্মগ্রহণ করেছিলেন এবং ২২ শতাংশ জনগণ শহরাঞ্চলে বসবাস করছিলেন।\n\nঅভিবাসীদের শহরগুলিতে ব্যাপক বসবাস এবং স্থানীয়দের মধ্যে বিদেশিদের প্রতি বিরূপ মনোভাবের কারণে যুক্তরাষ্ট্রে দ্বিতীয় দফায় সংগঠিত বিদেশি-বিরোধী আন্দোলন গড়ে ওঠে। ১৮৯০-এর দশকের মধ্যে অনেক মার্কিন নাগরিক, বিশেষ করে সচ্ছল, শ্বেতাঙ্গ ও দেশীয়ভাবে জন্মগ্রহণকারী জনগোষ্ঠী, মনে করতেন যে অভিবাসন দেশের সামাজিক ও নিরাপত্তার জন্য হুমকি হয়ে দাঁড়াচ্ছে। ১৮৯৩ সালে একদল মানুষ ইমিগ্রেশন রেস্ট্রিকশন লীগ গঠন করে এবং কংগ্রেসের ওপর বিদেশি অভিবাসনের কঠোর নিয়ন্ত্রণের চাপ সৃষ্টি করতে শুরু করে।\n১৮৫০-এর দশকে আইরিশ এবং জার্মান ক্যাথলিক অভিবাসনের বিরোধিতা করেছিল নেটিভিস্ট আন্দোলন, যা ১৮৪৩ সালে নিউ ইয়র্কে আমেরিকান রিপাবলিকান পার্টি হিসেবে গঠিত হয়েছিল। এটি আধুনিক রিপাবলিকান পার্টির সঙ্গে সম্পর্কিত নয়। নেটিভিস্টদের মতে, দেশটি বিপুল সংখ্যক ক্যাথলিক অভিবাসীর দ্বারা বিপন্ন হয়ে পড়ছিল। এই অভিবাসীদের অনেকেই মার্কিন মূল্যবোধ বিরোধী বলে মনে করা হতো এবং তারা রোম-এর পোপের নিয়ন্ত্রণে রয়েছে বলে ধারণা করা হতো।\nএই আন্দোলন বিশেষভাবে ১৮৫৪ থেকে ১৮৫৬ সালের মধ্যে সক্রিয় ছিল এবং অভিবাসন ও নাগরিকত্ব প্রাপ্তির হার কমানোর চেষ্টা করেছিল। তবে এই প্রচেষ্টা তেমন সফল হয়নি। আন্দোলনের কয়েকজন বিশিষ্ট নেতা থাকলেও, সদস্যরা মূলত মধ্যবিত্ত ও প্রোটেস্ট্যান্ট ছিলেন এবং দাসত্ব ইস্যুতে বিভক্ত হয়ে পড়েন। ১৮৬০ সালের রাষ্ট্রপতি নির্বাচনের আগেই বেশিরভাগ সদস্য রিপাবলিকান পার্টিতে যোগ দেন।\n\nইউরোপীয় অভিবাসীরা বিপুল সংখ্যায় ইউনিয়ন বাহিনীতে যোগ দিয়েছিল। এদের মধ্যে ১,৭৭,০০০ জন জার্মান বংশোদ্ভূত এবং ১,৪৪,০০০ জন আইরিশ বংশোদ্ভূত ছিল, যা পুরো ইউনিয়ন বাহিনীর ১৬%। অনেক জার্মান দাসত্বের সঙ্গে তাদের পুরনো দেশ জার্মানির সার্ফডমের মিল খুঁজে পান এবং এই প্রেক্ষাপটে দাসপ্রথার বিরোধিতা করেন।\n১৮৪০ থেকে ১৯৩০ সালের মধ্যে প্রায় ৯ লক্ষ ফরাসি কানাডীয় কুইবেক থেকে যুক্তরাষ্ট্রে অভিবাসন করেন এবং প্রধানত নিউ ইংল্যান্ডের শিল্প কারখানায় কাজ নেন। তবে এদের মধ্যে প্রায় অর্ধেকই পরে ফিরে যান। ১৮৫১ সালে কুইবেকের জনসংখ্যা ছিল মাত্র ৮,৯২,০৬১ জন, ফলে এই বিপুল সংখ্যক অভিবাসন ছিল একপ্রকার গণপ্রস্থান। ১৯৮০ সালের আদমশুমারিতে ১.৩৬ কোটি মার্কিন তাদের পূর্বপুরুষের মধ্যে ফরাসি বংশোদ্ভূত বলে দাবি করেন। এদের অধিকাংশের পূর্বপুরুষ ফরাসি কানাডীয় থেকে এসেছিল, কারণ যুক্তরাষ্ট্রে সরাসরি ফ্রান্স থেকে অভিবাসন খুবই সীমিত ছিল। এই অভিবাসীদের দ্বারা প্রতিষ্ঠিত জনপদগুলো লিটল কানাডা নামে পরিচিতি লাভ করে।\n\nমার্কিন গৃহযুদ্ধের পরপরই কিছু অঙ্গরাজ্য নিজস্ব অভিবাসন আইন প্রণয়ন করতে শুরু করে। এর ফলে যুক্তরাষ্ট্রের সর্বোচ্চ আদালত ১৮৭৫ সালে রায় দেয় যে অভিবাসন নীতি নির্ধারণের দায়িত্ব শুধুমাত্র যুক্তরাষ্ট্রীয় সরকারের। ১৮৭৫ সালেই যুক্তরাষ্ট্র তার প্রথম অভিবাসন আইন পাস করে, যা পেজ অ্যাক্ট ১৮৭৫ নামে পরিচিত। এটি মূলত এশীয় অভিবাসীদের প্রবেশ নিষিদ্ধ করার জন্য তৈরি করা হয়। এই আইনের মাধ্যমে এশীয় চুক্তিভিত্তিক শ্রমিক, যে কোনো এশীয় নারী (যাদের সম্পর্কে ধারণা করা হতো যে তারা যৌনকর্মে নিযুক্ত হবে), এবং তাদের নিজ নিজ দেশে অপরাধী হিসেবে বিবেচিত ব্যক্তিদের যুক্তরাষ্ট্রে প্রবেশ নিষিদ্ধ করা হয়।\n১৮৮২ সালে মার্কিন কংগ্রেস চীনা বহিষ্কার আইন পাস করে। এই আইনের মাধ্যমে চীনা শ্রমিকদের যুক্তরাষ্ট্রে প্রবেশ সম্পূর্ণভাবে নিষিদ্ধ করা হয়, যার ফলে যুক্তরাষ্ট্রে চীনা অভিবাসীদের সংখ্যা নাটকীয়ভাবে কমে যায়। এই আইন প্রথমে ১০ বছরের জন্য কার্যকর করা হয়েছিল। পরে ১৮৯২ এবং ১৯০২ সালে এটি নবায়ন করা হয়। এই সময়কালে কিছু চীনা অভিবাসী মার্কিন-কানাডা সীমান্ত দিয়ে গোপনে যুক্তরাষ্ট্রে প্রবেশ করে। ১৯৪৩ সালে ম্যাগনুসন আইন পাসের মাধ্যমে চীনা বহিষ্কার আইন বাতিল করা হয়।\n\n১৮৯০ সালের আগে যুক্তরাষ্ট্রে অভিবাসন ব্যবস্থাপনা ছিল সম্পূর্ণভাবে অঙ্গরাজ্যগুলোর দায়িত্বে। কিন্তু ১৮৯১ সালের অভিবাসন আইন যুক্তরাষ্ট্রীয় সরকারের অধীনে অভিবাসন কমিশনারের পদ সৃষ্টি করে এবং এটি রাজস্ব বিভাগ পরিচালনা করত। ১৮৯৪ সালে কানাডীয় চুক্তির মাধ্যমে যুক্তরাষ্ট্র তার অভিবাসন বিধিনিষেধ কানাডিয়ান বন্দরের ওপরও প্রয়োগ করে।\nডিলিংহাম কমিশন ১৯০৭ সালে মার্কিন কংগ্রেস কর্তৃক গঠিত হয়। এর উদ্দেশ্য ছিল অভিবাসনের প্রভাব নিয়ে বিশদ তদন্ত করা। কমিশন ৩০ বছরের অভিবাসন পরিস্থিতি বিশ্লেষণ করে একটি ৪০ খণ্ডের প্রতিবেদন প্রকাশ করে। এতে বলা হয় যে অভিবাসনের প্রধান উৎস ক্রমশ মধ্য, উত্তর এবং পশ্চিম ইউরোপ থেকে দক্ষিণ ইউরোপ ও রাশিয়ার দিকে সরে যাচ্ছে। তবে, কমিশনের বিশ্লেষণ অনেক ক্ষেত্রেই আঞ্চলিক গোষ্ঠীগুলোর সম্পর্কে সাধারণীকৃত ধারণা তৈরি করেছিল এবং বিভিন্ন সাংস্কৃতিক বৈশিষ্ট্যের মধ্যে পার্থক্য যথাযথভাবে তুলে ধরতে ব্যর্থ হয়েছিল।\n\n১৯১০-এর দশকে ইতালীয়দের অভিবাসন সর্বোচ্চ মাত্রায় পৌঁছায়। এই সময়কালে ২০ লক্ষেরও বেশি ইতালীয় যুক্তরাষ্ট্রে আসে, আর ১৮৮০ থেকে ১৯২০ সালের মধ্যে মোট ৫৩ লক্ষ ইতালীয় অভিবাসন করে। তবে, এদের প্রায় অর্ধেকই যুক্তরাষ্ট্রে গড়ে পাঁচ বছর কাজ করার পর ইতালিতে ফিরে যায়।\nএই সময়ে প্রায় ১৫ লক্ষ সুইডিশ ও নরওয়েজিয়ান যুক্তরাষ্ট্রে আসে। যুক্তরাষ্ট্রে কর্মসংস্থানের সুযোগ এবং সুইডেন-নরওয়ের দারিদ্র্য ও ধর্মীয় নিপীড়ন তাদের অভিবাসনের প্রধান কারণ ছিল। এই অভিবাসীদের সংখ্যা তখনকার সুইডেন-নরওয়ের মোট জনসংখ্যার প্রায় ২০% ছিল। তারা মূলত মধ্য-পশ্চিম যুক্তরাষ্ট্রে, বিশেষ করে মিনেসোটা এবং ডাকোটাস অঞ্চলে বসবাস শুরু করে। অন্যদিকে, ডেনমার্কের অর্থনৈতিক অবস্থা তুলনামূলক ভালো থাকায় ডেনিশ অভিবাসনের হার কম ছিল। তবে, ১৯০০ সালের পর অনেক ডেনিশ অভিবাসী মরমন ধর্মে দীক্ষিত হয়ে ইউটায় চলে যায়।\n১৮৮০ থেকে ১৯২৪ সালের মধ্যে মধ্য ইউরোপ থেকে ২০ লক্ষেরও বেশি অভিবাসী যুক্তরাষ্ট্রে আসে, যাদের অধিকাংশই ক্যাথলিক ও ইহুদি ছিল। যুক্তরাষ্ট্রে মধ্য ইউরোপীয় জনগোষ্ঠীর মধ্যে পোল বংশোদ্ভূত ব্যক্তিরাই সংখ্যাগরিষ্ঠ, যা শুধুমাত্র জার্মান বংশোদ্ভূতদের পরেই অবস্থান করে। পূর্বদেশীয় সনাতনপন্থী গির্জার অনুসারী অভিবাসীদের সংখ্যা তুলনামূলক কম ছিল।\nলেবানীয় ও সিরীয় অভিবাসীরা ১৯ ও ২০ শতকের গোড়ার দিকে যুক্তরাষ্ট্রে বসতি স্থাপন করতে শুরু করে। এদের অধিকাংশই খ্রিস্টান ছিল, তবে কিছু সংখ্যক ইহুদি, মুসলমান ও দ্রুজ সম্প্রদায়ের মানুষও যুক্তরাষ্ট্রে আসে। এরা মূলত নিউ ইয়র্ক শহরের ক্ষুদ্র সিরিয়া এবং বস্টনে বসবাস করত। ১৯২০ ও ১৯৩০-এর দশকে অনেক মধ্যপ্রাচ্যীয় অভিবাসী পশ্চিম দিকে অগ্রসর হতে থাকে, এবং ডেট্রয়েটে উল্লেখযোগ্য সংখ্যক আরব অভিবাসী বসবাস শুরু করে। মধ্য-পশ্চিম যুক্তরাষ্ট্রেও অনেকে কৃষিকাজের জন্য বসতি স্থাপন করে।\n১৯১৭ সালে মার্কিন কংগ্রেস সাক্ষরতা পরীক্ষার শর্ত আরোপ করে, যাতে কম দক্ষ শ্রমিকদের অভিবাসন হ্রাস পায়। এরপর ১৯২১ সালে জরুরি কোটার আইন এবং ১৯২৪ সালের অভিবাসন আইন পাস করা হয়। এই আইনের মাধ্যমে পূর্ববর্তী আইনগুলো প্রতিস্থাপন করা হয় এবং এশিয়ার অভিবাসন কার্যত সম্পূর্ণরূপে নিষিদ্ধ করা হয়। একই সঙ্গে পূর্ব গোলার্ধ থেকে অভিবাসন সীমিত করার জন্য ১৮৯০ সালের আদমশুমারির ভিত্তিতে জাতিগোষ্ঠীগুলোর মোট জনসংখ্যার ২% এর বেশি অভিবাসী গ্রহণ না করার বিধি চালু করা হয়।\n\n\n=== নব্য অভিবাসন ===\n\n\"নব্য অভিবাসন\" শব্দটি ১৮৮০-এর দশকের শেষের দিকে জনপ্রিয় হয়। এটি মূলত দক্ষিণ ও পূর্ব ইউরোপ থেকে আসা ক্যাথলিক ও ইহুদি অভিবাসীদের ঢলকে নির্দেশ করে, কারণ এর আগে এই অঞ্চলগুলো থেকে খুব কম সংখ্যক অভিবাসী যুক্তরাষ্ট্রে আসত। এই অভিবাসীদের বিশাল অংশ এলিস আইল্যান্ডের মাধ্যমে যুক্তরাষ্ট্রে প্রবেশ করত। ফলে যুক্তরাষ্ট্রের উত্তর-পূর্ব অঞ্চল তাদের প্রধান বসতি স্থানের কেন্দ্র হয়ে ওঠে। তবে, কিছু উদ্যোগ নেওয়া হয়েছিল যাতে অভিবাসীদের অন্যান্য বন্দর দিয়ে প্রবেশ করানো যায় এবং তাদের বসবাস বিভিন্ন অঞ্চলে ছড়িয়ে দেওয়া যায়। এর মধ্যে গ্যালভেস্টন আন্দোলন অন্যতম।\nদেশের নেটিভ বা স্থানীয় জনগোষ্ঠীর মধ্যে অনেকেই মনে করত যে এই নতুন অভিবাসীরা রাজনৈতিক, সামাজিক এবং পেশাগত দক্ষতার দিক থেকে পিছিয়ে আছে। ফলে তারা সহজে মার্কিন সংস্কৃতির সঙ্গে মানিয়ে নিতে পারবে না। এই পরিস্থিতি থেকে একটি বিতর্ক তৈরি হয় যে যুক্তরাষ্ট্র কি এখনও একটি \"গলিত পাত্র\", যেখানে বিভিন্ন জাতিগোষ্ঠীর মিশ্রণ ঘটে, নাকি এটি কেবলমাত্র এক ধরনের \"আবর্জনার স্তূপ\" হয়ে উঠেছে। পুরনো প্রজন্মের অনেক মার্কিন শঙ্কিত ছিল যে এই নতুন অভিবাসীরা অর্থনীতি, রাজনীতি এবং সংস্কৃতির উপর নেতিবাচক প্রভাব ফেলতে পারে।\nএই সমস্যা সমাধানের জন্য একটি গুরুত্বপূর্ণ প্রস্তাব ছিল সাক্ষরতা পরীক্ষা চালু করা। এর মাধ্যমে অভিবাসীদের প্রবেশের আগে তাদের নিজেদের মাতৃভাষায় পড়তে ও লিখতে সক্ষম হতে হতো। তবে দক্ষিণ ও পূর্ব ইউরোপের অনেক দেশে তখন শিক্ষাব্যবস্থার অভাব ছিল, কারণ সেসব দেশের সরকার শিক্ষা ব্যবস্থার উন্নয়নে বিশেষ বিনিয়োগ করত না।\n\n\n== ১৯২০ থেকে ২০০০ ==\n চার্চ, যা \"পোল ক্যাথেড্রাল শৈলীর\" অন্যতম উদাহরণ, সেই নতুন অভিবাসীদের নির্মিত একটি গির্জা, যদিও তারা তখন দারিদ্র্যের মধ্যে দিন কাটাচ্ছিল।\n১৯ শতকের শেষভাগ এবং ২০ শতকের শুরুর দিকে ধাপে ধাপে অভিবাসন নিষেধাজ্ঞা আরোপ করা হয়েছিল। তবে, প্রথম বিশ্বযুদ্ধ (১৯১৪–১৯১৮) শেষ হওয়ার পর এবং ১৯২০-এর দশকের শুরুতে, মার্কিন কংগ্রেস অভিবাসন নীতিতে বড় পরিবর্তন আনে। ন্যাশনাল ওরিজিনস ফর্মুলা ১৯২১ সালে চালু হয় এবং ১৯২৪ সালে এটি চূড়ান্ত রূপ পায়। এই নতুন আইন শুধু অভিবাসনের সংখ্যা সীমিত করেনি, বরং নির্দিষ্ট জাতিগোষ্ঠীর জন্য কোটা নির্ধারণ করেছিল। আইনটি এতটাই কঠোর ছিল যে, ১৯২১ থেকে ১৯২২ সালের মধ্যে মার্কিন যুক্তরাষ্ট্রে আগত অভিবাসীর সংখ্যা প্রায় ৫ লাখ কমে যায়।\nএই আইন মূলত মধ্য, উত্তর এবং পশ্চিম ইউরোপীয় অভিবাসীদের অগ্রাধিকার দেয়। তবে এটি পূর্ব ইউরোপ এবং দক্ষিণ ইউরোপ থেকে অভিবাসন কঠোরভাবে সীমিত করে এবং এশিয়ার জন্য অভিবাসনের সুযোগ পুরোপুরি বন্ধ করে দেয়। তবে, যারা মার্কিন যুক্তরাষ্ট্রে বসবাসকারী পরিবারের ঘনিষ্ঠ সদস্য ছিলেন, তারা এই কোটার আওতার বাইরে থেকে অভিবাসনের সুযোগ পেতেন।\nএই আইনের আওতায় লাতিন আমেরিকা-কে কোটার আওতামুক্ত রাখা হয়, যার ফলে মেক্সিকো, ক্যারিবিয়ান (যেমন জ্যামাইকা, বারবাডোস, এবং হাইতি) এবং মধ্য ও দক্ষিণ আমেরিকার অন্যান্য অংশ থেকে অভিবাসন অব্যাহত থাকে।\n১৯২৪ সালের এই অভিবাসন আইন কার্যকর ছিল ১৯৬৫ সাল পর্যন্ত। এই ৪০ বছরের মধ্যে, মার্কিন যুক্তরাষ্ট্র সীমিত সংখ্যক শরণার্থীদের অনুমোদন দিতে শুরু করে, তবে তা নির্দিষ্ট পরিস্থিতির ভিত্তিতে করা হতো। নাৎসি জার্মানি থেকে আসা ইহুদি শরণার্থী, দ্বিতীয় বিশ্বযুদ্ধ-পরবর্তী গণহত্যা থেকে বেঁচে যাওয়া ইহুদি অভিবাসী, কমিউনিস্ট শাসন থেকে পালিয়ে আসা মধ্য ইউরোপের এবং \nসোভিয়েত ইউনিয়নের উদ্বাস্তু, ১৯৫৬ সালের ব্যর্থ বিপ্লবের পর হাঙ্গেরি থেকে আগত শরণার্থী, এবং ১৯৫৯ সালের বিপ্লবের পর কিউবা থেকে আগত মানুষদের জন্য মার্কিন যুক্তরাষ্ট্র আশ্রয়ের ব্যবস্থা করে। তবে, অভিবাসনের মৌলিক আইন অপরিবর্তিত ছিল।\n\n\n=== মেক্সিকো থেকে অভিবাসন ===\n\n২০ শতকের শুরুতে, মেক্সিকো দুইটি বড় গৃহযুদ্ধের মধ্যে পড়ে, যা যুক্তরাষ্ট্রে মেক্সিকান অভিবাসনের হার পাঁচ গুণ বাড়িয়ে দেয়। ১৯১০ সালে বছরে গড়ে ২০ হাজার মানুষ যুক্তরাষ্ট্রে প্রবেশ করত, কিন্তু মেক্সিকান বিপ্লব (১৯১০-১৯২০) এবং পরবর্তী ক্রিস্টেরো যুদ্ধ (১৯২৬-১৯২৯)-এর ফলে এই সংখ্যা বেড়ে বছরে ৫০,০০০ থেকে ১,০০,০০০-এ পৌঁছায়।\nমেক্সিকান বিপ্লব ১৯১০ থেকে ১৯১৭ সাল পর্যন্ত দেশজুড়ে সংঘটিত হয়, যেখানে লাখ লাখ মানুষ প্রাণ হারায় এবং বহু মানুষ অর্থনৈতিক স্থিতিশীলতা ও নিরাপত্তার জন্য যুক্তরাষ্ট্রে চলে আসে। পরবর্তীতে, ক্রিস্টেরো যুদ্ধ কেন্দ্রীভূত ছিল মেক্সিকোর মধ্য-প্রশান্ত মহাসাগরীয় অঞ্চলে, বিশেষ করে জালিস্কো, গুয়ানাজুয়াতো, হিদালগো, এবং মিচোয়াকান-এ। এই যুদ্ধের কারণে কৃষক, খামারের মালিক, এবং শ্রমিকরা যুক্তরাষ্ট্রের টেক্সাস, ক্যালিফোর্নিয়া, এবং নিউ মেক্সিকো-তে বসতি স্থাপন করে। বর্তমান সময়ে, মেক্সিকো থেকে অভিবাসন নিয়ন্ত্রণের জন্য বিভিন্ন প্রশাসন নানা পদক্ষেপ গ্রহণ করেছে। প্রেসিডেন্ট ডোনাল্ড ট্রাম্প তার শাসনামলে দক্ষিণ সীমান্তে একটি প্রাচীর নির্মাণের পরিকল্পনা করেন, যার লক্ষ্য ছিল মেক্সিকো থেকে অনথিভুক্ত অভিবাসীদের প্রবেশ রোধ করা।\n\n\n=== ১৯৩৪ সালের সমান জাতীয়তা আইন ===\nএই আইন প্রথমবারের মতো বিদেশে জন্ম নেওয়া এমন শিশুদের জন্য মার্কিন নাগরিকত্বের আবেদন করার সুযোগ সৃষ্টি করে, যাদের মা ছিলেন মার্কিন নাগরিক এবং বাবা ছিলেন বিদেশি। তবে শর্ত ছিল যে শিশুটিকে অবশ্যই ১৮ বছর হওয়ার আগে যুক্তরাষ্ট্রে প্রবেশ করতে হবে এবং সেখানে কমপক্ষে পাঁচ বছর বসবাস করতে হবে। এছাড়াও, এই আইন মার্কিন নাগরিক নারীদের বিদেশি স্বামীদের জন্য নাগরিকত্ব পাওয়ার প্রক্রিয়া দ্রুততর করেছিল। এটি নারী ও পুরুষের মধ্যে বহিষ্কার, অভিবাসন, নাগরিকত্ব গ্রহণ এবং পুনঃপ্রবেশ সংক্রান্ত বিধানকে সমান করেছিল। তবে, এই আইন পূর্বের ক্ষেত্রে কার্যকর হয়নি এবং পরবর্তীকালে ১৯৪০ সালের জাতীয়তা আইন সহ আরও কিছু আইনের মাধ্যমে পরিবর্তিত হয়েছিল।\n\n\n=== ফিলিপিনো অভিবাসন ===\n১৯৩৪ সালে, টাইডিংস-ম্যাকডাফি আইন ঘোষণা করে যে ফিলিপাইন ১৯৪৬ সালের ৪ জুলাই স্বাধীনতা লাভ করবে। ১৯৬৫ সাল পর্যন্ত, জাতীয় উত্স কোটা কঠোরভাবে ফিলিপাইন থেকে অভিবাসন সীমিত করে রেখেছিল। তবে ১৯৬৫ সালে অভিবাসন আইন সংশোধনের পর ফিলিপিনো অভিবাসনের সংখ্যা উল্লেখযোগ্যভাবে বৃদ্ধি পায়, এবং ২০০৪ সাল নাগাদ মোট ১৭,২৮,০০০ ফিলিপিনো যুক্তরাষ্ট্রে অভিবাসন গ্রহণ করে।  \n\n\n=== যুদ্ধোত্তর অভিবাসন ===\n\n১৯৪৫ সালে ওয়ার ব্রাইডস আইন চালু করা হয়, যার মাধ্যমে মার্কিন সশস্ত্র বাহিনীতে কর্মরত সেনাদের বিদেশি স্ত্রীদের যুক্তরাষ্ট্রে অভিবাসনের অনুমতি দেওয়া হয়। ১৯৪৬ সালে এই আইনটি সম্প্রসারিত করে মার্কিন সেনাদের বাগদত্তাদেরও অন্তর্ভুক্ত করা হয়। একই বছর, লুস-সেলার আইন চালু হয়, যা নতুন স্বাধীন দেশ ফিলিপাইন এবং ভারতীয়দের জন্য মার্কিন নাগরিকত্ব লাভের অধিকার প্রসারিত করে। তবে, এই আইনের অধীনে প্রতি বছর প্রতিটি দেশের মাত্র ১০০ জন অভিবাসীর অনুমতি দেওয়া হয়েছিল।\nদ্বিতীয় বিশ্বযুদ্ধ শেষ হওয়ার পর, জাতীয় উত্স কোটা ব্যবস্থার অধীনে \"সাধারণ\" অভিবাসনের হার উল্লেখযোগ্যভাবে বৃদ্ধি পায়। যুদ্ধবিধ্বস্ত ইউরোপ থেকে বহু শরণার্থী যুক্তরাষ্ট্রে আসতে শুরু করে। যুদ্ধের পর কাজের সুযোগ বেড়ে গিয়েছিল, তবে যুদ্ধকালীন সময়ে কর্মরত অনেক নারী ঘরোয়া জীবনে ফিরে যান। ১৯৪১ থেকে ১৯৫০ সালের মধ্যে, মোট ১০,৩৫,০০০ মানুষ যুক্তরাষ্ট্রে অভিবাসন গ্রহণ করে। এর মধ্যে ২,২৬,০০০ জন জার্মানি থেকে, ১,৩৯,০০০ জন যুক্তরাজ্য থেকে, ১,৭১,০০০ জন কানাডা থেকে, ৬০,০০০ জন মেক্সিকো থেকে এবং ৫৭,০০০ জন ইতালি থেকে এসেছিল।\n১৯৪৮ সালের বিচ্ছিন্ন উদ্বাস্তু জনগণ আইন (ডিসপ্লেসড পার্সনস অ্যাক্ট) অবশেষে দ্বিতীয় বিশ্বযুদ্ধে বাস্তুচ্যুত মানুষদের যুক্তরাষ্ট্রে অভিবাসনের সুযোগ দেয়। শুরুতে, এই আইনের মাধ্যমে ২,০০,০০০ ইউরোপীয় এবং ১৭,০০০ অনাথ শিশু যুক্তরাষ্ট্রে অভিবাসনের অনুমতি পায়। প্রেসিডেন্ট হ্যারি এস. ট্রুম্যান ১৯৪৮ সালের ২৫ জুন প্রথম ডিসপ্লেসড পার্সনস আইন স্বাক্ষর করেন, যা ২,০০,০০০ বাস্তুচ্যুত মানুষকে গ্রহণের অনুমতি দেয়। পরবর্তীতে ১৯৫০ সালের ১৬ জুন দ্বিতীয় আইন কার্যকর হয়, যা আরও ২,০০,০০০ শরণার্থীর জন্য অনুমতি প্রদান করে।\nএই কোটার আওতায় ৫৫,০০০ জাতিগত জার্মানরা (জার্মান ভাষাভাষী লোক) যুক্তরাষ্ট্রে প্রবেশের অনুমতি পায়। তবে, প্রত্যেক অভিবাসীর জন্য একজন স্পনসর থাকা বাধ্যতামূলক ছিল। মার্কিন অভিবাসন প্রক্রিয়াটি ছিল অত্যন্ত জটিল ও আমলাতান্ত্রিক, ফলে বেশিরভাগ মানবিক সহায়তা লুথেরান ওয়ার্ল্ড ফেডারেশন এবং অন্যান্য জাতিগত ও দাতব্য সংস্থাগুলোর মাধ্যমে পরিচালিত হয়। পরবর্তীকালে, ১৯৫৩ এবং আরও কয়েক বছর ধরে অতিরিক্ত ২,০০,০০০ শরণার্থীকে যুক্তরাষ্ট্রে অভিবাসনের অনুমতি দেওয়া হয়। এভাবে কোটার বাইরে প্রায় ৬,০০,০০০ শরণার্থী যুক্তরাষ্ট্রে প্রবেশ করে, যা ইসরায়েলের ৬,৫০,০০০ শরণার্থী গ্রহণের পর দ্বিতীয় সর্বোচ্চ সংখ্যা।\n\n\n=== ১৯৫০-এর দশক ===\n১৯৫০ সালে কোরীয় যুদ্ধ শুরু হওয়ার পর, আভ্যন্তরীণ নিরাপত্তা আইন পাস করা হয়, যা কমিউনিস্টদের যুক্তরাষ্ট্রে প্রবেশ নিষিদ্ধ করেছিল। এই আইনের মতে, যেসব ব্যক্তির কর্মকাণ্ড \"জনস্বার্থের পরিপন্থী হতে পারে বা যুক্তরাষ্ট্রের নিরাপত্তার জন্য হুমকি হয়ে দাঁড়াতে পারে,\" তাদের প্রবেশে বাধা দেওয়া হয়। কোরিয়ান অভিবাসন ১৯৬৫ সালে উল্লেখযোগ্যভাবে শুরু হয় এবং ২০০৪ সালের মধ্যে মোট ৮,৪৮,০০০ কোরিয়ান যুক্তরাষ্ট্রে প্রবেশ করে।\n১৯৫২ সালের অভিবাসন ও জাতীয়তা আইন ১৯২৪ সালের জাতীয় উত্স কোটা পদ্ধতিকে বহাল রাখে এবং মোট বার্ষিক অভিবাসন সংখ্যা সীমিত করে ১,৭৫,৪৫৫ জনে, যা ১৯২০ সালে মূল ভূখণ্ড যুক্তরাষ্ট্রের জনসংখ্যার এক-ষষ্ঠাংশ শতাংশ। এই আইন মার্কিন নাগরিকদের স্ত্রী, সন্তান এবং পশ্চিম গোলার্ধে জন্ম নেওয়া ব্যক্তিদের কোটা থেকে অব্যাহতি দেয়। ১৯৫৩ সালে শরণার্থী ত্রাণ আইন পাস হয়, যা ইউরোপের বাইরের অঞ্চল থেকে আসা শরণার্থীদের জন্যও সুযোগ সৃষ্টি করে।\n১৯৫৪ সালে অপারেশন ওয়েটব্যাক চালু হলে হাজার হাজার অবৈধ অভিবাসীকে মেক্সিকোতে ফেরত পাঠানো হয়। ১৯৪৪ থেকে ১৯৫৪ সালের মধ্যে, যা \"ওয়েটব্যাক দশক\" নামে পরিচিত, মেক্সিকো থেকে অবৈধ অভিবাসনের সংখ্যা ৬,০০০ শতাংশ বৃদ্ধি পায়। অনুমান করা হয় যে অপারেশন ওয়েটব্যাক শুরু হওয়ার আগে, এক মিলিয়নেরও বেশি শ্রমিক অবৈধভাবে রিও গ্র্যান্ডে পার হয়ে যুক্তরাষ্ট্রে প্রবেশ করেছিল। সস্তা শ্রমের কারণে স্থানীয় কৃষি শ্রমিকরা তাদের কাজ হারাতে শুরু করে এবং শ্রম আইন লঙ্ঘন ও বৈষম্য বাড়তে থাকে। ১৯৫০ সালে টেক্সাসে রাষ্ট্রপতির অভিবাসী শ্রম সংক্রান্ত কমিশনের এক গবেষণায় দেখা যায় যে, রিও গ্র্যান্ডে ভ্যালির তুলো চাষিরা টেক্সাসের অন্যান্য অঞ্চলের তুলনায় প্রায় অর্ধেক মজুরি দিচ্ছিল। মার্কিন সীমান্ত টহল বাহিনী স্থানীয়, রাজ্য এবং কেন্দ্রীয় কর্তৃপক্ষ ও সামরিক বাহিনীর সহায়তায় একটি আধা-সামরিক অভিযান পরিচালনা করে অবৈধ অভিবাসীদের খুঁজে বের করার জন্য। এই অভিযান মূলত রিও গ্র্যান্ডে উপত্যকা থেকে শুরু হয়ে উত্তর দিকে অগ্রসর হয়। প্রথমদিকে, অবৈধ অভিবাসীদের প্রেসিডিও দিয়ে ফেরত পাঠানো হতো, কারণ সীমান্তের ওপারে মেক্সিকোর ওহিনাগা শহরে রেল সংযোগ ছিল, যা শ্রমিকদের দ্রুত অভ্যন্তরীণ অঞ্চলে স্থানান্তর করতে পারত। সরকার এই অভিযানে তুলনামূলকভাবে ছোট বাহিনী ব্যবহার করেছিল, যা ৭০০ জনের বেশি ছিল না। তবে সীমান্ত টহল কর্মকর্তারা অবৈধ শ্রমিকদের ভয় দেখিয়ে স্বেচ্ছায় মেক্সিকোতে ফিরে যাওয়ার চেষ্টা চালিয়েছিল। জাহাজে করে শ্রমিকদের ফেরত পাঠানো বেশি পছন্দ করা হতো, কারণ এতে তারা সীমান্ত থেকে অনেক দূরে নিয়ে যাওয়া সম্ভব হতো, যা বাস, ট্রাক বা ট্রেনের মাধ্যমে সম্ভব ছিল না। এই অভিযানের ফলে কতজন অবৈধ অভিবাসী স্বেচ্ছায় চলে গিয়েছিল তা নিশ্চিতভাবে বলা কঠিন, তবে ইমিগ্রেশন ও ন্যাচারালাইজেশন সার্ভিস (INS) দাবি করেছিল যে, প্রায় ১৩,০০,০০০ জনকে ফেরত পাঠানো হয়েছে, যদিও সরকারি হিসেবে আটক হওয়া লোকের সংখ্যা তার চেয়ে অনেক কম ছিল।  এই কর্মসূচি শেষ পর্যন্ত নৈতিক বিতর্কের কারণে পরিত্যাগ করা হয়। মেক্সিকান বংশোদ্ভূত মার্কিন নাগরিকরা অভিযোগ করেন যে, পুলিশ নির্বিচারে সব \"মেক্সিকান চেহারার\" মানুষকে থামিয়ে যাচাই করছিল এবং কঠোর \"পুলিশ-রাষ্ট্র\" পদ্ধতি অবলম্বন করছিল, যার ফলে আইনত মার্কিন নাগরিকদেরও নির্বাসনে পাঠানো হয়েছিল। বিশেষ করে, যুক্তরাষ্ট্রে জন্ম নেওয়া মেক্সিকান বংশোদ্ভূত শিশুরাও তাদের পরিবারের সঙ্গে ফেরত পাঠানোর শিকার হয়েছিল।\n১৯৫৬ সালে হাঙ্গেরীয় বিপ্লব ব্যর্থ হলে, তা লৌহ পর্দার মধ্যে সাময়িক ফাটল সৃষ্টি করে, যার ফলে বহু শরণার্থী পালিয়ে যেতে সক্ষম হয়। ১৯৬০ সালের মধ্যে ২,৪৫,০০০ হাঙ্গেরিয়ান পরিবার যুক্তরাষ্ট্রে অভিবাসনের অনুমতি পায়। ১৯৫০ থেকে ১৯৬০ সালের মধ্যে মোট ২৫,১৫,০০০ নতুন অভিবাসী যুক্তরাষ্ট্রে প্রবেশ করে, যার মধ্যে জার্মানি থেকে ৪,৭৭,০০০, ইতালি থেকে ১,৮৫,০০০, নেদারল্যান্ড থেকে ৫২,০০০, যুক্তরাজ্য থেকে ২,০৩,০০০, জাপান থেকে ৪৬,০০০, মেক্সিকো থেকে ৩,০০,০০০ এবং কানাডা থেকে ৩,৭৭,০০০ জন ছিল।\n১৯৫৯ সালের কিউবা বিপ্লব, যা ফিদেল কাস্ত্রোর নেতৃত্বে পরিচালিত হয়েছিল, উচ্চ ও মধ্যবিত্ত শ্রেণির মানুষদের যুক্তরাষ্ট্রে পালিয়ে যেতে বাধ্য করে। ১৯৭০ সালের মধ্যে মোট ৪,০৯,০০০ কিউবান পরিবার যুক্তরাষ্ট্রে অভিবাসন গ্রহণ করে। ১৯৬৬ সালের কিউবা সমন্বয় আইন এই অভিবাসনকে সহজতর করে, যা কিউবানদের জন্য একটি বিশেষ সুবিধা দেয়। এই আইনের আওতায়, যারা ১ জানুয়ারি ১৯৫৯ সালের পরে যুক্তরাষ্ট্রে প্রবেশ করেছিল এবং অন্তত এক বছর অবস্থান করেছিল, তারা স্থায়ী বাসিন্দার মর্যাদা পাওয়ার যোগ্য হয়ে ওঠে।\n\n\n=== ১৯৬৫ সালের অভিবাসন ও জাতীয়তা আইন (হার্ট–সেলার আইন) ===\nএই পরিস্থিতির পরিবর্তন ঘটে ১৯৬৫ সালের অভিবাসন ও জাতীয়তা আইন পাস হওয়ার মাধ্যমে। এটি ছিল নাগরিক অধিকার আন্দোলনের একটি পরিণতি এবং রাষ্ট্রপতি লিন্ডন জনসনের গ্রেট সোসাইটি কর্মসূচির অংশ। আইনটি পাস করার মূল উদ্দেশ্য এশিয়া, মধ্যপ্রাচ্য, আফ্রিকা বা উন্নয়নশীল বিশ্বের অন্যান্য অঞ্চল থেকে অভিবাসন বাড়ানো ছিল না। বরং, ১৯২৪ সালের আইনে বিদ্যমান জাতিগত ভিত্তিক কোটা পদ্ধতি বাতিল করে, আইনের প্রণেতারা আশা করেছিলেন যে অভিবাসীরা মূলত ইতালি, গ্রিস ও পর্তুগালের মতো \"ঐতিহ্যবাহী\" দেশগুলো থেকে আসবে, যেগুলোর জন্য তখন খুবই কম কোটা নির্ধারিত ছিল। এই নতুন আইন কোটা পদ্ধতির পরিবর্তে অগ্রাধিকারের ভিত্তিতে অভিবাসনের সুযোগ সৃষ্টি করে, যেখানে পারিবারিক সম্পর্ক এবং চাকরির দক্ষতা প্রধান মানদণ্ড হিসেবে নির্ধারিত হয়। বিশেষভাবে, যুক্তরাষ্ট্রে বসবাসকারী আত্মীয়দের মাধ্যমে অভিবাসনের সুযোগ এবং যুক্তরাষ্ট্রের শ্রম দপ্ত] কর্তৃক গুরুত্বপূর্ণ বিবেচিত পেশাজীবীদের জন্য অগ্রাধিকার দেওয়া হয়। ১৯৭০ সালের পর, প্রথমদিকে ইউরোপীয় দেশগুলোর অভিবাসী প্রবাহ দেখা গেলেও, পরে কোরিয়া, চীন, ভারত, ফিলিপাইন, পাকিস্তান এবং আফ্রিকার দেশগুলো থেকে অভিবাসনের হার উল্লেখযোগ্যভাবে বৃদ্ধি পায়।\n\n\n=== ১৯৭০-এর দশকে ভিয়েতনামী অভিবাসন ===\n১৯৭০-এর দশকের মাঝামাঝি সময়ে, যুক্তরাষ্ট্র সরকার ভিয়েতনামী শরণার্থীদের গ্রহণ করতে শুরু করে। এটি ছিল একটি মানবিক উদ্যোগ, যার মাধ্যমে ভিয়েতনাম যুদ্ধের কারণে দেশত্যাগী মানুষদের সহায়তা দেওয়া হয়। এই সময় থেকেই যুক্তরাষ্ট্রে ব্যাপকভাবে ভিয়েতনামী অভিবাসনের সূচনা ঘটে। পরবর্তী সময়ে, ১৯৮০-এর দশকের শেষ দিকে, দক্ষিণ-পূর্ব এশিয়ার অন্যান্য দেশ থেকেও অভিবাসন শুরু হয়। প্রথমদিকে, মূলত ভিয়েতনামী, কম্বোডীয় এবং লাওসের শরণার্থীরাই যুক্তরাষ্ট্রে প্রবেশ করে।\nভিয়েতনামী শরণার্থীদের আগমন যুক্তরাষ্ট্র সরকার এবং অভিবাসীদের জন্য নানা ধরনের চ্যালেঞ্জ তৈরি করে। যুদ্ধের ফলে অনেক শরণার্থী শারীরিক ও মানসিকভাবে বিপর্যস্ত ছিলেন এবং চিকিৎসা, মানসিক সাপোর্ট ও সামাজিক সহায়তার প্রয়োজন ছিল। তবে, যুক্তরাষ্ট্র সরকার শরণার্থীদের জন্য পর্যাপ্ত সম্পদ ও সেবা দিতে হিমশিম খায়, যার ফলে উদ্বাস্তু শিবিরগুলোতে প্রচণ্ড ভিড় এবং খারাপ জীবনযাপনের অবস্থা তৈরি হয়।\nযদিও অভিবাসন প্রক্রিয়াটি সহজ ছিল না, তবুও ভিয়েতনামী অভিবাসীরা মার্কিন সমাজে গুরুত্বপূর্ণ অবদান রাখেন। বিশেষত, ভিয়েতনামী খাবার যুক্তরাষ্ট্রে বেশ জনপ্রিয় হয়ে ওঠে। ভিয়েতনামী খাবার, বিশেষ করে [ফো (এক ধরনের নুডল স্যুপ) এবং বান মি (এক ধরনের স্যান্ডউইচ) পরিবেশনকারী রেস্তোরাঁ যুক্তরাষ্ট্রের বিভিন্ন শহরে ছড়িয়ে পড়ে। বর্তমানে, ভিয়েতনামী রান্না মার্কিন খাবারের অন্যতম অংশ হিসেবে বিবেচিত হয়।\n\n\n=== ১৯৮০-এর দশক ===\n১৯৮৬ সালে, ইমিগ্রেশন সংস্কার ও নিয়ন্ত্রণ আইন (আইআরসিএ) পাস হয়। এই আইনের মাধ্যমে প্রথমবারের মতো অবৈধ অভিবাসীদের নিয়োগ দেওয়ার জন্য নিয়োগকর্তাদের উপর শাস্তিমূলক ব্যবস্থা গ্রহণ করা হয়। কংগ্রেসে প্রস্তাবিত আইনে অনুমান করা হয়েছিল যে, এটি প্রায় ১০ লক্ষ অবৈধ অভিবাসী শ্রমিককে নাগরিকত্বের সুযোগ দেবে। তবে বাস্তবে, প্রায় ৩০ লক্ষ অভিবাসীকে, বিশেষ করে মেক্সিকো থেকে আসা অভিবাসীদের, এই আইনের আওতায় বৈধতা দেওয়া হয়। ১৯৮০ সালে যুক্তরাষ্ট্রে মেক্সিকান অভিবাসী পরিবারের সংখ্যা ছিল ২১,৯৮,০০০। ১৯৯০ সালে এটি বেড়ে দাঁড়ায় ৪২,৮৯,০০০ (এর মধ্যে আইআরসিএ-এর মাধ্যমে বৈধতা পাওয়া অভিবাসীরাও অন্তর্ভুক্ত)। ২০০০ সালে এই সংখ্যা আরও বেড়ে হয় ৭৮,৪১,০০০। এছাড়া, আনুমানিক ১,২০,০০,০০০ অবৈধ অভিবাসীর মধ্যে প্রায় ৮০% মেক্সিকো থেকে এসেছে বলে ধারণা করা হয়। এর ফলে, মেক্সিকান অভিবাসী পরিবারগুলোর মোট সংখ্যা প্রায় ১ কোটি ৬০ লক্ষে পৌঁছায়, যা মেক্সিকোর মোট জনসংখ্যার প্রায় ১৬%।\n\n\n=== ১৯৯০-এর দশক: অবৈধ অভিবাসন সংস্কার ও অভিবাসী দায়িত্ব আইন, ১৯৯৬ ===\n\n১৯৯৬ সালের সেপ্টেম্বরে, অবৈধ অভিবাসন সংস্কার ও অভিবাসী দায়িত্ব আইন (আইআইআরআইআরএ) পাস হয়। এটি ছিল একটি ব্যাপক অভিবাসন সংস্কার আইন, যার মূল লক্ষ্য ছিল অবৈধ অভিবাসীদের প্রবেশ বা বহিষ্কার প্রক্রিয়ার পুনর্গঠন। এই আইন যুক্তরাষ্ট্রের অভিবাসন সংক্রান্ত নিয়মকানুন আরও কঠোর করে, আইন প্রয়োগের কাঠামোকে পুনর্গঠিত করে এবং অবৈধ অভিবাসন নিয়ন্ত্রণের জন্য নতুন ব্যবস্থা গ্রহণ করে। এর ফলে, যুক্তরাষ্ট্রে বৈধ অভিবাসীদের পাশাপাশি নতুনভাবে প্রবেশ করতে ইচ্ছুক এবং ইতোমধ্যে অনথিভুক্ত অবস্থায় বসবাসরত অভিবাসীদের ওপরও প্রভাব পড়ে।\n\n\n==== আশ্রয় ব্যবস্থার পরিবর্তন ====\nআইআইআরআইআরএ যুক্তরাষ্ট্রে আশ্রয়প্রার্থী শরণার্থীদের জন্য নতুন বাধা সৃষ্টি করে, যা ১৯৮০ সালের শরণার্থী আইন দ্বারা নির্ধারিত আশ্রয়ের শর্তাবলী সীমিত করে দেয়। অর্থনৈতিক বা কর্মসংস্থানসংক্রান্ত কারণে অভিবাসনের উদ্দেশ্যে আশ্রয়ের জন্য মিথ্যা আবেদন প্রতিরোধ করতে, আইআইআরআইআরএ একটি সর্বজনীন আবেদনের সময়সীমা নির্ধারণ করে, যা \"ওয়ান ইয়ার বার\" নামে পরিচিত। এর ফলে, যেসব শরণার্থী আশ্রয়ের জন্য আবেদন করতে চেয়েছিল, তাদের আবেদন দাখিলের জন্য যুক্তরাষ্ট্রে প্রবেশের এক বছরের মধ্যে এটি সম্পন্ন করতে হত। তবে, আইনে কিছু সীমিত ব্যতিক্রমের সুযোগ রাখা হয়েছিল। যদি কোনও ব্যক্তি \"পরিবর্তিত পরিস্থিতির প্রমাণ দিতে পারেন, যা তার আশ্রয়ের যোগ্যতাকে প্রভাবিত করে\" অথবা \"আবেদনের দেরির ক্ষেত্রে অসাধারণ পরিস্থিতির\" উল্লেখ করতে পারেন, তাহলে অ্যাটর্নি জেনারেলের বিবেচনার ভিত্তিতে সেই আবেদন গ্রহণযোগ্য হতে পারে। এছাড়া, আইআইআরআইআরএ শরণার্থীদের জন্য আশ্রয়ের প্রক্রিয়াকে আরও কঠিন করে তোলে। এর আওতায়, শরণার্থীদের তৃতীয় কোনো দেশে পুনর্বাসনের ব্যবস্থা রাখা হয়, আশ্রয় আবেদন প্রত্যাখ্যান হলে আপিলের সুযোগ বন্ধ করা হয়, আবেদন প্রক্রিয়ার জন্য উচ্চ ফি নির্ধারণ করা হয় এবং বিচারকদের পরিবর্তে আইন প্রয়োগকারী কর্মকর্তাদের হাতে শরণার্থীদের দ্রুত বহিষ্কারের ক্ষমতা দেওয়া হয়।\n\n\n==== আইআইআরআইআরএ (IIRIRA) এবং অবৈধ অভিবাসন ====\nআইআইআরআইআরএ-এর অধীনে আইন প্রয়োগ আরও কঠোর করা হয়, যাতে অবৈধ অভিবাসন রোধ করা যায়। এই আইন সীমান্তে নজরদারি বাড়ানোর জন্য বর্ডার প্যাট্রোল এজেন্টের সংখ্যা বৃদ্ধি করে এবং অ্যাটর্নি জেনারেলকে অন্যান্য যুক্তরাষ্ট্রীয় সংস্থার কাছ থেকে সম্পদ সংগ্রহের অনুমতি দেয়। যুক্তরাষ্ট্রের সীমান্ত অঞ্চলে পরিকাঠামো উন্নয়ন ও নিরাপত্তা বাড়ানোর জন্য বিশেষ ব্যবস্থা গ্রহণ করা হয়। আইআইআরআইআরএ রাজ্য ও স্থানীয় আইন প্রয়োগকারী সংস্থাগুলোকেও অবৈধ অভিবাসন নিয়ন্ত্রণে সম্পৃক্ত করে, যা ২৮৭(g) চুক্তির মাধ্যমে কার্যকর হয়। যুক্তরাষ্ট্রীয় এবং স্থানীয় আইন প্রয়োগকারী সংস্থাগুলোর মধ্যে সহযোগিতা বৃদ্ধি পায়, যার ফলে যুক্তরাষ্ট্রে অবৈধ প্রবেশ আরও কঠিন হয়ে ওঠে। অবৈধ অনুপ্রবেশ, মানব পাচার এবং জাল নথিপত্র ব্যবহারের মতো অপরাধের জন্য কঠোর শাস্তির বিধান করা হয়।\nদেশে ইতিমধ্যেই অবস্থানরত অবৈধ অভিবাসীদের চিহ্নিত করার জন্য আইআইআরআইআরএ নতুন প্রযুক্তি এবং ট্র্যাকিং ব্যবস্থা চালু করে। এতে কর্মসংস্থানে যোগ্যতা যাচাই এবং ভিসা-মেয়াদ লঙ্ঘন শনাক্ত করার পদ্ধতি অন্তর্ভুক্ত ছিল। এছাড়া, নকল প্রতিরোধক পরিচয়পত্র চালু করা হয়। এই আইন আরও নির্ধারণ করে যে, যেসব অভিবাসীরা যুক্তরাষ্ট্রে অবৈধভাবে দীর্ঘ সময় ধরে অবস্থান করেছে, তারা যদি দেশত্যাগ করে, তাহলে পুনরায় প্রবেশের ক্ষেত্রে তিন বা দশ বছরের নিষেধাজ্ঞার মুখোমুখি হতে পারে।\nআইন প্রয়োগের এই নতুন কাঠামোর ফলে গ্রেফতার, আটক এবং অভিবাসন প্রত্যাহারের সংখ্যা উল্লেখযোগ্যভাবে বৃদ্ধি পায়। আইআইআরআইআরএ-এর আওতায় ব্যাপক পরিসরে অভিবাসীদের জন্য বাধ্যতামূলক আটক কার্যকর হয়, এমনকি যারা বৈধভাবে যুক্তরাষ্ট্রে অবস্থান করছিল, তাদেরও যদি নির্দিষ্ট অপরাধের জন্য দোষী সাব্যস্ত করা হতো, তাহলে তাদের বৈধ অভিবাসনের মর্যাদা হারানোর ঝুঁকি থাকত। আইআইআরআইআরএ অভিবাসীদের জন্য যুক্তরাষ্ট্রীয় পরিষেবার সুযোগও পুনঃনির্ধারণ করে। এই আইন ১৯৯৬ সালের ওয়েলফেয়ার রিফর্ম অ্যাক্ট-এর শর্তাবলী পুনরায় নিশ্চিত করে, যেখানে নাগরিক, বৈধ অভিবাসী, শরণার্থী এবং অবৈধ অভিবাসীদের মধ্যে ভাতা বা জনকল্যাণমূলক সুবিধা পাওয়ার যোগ্যতার পার্থক্য নির্ধারণ করা হয়। এছাড়া, অভিবাসীদের স্পনসর করার জন্য আর্থিক স্বনির্ভরতার শর্ত নতুনভাবে সংজ্ঞায়িত করা হয়। আগের নিয়ম অনুযায়ী, অভিবাসীদের স্পনসর হতে গেলে নির্দিষ্ট আয়ের শর্ত পূরণ করতে হতো না, তবে আইআইআরআইআরএ-এর পর এটি বাধ্যতামূলক করা হয়।\n\n\n== ১৮৩০ সালের পর থেকে অভিবাসনের সারসংক্ষেপ ==\n\n১৮৩০ সাল থেকে মার্কিন জনগণনার ভিত্তিতে বিদেশে জন্ম নেওয়া জনসংখ্যার শীর্ষ দশটি জন্মস্থান নিচে দেখানো হয়েছে। যেখানে ফাঁকা স্থান রয়েছে, তার মানে ওই জনগণনায় দেশটি শীর্ষ দশের তালিকায় ছিল না, তবে এর অর্থ এই নয় যে সেই জনগণনার কোনো তথ্যই নেই। ১৮৩০ সালের সংখ্যাগুলি ২০০৪ সালের অভিবাসন পরিসংখ্যান বর্ষপুস্তক থেকে নেওয়া হয়েছে।\n১৮৩০ সালের পরিসংখ্যানগুলিতে কেবলমাত্র যারা মার্কিন নাগরিকত্ব গ্রহণ করেননি এমন বিদেশিদের অন্তর্ভুক্ত করা হয়েছে এবং এতে প্রাকৃতিকীকৃত (naturalized) বিদেশি নাগরিকদের অন্তর্ভুক্ত করা হয়নি। ১৮৫০ সালের জনগণনাই প্রথম যেখানে জন্মস্থানের তথ্য চাওয়া হয়। ঐতিহাসিক জনগণনার তথ্য ভার্জিনিয়া লাইব্রেরির জিওস্ট্যাট সেন্টার থেকে অনলাইনে পাওয়া যেতে পারে। জনসংখ্যার সংখ্যা হাজারে।\n\n\n== আরও দেখুন ==\n\nমার্কিন জাতি\nমার্কিন যুক্তরাষ্ট্রে ক্যাথলিক বিরোধী মনোভাব\nমার্কিন যুক্তরাষ্ট্রে ইহুদি বিরোধী মনোভাব\nমার্কিন যুক্তরাষ্ট্রে ইহুদি বিরোধী মনোভাবের ইতিহাস\nমার্কিন যুক্তরাষ্ট্রের নাগরিকত্ব\nমার্কিন যুক্তরাষ্ট্রের জনতত্ত্ব\nমার্কিন যুক্তরাষ্ট্রে বৈষম্য\nঅতিথি কর্মী কর্মসূচি\nমার্কিন যুক্তরাষ্ট্রের ঐতিহাসিক জাতিগত ও নৃতাত্ত্বিক জনতত্ত্ব\nকানাডায় অভিবাসনের ইতিহাস\nহাইফেনযুক্ত মার্কিন\nমার্কিন যুক্তরাষ্ট্রের অভিবাসন আইনের তালিকা\nমার্কিন রাজনীতিতে স্থানীয়তাবাদ\nমার্কিন যুক্তরাষ্ট্রে জাতি ও নৃতাত্ত্বিকতা\nআফ্রিকান মার্কিনদের বিরুদ্ধে বর্ণবাদ\nমার্কিন যুক্তরাষ্ট্রেব র্ণবাদ\nমার্কিন যুক্তরাষ্ট্রে ধর্ম\nমার্কিন যুক্তরাষ্ট্রে ধর্মীয় স্বাধীনতা\nমার্কিন যুক্তরাষ্ট্রে ধর্মীয় ইতিহাস\nমার্কিন যুক্তরাষ্ট্রে ধর্মীয় বৈষম্য\nমার্কিন যুক্তরাষ্ট্রে দাসপ্রথা\nমার্কিন যুক্তরাষ্ট্রে বিদেশী বিদ্বেষ\n\n\n=== জাতিগোষ্ঠী ===\n\n\n== তথ্যসূত্র ==\n\n\n== গ্রন্থপঞ্জি =="}