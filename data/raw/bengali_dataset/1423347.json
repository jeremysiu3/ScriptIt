{"pageid": 1423347, "title": "নারীবাদী বইয়ের দোকান", "url": "https://bn.wikipedia.org/wiki?curid=1423347", "content": "নারীবাদী বইয়ের দোকানগুলি মহিলাদের সমস্যা, সামাজিক লিঙ্গ এবং মানব যৌনতা সম্পর্কিত বই বিক্রি করে। এই দোকানগুলি নারীবাদী সম্প্রদায় নির্মাণ এবং সংগঠিত করার কাজে প্রথম দিককার কিছু মুক্ত স্থানের অন্যতম হিসাবে কাজ করেছিল।\nনারীবাদী বইয়ের দোকানের বিস্তারের আগে, মার্কিন যুক্তরাষ্ট্রে বই বিক্রি ছিল একমাত্র শ্বেতাঙ্গ পুরুষদের আধিপত্যের ব্যবসা। সেই সময়ের নারীবাদীদের দ্বারা উত্থাপিত নারীকেন্দ্রিক সাহিত্যের চাহিদা মেটাতে এই বইয়ের দোকানগুলির নেতৃত্বের মধ্যে সচেতনতা ও আগ্রহের অভাব ছিল। যদিও কিছু বইয়ের দোকানে অল্প কিছু নারী সাহিত্য বা নারীবাদী বই পাওয়া যেত, তবে সেগুলি সংখ্যায় সীমিত ছিল এবং এই বিভাগের ব্যাপ্তি এবং গভীরতায় তেমন কিছু অবদান রাখতে পারেনি, পুরুষ কেন্দ্রিক নয় এমন বিষয়গুলিকে বইয়ের দোকানের অবিচ্ছেদ্য অংশ হিসেবে ভাবার পরিবর্তে দোকানের অতিরিক্ত বিভাগ হিসাবে বিবেচনা করা হত।\n\n\n== ইতিহাস ==\nএই প্রেক্ষাপটে নারীবাদী বইয়ের দোকানগুলি কেবলমাত্র বই কেনার জায়গা ছিলনা, এগুলি বিংশ শতাব্দীর মাঝামাঝি ক্রমবর্ধমান নারীবাদী আন্দোলনের অংশ হিসাবে নারী, সমকামী মহিলা এবং নারীবাদীদের জন্য আরও বিস্তৃতভাবে সম্প্রদায় তৈরি করেছিল। এই স্বাধীন বইয়ের দোকানগুলি ১৯৬০-এর দশকে এবং দ্বিতীয় তরঙ্গের নারীবাদী আন্দোলনের অংশ হিসাবে মার্কিন যুক্তরাষ্ট্রে ও বিদেশে একটি নেটওয়ার্ক তৈরি করেছিল। ১৯৭৮ সালে, ব্রিটেনের প্রথম নারীবাদী বইয়ের দোকান সিস্টাররাইট খোলা হয়; এটি একটি যৌথ উদ্যোগ হিসাবে পরিচালিত হয়েছিল।\nবই বিক্রেতা হিসাবে কাজ করা ছাড়াও, নারীবাদী বইয়ের দোকানগুলি সামাজিক পরিবর্তনের জন্য শেখার ও সংগঠিত করার জায়গা হিসাবে কাজ করেছে। অনেক নারীবাদী বইয়ের দোকান সম্মিলিতভাবে একটি অ-শ্রেণিবিন্যাস কাঠামোতে নারীদের বোর্ড দ্বারা পরিচালিত হত। দ্বিতীয় তরঙ্গের নারীবাদীদের বিশ্বাসের সাথে সামঞ্জস্য রেখে এটি একটি পুঁজিবাদ-বিরোধী ব্যবসায়িক আদর্শ ছিল, যারা বিশ্বাস করত নারীদের জীবনে অর্থপূর্ণ পরিবর্তন তৈরি করার জন্য পদ্ধতির মধ্যে পরিবর্তনের প্রয়োজন।\nনারীবাদী এবং সমকামী মহিলাদের জন্য আরও বৈচিত্র্যময় স্থানগুলির জন্য আহ্বান আংশিকভাবে সংঘটিত হয়েছিল কারণ সমকামী পানশালা অনেক থাকলেও কুইয়ার ব্যবসা এবং সম্প্রদায় নির্মাণের জন্য স্থানের অভাব ছিল এবং দূরবর্তী ছিল। এমনকি সুস্পষ্টভাবে এলজিবিটি (লেসবিয়ান, গে, উভকামী, ট্রান্স) স্থানের মধ্যেও সমকামী মহিলাদের বঞ্চিত করা হয়েছিল, এর পাশাপাশি তারা বৃহত্তর সামাজিক বৈষম্যের মুখোমুখি হয়েছিল। সমকামী এবং উভকামী মহিলাদের জন্য নিরাপদ স্থানের অভাবের প্রতিক্রিয়া হিসাবে এই হোমোফোবিয়া এবং লেসবোফোবিয়ার মোকাবিলা করার জন্য কিছু অংশে নারীবাদী বইয়ের দোকান তৈরি করা হয়েছিল।\n\n\n== জেণ্ডার ও মহিলা বিদ্যার প্রতিষ্ঠা ==\nশিক্ষায়তনে নারীবাদী অধ্যয়ন প্রতিষ্ঠা ও তার বৃদ্ধির জন্য নারীবাদী বইয়ের দোকান অপরিহার্য ছিল। নারীবাদী সাহিত্যকে একত্রিত করা এবং নারী সম্পর্কিত বিষয়গুলো নিয়ে খোলামেলা আলোচনার জন্য জায়গা প্রদান করার কারণে, এই বইয়ের দোকানগুলো নারীবাদী বুদ্ধিজীবীদের জন্য ভাবনা চিন্তা পরিস্ফুটনের স্থান হয়ে ওঠে। এই বুদ্ধিজীবী এবং কর্মীদের দ্বারা সমালোচনামূলক জাতি এবং লিঙ্গ তত্ত্বগুলি আংশিকভাবে উৎপাদিত হয়েছিল এবং নারীবাদী বইয়ের দোকানগুলি শিক্ষায়তনে প্রতিষ্ঠিত হওয়ার ক্ষেত্রে প্রয়োজনীয় বিষয়বস্তু বিকাশের চাবিকাঠি ছিল। কারণ এই বইয়ের দোকানগুলি জনসাধারণের জন্য উন্মুক্ত ছিল এবং বিক্রি হওয়া পণ্যগুলির মাধ্যমে প্রাপ্ত সংস্থান  সরবরাহ করত। পাশাপাশি যাঁরা আগে কখনও জ্ঞান অর্জনের সুবিধা পাননি, যে মহিলারা দোকান চালাতেন তাঁদের মাধ্যমে এই ঘাটতিও পূরণ করা হয়েছিল। এর ফলে সারা দেশে শিক্ষাগত বিভাগ হিসাবে, আরও বিস্তৃতভাবে আহ্বান করা সক্ষম হয়েছিল, প্রথমে মহিলাদের অধ্যয়নের জন্য এবং তারপরে জেন্ডার বিদ্যার জন্য।\n\n\n== নারীবাদী বইয়ের দোকানের সমস্যা এবং প্রতিক্রিয়া ==\nযদিও অনেক বইয়ের দোকান মালিক এমন একটি বৈচিত্র্যময় বোর্ড তৈরি করার বিষয়ে ইচ্ছুক ছিলেন, যেখানে একজন মহিলা নারী হওয়ার বিভিন্ন অভিজ্ঞতা নিয়ে বোর্ডে প্রতিনিধিত্ব করতে পারেন। কিন্তু কিছু নেতৃত্বের মধ্যে শ্বেতাঙ্গ নারীবাদ একটি সমস্যা ছিল। এ ওম্যান'স প্লেস বুকস্টোর- এর ক্ষেত্রে, বৈষম্য এবং বিশেষাধিকারের অনন্য সমন্বয় সম্পর্কিত বোঝার অভাবকে সমবায় বোর্ডের চূড়ান্ত অবনতি এবং একটি উচ্চ-স্তরের আইনি বিতর্কের কারণ হিসাবে মনে করা হয়েছিল।\nকৃষ্ণাঙ্গ মহিলাদের এই পরিবেশের সাথে মোকাবিলা করার একটি উপায় ছিল তাঁদের নিজস্ব অভিজ্ঞতাকে কেন্দ্র করে পরিচালিত ব্যবসা খোলা এবং অন্য কৃষ্ণাঙ্গ মহিলাদের অভিজ্ঞতা তুলে ধরা। কিচেন টেবিল প্রেস এরকম একটি উদাহরণ; এটি এমন একটি প্রকাশনা সংস্থা যেখানে একচেটিয়াভাবে সমস্ত পটভূমির কৃষ্ণাঙ্গ মহিলাদের লেখা সাহিত্য প্রকাশিত হয়েছিল এবং তারপরে প্রায়শই নারীবাদী বইয়ের দোকানের মাধ্যমে জনসাধারণের কাছে বিক্রি করা হয়েছিল।\n\n\n== তথ্যসূত্র =="}