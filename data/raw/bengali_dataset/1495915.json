{"pageid": 1495915, "title": "মায়া ঘোষ (মঞ্চাভিনেত্রী)", "url": "https://bn.wikipedia.org/wiki?curid=1495915", "content": "মায়া ঘোষ (১ জানুয়ারি ১৯৪৩ – ৩ ডিসেম্বর ২০২২) ছিলেন একজন উল্লেখযোগ্য ভারতীয় বাঙালি নাট্য ব্যক্তিত্ব। তিনি বাংলা নাট্য জগতে গ্রুপ থিয়েটার আন্দোলনের অন্যতম ব্যক্তিত্ব ছিলেন। তিনি পশ্চিমবঙ্গ রাজ্য নাট্য অকাদেমি পুরস্কার লাভ করেন।\n\n\n== জীবনী ==\nমায়া ঘোষ ১৯৪৩ খ্রিস্টাব্দের ১ জানুয়ারি  ব্রিটিশ ভারতের অবিভক্ত বাংলার অধুনা বাংলাদেশের তৎকালীন খুলনা জেলার সাতক্ষীরার এক দরিদ্র পরিবারে জন্মগ্রহণ করেন। তার বাল‍্যকাল অর্থাভাবে কেটেছিল। সেজন্য নবম শ্রেণির বেশি পড়াশোনা করতে পারেননি। ছোটবেলা থেকেই পাড়ার থিয়েটারে মঞ্চাভিনয় শুরু করেন।  তিনি উৎপল দত্ত প্রতিষ্ঠিত পিপলস লিটল থিয়েটার’-এর সদস্য হন। কলকাতার দমদমে ভারতীয় গণনাট্য সংঘ তথা ইন্ডিয়ান পিপলস থিয়েটার অ্যাসোসিয়েশনে যোগ দেন এবং গত শতকের ষাটের দশকে তিনি অজিতেশ বন্দ্যোপাধ্যায়ের সাঁওতাল বিদ্রোহ (১৯৬১-র সাঁওতাল বিদ্রোহ) নাটকে অভিনয়ের সাফল‍্যে জনপ্রিয়তা লাভ করেন। অজিতেশ বন্দ্যোপাধ্যায় পরে নান্দীকার তৈরি করলে মায়া নান্দীকারের গুরুত্বপূর্ণ সদস‍্য হন। নান্দীকারের প্রযোজনায় এবং  রুদ্রপ্রসাদ সেনগুপ্তর পরিচালনায়  লুইজি পিরানদেল্লোর “Six Characters in Search of an Author” নাটক অবলম্বনে ‘নাট্যকারের সন্ধানে ছ’টি চরিত্র’- নাটকে প্রথম মায়ের ভূমিকায় অভিনয় করেন তিনি। ১৯৬৬ খ্রিস্টাব্দে তেরোজন সদস্য নান্দীকার ছেড়ে নতুন নাট্যদল 'থিয়েটার ওয়ার্কশপ' তৈরি করলে মায়াও নতুন দলে যোগ দেন এবং দলের সভাপতি হন। বহু সফল নাটকে অভিনয় করে জনপ্রিয়তা অর্জন করেন। তার অভিনীত উল্লেখযোগ্য নাটকগুলি হল-\n\nচাক ভাঙা মধু (মনোজ মিত্র রচিত  এবং বিভাস চক্রবর্তী পরিচালিত)\nরাজরক্ত (মোহিত চট্টোপাধ্যায় রচিত এবং বিভাস চক্রবর্তী পরিচালিত)\nবেলা অবেলার গল্প (১৯৮৭)\nভিয়েতনাম\n\n\n== পুরস্কার ও সম্মাননা ==\n১৯৮৭ খ্রিস্টাব্দে বেলা অবেলার গল্প নাটকে অভিনয়ের জন্য তিনি পশ্চিমবঙ্গ নাট্য আকাদেমি পুরস্কার (ওয়েস্ট বেঙ্গল স্টেট থিয়েটার অ্যাকাডেমি অ্যাওয়ার্ড) সহ বেশ কয়েকটি পুরস্কার লাভ করেন।\n\n\n== মৃত্যু ==\nপ্রবীণ মায়া ঘোষ দীর্ঘদিন ধরেই বার্ধক্য জনিত নানান অসুখে ভুগছিলেন। ২০২২ খ্রিস্টাব্দের ৩ ডিসেম্বর শনিবার আচমকাই তার শারীরিক অবস্থার অবনতি হয়। এর পরই তিনি হৃদরোগে আক্রান্ত হন এবং সন্ধ্যায় শ্রীরামপুরের এক বেসরকারি হাসপাতালে শেষ নিঃশ্বাস ত্যাগ করেন। রবিবার কলকাতায় তার শেষকৃত্য সম্পন্ন হয়।\n\n\n== তথ্যসূত্র =="}