{"pageid": 1479245, "title": "চিত্রা মহল", "url": "https://bn.wikipedia.org/wiki?curid=1479245", "content": "চিত্রা মহল বাংলাদেশের রাজধানী ঢাকার একটি চলচ্চিত্র প্রেক্ষাগৃহ। নাগর মহল নামে যাত্রা শুরু করা এই প্রেক্ষাগৃহটি পুরান ঢাকার ইংলিশ রোডে অবস্থিত। এটি ঢাকার সবচেয়ে পুরাতন প্রেক্ষাগৃহগুলোর একটি।\n\n\n== ইতিহাস ==\nঢাকার প্রথম ১০টি সিনেমা হলের মধ্যে চিত্রা মহল অন্যতম। ব্রিটিশ আমলে ১৯৩০ সালের দিকে তাঁতীবাজারের স্বর্ণ ব্যবসায়ী নাগর পোদ্দার হলটি গড়ে তোলেন। তখন এর নাম ছিল নাগর মহল।\nবাংলাদেশের স্বাধীনতা যুদ্ধের পর বেশ কয়েক বছর এটি শত্রু সম্পত্তি হিসেবে সরকারের নিয়ন্ত্রণে ছিল। পরবর্তীতে, ১৯৮৩ সালে চলচ্চিত্র নির্মাতা কাজী জহির হলটি কিনে নেন এবং স্ত্রী চিত্রা জহিরের নামানুসারে এর নামকরণ করেন চিত্রা মহল। খান আতাউর রহমান পরিচালিত আরশি নগর প্রদর্শনের মাধ্যমে চিত্রা মহলের কার্যক্রম শুরু হয়।\nবাংলাদেশে কোভিড-১৯ এর বৈশ্বিক মহামারীজনিত কারণে বেশ কিছুদিন বন্ধ ছিল হলটি। ২০২৪ সালে বহুতল ভবন নির্মাণের জন্য হলটি ভেঙে ফেলা হয় এবং তার স্থলে হলটির বর্তমান মালিক কাজী সাগর সিনেমা হল ও মাল্টিপ্লেক্স নির্মাণের পরিকল্পনা করেছেন।\n\n\n== বিবরণ ==\nচিত্রা মহলের ভবনটি ছিল দোতলা। এতে দুই পাশে দুটি ছোট বারান্দা এবং পেঁচানো সিঁড়ি ছিল। নিচতলায় ছিল টিকিট কাউন্টার, আর দোতলায় অপেক্ষা করার জায়গা।\nপ্রেক্ষাগৃহটিতে ৭২৪টি আসন ছিল। তিন ক্যাটাগরিতে চলচ্চিত্র দেখার ব্যবস্থা ছিল। কাজী জহিরের তিন সন্তানের নামে ক্যাটাগরি তিনটির নামকরণ করা হয় শাপলা, সাগর ও ঝিনুক।\n\n\n== তথ্যসূত্র =="}