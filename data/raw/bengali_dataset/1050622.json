{"pageid": 1050622, "title": "কাশিমা অ্যান্টলার্স", "url": "https://bn.wikipedia.org/wiki?curid=1050622", "content": "কাশিমা অ্যান্টলার্স (ইংরেজি: Kashima Antlers, জাপানি: 鹿島アントラーズ) হচ্ছে কাশিমা ভিত্তিক একটি জাপানি পেশাদার ফুটবল ক্লাব। এই ক্লাবটি বর্তমানে জাপানের শীর্ষ স্তরের ফুটবল লিগ জে১ লিগে প্রতিযোগিতা করে। এই ক্লাবটি ১৯৪৭ সালে সুমিতোমো মেটাল ফুটবল ক্লাব নামে প্রতিষ্ঠিত হয়েছে। ৪০,৭২৮ ধারণক্ষমতাবিশিষ্ট কাশিমা সকার স্টেডিয়ামে এই দলটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন জাপানি সাবেক ফুটবল খেলোয়াড় নাওকি সোমা এবং সভাপতির দায়িত্ব পালন করছেন ফুমিয়াকি কোইজুমি। জাপানি মধ্যমাঠের খেলোয়াড় কেন্তো মিসাও এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, কাশিমা অ্যান্টলার্স এপর্যন্ত ২৮টি শিরোপা জয়লাভ করেছে; যার মধ্যে ৮টি জে১ লিগ, ৫টি এম্পেরর'স কাপ এবং ৬টি জাপানি সুপার কাপ শিরোপা রয়েছে। অন্যদিকে এশীয় এবং আন্তর্জাতিক প্রতিযোগিতায়, এপর্যন্ত ৪টি শিরোপা জয়লাভ করেছে; যার মধ্যে ২০১৮ এএফসি চ্যাম্পিয়নস লিগ শিরোপা রয়েছে। হিতোশি সোগাহাতা, মিতসুও ওগাসাওয়ারা, তাকেশি আওকি, ইয়োশিয়ুকি হাসেগাওয়া এবং আতসুহি ইয়ানাগিসাওয়ার মতো খেলোয়াড়গণ কাশিমা অ্যান্টলার্সের জার্সি গায়ে মাঠ কাঁপিয়েছেন।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)"}