{"pageid": 1380476, "title": "হাতিরঝিল–ডেমরা এক্সপ্রেসওয়ে", "url": "https://bn.wikipedia.org/wiki?curid=1380476", "content": "হাতিরঝিল–ডেমরা এক্সপ্রেসওয়ে হলো বাংলাদেশের ঢাকা বিভাগে অবস্থিত ১০ কিমি (৬.২ মা) বিশিষ্ট একটি আঞ্চলিক মহাসড়ক।\n\n\n== ইতিহাস ==\nহাতিরঝিল থেকে ডেমরা পর্যন্ত এই সড়কটির নির্মাণকাজ শুরু হয় ২০০৩ সালে। দুই লেনের রাস্তাটি ৳১০৬.৫৪ কোটি ব্যয়ে সম্পন্ন হতে ১২ বছর সময় লেগেছে।\n\n\n== সম্প্রসারণ ==\nঢাকা থেকে যানবাহন যাত্রাবাড়ী-কাঁচপুর মহাসড়ক ব্যবহার করে দক্ষিণাঞ্চলের চট্টগ্রাম শহরে পৌঁছায়। এই একটি রাস্তার উপর নির্ভরতা কমাতে সরকার ২০১৫ সালে হাতিরঝিল–ডেমরা সড়কটিকে একটি এক্সপ্রেসওয়েতে রূপান্তর করার পরিকল্পনা করে যার মাধ্যমে এন১ ও এন২-তে প্রবেশ করা সম্ভব হবে। প্রকল্পে বর্তমান সড়কটিকে চার লেনের মহাসড়কে রূপান্তরের পরিকল্পনা করা হয়। ২০১৮ সালে এই মহাসড়ক প্রশস্তকরণ প্রকল্পের জন্য ঠিকাদার নিয়োগের প্রক্রিয়া শুরু হয়। কিন্তু ঠিকাদার নিয়োগে আইনি জটিলতায় প্রকল্পটি আটকে যায়। প্রকল্পটি ২০২০ সালে সরকারি–বেসরকারি অংশীদারিত্বে দেওয়ার পরিকল্পনা করা হয়। পরবর্তী বছরে সরকার প্রকল্পটি চায়না কমিউনিকেশনস কনস্ট্রাকশন কোম্পানি ও চায়না রোড অ্যান্ড ব্রিজ কর্পোরেশনকে প্রদান করে। ৯ জানুয়ারি ২০২২ সালে প্রকল্প বাস্তবায়নের জন্য জাতীয় অর্থনৈতিক পরিষদের নির্বাহী কমিটির সভায় অনুমোদন করা হয়। সড়কটিকে এক্সপ্রেসওয়েতে রূপান্তরের জন্য ৳৩,৩০৩ কোটি বরাদ্দ করা হয়েছে। প্রকল্পের তারিখ নির্ধারণ করা হয়েছে ২০২৬ সালে। পরিকল্পনা অনুযায়ী, এক্সপ্রেসওয়েটি রামপুরা খালের মধ্য দিয়ে বনশ্রীর দিকে যাবে, কিন্তু ঢাকা উত্তর সিটি কর্পোরেশন ২০২৩ সালে আপত্তি উত্থাপন করে জানিয়েছিলো যে যদি রামপুরা খালের বাঁধ ঘেঁষে এক্সপ্রেসওয়ের থাম তৈরি করা হয় তাহলে খালের স্বাভাবিক প্রবাহ ব্যাহত হবে। তবে সড়ক পরিবহন ও মহাসড়ক বিভাগ আলোচনা ও সমন্বয়ের মাধ্যমে কাজ চলবে বলে জানিয়েছে।\n\n\n== যাত্রাপথ ==\nরামপুরা সেতু\nসি ব্লক\nআইডিয়াল\nডি ব্লক\nফরাজী হাসপাতাল\nমেরাদিয়া\nবনশ্রী\nত্রিমোহনী\nআমুলিয়া বাজার\nআমুলিয়া মডেল টাউন\nমীরপাড়া\nস্টাফ কোয়ার্টার\n\n\n== তথ্যসূত্র =="}