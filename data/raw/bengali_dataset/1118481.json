{"pageid": 1118481, "title": "জিনাত বরকতুল্লাহ", "url": "https://bn.wikipedia.org/wiki?curid=1118481", "content": "জিনাত বরকতুল্লাহ (৩ অক্টোবর ১৯৫২ - ২০ সেপ্টেম্বর ২০২৩) একজন বাংলাদেশি নৃত্যশিল্পী ও অভিনেত্রী ছিলেন। বাংলাদেশ স্বাধীনতা লাভের পর তিনি বাংলাদেশের সাংস্কৃতিক আন্দোলনের ধারায় নৃত্য চর্চার বিকাশে গুরুত্বপূর্ণ ভূমিকা পালন করেন। নৃত্যে বিশেষ অবদানের জন্য বাংলাদেশ সরকার তাকে ২০২২ সালে একুশে পদক প্রদান করে।\n\n\n== প্রারম্ভিক জীবন ==\nজিনাত বরকতউল্লাহর জন্ম ৩ অক্টোবর  ১৯৫২ কুমিল্লায়। তার পূর্বপুরুষেরা চাঁদপুরের হলেও তার দাদা ধানমন্ডির সিদ্দিক বাজারে বাড়ি করেন। জিনাত বরকতুল্লাহ চার বছর বয়সে নৃত্যশিল্পী গাজী আলিমুদ্দিন মান্নানের কাছে নৃত্য শেখা শুরু করেন। এছাড়াও বুলবুল ললিতকলা একাডেমিতে নৃত্য শিক্ষা লাভ করেন। তিনি ঢাকা বিশ্ববিদ্যালয়ের সমাজকল্যাণ বিভাগ থেকে স্নাতকোত্তর সম্পন্ন করেন।\n\n\n== কর্মজীবন ==\nজিনাত ঢাকা বিশ্ববিদ্যালয় থেকে স্নাতকোত্তর সম্পন্ন করার পর তিনি একই প্রতিষ্ঠানের পরিবেশন শিল্পকলা একাডেমিতে যোগদান করেন। ১৯৭০-এর দশক থেকেই মূলত তার নৃত্যযাত্রা শুরু হয়। প্রথমজীবনে তিনি উপমহাদেশের শাস্ত্রীয় নৃত্যের তিনটি ধারা ভরতনাট্যম, কত্থক এবং মণিপুরী নৃত্যে শিক্ষা লাভ করলেও পরবর্তীতে লোকনৃত্যেই তাকে বেশি দেখা যেত। কর্মজীবনে তিনি বাংলাদেশ শিল্পকলা একাডেমিতে দীর্ঘকাল দায়িত্ব পালন করেছেন। তিনি একাডেমির সঙ্গীত ও নৃত্যকলা বিভাগের অন্তর্ভুক্ত প্রযোজনা  বিভাগের পরিচালক ছিলেন। সেখানে তিনি ২৭ বছর কর্মরত ছিলেন।\n১৯৮০ সালে বাংলাদেশ টেলিভিশনে প্রচারিত ‘মারিয়া আমার মারিয়া’ নাটকে অভিনয়ের মাধ্যমে অভিনেত্রী হিসেবেও যাত্রা শুরু করেন। তিনি প্রায় ৮০টি টেলিভিশন নাটকে অভিনয় করেছেন। এছাড়াও তার অভিনীত অন্যান্য উল্লেখযোগ্য নাটকের মধ্যে রয়েছে ‘ঘরে বাইরে’, ‘অস্থায়ী নিবাস’, ‘বড় বাড়ি’, ‘কথা বলা ময়না’সহ প্রভৃতি। তিনি বাংলাদেশ নৃত্যশিল্পী সংস্থা, নৃত্যাঞ্চল ও বঙ্গবন্ধু শিশু কিশোর মেলার উপদেষ্টা পরিষদের সদস্য হিসেবেও দায়িত্ব পালন করছেন।\n\n\n== পুরস্কার ও সম্মাননা ==\nজিনাত বরকতুল্লাহ নৃত্যশিল্পে অবদানের জন্য বেশ কিছু পুরস্কার ও সম্মাননায় ভূষিত হন। এর মধ্যে উল্লেখযোগ্য হলো:\n\nশের-ই-বাংলা স্মৃতি পুরস্কার (১৯৮৫)\nনাট্যসভা পুরস্কার (১৯৮৭)\nক্যাডেট কোর পুরস্কার (১৯৮৯)\nইউনেস্কো পুরস্কার (১৯৯৬)\nতারকালোক পুরস্কার (১৯৯৭)\nসহস্রাব্দ পুরস্কার (২০০০)\nঅমৃতবাজার পুরস্কার (২০০১)\nবাংলাদেশ শিল্পকলা একাডেমি পুরস্কার (২০০৮)\nশিল্পকলা একাডেমি পদক (২০১৮)\nএকুশে পদক (২০২২)\n\n\n== ব্যক্তিগত জীবন ==\nব্যক্তিগত জীবনে জিনাত নাট্যকার মোহাম্মদ বরকতুল্লাহর সাথে বিবাহ বন্ধনে আবদ্ধ হন। ২০২০ সালের ৩ আগস্ট মোহাম্মদ বরকতুল্লাহ করোনাভাইরাসে আক্রান্ত হয়ে মৃত্যুবরণ করেন। এই দম্পতির দুই কন্যা সন্তান বিজরী বরকতুল্লাহ ও কাজরী বরকতুল্লাহ।\n\n\n== তথ্যসূত্র =="}