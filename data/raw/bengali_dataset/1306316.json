{"pageid": 1306316, "title": "২০২১ যুক্তরাষ্ট্রের ক্যাপিটলে হামলা", "url": "https://bn.wikipedia.org/wiki?curid=1306316", "content": "৬ জানুয়ারী, ২০২১-এ, ২০২০ সালের রাষ্ট্রপতি নির্বাচনে তৎকালীন মার্কিন প্রেসিডেন্ট ডোনাল্ড ট্রাম্পের পরাজয়ের পরে, তার সমর্থকদের একটি দল ওয়াশিংটন, ডিসির ইউনাইটেড স্টেটস ক্যাপিটল ভবনে আক্রমণ করেছিল। তাদের লক্ষ্য ছিল কংগ্রেসের যৌথ অধিবেশনে বাধা দিয়ে ট্রাম্পকে ক্ষমতায় রাখা। তখন ইলেক্টোরাল কলেজের ভোট গণনার পর কংগ্রেসের অধিবেশনে প্রেসিডেন্ট নির্বাচিত জো বাইডেনের জয়ের আনুষ্ঠানিকতা শুরু হয়। ঘটনার তদন্তকারী হাউস সিলেক্ট কমিটির মতে, এই হামলা ছিল নির্বাচনের ফলাফলকে পাল্টে দেওয়ার জন্য ট্রাম্পের সাত ভাগের পরিকল্পনার চূড়ান্ত পরিণতি।  এ ঘটনা চলাকালীন ও এর পরে পাঁচজনের মৃত্যু হয়। তবে তার মধ্যে একজনকে পুলিশ গুলি করেছিল, আরেকজন ড্রাগ ওভারডোজে মারা গিয়েছিল এবং তিনজন স্বাভাবিক কারণে মারা গিয়েছিল।  এছাড়া ১৩৮ জন পুলিশ কর্মকর্তাসহ বহু মানুষ আহত হন। আক্রমণের সময় দ্বায়িত্ব পালন করা চার পুলিশ অফিসার সাত মাসের মধ্যে আত্মহত্যা করেন ।  এ ঘটনায় প্রায় ২.৭ মিলিয়ন মার্কিন ডলার ক্ষতি হয়েছিল। \nহামলার এক সপ্তাহ পর, হাউস অফ রিপ্রেজেন্টেটিভস ট্রাম্পকে রাষ্ট্রদ্রোহিতায় প্ররোচণা জন্য অভিশংসন করেন। ট্রাম্প একমাত্র মার্কিন প্রেসিডেন্ট যাকে দুবার অভিশংসন করা হয়েছে।  ফেব্রুয়ারিতে, ট্রাম্প অফিস ত্যাগ করার পর, সিনেটে তাকে দোষী সাব্যস্ত করার পক্ষে ৫৭-৪৩ সিনেটর ভোট দেন। কিন্তু তাকে দোষী সাব্যস্ত করা যায়নি কারণ এ প্রস্তাবটি দুই-তৃতীয়াংশ সংখ্যাগরিষ্ঠতা পায় নি।  যুক্তরাষ্ট্রের হাউস হামলার তদন্তের জন্য একটি দ্বিদলীয় স্বাধীন কমিশন গঠনের জন্য একটি বিল পাশ করে, যা ৯/১১ হামলার কমিশনের আদলে তৈরি করা হয়।  কিন্তু সিনেটে রিপাবলিকানদের দ্বারা প্রস্তাবটি ভেটো দিয়ে আটকে রাখা হয়েছিল।  তাই হাউস সাতজন ডেমোক্র্যাট নিয়ে একটি নির্বাচন কমিটি অনুমোদন করে।  কমিটি ২০২২ সালে হামলার বিষয়ে নয়টি টেলিভিশনে জনশুনানি করে এবং পরে ট্রাম্পকে সাবপোনা করার পক্ষে ভোট দেয়।  শেষ পর্যন্ত, কমিটি সুপারিশ করে যে ট্রাম্পকে দাপ্তরিক কার্যক্রমে বাধা দেওয়া, উসকানি দেওয়া, যুক্তরাষ্ট্রের বিরুদ্ধে ষড়যন্ত্র এবং মিথ্যা বিবৃতি দেওয়ার অভিযোগে বিচার করা উচিত। \nওথ কিপারস, প্রাউড বয়েজ এবং থ্রি পারসেন্টার সহ সরকার বিরোধী গোষ্ঠীর ৩০ জনেরও বেশি সদস্যকে ক্যাপিটলে আক্রমণের পরিকল্পনা করার অভিযোগে অভিযুক্ত করা হয়েছিল।  যদিও হামলার সাথে সম্পর্কিত অপরাধের জন্য অভিযুক্ত বেশিরভাগ লোকেরই উগ্র ডানপন্থী বা চরমপন্থী গোষ্ঠীর সাথে কোন পরিচিতি ছিল না।  তবে একটি উল্লেখযোগ্য সংখ্যক লোক চরমপন্থী দল বা ষড়যন্ত্রমূলক আন্দোলনের সাথে যুক্ত ছিলেন।  ২০২২ সালের ডিসেম্বরের মধ্যে, ৪৬৫ জন অভিযুক্ত ব্যক্তি দোষ স্বীকার করেছেন। \n\n\n== তথ্যসূত্র =="}