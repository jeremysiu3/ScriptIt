{"pageid": 1419645, "title": "টুইগি", "url": "https://bn.wikipedia.org/wiki?curid=1419645", "content": "টুইগি (ইংরেজি: Twiggy) ডাকনামে সুপরিচিত ডেম লেসলি লসন ডিবিই (জন্ম: হর্নবি; ১৯ সেপ্টেম্বর ১৯৪৯) একজন ইংরেজ মডেল, অভিনেত্রী, ও গায়িকা। তিনি ব্রিটিশ সাংস্কৃতিক আইকন এবং ১৯৬০-এর দশকে লন্ডনের প্রখ্যাত কিশোর মডেল।\nটুইগি শুরুতে তার বড় চোখ, দীর্ঘ চোখের পাতা ও ছোট চুল সংবলিত কৃশ শরীর ও উভলিঙ্গ-লক্ষণযুক্ত চেহারার পরিচিতি অর্জন করেন। ডেইলি এক্সপ্রেস তাকে \"দ্য ফেস অব ১৯৯৬\" হিসেবে আখ্যায়িত করে এবং একই বছর তিনি বর্ষসেরা ব্রিটিশ নারী হিসেবে নির্বাচিত হন। ১৯৬৭ সালে তিনি ফ্রান্স, জাপান ও মার্কিন যুক্তরাষ্ট্রেও মডেলিং করেন এবং ভোগ ও দ্য টেটলার-এর প্রচ্ছদে অবির্ভূত হন।\nমডেলিংয়ের পর টুইগি পর্দা, মঞ্চ ও টেলিভিশন অভিনেত্রী হিসেবেও সফল হন। দ্য বয় ফ্রেন্ড (১৯৭১) চলচ্চিত্রে তার অভিনয়ের জন্য তিনি সঙ্গীতধর্মী বা হাস্যরসাত্মক চলচ্চিত্রে শ্রেষ্ঠ অভিনেত্রী ও বর্ষসেরা তারকা অভিনেত্রী বিভাগে দুটি গোল্ডেন গ্লোব পুরস্কার অর্জন করেন। ১৯৮৩ সালে মাই ওয়ান অ্যান্ড অনলি গীতিনাট্য দিয়ে তার ব্রডওয়ে মঞ্চে অভিষেক ঘটে এবং এই কাজের জন্য তিনি গীতিনাট্যে শ্রেষ্ঠ অভিনেত্রী বিভাগে টনি পুরস্কারের মনোনয়ন লাভ করেন। তিনি এরপর তার টুইগি'স পিপল ধারাবাহিক অনুষ্ঠান সঞ্চালনা করেন এবং আপাতবাস্তব অনুষ্ঠান আমেরিকা'স নেক্সট টপ মডেল-এ বিচারকের দায়িত্ব পালন করেন। তার ১৯৯৮ সালে প্রকাশিত আত্মজীবনী টুইগি ইন ব্ল্যাক অ্যান্ড হোয়াইট শীর্ষ বিক্রীত বইয়ের তালিকায় অন্তর্ভুক্ত হয়। ২০০৫ সাল থেকে তিনি মার্কস অ্যান্ড স্পেন্সারের মডেল হিসেবে কাজ করছেন এবং মাইলিন ক্লাস, এরিন ওকনর, লিলি কোল ও অন্যান্যদের সাথে টেলিভিশন বিজ্ঞাপন ও মুদ্রিত মাধ্যমে তার উপস্থিতি দেখা যায়। ২০১২ সালে তিনি মার্কস অ্যান্ড স্পেন্সারের নকশাবিদদের সাথে এমঅ্যান্ডএস নারী পরিসরের পোশাক সম্ভার শুরুর কাজ করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট ব্রডওয়ে ডেটাবেজে টুইগি  (ইংরেজি)\nইন্টারনেট মুভি ডেটাবেজে টুইগি  (ইংরেজি)"}