{"pageid": 1001597, "title": "জর্জ লিন্ডে", "url": "https://bn.wikipedia.org/wiki?curid=1001597", "content": "জর্জ ফ্রেডরিক লিন্ডে (ইংরেজি: George Linde; জন্ম: ৪ ডিসেম্বর, ১৯৯১) পশ্চিম কেপের কেপ টাউন এলাকায় জন্মগ্রহণকারী দক্ষিণ আফ্রিকান আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য তিনি। ২০১০-এর দশকের শেষদিক থেকে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করছেন। অক্টোবর, ২০১৯ সালে দক্ষিণ আফ্রিকার পক্ষে আন্তর্জাতিক পর্যায়ের ক্রিকেটে প্রথম খেলেন।\nঘরোয়া প্রথম-শ্রেণীর দক্ষিণ আফ্রিকান ক্রিকেটে ওয়েস্টার্ন প্রভিন্স দলের প্রতিনিধিত্ব করেন জর্জ লিন্ডে। দলে তিনি মূলতঃ অল-রাউন্ডার হিসেবে খেলছেন। বামহাতে ব্যাটিংয়ের পাশাপাশি বামহাতে লেগ স্পিন বোলিংয়ে পারদর্শী তিনি।\n\n\n== শৈশবকাল ==\nকেপ টাউনের উত্তরাঞ্চলীয় শহরতলীতে বামহাতি স্পিনার জর্জ লীন্ডের জন্ম। কিশোর অবস্থায় বিদ্যালয়ে অধ্যয়নকালীন তিনি সিম বোলার হিসেবে খেলতেন। পরবর্তীতে মন পরিবর্তন করে স্পিন বোলিংয়ের দিকে ঝুঁকে পড়েন। ওয়েস্টার্ন প্রভিন্সের অনূর্ধ্ব-১৩ দলের পক্ষে খেলার জন্যে মনোনীত হন। এ সময়েই তিনি স্পিন বোলিং করতে শুরু করেন ও পরবর্তীতে আর সাবেকী ধাঁচে ফিরে যাননি। তখনো তিনি ব্যাটিংয়ের দিকে আকৃষ্ট ছিলেন। কিন্তু, কোচের পরামর্শক্রমে কেবলমাত্র স্পিন বোলিংয়ের দিকে মনোনিবেশ ঘটান।\nবিদ্যালয় জীবন শেষ করার পর এক মৌসুম যুক্তরাজ্যের ক্লাব ক্রিকেটে অংশ নেন। এরপর, দক্ষিণ আফ্রিকায় প্রত্যাবর্তন করে ওয়েস্টার্ন প্রভিন্সের শৌখন দলের পক্ষে কাজ করেন। পরবর্তীতে, কোবরাসের বিশেষ প্রাধিকারপ্রাপ্ত দলের সদস্য হন। এ পর্যায়ে তাকে ডেন পাইতের সঙ্গে তীব্র প্রতিদ্বন্দ্বিতায় অবতীর্ণ হতে হয়। সীমিত ওভারের দলটিতে তাকে প্রায়শঃই নিজের সক্ষমতা যাঁচাইয়ে অগ্রসর হতে হতো।\n\n\n== প্রথম-শ্রেণীর ক্রিকেট ==\n২০১২ সাল থেকে জর্জ লিন্ডে’র প্রথম-শ্রেণীর খেলোয়াড়ী জীবন চলমান রয়েছে। ২০১৭-১৮ মৌসুমের ঘরোয়া একদিনের কাপে উইকেট সংগ্রহের দিক দিয়ে তিনি ষষ্ঠ স্থানে ছিলেন। ১৫ উইকেট পান তিনি ও এ ধারা অব্যাহত রাখতে থাকেন। ২০১৮-১৯ মৌসুমের মজানসি সুপার লীগে কেপ টাউন ব্লিৎজের সাথে চুক্তিবদ্ধ হন। অনেকগুলো খেলাতেই পাঁচ-উইকেট পেয়েছিলেন। আগস্ট-সেপ্টেম্বর, ২০১৯ সালে দক্ষিণ আফ্রিকা এ দলের সদস্যরূপে ভারত গমন করেন। এ সফরেই নিজেকে মেলে ধরতে তৎপরতা দেখান। অনানুষ্ঠানিক ওডিআই সিরিজে যৌথভাবে দ্বিতীয় সর্বোচ্চ উইকেট সংগ্রাহকে পরিণত হন।\n২০১৫ সালের আফ্রিকা টি২০ কাপে ওয়েস্টার্ন প্রভিন্সের পক্ষে খেলার সুযোগ লাভ করেন। আগস্ট, ২০১৭ সালে টি২০ গ্লোবাল লীগের উদ্বোধনী আসরে বেনোনি জালমি’র পক্ষে খেলার জন্যে মনোনীত হন। তবে, অক্টোবর, ২০১৭ সালে ক্রিকেট সাউথ আফ্রিকা কর্তৃপক্ষ প্রথম প্রতিযোগিতাটি নভেম্বর, ২০১৮ সাল পর্যন্ত স্থগিত করে। অতঃপর, প্রতিযোগিতা বাতিল ঘোষণা করা হয়।\nজুন, ২০১৮ সালে কেপ কোবরাসের পক্ষে ২০১৮-১৯ মৌসুমে খেলার জন্যে মনোনীত হন। সেপ্টেম্বর, ২০১৮ সালে আফ্রিকা টি২০ কাপের জন্যে ওয়েস্টার্ন প্রভিন্সের সদস্য হন। অক্টোবর, ২০১৮ সালে মজানসি সুপার লীগ টি২০ প্রতিযোগিতার উদ্বোধনী আসরে কেপ টাউন ব্লিৎজের সদস্য হন। সেপ্টেম্বর, ২০১৯ সালে মজানসি সুপার লীগ প্রতিযোগিতায় কেপ টাউন ব্লিৎজের পক্ষে খেলার জন্যে চুক্তিবদ্ধ হন।\nজানুয়ারি, ২০২০ সালে প্রথম-শ্রেণীর সিএসএ ফোর-ডে ফ্রাঞ্চাইজ সিরিজ প্রতিযোগিতায় নিজস্ব দশমবার পাঁচ-উইকেট পান। জুলাই, ২০২০ সালে ক্রিকেট সাউথ আফ্রিকার সাংবার্ষিক পুরস্কার বিতরণী অনুষ্ঠানে বর্ষসেরা চারদিনের ক্রিকেটার হিসেবে নামাঙ্কিত হন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট ও একটিমাত্র টি২০আইয়ে অংশগ্রহণ করেছেন জর্জ লিন্ডে। ১৯ অক্টোবর, ২০১৯ তারিখে রাঁচিতে স্বাগতিক ভারত দলের বিপক্ষে টেস্ট ক্রিকেটে অভিষেক ঘটে তার। এটিই তার একমাত্র টেস্টে অংশগ্রহণ ছিল। এরপর আর তাকে কোন টেস্টে অংশগ্রহণ করতে দেখা যায়নি। এছাড়াও, এখনো তাকে কোন ওডিআইয়ে অংশগ্রহণ করার সুযোগ দেয়া হয়নি।\n৫ সেপ্টেম্বর, ২০১৯ তারিখে দক্ষিণ আফ্রিকার টি২০আই দলে পরিবর্তিত খেলোয়াড় হিসেবে তাকে নেয়া হয়। শারীরিক সক্ষমতার বিচারে জন-জো স্মাটসের ঘাটতি থাকায় তাকে এ সুযোগ এনে দেয়। ২০১৯-২০ মৌসুমে স্বাগতিক ভারতের বিপক্ষে ঐ দলে তাকে অন্তর্ভুক্ত করা হলেও খেলানো হয়নি।\n\n\n== টেস্ট অভিষেক ==\nএরপর, পরের মাসে একই দলের বিপক্ষে সংরক্ষিত খেলোয়াড় হিসেবে তাকে টেস্ট দলের সদস্য করা হয়। সিরিজের শেষ ও চূড়ান্ত টেস্টের পূর্বে কেশব মহারাজের কাঁধে চোট পেয়ে দলের বাইরে রাখা হলে তিনি এ সুযোগ পান। ১৯ অক্টোবর, ২০১৯ তারিখে রাঁচিতে অনুষ্ঠিত সিরিজের তৃতীয় টেস্টে তার অভিষেক পর্ব সম্পন্ন হয়। মার্চ, ২০২০ সালে ভারতের বিপক্ষে ওডিআই সিরিজ খেলার উদ্দেশ্যে তাকে দক্ষিণ আফ্রিকার একদিনের দলে রাখা হয়।\nনভেম্বর, ২০২০ সালে ইংল্যান্ডের বিপক্ষে সীমিত ওভারের সিরিজ খেলার উদ্দেশ্যে দক্ষিণ আফ্রিকা দলের সদস্যরূপে তাকে রাখা হয়। ২৭ নভেম্বর, ২০২০ তারিখে কেপ টাউনে সিরিজের প্রথম টি২০আইয়ে ইংল্যান্ডের বিপক্ষে তার অভিষেক ঘটে।\n\n\n== তথ্যসূত্র ==\n\n\n== আরও দেখুন ==\nসেনুরান মুতুসামি\nএক টেস্টের বিস্ময়কারী\nএডওয়ার্ড ফন দার মারউই\nদক্ষিণ আফ্রিকা জাতীয় ক্রিকেট দল\nদক্ষিণ আফ্রিকান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে জর্জ লিন্ডে  (ইংরেজি)\nক্রিকেটআর্কাইভে জর্জ লিন্ডে   (সদস্যতা প্রয়োজনীয়) (ইংরেজি)"}