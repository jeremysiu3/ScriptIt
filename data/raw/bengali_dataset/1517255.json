{"pageid": 1517255, "title": "বাবু বজরঙ্গি", "url": "https://bn.wikipedia.org/wiki?curid=1517255", "content": "বাবুভাই প্যাটেল, যিনি বাবু বজরঙ্গি নামে পরিচিত, ছিলেন একটি হিন্দু ডানপন্থী সংগঠন বজরঙ্গ দলের গুজরাত শাখার নেতা। তিনি ২০০২ সালের গুজরাট দাঙ্গার অন্যতম কেন্দ্রীয় ব্যক্তিত্ব ছিলেন। তিনি নারোদা পাটিয়া গণহত্যা মূল পরিকল্পনায় তার ভূমিকার জন্য একটি বিশেষ আদালত দ্বারা যাবজ্জীবন কারাদণ্ডে দণ্ডিত হন, যাতে ৩৬ জন নারী, ২৬ জন পুরুষ এবং ৩৫ জন শিশুসহ মোট ৯৭ জন মুসলমান নিহত হন। ভারতের সর্বোচ্চ আদালত ২০১৯ সালের মার্চ মাসে চিকিৎসাগত কারণে তার জামিন মঞ্জুর করেন।\n\n\n== ২০০২ সালের দাঙ্গায় ভূমিকা ==\n২০০৭ সালে, ভারতীয় সাময়িকী তেহেলকা একটি গোপন ক্যামেরায় ধারণকৃত সাক্ষাৎকার প্রকাশ করে, যেখানে বজরঙ্গি ২০০২ সালের গুজরাট দাঙ্গার অন্যতম নৃশংস ঘটনা, নারোদা পাটিয়া গণহত্যায় ভারতীয় মুসলমানদের বিরুদ্ধে সহিংসতায় নিজের ভূমিকা সম্পর্কে স্পষ্টভাবে কথা বলেন:\n\nআমরা একটা মুসলিমের দোকানও ছাড়িনি, সবকিছু জ্বালিয়ে দিয়েছি... আমরা কুপিয়েছি, পুড়িয়েছি, আগুন লাগিয়েছি... আমরা বিশ্বাস করি যে তাদের আগুনে পোড়ানো উচিত, কারণ এই জারজরা দাহ হতে চায় না, তারা ভয় পায়... আমার শুধু একটা শেষ ইচ্ছা আছে... আমাকে মৃত্যুদণ্ড দেওয়া হোক... আমি ফাঁসি তে মরলেও আমার কিছু যায় আসে না... শুধু ফাঁসির আগে আমাকে দুই দিন সময় দিন, আমি জুহাপুরায় গিয়ে একটা দিন মজা করে আসব, যেখানে সাত-আট লক্ষ লোক থাকে... আমি তাদের শেষ করে দেব... তাদের আরও কিছু লোক মরুক... অন্তত ২৫,০০০ থেকে ৫০,০০০ জন মরতে হবে।\nভিডিওতে বজরঙ্গি দাবি করেন যে, হত্যাকাণ্ডের পর তিনি স্বরাষ্ট্রমন্ত্রী গোর্ধন জাডাফিয়া এবং ভিএইচপি এর সাধারণ সম্পাদক জয়দীপ প্যাটেলকে ফোন করে হত্যাকাণ্ডের বিবরণ দেন। কয়েক ঘণ্টা পর তার বিরুদ্ধে একটি এজাহার দায়ের করা হয় এবং পুলিশ কমিশনার তাকে দেখামাত্র গুলি করার নির্দেশ জারি করেন। পরবর্তীতে তাকে গ্রেপ্তার করা হলেও জামিনে মুক্তি পান। তেহেলকার সাথে সাক্ষাৎকারের সময় তিনি জামিনে মুক্ত ছিলেন। তিনি আরও দাবি করেন যে, নরেন্দ্র মোদী তাকে জেল থেকে মুক্ত করার জন্য তিনবার বিচারক পরিবর্তন করেন, কারণ প্রথম দুই বিচারক তার গুরুতর অপরাধের জন্য বজরঙ্গিকে মৃত্যুদণ্ড দিতে চেয়েছিলেন।\n২০১২ সালে, মায়া কোদনানী এবং অন্যান্য ত্রিশজন অভিযুক্তের সাথে তাকে নারোদা পাটিয়া গণহত্যা মামলায় দোষী সাব্যস্ত করা হয়। ৩২ জন অভিযুক্তকেই হত্যা, হত্যার চেষ্টা, ষড়যন্ত্র, শত্রুতা ও সাম্প্রদায়িক ঘৃণা ছড়ানো এবং বেআইনি সমাবেশের জন্য দোষী সাব্যস্ত করা হয়।\n৩১শে আগস্ট ২০১২ সালে বজরঙ্গিকে যাবজ্জীবন কারাদণ্ড দেওয়া হয়। যাবজ্জীবন কারাদণ্ডপ্রাপ্ত হওয়া সত্ত্বেও, তিনি জামিনে কারাগারের বাইরে রয়েছেন। ২০১৬ সাল পর্যন্ত, বজরঙ্গিকে তার স্ত্রী এবং নিজের অসুস্থতার কারণ দেখিয়ে ১৪ বার অস্থায়ী জামিন মঞ্জুর করা হয়। আংশিক অন্ধত্ব এবং বধিরতার মতো স্বাস্থ্য সমস্যার দাবি জানানোর পর, বজরঙ্গিকে সবরমতী কেন্দ্রীয় কারাগারে একজন সেবক (দেহরক্ষী) প্রদান করা হয়। ৭ই মার্চ ২০১৯ সালে, ভারতের সুপ্রিম কোর্ট বাবু বজরঙ্গিকে জামিন দেয়। গুজরাট সরকার গত বছর বজরঙ্গির করা জামিনের আবেদনের জবাবে সুপ্রিম কোর্টকে জানায়, তার শারীরিক অবস্থা খারাপ। রাজ্য আদালতকে জানায়, বিভিন্ন অসুস্থতার পাশাপাশি বজরঙ্গী সম্পূর্ণ দৃষ্টিশক্তি হারিয়েছেন বলে অভিযোগ রয়েছে।\n\n\n== অন্যান্য কার্যক্রম ==\nবাবু বজরঙ্গি নবচেতন ট্রাস্ট নামে একটি সংস্থা পরিচালনা করেন। তার দাবি অনুযায়ী, এটি মেয়েদের ‘রক্ষা’ করে, যারা পরিবারের অমতে পালিয়ে গিয়ে নিজ সম্প্রদায়ের বাইরে বিবাহ করে। তবে ফ্রন্টলাইন  ম্যাগাজিনের এক প্রতিবেদনে বলা হয়েছে যে, তার সংগঠন ভয়ভীতি প্রদর্শন ও সহিংসতার মাধ্যমে এসব বিবাহ জোরপূর্বক বাতিল করতে বাধ্য করে। উক্ত প্রতিবেদন ও বাবু বজরঙ্গির নিজের বক্তব্য অনুযায়ী, তিনি এ পর্যন্ত ৭০০-এর বেশি মেয়েকে আন্তঃজাতিগত বিবাহ থেকে ‘রক্ষা’ করেছেন।\n\n\n== আরও দেখুন ==\nপ্রবোধানন্দ গিরি\nগেরুয়াকরণ\nহিন্দুত্ব পপ\nহিন্দু মুন্নানি\nভারতীয় গো রক্ষা দল\n\n\n== তথ্যসূত্র =="}