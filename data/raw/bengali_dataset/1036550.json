{"pageid": 1036550, "title": "অ্যালান গুথ", "url": "https://bn.wikipedia.org/wiki?curid=1036550", "content": "অ্যালান হার্ভি গুথ (ইংরেজি: Alan Harvey Guth, জন্ম ২৭শে ফেব্রয়ারি, ১৯৪৭) একজন মার্কিন তাত্ত্বিক পদার্থবিজ্ঞানী ও বিশ্বতাত্ত্বিক। গুথ অতিপারমাণবিক কণাসমূহের তত্ত্বের উপরে গবেষণা করেছেন এবং কীভাবে কণা তত্ত্ব আদি মহাবিশ্বের উপরে প্রযোজ্য সে ব্যাপারেও অধ্যয়ন করেছেন। তিনি বর্তমানে ম্যাসাচুসেটস ইনস্টিটিউট অভ টেকনোলজির ভিক্টর ওয়াইসকপ্‌ফ পদার্থবিজ্ঞান অধ্যাপক। আলেক্সেই স্তারোবিনস্কি এবং আন্দ্রেই লিন্দের সাথে তিনি ২০১৪ সালে \"মহাবিশ্বের স্ফীতি সংক্রান্ত তত্ত্বের অগ্রপথিক হিসেবে\" কাভলি পুরস্কার লাভ করেন।\nগুথ ১৯৬০-এর দশকে এমআইটি থেকে পদার্থবিজ্ঞানে স্নাতক, স্নাতকোতর ও ডক্টরেট উপাধি লাভ করেন। ১৯৭৯ সালে গুথ কর্নেল বিশ্ববিদ্যালয়ে একজন নবীন কণা পদার্থবিজ্ঞানী হিসেবে কাজ করার সময় মহাবিশ্বের স্ফীতি ধারণাটির অবতারণা করেন এবং ১৯৮০ সালে এ বিষয়ে তাঁর প্রথম বিশেষজ্ঞ আলোচনাসভাটি (সেমিনার) পরিচালনা করেন। এরপর তিনি চাকুরি বদল করে স্ট্যানফোর্ড বিশ্ববিদ্যালয়ে কাজ করতে যান এবং সেখানে ১৯৮১ সালে তিনি আনুষ্ঠানিকভাবে মহাবিশ্বের স্ফীতি ধারণাটি প্রস্তাব করেন, যা অনুসারে সদ্য জন্ম নেওয়া মহাবিশ্বটি একটি সূচকীয় হারে স্ফীতিমূলক দশার মধ্য দিয়ে অতিক্রম করেছিল, যা একটি ধনাত্মক শূন্যস্থান শক্তি ঘনত্ব (ঋণাত্মক শূন্যস্থান চাপ) দ্বারা চালিত হয়েছিল।\nগুথ তাঁর তত্ত্বটি সম্পর্কে ১৯৯৭ সালে একটি গুরুত্বপূর্ণ গ্রন্থ প্রকাশ করেন, যার শিরোনাম দ্য ইনফ্লেশনারি ইউনিভার্স: দ্য কুয়েস্ট ফর আ নিউ থিওরি অভ কসমিক অরিজিন্‌স (The Inflationary Universe: The Quest for a New Theory of Cosmic Origins, \"স্ফীতিশীল মহাবিশ্ব: মহাবিশ্বের উৎসের একটি নতুন তত্ত্বের অনুসন্ধান অভিযান\")।\n\n\n== তথ্যসূত্র =="}