{"pageid": 1428169, "title": "সুসি থারু", "url": "https://bn.wikipedia.org/wiki?curid=1428169", "content": "সুসি থারু (জন্ম ১৯৪৩) একজন ভারতীয় লেখক, প্রকাশক, অধ্যাপক, সম্পাদক এবং নারী কর্মী। তাঁর কর্মজীবনে এবং বেশ কয়েকটি মহিলা কর্মী সংগঠনের প্রতিষ্ঠার সময়, থারু ভারতের সমস্যাগুলিকে তুলে ধরতে সাহায্য করেছেন।\n\n\n== কর্মজীবন ==\nএকজন লেখক হিসেবে সুসি থারু নারীবাদী-তত্ত্বের প্রতি নিবেদিত একটি ভারতীয় গবেষণা গোষ্ঠী অন্বেষীর নির্বাহী কমিটির সদস্যপদ লাভ করেন, যেখানে তিনি সচিব হিসেবেও দায়িত্ব পালন করেন। তিনি ১৯৯২ সাল থেকে সুঅ্যাবাল্টার্ন স্টাডিজ সম্পাদকীয়ের একটি অংশ ছিলেন। তিনি দ্য ফেমিনিস্ট প্রেসের উপদেষ্টা বোর্ডে কাজ করেছিলেন, যেখানে তিনি একজন প্রকাশকও ছিলেন। তিনি দিল্লির ইণ্ডিয়ান ইনস্টিটিউট অফ টেকনোলজি এবং কানপুরে মানবিক ও সামাজিক বিজ্ঞান বিভাগে শিক্ষকতা করেছেন। অতি সম্প্রতি, তিনি এবং আরও কয়েকজন, যেমন কে ললিতা, রমা মেলকোট, উমা ব্রুঘুবান্দা এবং ডক্টর বীণা শত্রুঘ্ন নারী শক্তি সংগঠন (এসএসএস) এবং অন্বেষী নামে দুটি মহিলা কর্মী গোষ্ঠী প্রতিষ্ঠা করেছেন। তিনি ১৯৯০ এর দশকে দলিত রাজনীতির পুনরুত্থানের উপর মনোনিবেশ করে দক্ষিণ ভারত থেকে দলিত লেখাগুলির উপর দলিলগুচ্ছের (ডসিয়ার) দুটি খণ্ড সম্পাদনা করেছিলেন।\nএছাড়াও, সুসি থারু ২০০৩ সাল থেকে দলিত বহুজন উদ্যোগের জন্য বোধি কেন্দ্রের উপদেষ্টা প্যানেলে এবং ব্যাঙ্গালোরে সংস্কৃতি ও সমাজে অধ্যয়নের কেন্দ্রের ট্রাস্টি হিসাবে কাজ করেছেন। তিনি ন্যাশনাল বুক ট্রাস্টের জাতীয় জীবনী সংক্রান্ত উপদেষ্টা কমিটিতে কাজ করেছেন, নতুন দিল্লিতে নেহরু মেমোরিয়াল মিউজিয়াম অ্যাণ্ড লাইব্রেরিতে গভর্নিং কাউন্সিলের সদস্য হিসেবে কাজ করেছেন, বেঙ্গালুরুতে ইণ্ডিয়া ফাউণ্ডেশন ফর আর্টসের ট্রাস্টি হিসেবে এবং  দক্ষিণ এশিয়ার যৌথ কমিটির একজন সদস্য হিসেবে নিউইয়র্কের সামাজিক বিজ্ঞান গবেষণা কাউন্সিলে কাজ করেছেন।\nসুসি থারু ভারতের হায়দ্রাবাদের ইংরেজি ও বিদেশী ভাষা বিশ্ববিদ্যালয়ের অধ্যাপক হিসেবে অবসর গ্রহণ করেন। তিনি ১৯৭৩ সাল থেকে, ইংরেজি সাহিত্যের একজন শিক্ষক, ইংরেজি সাহিত্যের একজন অধ্যাপক এবং স্কুল অফ ক্রিটিক্যাল হিউম্যানিটিজ-এর একজন সমন্বয়কারী /অধ্যাপক হিসেবে নিযুক্ত ছিলেন। তিনি বর্তমানে সাংস্কৃতিক অধ্যয়ন বিভাগের বিশিষ্ট অধ্যাপক। তাঁর গবেষণা এবং শিক্ষা উভয়ই নারীবাদ, সংখ্যালঘুদের সমস্যা, সাহিত্য ও দৃশ্যকলা এবং সামাজিক চিকিৎসার ওপর মনোনিবেশ করে। থারু এই বিষয়ে মোট ছয়টি বই প্রকাশ করেছেন। তাঁর সবচেয়ে সুপরিচিত কাজ যা তিনি কে. ললিতার সাথে সম্পাদনা করেছিলেন, তা হল দুই-অংশের সংকলন যার শিরোনাম উইমেন রাইটিং ইন ইণ্ডিয়া, ৬০০ বিসি। ভারতীয় নারী আন্দোলন এবং সাংস্কৃতিক তত্ত্বের সমালোচনামূলক দৃষ্টিভঙ্গির জন্য তার কাজগুলি সর্বাধিক পরিচিত।\n\n\n== সক্রিয়তা ==\n১৯৭৮ সালে তিনি স্ত্রী শক্তি সংগঠন (এসএসএস-উইমেন পাওয়ার অর্গানাইজেশন) প্রতিষ্ঠা করতে সাহায্য করেছিলেন, এই সংগঠনটির প্রধান কেন্দ্রবিন্দু ছিল নারী। এই সংগঠনে মাওবাদী পার্টির সক্রিয় নারীরা যুক্ত ছিলেন। এই সংস্থার মাধ্যমে, সুসি থারু সবজি রপ্তানি বন্ধ করতে সাহায্য করেছিলেন, কারণ সবজি রপ্তানি গৃহিণী, সবজি বিক্রেতা এবং মধ্যবিত্ত মহিলাদের জন্য সমস্যা সৃষ্টি করছিল। সংগঠনটি ধর্ষণ আইন নিয়েও প্রশ্ন তুলেছিল, তারা একাধিক পথনাটিকা এবং প্রকাশ্য প্রচারণার মাধ্যমে এই সমস্যা সকলের সামনে এনেছিল।\nপরে, সুসি থারু অন্বেষী রিসার্চ সেন্টার ফর উইমেন স্টাডিজ প্রতিষ্ঠা করতে সাহায্য করেন। সংস্থাটি এসএসএস-এর পরে প্রতিষ্ঠিত হয়েছিল। সংগঠনটি এসএসএস-এর সদস্যদের মধ্যে থেকেই তৈরি হয়েছিল এবং অনেকে এখনও উভয়ের সদস্যপদ ধরে রেখেছেন। নতুন সংস্থা, অন্বেষী, গবেষণা, সমালোচনামূলক প্রতিফলন এবং আমাদের বর্তমান ঐতিহাসিক মুহূর্তকে ঘিরে সক্রিয়তার উপর ভিত্তি করে তৈরি। সংস্থাটি নারীবাদী তত্ত্ব এবং শিক্ষা, দলিত এবং সংখ্যালঘু, উন্নয়ন অধ্যয়ন, স্বাস্থ্য ও স্বাস্থ্যসেবা ব্যবস্থা, আইনি অধ্যয়ন এবং পাবলিক ডোমেনে সমস্যা বোঝার উপায়গুলি অন্বেষণ করে। কেন্দ্রটি ভারতের হায়দ্রাবাদে অবস্থিত। সুসি থারু প্রকাশ করেছেন যে অন্বেষী নারীবাদী চিন্তাধারা এবং অন্যান্য চিন্তাধারাকে সংযুক্ত করতে এবং সেইসাথে কেন নারীবাদ মুসলিম বা দলিত মহিলাদেরকে সহজে আমন্ত্রণ জানায় না তা অনুসন্ধান করতে খুব আগ্রহী। এই সংস্থাটি ভারতে মহিলাদের লেখার প্রচুর অনুবাদও করে।\n\n\n== সম্মান ও পুরস্কার ==\n১৯৬২-৬৫: উগাণ্ডা সরকারি মেধা বৃত্তি, মেকেরেরে কলেজ, উগাণ্ডা\n১৯৯৪-৯৬: জওহরলাল নেহেরু ফেলোশিপ\n\n\n== প্রকাশনা ==\nউইমেন রাইটিং ইন ইণ্ডিয়া, ৬০০ বিসি: টু দ্য প্রেজেন্ট। Delhi: অক্সফোর্ড ইউনিভার্সিটি প্রেস, নিউ ইয়র্ক: ফেমিনিস্ট প্রেস অ্যাণ্ড লন্ডন: হার্পার কলিন্স, ১৯৯০ - ১৯৯৩। \nসাব্জেক্ট টু চেঞ্জ: লিটারারি স্টাডিজ ইন দ্য নাইন্টিজ। ওরিয়েন্ট লংম্যান। ১৯৯৪। \n\"নোটস ফর এ কনটেম্পোরারি থিয়োরি অফ জেণ্ডার\"। ১৯৯৫। \n\"কাস্ট অ্যাণ্ড ডিজায়ার ইন দ্য সিন অফ দ্য ফ্যামিলি\" (২২)। জুন ১৯৯৬। \nথারু, সুসি (১৯৯৯)। সাবল্টার্ন স্টাডিজ। ওইউপি। \nথারু, সুসি (২০০৩)। নিউ ফ্রেঞ্চ ফেমিনিজমস: অ্যান ইণ্ডিয়ান অ্যান্থোলজি। সেজ। \nটুওয়ার্ডস এ ক্রিটিক্যাল মেডিক্যাল প্র্যাকটিস: রিফকেকশনস অন দ্য ডিলেমাস অফ মেডিক্যাল কালচার টুডে। ওরিয়েন্ট ব্ল্যাকসওয়ান, আসন্ন। \nসুসি থারু (২০১১)। নো অ্যালফাবেট ইন সাইট: নিউ দলিত রাইটিং ইন সাউথ ইণ্ডিয়া, ডসিয়ার ১: তামিল এবং মালয়ালম। পেঙ্গুইন বই। \nসুসি থারু (২০১৩)। স্টিল নিবস আর স্প্রাউটিং: নিউ দলিত রাইটিং ইন সাউথ ইণ্ডিয়া, ডসিয়ার ২: কন্নড় ও তেলুগু। পেঙ্গুইন বই। \n\n\n== তথ্যসূত্র =="}