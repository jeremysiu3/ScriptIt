{"pageid": 11625, "title": "এসকিউএল", "url": "https://bn.wikipedia.org/wiki?curid=11625", "content": "এসকিউএল বা স্ট্রাকচার্ড কুয়েরি ভাষা হলো ডেটাবেজ ব্যবস্থাপনায় ব্যবহৃত একটি কুয়েরি ভাষা। এসকিউএল ব্যবহার করে ডাটাবেস তৈরি,ডাটাবেসের তথ্য হালনাগাদ,নতুন তথ্য সংযোজন,তথ্য বিয়োজন ইত্যাদি করা যায়।\n\n\n== সৃষ্টি ==\nএসকিউএল'র সর্বপ্রথম সংস্করণটি আইবিএম তৈরি করে এর স্যান জোসি গবেষণাগারে(বর্তমানে এলমাডেন গবেষণাকেন্দ্র)। ৭০'র দশকের প্রথমদিকে আইবিএম তার সিস্টেম আর প্রোজেক্ট এর অংশ হিসাবে এসকিউএল তৈরি করে। তখন এর নাম ছিল সিকুয়েল। এই সিকুয়েল ভাষাটিই সময়ের সাথে সাথে পরিবর্ধিত এবং পরিমার্জিত হয়ে বর্তমানে এসকিউএল(স্ট্রাকচার্ড কুয়েরি ল্যাংগুয়েজ) নামে পরিচিতি পেয়েছে। অনেক সফটওয়্যার পণ্য এখন এসকিউএল কে সাপোর্ট করে থাকে। বর্তমানে অবসংবাদীভাবে এসকিউএল'ই আদর্শ রিলেশন্যাল-ডেটাবেজ ভাষা।\n\n\n== এসকিউএল এর আদর্শসমূহ ==\n১৯৮৬ সালে আমেরিকান ন্যাশনাল স্ট্যান্ডার্ডস ইন্সটিটিউট(অ্যানসি-) এবং ইন্টারন্যাশনাল অর্গানাইজেশন ফর স্ট্যান্ডার্ডাইজেশন(আইএসও) এসকিউএল-৮৬ নামে এসকিউএল'র একটি আদর্শ প্রকাশ করে। আইবিএম ১৯৮৭ সালে সিস্টেমস অ্যাপলিকেশন আর্কিটেকচার ডেটাবেজ ইন্টারফেস(এসএএ-এসকিউএল) নামক এর নিজস্ব কর্পোরেট এসকিউএল আদর্শসমূহ প্রকাশ করে। ১৯৮৯ সালে অ্যানসি আবার এসকিউএল-৮৯ নামে এসকিউএল এর একটি বিস্তারিত আদর্শ প্রকাশ করে। এসকিউএল আদর্শের পরবর্তি স্ট্যান্ডার্ড এর নাম ছিল এসকিউএল-৯২ এবং এর সবচেয়ে আধুনিক সংস্করণটির নাম হলো এসকিউএল:২০০৩।\n\n\n== আরও দেখুন ==\nপোস্টজিআরই-এসকিউএল\n\n\n== তথ্যসূত্র ==\n\n\n== বহিঃসংযোগ ==\nএসকিউএল  ওয়েব্যাক মেশিনে আর্কাইভকৃত ১৪ নভেম্বর ২০২১ তারিখে"}