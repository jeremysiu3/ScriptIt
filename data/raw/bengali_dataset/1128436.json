{"pageid": 1128436, "title": "সত্যার্থ প্রকাশ", "url": "https://bn.wikipedia.org/wiki?curid=1128436", "content": "সত্যার্থ প্রকাশ (হিন্দি: सत्यार्थ प्रकाश) হচ্ছে স্বামী দয়ানন্দ সরস্বতী রচিত একটি গ্রন্থ। গ্রন্থটি সর্বপ্রথম ১৮৭৪ সালে হিন্দিতে প্রকাশিত হয়। দয়ানন্দ সরস্বতী ছিলেন একজন গুরুত্বপূর্ণ হিন্দু ধর্মগুরু, সমাজ সংস্কারক এবং আর্য সমাজের প্রতিষ্ঠাতা। সত্যার্থ প্রকাশ ছিল তাঁর অন্যতম পাণ্ডিত্যপূর্ণ রচনা। বর্তমানে গ্রন্থটি হিন্দি ছাড়াও বাংলা, সংস্কৃত, ইংরেজি, ফরাসি, জার্মান, সোয়াহিলি, আরবি, চীনাসহ ২০টিরও অধিক ভাষায় অনুদিত হয়েছে। গ্রন্থটির বিশাল অংশ জুড়ে ধর্মীয় সংস্কার বিষয়ক তথ্য এবং শেষ চারটি অধ্যায়ে বিভিন্ন ধর্মীয় বিশ্বাস নিয়ে তুলনামূলক আলোচনা করা হয়েছে।\n\n\n== গ্রন্থ বিবরণ ==\nমধ্যযুগে ভারতের হিন্দু সমাজে ধর্মীয় ও সামাজিক ক্ষেত্রে নানাবিধ বিশ্বাস ও মতবাদ গজিয়ে উঠে। বিভিন্ন বিশ্বাস ও মতবাদ প্রতিষ্ঠাতা ও তাদের প্রচারের মোহে আকৃষ্ট হয়ে হিন্দুরা বেদের শিক্ষা থেকে ধীরে ধীরে দূরে সরে যেতে থাকে। তখন থেকেই মূলত বহুঈশ্বরবাদের শুরু হয়। এরপর ধীরে ধীরে হিন্দু সমাজের বিভিন্ন মতানুসারীদের মাঝে বিরাট পার্থক্যের সৃষ্টি হয়, যা হিন্দু সমাজকে বিভক্ত ও দুর্বল করে দেয়। জন্মভিত্তিক বর্ণপ্রথা শক্তিশালী হয়ে ওঠার ফলে হিন্দুসমাজে বিভাজন আরো বৃদ্ধি পায়। যেকোনো প্রাচীন সমাজের ন্যায় হিন্দুসমাজেও সংস্কারের অভাবে ধর্মীয় রীতিনীতিগুলো কুসংস্কারাচ্ছন্ন হয়ে পড়ে, যেখানে ধর্মীয় সংস্কারগুলো যুক্তিযুক্ত না থাকার ফলে অলৌকিকতা ও অন্ধ বিশ্বাসের বিস্তার ঘটে, যা \"হিন্দু\" সমাজের অবক্ষয়ের কারণ হয়। হিন্দু শব্দটি যথাযথ নয়, যেখানে সঠিক শব্দটি হলো বৈদিক ধর্ম বা সনাতন ধর্ম, যা মূলত বেদ ভিত্তিক একটি ধর্ম। হিন্দু শব্দটি কোনো প্রাচীন ধর্মগ্রন্থে উল্লেখ পাওয়া যায় না।\nএ সময় বেদের জ্ঞান এবং ঈশ্বরের প্রকৃত বৈশিষ্ট্য প্রচার ও প্রকাশ করার উদ্দেশ্যে স্বামী দয়ানন্দ সরস্বতী রচনা করেন সত্যার্থ প্রকাশ। গ্রন্থটিতে মোট চৌদ্দোটি সমুল্লাস বা বিভাগ রয়েছে। প্রথম দশটি সমুল্লাস পূর্বার্ধে এবং পরবর্তী চারটি সমুল্লাস উত্তরার্ধে বিভক্ত। পূর্বার্ধে বৈদিক বিভিন্ন রীতি-নীতি ও ব্যাখ্যা প্রদান করা হয়েছে এবং উত্তরার্ধে বিভিন্ন মতের যুক্তিপূর্ণ সমালোচনা করা হয়েছে। একাদশ সমুল্লাসে সনাতন ধর্মের বিভিন্ন সম্প্রদায়ের মত ও কুসংস্কার এবং পরবর্তি সমুল্লাসগুলোতে অন্যান্য ধর্মের মত পর্যালোচিত হয়েছে। চতুর্দশ সমুল্লাসের শেষে আর্যদের সনাতন বেদবিহিত মতের অর্থাৎ বৈদিক মতের বিশেষ ব্যাখ্যা লিখিত হয়েছে।\nসত্যার্থ প্রকাশ এর কয়েকটি গুরুত্বপূর্ণ বিষয় হচ্ছে এক ঈশ্বরের উপাসনা, বেদের মূল নীতিগুলের ব্যাখ্যা, ধর্ম ও বিজ্ঞানের মধ্যে এবং ভক্তি ও বুদ্ধির মধ্যে সম্পর্ক স্থাপন এবং সমাজকে শক্তিশালী করার জন্য বর্ণপ্রথা দূর করা ও বিভিন্ন ধর্মীয় ও বিরোধী মতবাদকে অপসারণ করা; কুসংস্কার, মিথ্যা ধারণা ও মূল্যহীন ধর্মীয় রীতি, সংকীর্ণ মনোভাব দূর করে মানুষের ভ্রাতৃত্ববোধকে উৎসাহিত করা। এই গ্রন্থে বৈদিক ধর্মের মানদণ্ডে প্রচলিত বিভিন্ন মত মতান্তরের যুক্তিপূর্ণ তুলনাত্মক সমালোচনা করা হয়েছে। ভারতের স্বাধীনতা সংগ্রামে দয়ানন্দ সরস্বতীর এই গ্রন্থটি গুরুত্বপূর্ণ প্রভাব রেখেছে। স্বদেশ, স্বাধীনতা, স্বাদেশিকতা, স্বরাজ্য, সংগঠন, ধর্মরাজ্য ও চক্রবর্তী রাজ্য প্রতিষ্ঠার বাণী এই গ্রন্থ দ্বারা স্পষ্টভাবে সর্বপ্রথম ভারতে প্রচারিত হয়।\n\n\n== সংস্করণ ==\nগ্রন্থটি মূলত ১৮৭৪ সালে মহর্ষি দয়ানন্দ সরস্বতী হিন্দিতে লিখেছিলেন। রাজা জয়কৃষ্ণ দাস এর প্রকাশ করেন। প্রথম সংস্করণে বাদ পড়া, ভাষা এবং মুদ্রণের ভুলগুলো শনাক্ত করার পর, কাশীর রামপুরের ভিতরে ইসরার মহলে সংশোধন করার পর তিনি দ্বিতীয় সংশোধিত সংস্করণ প্রকাশ করেন। দ্বিতীয় সংস্করণে শেষের দুটি সমুল্লাস তখন সংযোজিত হয়। তার মৃত্যুর পর এই সংস্করণটি বাজারে আসে।\nগ্রন্থটি চব্বিশটি ভিন্ন ভাষায় অনূদিত হয়েছে। ২০০৪ সালে নবলাখা মহল বৈদিক পণ্ডিতদের একটি প্রমাণীকরণ কমিটি নিযুক্ত করেছে এবং গ্রন্থটির সত্যায়িত সংস্করণ প্রকাশ করতে শুরু করেছে।\n\n\n== সত্যার্থ প্রকাশ - বাংলা সংস্করণ ==\nপ্রথম সংস্করণ - আজমীঢ় থেকে প্রকাশিত।\nদ্বিতীয় সংস্করণ - কলিকাতা আর্যসমাজ হতে পণ্ডিত শঙ্করনাথ প্রকাশ করেন।\nতৃতীয় সংস্করণ - কলিকাতা আর্যসমাজ হতে পণ্ডিত শঙ্করনাথ প্রকাশ করেন।\nচতুর্থ সংস্করণ - ১৯৩৪ সালে তুলসী দাস দত্ত কর্তৃক কলিকাতা হতে প্রকাশিত।\nপঞ্চম সংস্করণ - ১৯৪৬ সালে বঙ্গ আসাম আর্যপ্রতিনিধি সভা হতে প্রকাশিত।\n\n\n== অভ্যর্থনা ও সমালোচনা ==\nএস. রঙ্গস্বামী আইয়ার গ্রন্থটির ভুয়সী প্রশংসা করেছেন। তিনি বলেন,\n\n\"বইটি বৈদিক ধর্মের সম্পূর্ণ যুক্তিবাদী দর্শন।\"\nসত্যার্থ প্রকাশ বইটি ১৯৪৪ সালে কিছু রাজা শাসিত রাজ্যে এবং সিন্ধু প্রদেশে নিষিদ্ধ ছিলো এবং আজো সিন্ধে গ্রন্থটি নিষিদ্ধ।\n২০০৮ সালে সদর বাজার দিল্লীর দুই জন ভারতীয় মুসলমান ব্যক্তি- উসমান গনি এবং মোহাম্মদ খলিল খান, দিল্লীর ফতেপুরী মসজিদের ইমাম মুফতি মুকাররম আহমেদের ফতোয়া অনুসরণ করে দিল্লী হাইকোর্টে সত্যার্থ প্রকাশ নিষিদ্ধ করার জন্য আবেদন করেন।  যদিও আদালত আবেদনটি বাতিল করে দেয় এবং মন্তব্য করেন, \"কোরআনের বিরুদ্ধে হিন্দুদের এবং গীতা বা সত্যার্থ প্রকাশের বিরুদ্ধে মুসলমানদের মামলা মূলত সমাজে কলহ বিবাদ সৃষ্টি করার সামিল।\"\nসানাউল্লাহ অমৃতসরী বইটির জবাবে হক প্রকাশ বইটি রচনা করেন।\n\n\n== আরও দেখুন ==\nদয়ানন্দ সরস্বতী\nআর্য সমাজ\nঋগ্বেদাদিভাষ্য ভূমিকা\nহক প্রকাশ\nফুসুলুন ফী আদিয়ানিল হিন্দ\n\n\n== তথ্যসূত্র =="}