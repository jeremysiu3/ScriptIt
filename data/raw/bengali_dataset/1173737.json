{"pageid": 1173737, "title": "দ্য স্কুল ফর গুড অ্যান্ড ইভিল (উপন্যাস)", "url": "https://bn.wikipedia.org/wiki?curid=1173737", "content": "দ্য স্কুল ফর গুড অ্যান্ড ইভিল হল ২০১৩ সালে সোমান চাইনানি রচিত একটি কাল্পনিল রূপকথার উপন্যাস। এটি দ্য স্কুল ফর গুড অ্যান্ড ইভিল সিরিজের প্রথম উপন্যাস এবং একই সাথে চাইনানির প্রথম উপন্যাস। নিজেকে রাজকুমারী মনে করা এক সুন্দর মেয়ে সোফি এবং তার অদ্ভুতদর্শন বন্ধু অগাথাকে একদিন স্কুল ফর গুড অ্যান্ড ইভিলের স্কুলমাস্টার অপহরণ করে সেই স্কুলে নিয়ে যাওয়ার মাধ্যমে উপন্যাসটির সূচনা হয়েছে। কিন্তু যখন তাদের ভাগ্য উল্টে যায় এবং আগাথাকে স্কুল ফর গুড-এ নিয়ে যাওয়া হয় এবং সোফিকে স্কুল ফর ইভিল-এ নিয়ে যাওয়া হয় তখন তাদের বন্ধুত্ব পরীক্ষার সম্মুখীন হয়।\nহার্পারকলিন্স বইটি প্রথম মার্কিন যুক্তরাষ্ট্রে ১৪ মে ২০১৩ তারিখে প্রকাশ করে। বইটি একই বছরের ৬ জুন যুক্তরাজ্যে প্রকাশিত হয়। বইটির পাঁচটি সিক্যুয়েল রয়েছে এবং নেটফ্লিক্স বর্তমানে উপন্যাসটির উপর ভিত্তি করে একটি চলচ্চিত্র তৈরি করছে।\nবইটি সমালোচকদের নিকট হতে ইতিবাচক পর্যালোচনা পেয়েছে। সমালোচকগণ লেখকের বুদ্ধিমত্তা এবং উপন্যারের কাহিনীর অদ্ভুততার প্রশংসা করেছে।\n\n\n== কাহিনীসংক্ষেপ ==\nগ্যাভালডন গ্রামে প্রতি ৪ বছর পরপর ১২ বছর বা তার বেশি বয়সের দুটি শিশুকে পার্শ্ববর্তী এন্ডলেস উডসে অপহরণ করে নিয়ে যাওয়া হয়। অপহৃত শিশুদের স্কুল ফর গুড অ্যান্ড এভিল-এ নিয়ে যাওয়া হয়। সেখানে তারা রূপকথার গল্পের নায়ক বা খলনায়ক হওয়ার প্রশিক্ষণ নেয়। যদিও বেশিরভাগ লোকই অজানা শক্তিকে ভয় পায় কিন্তু সুন্দরী সোফি রাজকন্যা হওয়ার জন্য অপহৃত হতে চায়। অপরদিকে তার বন্ধু আগাথা দেখতে কুৎসিত বলে সবাই তাকে স্কুল ফর ইভিলের যথোপযুক্ত প্রার্থী হিসাবে বিবেচনা করে। তারপর অপহরণের দিনে সোফি এবং আগাথা দুজনেই অপহৃত হয়।\nকিন্তু তাদের অবাক করে দিয়ে তাদের দুজনকেই \"ভুল\" বিদ্যালয়ে পাঠানো হয়: সোফিকে পাঠানো হয় স্কুল ফর ইভিল-এ এবং অগাথাকে নিয়ে যাওয়া হয় স্কুল ফর গুড-এ। তখন সোফি আগাথার সাথে স্কুল পাল্টানোর ব্যর্থ চেষ্টা করে। অপরদিকে আগাথা সোফিকে নিয়ে বাড়ি ফেরত যেতে চায়। তবে তা কঠিন হয়ে দাঁড়ায় যখন সোফি নিজেকে ভালো প্রমাণ করার জন্য দৃঢ়প্রতিজ্ঞ হয় এবং রাজা আর্থারের পুত্র তেদ্রসের প্রতি আকৃষ্ট হয়ে ওঠে। তেদ্রোসও সোফির প্রতি আকৃষ্ট হয়।\nক্লাসে যোগ দিতে জোর করা হলেও আগাথা তার বেশিরভাগ ক্লাস ফাঁকি দেয় কিন্তু একসময় আবিষ্কার করে যে সে অন্যের মনের ইচ্ছা শুনতে ও ইচ্ছাপূরণ করতে পারে। একটি স্টিমফে (কঙ্কালের পাখি) করে স্কুল মাস্টারের টাওয়ারে যাওয়ার পরে সোফি এবং আগাথা একটি রূপকথার গল্পে আটকা পড়ে যায়। তারা ভুল জায়গায় ছিল তা প্রমাণ করার জন্য স্কুল মাস্টার তাদের একটি ধাঁধা দেয়। স্কুলের একটি সমাবেশ ব্যাহত করার পরে আগাথাকে তার ঘরে আবদ্ধ করে রাখা হয় এবং সোফিকে ডুম রুমে পাঠানো হয়, যেখানে একটি দানব তার চুল কেটে ফেলে। ক্রোধে সোফি প্রতিশোধ হিসাবে ঐ দানবকে হত্যা করে। তারা অবশেষে ধাঁধার উত্তর খুঁজে পায় এবং তা হলো প্রকৃত ভালোবাসার চুমু। সোফিকে টেড্রোসের চুম্বন পেতে সাহায্য করার জন্য আগাথা তেলাপোকার ছদ্মবেশে সোফির ক্লাসে সঙ্গ দেয় এবং সোফিকে সাহায্য করে। আগাথার সাহায্য নিয়ে সোফি তার ক্লাসে ভাল করতে শুরু করে এবং বিদ্যালয়ের সেরা শিক্ষার্থী হয়ে ওঠে।\n\n\n== পটভূমি ==\nচেনানি যখন যুবক ছিলেন তখন তার কাছে শুধুমাত্র একটি টিভি সেট এবং ডিজনি অ্যানিমেটেড ফিল্মের ভিএইচএস টেপ ছিল। আট বছর বয়স পর্যন্ত তিনি সেগুলোই দেখেছেন। তিনি বলেছেন যে তিনি গল্প বলা এবং রূপকথার বিষয়ে যা শিখেছেন তা ডিজনি থেকেই শিখেছেন।\nকলেজে পড়ার সময় চেনানি রূপকথার গল্প সম্পর্কে আরও জানেন এবং মূল গল্প আর ডিজনির গল্পের মধ্যে পার্থক্য দেখে মুগ্ধ হন। চাইনানি বুঝেছিলেন ডিজনি তুলনামূলক জটিল আর ভয়ঙ্কর মূল রূপকথার গল্প বেশ পরিবর্তন করে তরুণ দর্শকের উপযোগী করার কাজ করে। দ্য স্কুল ফর গুড অ্যান্ড ইভিল বইয়ে তিনি পাঠকগণকে মূল রূপকথার গল্পের স্বাদ দিতে চেয়েছিলেন। চাইনানি বর্ণনা করেছেন যে তিনি আসলে একটি নতুন রূপকথার গল্প তৈরি করতে চেয়েছিলেন যা নতুন পাঠকদের পুরোনো রূপকথার গল্পের মতোই একটা স্বাদ দেবে।\n২০১০ সালের জুন মাসে পরিচালক হিসেবে তার প্রথম চলচ্চিত্র লাভ ম্যারেজ তৈরি শেষ করার সময় চাননানি প্রথম দ্য স্কুল ফর গুড অ্যান্ড ইভিল উপন্যাসের গল্পটি ভাবেন। তিনি শুরুতে এটিকে চিত্রনাট্য হিসাবে তৈরির কাজ শুরু করেছিলেন কিন্তু পরে উপলব্ধি করেন যে এটি একটি উপন্যাস হলে সবচেয়ে ভালো হবে। মার্কিন যুক্তরাষ্ট্রে বইটি ২০১৩ সালের ১৪ মে প্রকাশিত হয়। বইটি যুক্তরাজ্যে একই বছরের ৬ জুন প্রকাশিত হয়েছিল। প্রকাশের প্রথম সপ্তাহের মধ্যেই বইটিদ্য নিউ ইয়র্ক টাইমস বেস্ট সেলার বইয়ের তালিকায় ৭ম স্থান দখল করে।\n\n\n== প্রচার ==\nদ্য স্কুল ফর গুড অ্যান্ড ইভিল ২০১৩ সালের সবচেয়ে প্রত্যাশিত উপন্যাসগুলোর একটি ছিলো।\nশেলফ স্টাফ ২০১৩ সালের ২১শে মার্চ ইউটিউবে বইটির একটি ট্রেলার প্রকাশ করেন৷ এন্টারটেইনমেন্ট উইকলি ট্রেলারটিকে \"কল্পনামূলক\" বলে অভিহিত করেছে। বইয়ের প্রচারে চাইনানি ৮টি শহরে ভ্রমণ করেন এবং একটি পাঠকদের বৈঠকে যোগ দেন। উপরন্তু, হার্পারকলিন্স শিশুদের বইয়ের কনফারেন্সেও বইটির প্রচারণা করেছে।\n\n\n== অনুবাদ ==\n২০১৯ সালের ৮ অক্টোবরের মধ্যেই বইটি ২৮টি ভাষায় অনুবাদ করা হয়েছে। ২০২০ সালের মে নাগাদ বইটি অন্তত ৩০টি ভাষায় অনূদিত হয়েছে। যেসব ভাষায় অনুবাদের স্বত্ত্ব বিক্রি করা হয়েছে সেগুলোর মধ্যে রয়েছে চীনা, তাইওয়ানীয়, চেক, স্লোভাক, লিথুয়ানীয়, ইতালীয়, ব্রাজিলীয় পর্তুগিজ, ইউরোপীয় পর্তুগিজ, রুশ, হিব্রু, গ্রীক, ফরাসি, ইন্দোনেশীয়, থাই, স্পেনীয়, জার্মান, নরওয়েজীয় এবং বুলগেরীয় ভাষা।\n\n\n== ভবিষ্যৎ ==\n\n\n=== সিক্যুয়েল ===\n\n২০১৪ সালের ১৫ এপ্রিল এ ওয়ার্ল্ড উইদাউট প্রিন্সেস শিরোনামের বইটির একটি সিক্যুয়াল প্রকাশিত হয়। পরের বছরের ২১ জুলাই দ্য লাস্ট এভার আফটার প্রকাশিত হয়। কুয়েস্ট ফর গ্লোরি প্রকাশিত হয় ২০১৭ সালের ১৯ সেপ্টেম্বর। তারপরে ২০১৯ সালের ৫ মার্চ প্রকাশিত হয় এ ক্রিস্টাল টাইম এবং ২০২০ সালের ২ জুন প্রকাশিত হয় ওয়ান ট্রু কিং।\n\n\n=== অভিযোজন ===\n\nবইটি প্রকাশের অল্প সময়ের মধ্যেই ইউনিভার্সাল স্টুডিও বইটিকে চলচ্চিত্রে রূপান্তর করার স্বত্ত্ব অর্জন করে। ২০২০ সালে নেটফ্লিক্স পল ফিগকে পরিচালক হিসেবে নিযুক্ত করে সিনেমা তৈরির দায়িত্ব দেয়। ২০২০ সালের ১৮ ডিসেম্বর সোফিয়া ওয়াইলি এবং সোফিয়া অ্যান কারুসোকে প্রধান চরিত্রে অভিনয় করার জন্য নেওয়া হয়। চলচ্চিত্রটি ২০২২ সালের ২১ অক্টোবর মুক্তি পাবে।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}