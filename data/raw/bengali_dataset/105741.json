{"pageid": 105741, "title": "কলকাতার মহানাগরিক", "url": "https://bn.wikipedia.org/wiki?curid=105741", "content": "কলকাতার মহানাগরিক বা কলকাতার মেয়র হচ্ছেন কলকাতা পৌরসংস্থার নগরপ্রধান। মহানাগরিকের নির্দেশেই কলকাতার পৌর প্রশাসনের যাবতীয় কার্য সম্পাদন করা হয়ে থাকে। প্রত্যেক পৌরনির্বাচনের পর পৌরসংস্থার প্রথম অধিবেশনে নির্বাচিত সদস্যদের মধ্য থেকে একজন পাঁচ বছরের জন্য মহানাগরিক নির্বাচিত হন। ইনি মেয়র-পরিষদের সভায় পৌরহিত্য করেন এবং মুখ্য রাজনৈতিক পরিচালক হিসেবে মেয়র-পারিষদদের দফতর ও ক্ষমতা বণ্টন করে দেন। কলকাতার বর্তমান মহানাগরিক হলেন ফিরহাদ হাকিম।\n\n\n== ইতিহাস ==\n১৯২৩ সালে রাষ্ট্রগুরু সুরেন্দ্রনাথ বন্দ্যোপাধ্যায়ের উদ্দেশ্যে ক্যালকাটা মিউনিসিপ্যাল কর্পোরেশন আইন পাস হয়। এই আইনবলে কলকাতার পৌরপ্রশাসনের গণতন্ত্রীকরণ এবং পৌরসংস্থার উপর সরকারি নিয়ন্ত্রণের পরিমাণ হ্রাস করা হয়। ১৯২৪ সালে চিত্তরঞ্জন দাশ কলকাতা পৌরসংস্থার প্রথম মেয়র নির্বাচিত হন। ১৯২৪ সাল থেকে ১৯৪৮ সাল পর্যন্ত মোট চব্বিশ জন কলকাতার মেয়র হয়েছিলেন। ১৯২৩ সালের আইন অনুযায়ী কলকাতার সর্বশেষ মেয়র ছিলেন সুধীরচন্দ্র রায়চৌধুরী। ১৯৪৮ সালের মার্চ থেকে ১৯৫২ সালের ৩০ এপ্রিল পর্যন্ত কলকাতার মেয়র পদটির কোনো অস্তিত্বই ছিল না। ১৯৫১ সালে নতুন করে কলকাতা পৌরসংস্থা আইন পাস হলে ১৯৫২ সালে নির্মলচন্দ্র চন্দ্র উক্ত আইন অনুযাইয়ী প্রথম মহানাগরিক নির্বাচিত হন। ১৯৫২ সাল থেকে ১৯৭২ সাল পর্যন্ত মোট বারো জন কলকাতার মহানাগরিক পদে অধিষ্ঠিত ছিলেন; এঁদের মধ্যে আটজনই এক বছরের জন্য মেয়র নির্বাচিত হয়েছিলেন। এই আইন মোতাবেক কলকাতার শেষ মহানাগরিক হলেন শ্যামসুন্দর গুপ্ত। ১৯৭২ সালের ২২ মার্চ থেকে ১৯৮৫ সালের অগস্ট পর্যন্ত পুনরায় কলকাতার মহানাগরিকের পদটি অকার্যকর করে রাখা হয়। কলকাতা পৌরসংস্থা আইন, ১৯৮০ কার্যকর হয় ১৯৮৪ সালের ৪ জানুয়ারি। এই আইন অনুযায়ী, কলকাতার মহানাগরিক পদের মেয়াদ এক বছর থেকে বাড়িয়ে পাঁচ বছর করা হয়। এই আইন অনুযায়ী কলকাতার প্রথম মহানাগরিক হন কমল কুমার বসু। ১৯৮৫ সালে বর্তমান কাল পর্যন্ত কলকাতায় মোট চার জন মেয়র পদে অধিষ্ঠিত হয়েছেন।\n\n\n== তালিকা ==\n\n\n== পাদটীকা =="}