{"pageid": 1513193, "title": "পিট রোজেল", "url": "https://bn.wikipedia.org/wiki?curid=1513193", "content": "অ্যালভিন রে \" পিট \" রোজেল  মার্চ, ১৯২৬ - ৬ ডিসেম্বর, ১৯৯৬) ছিলেন একজন আমেরিকান পেশাদার ফুটবল নির্বাহিক। রোজেল ১৯৬০ সালের জানুয়ারী থেকে ১৯৮৯ সালের নভেম্বরে অবসর গ্রহণের আগ পর্যন্ত প্রায় ত্রিশ বছর ধরে ন্যাশনাল ফুটবল লিগের (এনএফএল) কমিশনার হিসেবে দায়িত্ব পালন করেন।  মাত্র ৩৩ বছর বয়সে তিনি এনএফএল-এর ইতিহাসের সর্বকনিষ্ঠ কমিশনার হন। এনএফএলকে বিশ্বের অন্যতম সফল স্পোর্টস লিগে পরিণত করার কৃতিত্ব তাকে দেওয়া হয়।\nতার মেয়াদকালে রোজেল এনএফএল-কে ১২টি দল থেকে ২৮টি দলে উন্নীত হতে দেখেন। তিনি ১৯৭০ সালে মোটা অঙ্কের টেলিভিশন-অধিকার চুক্তি, মানডে নাইট ফুটবল সৃষ্টির তত্ত্বাবধান করেন। ১৯৭০ সালে তিনি এএফএল-এনএফএল একত্রীকরণ, সুপার বোল তৈরির তদারকি করেন এবং এনএফএল-কে দ্বাদশ-গেম সময়সূচী থেকে ষষ্ঠদশ-গেম সময়সূচীতে উন্নীত করতে সহায়তা করেন। অবসর গ্রহণের সময় অনেকেই তাকে ক্রীড়া জগতের সবচেয়ে শক্তিশালী কমিশনার বলে মনে করতেন।  ১৯৮৫ সালে তিনি প্রো ফুটবল হল অফ ফেমে অন্তর্ভুক্ত হন।\n\n\n== প্রারম্ভিক জীবন ==\nক্যালিফোর্নিয়ার সাউথ গেটে জন্মগ্রহণকারী রোজেল মহামন্দার সময় প্রতিবেশী শহর লিনউডে বেড়ে ওঠেন। তিনি ১৯৪৪ সালে কম্পটন হাই স্কুল থেকে ডিউক স্নাইডারের সঙ্গে টেনিস এবং বাস্কেটবলে লেটার সহ ডিগ্রি অর্জন করেন।  ১৯৪৪ সালে তাকে মার্কিন নৌবাহিনীতে যোগদানের জন্য ডাকা হয় এবং প্রশান্ত মহাসাগরে একটি তেল ট্যাঙ্কারে তিনি ১৮ মাস কাজ করেন। \nরোজেল ১৯৪৬ সালে কম্পটন কমিউনিটি কলেজে ভর্তি হন। সেখানে থাকাকালীন তিনি ছাত্র ক্রীড়া সংবাদ পরিচালক হিসেবে কাজ করেন এবং লস অ্যাঞ্জেলেস র‍্যামস- এর জনসংযোগ সহকারী হিসেবে খণ্ডকালীনভাবে কাজ করেন। সান ফ্রান্সিসকো বিশ্ববিদ্যালয়ের ডনস বাস্কেটবল দলের প্রধান কোচ পিট নিউয়েল ১৯৪৮ সালে কম্পটনে একটি নিয়োগ সফরে আসেন। রোজেলের প্রতি মুগ্ধ হয়ে, নিউয়েল তাকে ইউএসএফ-এ একই পদে কাজ করার জন্য পূর্ণ বৃত্তি পেতে সাহায্য করেছিলেন। \nরোজেল সেই বছর ইউএসএফ-এ ভর্তি হন এবং ইউএসএফ ডনস অ্যাথলেটিক বিভাগের জন্য ছাত্র প্রচারক হিসাবে কাজ করেন। স্কুলের ফুটবল দলের প্রচারের পাশাপাশি তিনি ডনসের ১৯৪৯ সালের ন্যাশনাল ইনভাইটেশন টুর্নামেন্ট (এনআইটি) চ্যাম্পিয়নশিপ বাস্কেটবল দলের দিকে জাতীয় মনোযোগ আকর্ষণ করতে সক্ষম হন। ১৯৫০ সালে ইউএসএফ থেকে স্নাতক হওয়ার পর তিনি স্কুলের পূর্ণকালীন ক্রীড়া সংবাদ পরিচালক হিসাবে নিযুক্ত হন।\n১৯৫২ সালে তিনি পুনরায় র‌্যামস-এ জনসংযোগ বিশেষজ্ঞ হিসেবে যোগদান করেন। তিন বছর পরে চাকরি ছেড়ে দেওয়ার পর, তিনি দক্ষিণ ক্যালিফোর্নিয়ায় জনসংযোগের সংক্রান্ত একাধিক চাকরি করেন, যার মধ্যে লস অ্যাঞ্জেলেস-ভিত্তিক একটি কোম্পানির জন্য অস্ট্রেলিয়ার মেলবোর্নে ১৯৫৬ সালের অলিম্পিকের বিপণনও অন্তর্ভুক্ত ছিল। ১৯৫৭ সালে তিনি র‌্যামস-এ ফিরে আসেন, একটি অসংগঠিত, অলাভজনক, ক্রমবর্ধমান, লস অ্যাঞ্জেলেস বাজারে হেরে যাওয়া দলের জেনারেল ম্যানেজার হিসেবে। মাঠে ক্রমাগত সংগ্রাম সত্ত্বেও, যার মধ্যে ১৯৫৯ সালে লীগের সবচেয়ে খারাপ ২-১০ রেকর্ড ছিল, তিনি মাত্র তিন বছরের মধ্যে তাদের ব্যবসায়িক সাফল্যে পরিণত করেছিলেন। \n\n\n== এনএফএল কমিশনার ==\n\n\n=== ১৯৬০-এর দশক ===\nঅক্টোবর ১৯৫৯ সালে বার্ট বেলের মৃত্যু হলে, ৩৩ বছর বয়সী রোজেল এনএফএল কমিশনার হিসেবে তার উত্তরসূরি হিসেবে চমকপ্রদভাবে নির্বাচিত হন। হাওয়ার্ড কোসেলের ১৯৮৫ সালের বই আই নেভার প্লেড দ্য গেম অনুযায়ী, মালিকরা ২৩ বার ভোটগ্রহণ করার পর ২৬ জানুয়ারি, ১৯৬০-এর এক সভায় রোজেলকে এনএফএল কমিশনার হিসেবে বেছে নেন।\nরোজেল যখন ১৯৫৯ মৌসুম শেষে দায়িত্ব গ্রহণ করেন, তখন এনএফএলে ১২টি দল ছিল, যারা দ্বাদশ-গেম সূচি অনুসারে খেলত, কিন্তু স্টেডিয়ামগুলো প্রায়ই অর্ধেক খালি থাকত। তখন মাত্র কয়েকটি দলের টেলিভিশন সম্প্রচার চুক্তি ছিল। ১৯৬০ সালে এনএফএল ১৯৩০-এর দশক থেকে বিকশিত হওয়া একটি ব্যবসায়িক মডেল অনুসরণ করছিল। রোজেলের প্রথম দিকের অন্যতম বড় অর্জন ছিল লীগকে টিকিট এবং টেলিভিশন থেকে আসা আয় ভাগাভাগির নীতিতে নিয়ে আসা। এই আয় ভাগাভাগির ব্যবস্থাটি এনএফএলকে স্থিতিশীল করতে এবং ছোট বাজারের দলগুলোর সাফল্য নিশ্চিত করতে গুরুত্বপূর্ণ ভূমিকা রাখে। আরেকটি গুরুত্বপূর্ণ অবদান ছিল, প্রতিটি এনএফএল গেম সম্প্রচারের জন্য বড় অঙ্কের টেলিভিশন চুক্তি সফলভাবে সম্পাদন করা। এই প্রক্রিয়ায় তিনি কৌশলগতভাবে এক টেলিভিশন নেটওয়ার্ককে অন্যের বিরুদ্ধে ব্যবহার করেছিলেন। ১৯৬২ সালের শুরুর দিকে, রোজেলকে পুনরায় পাঁচ বছরের জন্য কমিশনার পদে পুনর্নির্বাচিত করা হয়, যেখানে তার বার্ষিক বেতন ছিল $৫০,০০০। এর পাঁচ মাসেরও কম সময় পরে, তাকে ১৯৬১ সালের জন্য $১০,০০০ বোনাস দেওয়া হয় এবং তার বার্ষিক বেতন $১০,০০০ বৃদ্ধি পেয়ে $৬০,০০০ হয়।\n\n\n==== জন এফ. কেনেডি হত্যা ====\n\n২২ নভেম্বর ১৯৬৩ সালে রাষ্ট্রপতি জন এফ. কেনেডি হত্যাকাণ্ডের পর, পিট রোজেল (এনএফএল কমিশনার) সিদ্ধান্ত নেওয়ার চেষ্টা করছিলেন যে রবিবারের খেলা বাতিল করা হবে কিনা। রোজেল এবং হোয়াইট হাউসের প্রেস সেক্রেটারি পিয়েরে সালিঞ্জার উভয়েই সান ফ্রান্সিস্কো বিশ্ববিদ্যালয়ে সহপাঠী ছিলেন, তাই রোজেল তার সাথে পরামর্শ করেন। সালিঞ্জার রোজেলকে খেলা চালিয়ে যেতে উৎসাহিত করেন, ফলে তিনি পূর্বনির্ধারিত সূচি অনুযায়ী ম্যাচগুলো চালিয়ে যাওয়ার সিদ্ধান্ত নেন।\nরোজেল তার অনুভূতি প্রকাশ করে বললেন: \"খেলাধুলায় ক্রীড়াবিদদের ব্যক্তিগত ট্র্যাজেডির সময়েও পারফর্ম করা একটি ঐতিহ্য হয়ে দাঁড়িয়েছে। ফুটবল ছিল মিস্টার কেনেডির খেলা। তিনি প্রতিযোগিতায় আনন্দ পেতেন।\" ফিলাডেলফিয়ায় ফিলাডেলফিয়া ইগলসের বিরুদ্ধে জয়ের পর ওয়াশিংটন রেডস্কিনস দলের খেলোয়াড়রা কোচ বিল ম্যাকপিককে অনুরোধ করেন যাতে খেলার বলটি হোয়াইট হাউসে পাঠানো হয়। তারা রোজেলকে ধন্যবাদ জানিয়ে বলেন যে তারা \"প্রেসিডেন্ট কেনেডির জন্য এবং তার স্মরণে খেলছিলেন।\" তবে কিছু খেলোয়াড় এবং সংবাদমাধ্যম রোজেলের এই সিদ্ধান্তের সঙ্গে একমত ছিলেন না। পরবর্তী সময়ে, রোজেল নিজেও মনে করেছিলেন যে সেই সপ্তাহান্তের খেলাগুলো বাতিল করা বুদ্ধিমানের কাজ হতো। অন্যদিকে, আমেরিকান ফুটবল লীগ (এএফএল) এবং বেশিরভাগ প্রধান কলেজ সেই সপ্তাহান্তে কোনো খেলা আয়োজন করেনি।\nরোজেলের \"লিগের মালিকদের সঙ্গে সমঝোতার দক্ষতা,\" এনএফএল সম্প্রসারণে তার কাজ এবং খেলোয়াড়দের জুয়া সংক্রান্ত নিয়ন্ত্রণের জন্য স্পোর্টস ইলাস্ট্রেটেড তাকে ১৯৬৩ সালের \" বর্ষসেরা ক্রীড়াবিদ \" খেতাব প্রদান করে।\n\n\n==== এএফএল ====\n১৯৬৫ সালের মধ্যে প্রতিদ্বন্দ্বী আমেরিকান ফুটবল লিগ (এএফএল) একটি নতুন এনবিসি-টিভি চুক্তি স্বাক্ষর করে এবং একজন নতুন তারকা জো নেমাথ-কে নিয়োগ দেয়। উভয় লিগ সেরা প্রতিভা দলে টানার জন্য প্রতিদ্বন্দ্বিতা শুরু করলে বোনাস ও বেতন ব্যাপকভাবে বৃদ্ধি পায়, বিশেষ করে একে অপরের চুক্তিকৃত এবং অ-চুক্তিকৃত খেলোয়াড়দের নিয়ে \"টানাটানির\" কারণে। ১৯৬৬ সালে দুটি লিগ একীভূত হওয়ার বিষয়ে সম্মত হয়। এর শর্তগুলোর মধ্যে ছিল একটি যৌথ খসরা এবং দুই লিগের চ্যাম্পিয়নদের মধ্যে একটি চ্যাম্পিয়নশিপ ম্যাচ, যা প্রথমবার ১৯৬৭ সালের প্রথম দিকে অনুষ্ঠিত হয়। এটিই পরবর্তীতে সুপার বোলে পরিণত হয়। পিট রোজেল এএফএল ও এনএফএল-এর নির্বাহীদের সঙ্গে আলোচনার নেতৃত্ব দেন এবং ১৯৬৬ সালের অক্টোবরে তিনি কংগ্রেসের সামনে সাক্ষ্য দেন ও তাদের এই সংযুক্তি অনুমোদন করাতে রাজি করান। তিনি সুপার বোল-কে যুক্তরাষ্ট্রের সর্বাধিক দর্শকপ্রিয় ক্রীড়া অনুষ্ঠানে পরিণত করতে গুরুত্বপূর্ণ ভূমিকা রাখেন।\nটেলিভিশন চুক্তির কারণে এএফএল ও এনএফএল ১৯৭০ সাল পর্যন্ত আলাদা নিয়মিত মৌসুমের সূচি নিয়ে পৃথক লিগ হিসেবেই কার্যক্রম চালায়। তবে তারা প্রাক-মৌসুম ম্যাচ ও চ্যাম্পিয়নশিপ খেলায় মুখোমুখি হতো। যদিও রোজেল আনুষ্ঠানিকভাবে এনএফএল-এর কমিশনার ছিলেন, এএফএল কমিশনার অ্যাল ডেভিস পদত্যাগ করতে বাধ্য হলে তিনি দুই লিগের ওপর ব্যাপক কর্তৃত্ব পান। পরবর্তীতে এএফএল-এর নেতৃত্বের পদটি এনএফএল কমিশনারের অধীনস্থ করা হয়। এই সময়ে এনএফএল কমিশনারের অফিস বেসবল কমিশনারের দপ্তরের মতো হতে শুরু করে। তখন রোজেলকে \"ফুটবল কমিশনার\" নামে ডাকা হতো, যদিও এটি কখনও আনুষ্ঠানিক উপাধি ছিল না। এদিকে, এএফএল বিস্তৃত হতে থাকে, এটি ১৯৬৬ সালে মায়ামি ডলফিনস এবং ১৯৬৭ সালে সিনসিনাটি বেঙ্গলস লিগে যুক্ত হয়। একই সময়ে, এনএফএল-ও সম্প্রসারিত হয়, এটি ১৯৬৬ সালে আটলান্টা ফ্যালকনস এবং ১৯৬৭ সালে নিউ অরলিন্স সেন্টস দল যুক্ত হয়। ১৯৭০ সালে এএফএল সম্পূর্ণরূপে এনএফএল-এর অংশ হয়ে যায় এবং লিগ নতুনভাবে সংগঠিত হয়। দশটি এনএফএল ফ্র্যাঞ্চাইজির পাশাপাশি বাল্টিমোর কোল্টস, ক্লিভল্যান্ড ব্রাউনস এবং পিটসবার্গ স্টিলার্স নতুন আমেরিকান ফুটবল কনফারেন্স (এনএফসি)-এ যুক্ত হয়। বাকি পূর্বের এনএফএল দলগুলো ন্যাশনাল ফুটবল কনফারেন্স (এনএফসি) গঠন করে। ১৯৭০ সাল নাগাদ নতুনভাবে গঠিত এনএফএল মোট ২৬টি দল নিয়ে কার্যক্রম শুরু করে।\n\n\n=== ১৯৭০ এর দশক ===\n১৯৭০ সালে রোজেল তার সপ্তাহ-রাতের প্রাইম টাইম টেলিভিশন ধারণা, মানডে নাইট ফুটবল, এবিসি স্পোর্টসের তৎকালীন প্রেসিডেন্ট রুন আর্লেডজের কাছে উপস্থাপন করেন। তার ধারণাটি এবিসিকে বিক্রি করার পর, মানডে নাইট ফুটবল ১৯৭০ সালের সেপ্টেম্বর মাসে প্রথম সম্প্রচারিত হয়, যেখানে ক্লিভল্যান্ড ব্রাউনস এবং নিউ ইয়র্ক জেটস মুখোমুখি হয়েছিল; ব্রাউনস ৩১–২১ পয়েন্টে ম্যাচটি জিতেছিল। এই প্রোগ্রামটি এখনো সম্প্রচারিত হয়। মানডে নাইট ফুটবল এবিসিতে ৩৬টি মরসুম (১৯৭০–২০০৫) জুড়ে সম্প্রচারিত হয়েছিল। কেবলমাত্র ১৯৯৮ সালের মৌসুমে খেলা রাত ৮:২০ ইস্টার্ন টাইমে সম্প্রচারিত হয়েছিল, বাকি সকল মৌসুমে খেলা রাত ৯:০০ ইস্টার্ন টাইমে শুরু হতো। প্রথম সম্প্রচার প্রচারক দলের সদস্য ছিলেন ডন মেরেডিথ, হাওয়ার্ড কোসেল এবং কিথ জ্যাকসন। ২০০৬ ২০০৬ সালে মানডে নাইট ফুটবল এবিসির সহোদর নেটওয়ার্ক ইএসপিএন-এ স্থানান্তর করা হয়। ১৯৭৬ সালে এনএফএল আরও দুটি নতুন দল যুক্ত করে: টাম্পা বে বুকানিয়ার্স এবং সিয়াটল সিহকস। এই সংযোজনের ফলে এনএফএল-এর মোট দল সংখ্যা ২৮-এ পৌঁছে, যা রোজেলের কমিশনার হিসেবে দায়িত্ব পালনকালের শেষ পর্যন্ত অপরিবর্তিত ছিল।\nরোজেল ১৯৬৩ সালে \"রোজেল রুল\" প্রবর্তন করেন, যার মাধ্যমে একটি দল যদি কোনো ফ্রি এজেন্ট খেলোয়াড়কে চুক্তিবদ্ধ করত, তাহলে সেই খেলোয়াড়ের পূর্বের দলকে ক্ষতিপূরণ দিতে হতো, যা অন্য খেলোয়াড় বা ড্রাফট পিকস হতে পারত। রোজেল নিজেই এই ক্ষতিপূরণের সিদ্ধান্ত গ্রহণ করতেন। এই নিয়মটি মাত্র চারবার প্রয়োগ করা হয়েছিল। তবে, ১৯৭৫ সালের ৩০ ডিসেম্বর ম্যাকি বনাম ন্যাশনাল ফুটবল লিগ মামলায় বিচারক আর্ল আর. লারসন এটিকে অ্যান্টিট্রাস্ট আইনের লঙ্ঘন বলে ঘোষণা করেন। মামলার বাদীপক্ষ যুক্তি দিয়েছিল যে, এই নিয়মের কারণে দলগুলো ফ্রি এজেন্টদের চুক্তিবদ্ধ করতে সংকোচ করত, কারণ তারা জানত না কী পরিমাণ ক্ষতিপূরণ দিতে হবে।\n\n\n=== ১৯৮০-এর দশক ===\n\n১৯৮০-এর দশকে ওকল্যান্ড রেইডার্স ফ্র্যাঞ্চাইজির মালিক আল ডেভিস দলটিকে লস অ্যাঞ্জেলেসে স্থানান্তর করার জন্য এনএফএল-এর বিরুদ্ধে মামলা করেন। রোজেল এনএফএল-এর পক্ষ থেকে আদালতে সাক্ষ্য দেন, রেইডার্সের স্থানান্তর ঠেকানোর জন্য। শেষ পর্যন্ত এনএফএল আদালতে ডেভিসের বিরুদ্ধে মামলাটি হেরে যায় এবং ১৯৮২ সালে ওকল্যান্ড ফ্র্যাঞ্চাইজি লস অ্যাঞ্জেলেসে স্থানান্তরিত হয়। রোজেল ও ডেভিসের মধ্যে উত্তেজনা স্পষ্ট ছিল, কারণ ডেভিস নিজেও এনএফএল কমিশনার হতে চেয়েছিলেন। ১৯৮১ সালের জানুয়ারিতে মামলাটি নিষ্পত্তির কিছুকাল পরই ওকল্যান্ড রেইডার্স সুপার বোল XV জেতে এবং রোজেল কমিশনার হিসেবে সুপার বোল ট্রফিটি ডেভিসের হাতে তুলে দেন। রেইডার্স পরে ১৯৯৫ সালে পুনরায় ওকল্যান্ডে ফিরে আসে।\n\n\n=== প্রভাব ===\nরোজেলের অধীনে এনএফএল সমৃদ্ধ হয় এবং এটি আমেরিকার একটি গুরুত্বপূর্ণ প্রতিষ্ঠান হয়ে ওঠে, যদিও এই সময়ে দুটি খেলোয়াড় ধর্মঘট ও দুটি প্রতিদ্বন্দ্বী লিগের আবির্ভাব ঘটেছিল। তিনি ৫ নভেম্বর ১৯৮৯ সালে কমিশনার পদ থেকে অবসর নেন। তার পদত্যাগের সময়, লিগে দলের সংখ্যা ২৮-এ উন্নীত হয়েছিল এবং দলগুলোর মালিকরা মার্কিন সম্প্রচার নেটওয়ার্ক থেকে বিশাল আয়ের মালিক হয়েছিলেন।\nরোজেলের সমতা বিধানের নীতির প্রভাব শুধুমাত্র এনএফএল-এ নয় অস্ট্রেলিয়ার প্রধান অস্ট্রেলিয়ান-রুলস ফুটবল প্রতিযোগিতা অস্ট্রেলিয়ান ফুটবল লিগেও অনুভূত হয়েছে। ১৯৮৬ সালে এএফএল কমিশন রোজেলের এনএফএলে ব্যবহৃত সমতা নীতির ভিত্তিতে একটি নতুন নীতি গ্রহণ করে। এই সিদ্ধান্তের ফলে সম্প্রসারিত ক্লাবগুলো টিকে থাকতে পেরেছে, এমনকি কম সমর্থনপ্রাপ্ত পুরনো ক্লাবগুলিও টিকে আছে। এর একটি উদাহরণ ১৯৯৬ সালের এএফএল গ্র্যান্ড ফাইনাল, যেখানে নর্থ মেলবোর্ন ও সিডনি সোয়ানস মুখোমুখি হয়েছিল—দুটি দলই তুলনামূলকভাবে ছোট সমর্থক গোষ্ঠী নিয়ে গঠিত।\n\n\n=== সম্মাননা ===\nরোজেলকে ১৯৮৫ সালে প্রো ফুটবল হল অফ ফেম-এ অন্তর্ভুক্ত করা হয় যখন তিনি তখনও কমিশনার হিসেবে দায়িত্ব পালন করছিলেন। ১৯৮৯ সালে এনএফএল তার নামে বার্ষিক \"পিট রোজেল রেডিও-টেলিভিশন অ্যাওয়ার্ড\" চালু করে যা পেশাদার ফুটবলে রেডিও ও টেলিভিশনে দীর্ঘমেয়াদী অসাধারণ অবদানের স্বীকৃতিস্বরূপ প্রদান করা হয়। এই পুরস্কারটি প্রতি বছর প্রো ফুটবল হল অফ ফেম থেকে প্রদান করা হয়।\n১৯৯০ সালে এনএফএল \"পিট রোজেল ট্রফি\" চালু করে যা সুপার বোলের সেরা খেলোয়াড়কে (এমভিপি) সম্মান জানাতে দেওয়া হয়। এটি প্রথমবার ১৯৯০ মৌসুমে, ২৭ জানুয়ারি ১৯৯১ সালে সুপার বোল XXV-তে প্রদান করা হয়। রোজেলের মৃত্যুর এক মাস পর, ডিসেম্বর ১৯৯৬-এ এনএফএল তার স্মরণে সুপার বোল XXXI-এ প্রতিযোগিতারত দলগুলোর হেলমেটে একটি স্মারক স্টিকার সংযুক্ত করে।\n১৯৯০ সালে রোজেল আমেরিকান একাডেমি অফ অ্যাচিভমেন্টের গোল্ডেন প্লেট অ্যাওয়ার্ড লাভ করেন। ১৯৯১ সালে ভিন্স লোম্বার্ডি ক্যান্সার ফাউন্ডেশন তাকে \"লোম্বার্ডি অ্যাওয়ার্ড অফ এক্সিলেন্স\" প্রদান করে।\nলস অ্যাঞ্জেলেসে ক্রীড়াঙ্গনে তার অবদানের জন্য, লস অ্যাঞ্জেলেস মেমোরিয়াল কলিজিয়ামের কমিশনাররা তাকে সম্মান জানিয়ে কলিজিয়ামের \"কোর্ট অফ অনার\"-এ একটি ফলক স্থাপন করেন।\n\n\n== ব্যক্তিগত জীবন এবং মৃত্যু ==\nরোজেল ১৯৪৯ সালে শিল্পী জেন কুপেকে বিয়ে করেন। তাদের একমাত্র সন্তান অ্যান মেরি জন্মগ্রহণ করে ১৯৫৮ সালে। ১৯৭২ সালে তাদের বিবাহবিচ্ছেদের পর, কুপের মদ্যপানের কারণে রোজেল তার সম্পূর্ণ হেফাজত পান। ডিসেম্বর ১৯৭৩ সালে রোজেল ক্যারি কুককে বিয়ে করেন, যিনি ওয়াশিংটন রেডস্কিনস-এর মালিক জ্যাক কেন্ট কুকে-এর প্রাক্তন পুত্রবধূ ছিলেন।\n৬ ডিসেম্বর ১৯৯৬ সালে অবসরের সাত বছর পর, রোজেল ক্যালিফোর্নিয়ার র‍্যানচো সান্তা ফে-তে মস্তিষ্কের ক্যান্সারে আক্রান্ত হয়ে ৭০ বছর বয়সে মারা যান। পরে তাকে এল ক্যামিনো মেমোরিয়াল পার্ক, সান ডিয়েগোতে সমাহিত করা হয়।\n\n\n== আরও দেখুন ==\nউল্লেখযোগ্য ব্রেন টিউমার রোগীদের তালিকা\n\n\n== তথ্যসূত্র ==\n\n\n== আরও পড়ুন ==\nডেভিস, জেফ (২০০৮)। রোজেল: সিজার অব দ্য এনএফএল। ম্যাকগ্র-হিল। আইএসবিএন 9780071471664। \nফরচুনাটো, জন (২০০৬)। কমিশনার: দ্য লেগেসি অব পিট রোজেল। টেইলর ট্রেড পাব। আইএসবিএন 9781589792913। \nহ্যারিস, ডেভিড (১৯৮৬)। দ্য লিগ: দ্য রাইজ অ্যান্ড ডিক্লাইন অব দ্য এনএফএল। ব্যান্টাম বুকস। আইএসবিএন 0553051679। \n\n\n== বহিঃসংযোগ ==\nপ্রো ফুটবল হল অফ ফেম এ পিট রোজেল\nফাইন্ড এ গ্রেইভে পিট রোজেল (ইংরেজি)\nটেমপ্লেট:NFL commissioners"}