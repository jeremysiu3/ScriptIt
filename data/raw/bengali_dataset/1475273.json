{"pageid": 1475273, "title": "অগ্নিঝরা-৭১", "url": "https://bn.wikipedia.org/wiki?curid=1475273", "content": "অগ্নিঝরা-৭১ (অথবা অগ্নিঝরা একাত্তর) বাংলাদেশের স্বাধীনতা যুদ্ধের স্মারক ভাস্কর্য। ২০১৫ সালে বরগুনা পৌরসভার অর্থায়নে মৃণাল হকের ভাবনা প্রসূত ও নির্মিত মুক্তিযুদ্ধের ভাস্কর্যটি বরগুনা শহরের টাউন হল মোড়ে স্থাপিত। মুক্তিযুদ্ধে সকল শ্রেণী-পেশার জনগণের অংশগ্রহণ এই ভাস্কর্যের মূল বিষয়। একই বিষয়ে মৃণাল হক ২০০৮ সালে প্রত্যাশা নির্মাণ করেছিলেন।\n\n\n== পটভূমি ==\nবাংলাদেশের স্বাধীনতা যুদ্ধের সময় মৃণাল হক রাজশাহী ক্যাডেট কলেজের ছাত্র ছিলেন। যুদ্ধে যোগ দেওয়ার জন্য দুইবার পালিয়ে যান। পালানোর সময় চোখের সামনে সারদা রেলক্রসিং-এ পাকিস্তান সেনাবাহিনীর গুলিতে ছাত্র শিক্ষকদের মৃত্যুবরণের ঘটনা তাকে আলোড়িত করেছিল। এঘটনা তাকে বাংলাদেশের মুক্তিযুদ্ধ নিয়ে ভাস্কর্য নির্মাণে অনুপ্রেরণা দিয়েছিল। এছাড়াও বরগুনা পৌরসভা থেকে মুক্তিযুদ্ধ বিষয়ক ভাস্কর্য স্থাপনের আগ্রহ ছিল।\n\n\n== নির্মাণ ও প্রভাব ==\nঅগ্নিঝরা-৭১ ভাস্কর্য মূলত বুদ্ধিজীবী, কৃষক ও ছাত্র ও একজন নারীসহ চারজন সশস্ত্র মুক্তিযোদ্ধার দলগত প্রতিকৃতি। সাদা রঙে আবৃত ভাস্কর্যটি লোহার কাঠামোর উপর পাথরের ঢালাইয়ের প্রলেপ দিয়ে নির্মিত। মৃণাল হক দেড় মাস সময়ে নির্মাণ সম্পূর্ণ করেছিলেন। তিনি একই সাথে ভাস্কর্যের নামকরণও করেছিলেন। ২০১৫ সালের ২৭ নভেম্বর ভাস্কর্যটির আনুষ্ঠানিক উন্মোচন করা হয়। অগ্নিঝরা-৭১ স্থাপনের পর বরগুনা টাউন হল মোড় চত্বরের নাম 'স্বাধীনতা স্কয়ার' করা হয়।\n\n\n== তথ্যসূত্র ==\n\n\n== বহিঃসংযোগ ==\nইউটিউবে অগ্নিঝরা-৭১ নিয়ে একুশে টেলিভিশনের প্রতিবেদন"}