{"pageid": 1065746, "title": "ফন", "url": "https://bn.wikipedia.org/wiki?curid=1065746", "content": "ফন হল সুর ও মিশ্র শব্দের শব্দোচ্চতার স্তর পরিমাপের লগভিত্তিক একটি একক। সোন নামে শব্দোচ্চতা পরিমাপের আরেকটি একক আছে যা রৈখিক প্রকৃতির। শব্দের প্রতি মানুষের সংবেদনশীলতা শব্দের কম্পাংক ভেদে ভিন্ন ভিন্ন হয়ে থাকে; তাই দুটি আলাদা সুর একজন মানুষের কানে একই শব্দ চাপ তৈরি করলেও শব্দমনোবৈজ্ঞানিকভাবে এগুলো পৃথক শব্দোচ্চতার অনুভূতি তৈরি করতে পারে। শব্দের তীব্রতা পরিমাপের ডেসিবেল এককে যেমন লগভিত্তিক মান পাওয়া যায় ফন এককে অনুভূত শব্দের মানের ক্ষেত্রে তেমনিভাবে লগভিত্তিক পরিমাপ পাওয়া যায়। অপরদিকে শব্দোচ্চতার মৌলিক আদর্শ পদ্ধতিগুলো অনুভূত শব্দের মানের রৈখিক উপস্থাপনা প্রদান করে। 20 মাইক্রোপ্যাসকেলের অধিক 40 ডেসিবেল (dB) শব্দ চাপ (স্তর) বিশিষ্ট 1000 Hz কম্পাংকের একটি সুরের শব্দোচ্চতাকে 1 সোন নির্ধারণ করা হয়। 1 ফন মনোদৈহিকভাবে 1000 Hz কম্পাংকের সাথে মিলে যায়। অন্যভাবে বলা যায়, 1000 Hz এর একটি বিশুদ্ধ সুরের শব্দ চাপ স্তর যত ডেসিবেল হয় একই অনুভূতির একটি শব্দের ফন তার সাথে মিলে বা তত হয়। এই ক্ষেত্রে একইভাবে বলতে পারি, ভৌত ধর্ম নির্বিশেষে কোন শব্দের তীব্রতা 1000 Hz কম্পাংকযুক্ত 50 dB শব্দ চাপ লেভেলের একটি সুরের তীব্রতার সমান অনুভূত হলে ঐ শব্দটির শব্দোচ্চতা 50 ফন। আমেরিকান মনস্তত্ত্ববিদ স্ট্যানলি স্মিথ স্টিভেনস (১৯০৬ – ১৯৭৩) এই এককটির প্রস্তাব করেছিলেন।\n\n\n== সংজ্ঞা ==\n1000 Hz এর বিশুদ্ধ একটি সুরের শব্দ চাপ লেভেল (বা তীব্রতা লেভেল) যত ডেসিবেল (dB) একই অনুভূতি তৈরি করে এমন কোন শব্দের শব্দোচ্চতা লেভেল হবে তত ফন। আমেরিকান ন্যাশনাল স্ট্যান্ডার্ডস ইনস্টিটিউট কর্তৃক আদর্শ শব্দবৈজ্ঞানিক পরিভাষাতে (কোড: ANSI/ASA S1.1-2013) শব্দোচ্চতা লেভেল বা স্তরের একটি একক হিসেবে একে সংজ্ঞায়িত করা হয়েছে। শব্দোচ্চতা এমন একটি বৈষয়িক উপলব্ধির সাথে সম্পর্কযুক্ত যা শ্রোতার অনুভূতির উপর নির্ভরশীল। সোজা কথায়, একটি শব্দ কত জোরে হচ্ছে তাই শব্দোচ্চতা যা ব্যক্তির শ্রবণানুভূতি নির্ভর। যদিও এটি শব্দের তীব্রতার উপর নির্ভরশীল তথাপি এটি তীব্রতার সমানুপাতিক নয়। একটি বিচারাধীন শব্দ একদল সাধারণ শ্রোতাকে শোনানোর পর তারা যে তথ্য দেয় সেই মধ্যবর্তী রিপোর্টের ভিত্তিতে শব্দোচ্চতা সম্পর্কে ধারণা পাওয়া যায়। তাই শব্দোচ্চতা কোন নিখুঁত ভৌত রাশি নয়। একারণে পরিমাপবিজ্ঞানে ফন কোন এসআই একক নয়।\nবিভিন্ন কম্পাংক ও লেভেলের বিশুদ্ধ সুরের ন্যায় পরিচিত কোন শব্দের ক্ষেত্রে এ ধরনের পরিমাপ করা হয়ে থাকে। ডেসিবেল এককে বিশুদ্ধ সুরের শব্দ চাপ স্তরের মানচিত্রায়নের একটি উপায় হল সম-শব্দোচ্চতার কন্ট্যুর রেখা।\n\n\n== ফন-সোন রূপান্তর ==\n\n\n== তথ্যসূত্র =="}