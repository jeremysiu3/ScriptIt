{"pageid": 1157270, "title": "পরাণ (চলচ্চিত্র)", "url": "https://bn.wikipedia.org/wiki?curid=1157270", "content": "পরাণ হল রায়হান রাফি পরিচালিত একটি ২০২২ সালের বাংলাদেশী বাংলা ভাষার প্রণয়ধর্মী নাট্য চলচ্চিত্র যা মোঃ তামজিদ উল আলম তার প্রযোজনা ব্যানার লাইভ টেকনোলজিসের অধীনে প্রযোজনা করেছেন। চলচ্চিত্রটিতে প্রধান চরিত্রে অভিনয় করেছেন বিদ্যা সিনহা সাহা মীম, শরিফুল রাজ ও ইয়াশ রোহান। সত্য ঘটনা অবলম্বনে চলচ্চিত্রটি নির্মিত হয়েছে।\n\n\n== পটভূমি ==\n'অনন্যা' পড়াশোনায় একেবারেই অমনোযোগী একটা মেয়ে। পরীক্ষায় নিয়মিত ফেল করা তার জন্য স্বাভাবিক ব্যাপার যেন। তাই বাবা বলে দেন, পরেরবার ফেল করলে বিয়ে দিয়ে দেবেন। অনন্যাকে বিরক্ত করে এলাকার বখাটে 'রোমান'। ডেইজি সরকারের ছত্রছায়ায় রোমান হয়ে উঠেছে এলাকার ত্রাস, পুলিশও তার গায়ে হাত দেয় না। পাশ করে মুখ দেখাতে অনন্যা বাধ্য হয় পরীক্ষায় রোমানের সাহায্য নিয়ে পাশ করতে। পরীক্ষায় পাশ করে রোমানের সাথে প্রেমে মশগুল হওয়া অনন্যার জীবনে কয়েক বছরেই ঘটে কিছু অপ্রত্যাশিত, হৃদয় বিদারক ঘটনা। সিনেমার শুরুতে আত্মহত্যার চেষ্টা করা অনন্যা একসময় পুলিশকে বলতে থাকে রোমানের সাথে জটিল এক সম্পর্কের গল্প যেখানে আছে অন্য আরেকজন, 'সিফাত'-এর উপস্থিতি।\n\n\n== অভিনয়ে ==\nবিদ্যা সিনহা সাহা মীম — অনন্যা\nশরিফুল রাজ – রোমান\nইয়াশ রোহান – সিফাত\nশিল্পী সরকার অপু\nশহীদুজ্জামান সেলিম\nরোজী সিদ্দিকী\nলুৎফর রহমান জর্জ\nরাশেদ মামুন অপু\nমিলি বাশার\n\n\n== প্রযোজনা ==\n৩ সেপ্টেম্বর, ২০১৯-এ ছবিটির চিত্রধারণ শুরু হয়। ময়মনসিংহে এর চিত্রগ্রহণের কাজ হয়েছে। ১৮ দিন পর শুটিং শেষ হয়। ৯ জুলাই, ২০২২-এ ছবিটির পরিচালক ফেসবুক লাইভে ঘোষণা করেছিলেন যে অনন্যা নামের চরিত্রটি পরিচালকের প্রাক্তন প্রেমিকার নাম থেকে নেওয়া। ইউটিউবে ছবিটির টিজার দেখার পর দর্শকরা ধরে নিয়েছিলেন যে এটি রিফাত শরীফের হত্যাকাণ্ডের ওপর ভিত্তি করে তৈরি। যদিও পরিচালক স্বীকার করেছেন যে এটি সত্য ঘটনার উপর ভিত্তি করে, তবে তিনি বলেছিলেন যে ছবিটি তার হত্যার উপর ভিত্তি করে নির্মিত নয়। এর পোস্ট প্রোডাকশন ভারতে করা হয়েছে।\n\n\n== প্রচারণা ==\nচলচ্চিত্রের ট্রেলার ইউটিউবে ২ ফেব্রুয়ারী, ২০২০ এ প্রকাশিত হয়েছিল যা একটি ইতিবাচক প্রতিক্রিয়া পায়। চলচ্চিত্রটির একটি গান ২৭ জুন, ২০২২-এ প্রকাশিত হয়।\n\n\n== সঙ্গীত ==\n\n\n== মুক্তি ==\nচলচ্চিত্রটি ২০১৯ সালে মুক্তি পাওয়ার কথা ছিল। তারপরে এটির মুক্তির তারিখ ২০২০-এর জুলাই মাসে নির্ধারণ করা হয়। এরপর ২০২১ সালের ১৪ ফেব্রুয়ারি ছবিটি মুক্তি পাওয়ার কথা থাকলেও তা অনিশ্চিত হয়ে পড়ে। সেন্সরশিপ সমস্যা ও কোভিড-১৯ মহামারীর কারণে ছবিটির মুক্তি অনিশ্চিত হয়ে পড়ে। ৪ জুলাই, ২০২২-এ জানা যায় যে সেন্সর বোর্ড ছবিটির মুক্তির অনুমতি দেওয়ার সিদ্ধান্ত নিয়েছে। ১০ জুলাই, ২০২২-এ ছবিটি ১১টি প্রেক্ষাগৃহে মুক্তি পায়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে পরাণ  (ইংরেজি)\nইন্টারনেট মুভি ডেটাবেজে পরাণ  (ইংরেজি)"}