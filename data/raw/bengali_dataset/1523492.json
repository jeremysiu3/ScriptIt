{"pageid": 1523492, "title": "স্বাতী পিরামল", "url": "https://bn.wikipedia.org/wiki?curid=1523492", "content": "স্বাতী অজয় পিরামল (শাহ : ২৮শে মার্চ ১৯৫৬) একজন ভারতীয় বিজ্ঞানী এবং ব্যবসায়ী, তিনি জনস্বাস্থ্য এবং উদ্ভাবনের উপর দৃষ্টি নিবদ্ধ ক'রে স্বাস্থ্যসেবার সাথেও জড়িত। তিনি পিরামল গ্রুপের ভাইস চেয়ারপারসন, এটি একটি ব্যবসায়িক সমষ্টি যারা ওষুধ, আর্থিক পরিষেবা, রিয়েল এস্টেট এবং কাঁচের প্যাকেজিংয়ে আগ্রহী।\nবিজ্ঞান ও প্রযুক্তি ব্যবসায় অবদানের জন্য ২০১২ সালে ভারতের রাষ্ট্রপতি স্বাতী পিরামলকে ভারতের সর্বোচ্চ বেসামরিক সম্মান পদ্মশ্রী প্রদান করেন। তিনি ভারতের অ্যাপেক্স চেম্বার অফ কমার্সের প্রথম মহিলা সভাপতি হিসেবে দায়িত্ব পালন করেছেন। তিনি হার্ভার্ড বোর্ড অফ ওভারসিয়ারের সদস্য এবং হার্ভার্ড বিজনেস স্কুল এবং পাবলিক হেলথের ডিনের উপদেষ্টা হিসেবেও দায়িত্ব পালন করেন।\nতিনি মুম্বাইয়ের ওয়ালসিংহাম হাউস স্কুল এবং সেন্ট জেভিয়ার্স কলেজ থেকে তাঁর স্কুলজীবন সম্পন্ন করেন। তিনি ১৯৮০ সালে মুম্বাই বিশ্ববিদ্যালয় থেকে তাঁর মেডিকেল ডিগ্রি, এমবিবিএস অর্জন করেন। তিনি হার্ভার্ড স্কুল অফ পাবলিক হেলথের একজন প্রাক্তন ছাত্রী, যেখানে তিনি ১৯৯২ সালে স্নাতকোত্তর ডিগ্রি অর্জন করেছেন। তিনি পিরামল গ্রুপের চেয়ারম্যান অজয় পিরামলের সাথে বিবাহবন্ধনে আবদ্ধ হয়েছেন।\n\n\n== প্রারম্ভিক জীবন ==\nস্বাতী শাহের (পিরামল) জন্ম ১৯৫৬ সালের ২৮শে মার্চ মুম্বাইয়ে। দীর্ঘস্থায়ী অসুস্থতায় আক্রান্ত ব্যক্তিদের জীবনযাপন উন্নত করার দিকে তিনি আগ্রহ দেখিয়েছিলেন। সেইজন্য, উচ্চ বিদ্যালয় এবং কলেজের পর, তিনি চিকিৎসাবিদ্যায় ডিগ্রি অর্জন করেন। বিবাহ এবং সন্তান ধারণের পর তিনি হার্ভার্ড বিশ্ববিদ্যালয়ে জনস্বাস্থ্যের উপর স্নাতকোত্তর কোর্স করেন।\n১৯৭০-এর দশকের মাঝামাঝি সময়ে, পোলিও আক্রান্ত এক মেয়ের সাথে স্বাতী পিরামলের দেখা হয়। এরপর তিনি ও তাঁর মেডিকেল স্কুলের বন্ধুরা একটি পোলিও কেন্দ্র স্থাপন করেন। প্রথম বছরে, তাঁরা ২৫,০০০ শিশুর চিকিৎসা করেছিলেন। স্থানীয় বাচ্চাদের টিকা দেওয়ার জন্য বাসিন্দাদের রাজি করাতে, স্বাতী এবং তাঁর বন্ধুরা পোলিও প্রতিরোধ সম্পর্কে পথনাটক পরিবেশন করেছিলেন। তাঁরা ঘরে ঘরে গিয়ে পরিবারগুলিকে শিক্ষিত করেছেন। তাঁরা শিশুদের চিকিৎসা করতেন, বেশিরভাগই বিনামূল্যে। দশ বছর পর, এলাকার যাঁদের টিকা বা চিকিৎসার প্রয়োজন ছিল তাঁরা সবাই এটি পেয়েছে। লক্ষ্য অর্জনের পর, কেন্দ্রটি বন্ধ করে দেওয়া হয়।\n\n\n== ব্যক্তিগত জীবন ==\nস্বাতী শাহ পিরামল বিবাহ করেছেন অজয় পিরামলকে এবং তাঁদের এক পুত্র, আনন্দ পিরামল, তিনি ব্যবসায়ী মুকেশ আম্বানি এবং তাঁর স্ত্রী নীতা আম্বানির একমাত্র কন্যা ইশা আম্বানির সাথে বিবাহিত। অজয় এবং স্বাতীর একটি কন্যাও রয়েছে, নন্দিনী পিরামল ডি'ইয়ং, তিনি একজন আমেরিকান নাগরিক পিটার ডি'ইয়ংয়ের সাথে বিবাহবন্ধনে আবদ্ধ।  স্বাতী পিরামল গুলিতায় থাকেন, এটি পিরামলদের মালিকানাধীন এবং কিনে নেওয়া।\n\n\n== কর্মজীবন ==\nস্বাতী মুম্বাইয়ের গোপীকৃষ্ণ পিরামল হাসপাতালের প্রতিষ্ঠাতা, এবং দীর্ঘস্থায়ী রোগ, অস্টিওপোরোসিস, ম্যালেরিয়া, যক্ষ্মা, মৃগীরোগ এবং পোলিওর বিরুদ্ধে জনস্বাস্থ্য প্রচারণা শুরু করেছেন।\nপিরামল ফাউণ্ডেশনের পরিচালক হিসেবে, এইচএমআরআই-এর সাহায্যে তিনি গ্রামীণ ভারতে স্বাস্থ্য উন্নয়নে সহায়তা করেন - এটি ভ্রাম্যমাণ স্বাস্থ্য পরিষেবা, নারী ক্ষমতায়ন প্রকল্প এবং তরুণ নেতা তৈরির জন্য সম্প্রদায় শিক্ষাকে সমর্থন করে। তিনি সর্বজল ফাউণ্ডেশন ফর ক্লিন ওয়াটারের একজন পরিচালক। তিনি আটবার ২৫ জন সবচেয়ে ক্ষমতাশালী নারীর তালিকায় মনোনীত হয়েছেন এবং এখন তিনি সবচেয়ে ক্ষমতাশালী নারীদের হল অফ ফেমের অংশ। তিনি প্রধানমন্ত্রীর বৈজ্ঞানিক উপদেষ্টা পরিষদে এবং প্রধানমন্ত্রীর বাণিজ্য পরিষদে (২০১০ - ২০১৪) দায়িত্ব পালন করেছেন।\nতিনি বর্তমানে হার্ভার্ড স্কুল অফ পাবলিক হেলথ এবং হার্ভার্ড বিজনেস স্কুল উভয়ের ডিনের উপদেষ্টা বোর্ডে দায়িত্ব পালন করছেন। তিনি আইআইটি বোম্বে এবং হার্ভার্ড বিশ্ববিদ্যালয়ের মতো ভারতীয় এবং আন্তর্জাতিক শিক্ষা প্রতিষ্ঠানের বোর্ডে দায়িত্ব পালন করেন।\n\n\n== বোর্ড সদস্যপদ ==\nভাইস-চেয়ারপার্সন, পিরামল গ্রুপ।\nপরিচালক, পিরামল ফাউণ্ডেশন।\nহার্ভার্ড স্কুল অফ পাবলিক হেলথ এবং হার্ভার্ড বিজনেস স্কুল উভয়ের ডিনের উপদেষ্টা বোর্ড।\nঅ-নির্বাহী পরিচালক, নেসলে ইণ্ডিয়া লিমিটেড।\n৯০ বছরে ভারতের অ্যাপেক্স চেম্বার অফ কমার্স, অ্যাসোচ্যামের প্রথম মহিলা সভাপতি হিসেবে দায়িত্ব পালন করেছেন।\nপ্রধানমন্ত্রীর বৈজ্ঞানিক উপদেষ্টা বোর্ডে ১০ বছর (২০০৬-২০১৪) এবং প্রধানমন্ত্রীর বাণিজ্য পরিষদে দায়িত্ব পালন করেছেন।\n\n\n== পুরস্কার এবং সম্মাননা ==\n\n\n== তথ্যসূত্র =="}