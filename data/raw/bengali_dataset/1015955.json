{"pageid": 1015955, "title": "রেজাউল করিম চৌধুরী", "url": "https://bn.wikipedia.org/wiki?curid=1015955", "content": "রেজাউল করিম চৌধুরী (জন্ম ৩১শে মে ১৯৫৩) বাংলাদেশ আওয়ামী লীগের একজন রাজনীতিবিদ এবং চট্টগ্রাম সিটি কর্পোরেশনের ৬ষ্ঠ মেয়র ছিলেন।\n\n\n== প্রাথমিক জীবন ==\nরেজাউল করিম ১৯৫৩ সালের ৩১শে মে চট্টগ্রাম জেলার চান্দগাঁও থানার পূর্ব ষোলশহর ওয়ার্ডের বহরদার পরিবারে জন্মগ্রহণ করেন। তিনি পূর্ব ষোলশহর প্রাথমিক বিদ্যালয় থেকে ১৯৬২ সালে ৫ম শ্রেণী, চট্টগ্রাম সরকারি মুসলিম উচ্চ বিদ্যালয় থেকে এস.এস.সি‌ এবং চট্টগ্রাম কলেজ থেকে এইচ.এস.সি. পাশ করেন পরবর্তীতে চট্টগ্রাম বিশ্ববিদ্যালয়ে আইন বিষয়ে পড়াশোনার জন্য ভর্তি হলেও রাজনৈতিক পটপরিবর্তনের কারণে তা সম্পন্ন করতে পারেননি।\n\n\n== ব্যক্তিগত জীবন ==\nরেজাউল করিম চৌধুরী ব্যক্তিজীবনে সেলিনা আক্তার কে বিয়ে করেন এবং দম্পতির দুই মেয়ে ও এক ছেলে রয়েছে।\n\n\n== রাজনৈতিক জীবন ==\n\n\n=== ১৯৬৭-১৯৭৯ ===\nরেজাউল করিম ১৯৬৭ সালে বাংলাদেশ ছাত্রলীগে যোগ দেন। এরপর বিভিন্ন সময়ে তিনি কলেজ/থানা/জেলা ছাত্রলীগের বিভিন্ন পদে দায়িত্বে ছিলেন। সর্বশেষ ১৯৭৮-১৯৭৯ মেয়াদে চট্টগ্রাম উত্তর জেলা ছাত্রলীগ শাখার আহ্বায়ক ছিলেন।\n\n\n=== ১৯৮০-বর্তমান ===\nরেজাউল করিম ১৯৮০ সালে চট্টগ্রাম মহানগর যুবলীগ, ১৯৯২ চট্টগ্রাম মহানগর আওয়ামী লীগের কার্যকরী সদস্য ছিলেন। ১৯৯৭-২০০৬ মেয়াদে চট্টগ্রাম মহানগর আওয়ামী লীগের তথ্য ও গবেষণা বিষয়ক সম্পাদক এবং ২০০৬-২০১৪ সালে চট্টগ্রাম মহানগর আওয়ামী লীগের সাংগঠনিক সম্পাদক ছিলেন। ২০১৪ সাল থেকে তিনি চট্টগ্রাম মহানগর আওয়ামী লীগের যুগ্ম-সাধারণ সম্পাদক পদে দায়িত্ব পালন করছেন।\n২০২০ সালে মেয়র পদে চট্টগ্রাম সিটি কর্পোরেশন নির্বাচনে আওয়ামী লীগের দলীয় মনোনয়ন পেয়ে মেয়র নির্বাচিত হন।\n২০২৪ সালের ৮ আগস্ট অন্তর্বর্তীকালীন সরকার গঠিত হওয়ার পর, ১৯ আগস্ট দেশের ১২টি সিটি কর্পোরেশনের মেয়রকে অপসারণ করায় তিনি পদচ্যুত হন।\nপরবর্তীতে মামলার প্রেক্ষিতে উক্ত নির্বাচনে বিএনপি প্রার্থী শাহাদাত হোসেনকে ২০২৪ সালের ১ অক্টোবর মেয়র ঘোষণা করে আদালত এবং ৩ নভেম্বর চট্টগ্রাম সিটি করপোরেশন এর মেয়র হিসেবে শপথ নেন।\n\n\n== তথ্যসূত্র ==\n\n\n== বহিঃসংযোগ ==\n\nব্যক্তিগত ওয়েবসাইট  ওয়েব্যাক মেশিনে আর্কাইভকৃত ৮ ফেব্রুয়ারি ২০২১ তারিখে"}