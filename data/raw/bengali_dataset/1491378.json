{"pageid": 1491378, "title": "রিফাত হাসান (লেখক)", "url": "https://bn.wikipedia.org/wiki?curid=1491378", "content": "রিফাত হাসান (জন্ম: ১৭ জানুয়ারি, ১৯৮০) একজন বাংলাদেশী লেখক, বুদ্ধিজীবী এবং কবি। বাংলাদেশের রাজনীতি ও সমাজ নিয়ে তার চিন্তা ও পর্যালোচনা গত এক দশকেরও বেশি সময় ধরে তরুণ লেখক ও চিন্তকদের উপর প্রভাবশালী বলে বিবেচিত হয়। তিনি ২০১৪ সালে প্রকাশিত নন-ফিকশন \"সম্পর্ক, বন্ধুত্ব ও রাজনীতি'' গ্রন্থের লেখক, যা ‘বন্ধুত্বে’র ধারণা, আধুনিক রাজনীতির বিচার এবং স্বাধীনতা-পরবর্তী বাংলাদেশের জটিল রাজনৈতিক সংস্কৃতির পর্যালোচনার জন্য বিখ্যাত ও আলোচিত।\n\n\n== জীবনী ==\n২০১৩ সালে, রিফাত জনপ্রিয় শাহবাগ আন্দোলনের প্রথম তুখোড় সমালোচকদের একজন ছিলেন। তিনি এই আন্দোলনকে চরিত্রগতভাবে ফ্যাসিস্ট এবং ন্যায়বিচারের ধারণার পরিপন্থি হিসেবে চিহ্ণিত করেন। ২০১৪ সালের মার্চে, এক সাক্ষাৎকারে, তিনি শাহবাগ আন্দোলনের সমর্থকদেরকে সমাজে উদারপন্থা সীমিতকরন এবং শেখ হাসিনার সরকারের অধীনে যে যুদ্ধাপরাধ ট্রাইব্যুনাল, তার একটা অবজেক্টিভ ক্রিটিক তৈরি করতে ব্যর্থতার জন্য দায়ী করেন। রিফাতের মতে, এটি বাংলাদেশের রাজনীতি ও সমাজে একটি ‘পয়েন্ট অব নো রিটার্ন’ পরিস্থিতির সৃষ্টি করেছিল।\nবাংলাদেশে সাম্প্রতিক ছাত্র-জনতার অভ্যুত্থানের পর, রিফাত হাসান ফ্যাসিবাদ-পরবর্তী বাংলাদেশের পুনর্গঠন ও সাংবিধানিক সংস্কারের আলাপ তোলেন। তার ফ্যাসিবাদ পরবর্তি রাজনৈতিক ইশতেহারে, যেটি আফটার ফ্যাসিস্ট পলিটিক্যাল মেনিফেস্টো নামে পরিচিত, হাসান দাবি করেন, জুলাইয়ের গণহত্যার পর পুরনো সংবিধান বাংলাদেশ রাষ্ট্রের নাগরিকদের কাছে এথিক্যাল অথরিটি হারিয়েছে। এই প্রেক্ষাপটে তিনি রাষ্ট্রের উপর জনগণের মালিকানা পুনরুদ্ধারের জন্য একটি নতুন সংবিধানের প্রয়োজনের কথা বলেন।  তিনি সংবিধানের খসড়া প্রণয়ন ও গ্রহণ প্রক্রিয়ায় জনগনের অংশগ্রহণ নিশ্চিত করতে একটি সর্বদলীয় অভিভাবক পরিষদ গঠনের প্রস্তাব করেন। তার ইশতেহার অনুসারে, এই সর্বদলীয় অভিভাবক পরিষদ নতুন সংবিধানের খসড়া প্রস্তুত করার জন্য একটি সাংবিধানিক সংস্কার কমিশন গঠন করবে, যার তৈরী ড্রাফ্ট পরে গণভোটের রায়ের মাধ্যমে অভ্যুত্থান পরবর্তি নতুন বাংলাদেশের সংবিধান হিসেবে গৃহীত হবে।\nসর্বশেষ, ডিসেম্বর ২০২৪ এর একটা পাবলিক বক্তৃতায়, তিনি ফ্যাসিস্টের পতন পরবর্তি সময়ে বুদ্ধিবৃত্তিক আলোচনার চাইতে গণসংলাপ এর গুরুত্বের কথা বলেন। ফ্যাসিস্টের রাজনীতি, নির্বাচনে অংশ নেবার অধিকার ও ফ্যাসিস্ট পরবর্তি সময়ের নতুন সংবিধান প্রণয়নের প্রশ্নে রাজনৈতিক দলগুলো একমত হতে না পারলে প্রয়োজনে গণভোট আহ্বান করার পরামর্শ দেন তিনি। কারণ, তার মতে, 'জুলাই জেনোসাইডের পরে জেনোসাইডকারীদের রাজনীতির অধিকার আছে কিনা, তার সিদ্ধান্ত প্রশ্নে কেবল বিএনপি আর জামাতের ছোট বড় কায়েমি নেতা আর ব্যবসায়ীরাই অংশীজন না। মূলত আম জনতাই অংশীজন। এই আম জনতার মতামত ছাড়া ফ্যাসিস্টের পুনর্বাসনের পক্ষে সিদ্ধান্ত নেওযার অধিকার কোন কমিশন রাখেন না বলে তিনি মনে করেন।\n\n\n== সমালোচনা ==\nসমালোচকদের অভিযোগ, ২০১৩ সালে রিফাতের তর্কগুলো হেফাজত ও অভিযুক্ত যুদ্ধাপরাধীদের মতাদর্শের পক্ষে ভূমিকা রেখেছে। তাদের কেউ কেউ দাবি করেন যে, শাহবাগ আন্দোলনের প্রতি রিফাতের অবস্থান জামায়াতে ইসলামী’র ১৯৭১ সালের মুক্তিযুদ্ধের অবস্থান এবং হেফাজতের প্রতি অতিরিক্ত সহানুভূতিশীল ছিল এবং তিনি শাহবাগ আন্দোলনের চেয়ে এই দলগুলোর সমালোচনায় কম কঠোর ছিলেন।\nছাত্রঅভ্যুত্থান পরবর্তি ২০২৪ সালে, অভিভাবক কাউন্সিল গঠন প্রশ্নে হাসানের প্রস্তাব বিশ্লেষকদের প্রশংসা ও সমালোচনা উভয়ই কুড়িয়েছে। বাংলাদেশের সুপ্রিম কোর্টের আপিল বিভাগের অবসরপ্রাপ্ত বিচারপতি এম এ মতিন এবং সংবিধান বিশেষজ্ঞ রিদওয়ানুল হক রিফাত হাসানের প্রস্তাবিত সর্বদলীয় অভিভাবক পরিষদকে বাংলাদেশের নতুন সাংবিধানিক সংস্কারের ক্ষেত্রে জনগনের অভিপ্রায় নিশ্চিতের ভাল উপায় বলে মন্তব্য করেছেন। তবে তারা যুক্তি দেন যে, একটি সংবিধান একটি লিখিত দলিলের চেয়েও বেশি কিছু; এই একই সংবিধানের অধীনে, বাংলাদেশে কখনও কখনও ভাল শাসনের অভিজ্ঞতাও আছে। বিপরীতে, নায়েল রহমান তার আলোচনায় রিফাত হাসান এবং অন্যান্য বুদ্ধিজীবীদের সংবিধান পুনর্লিখনের আহ্বানকে ফ্যাসিস্ট পরবর্তি বড় পরিবর্তন সম্ভাবনা হিসাবে দেখছেন। \n\n\n== গ্রন্থতালিকা ==\n\n\n=== গদ্য ===\nসম্পর্ক, বন্ধুত্ব ও রাজনীতি (২০১৪) \nএই সময়টি আপনি কীভাবে উদযাপন করবেন (২০১৬) \nটেক্সট, কন্সপিরেসি ও রূপকথা (২০২১) \nমধ্যবর্তি বেঞ্চটাতে (২০২৫) \n\n\n=== সাক্ষাৎকার ===\nমেমোরিজ অব ফ্যাসিজম: রিফাত হাসানের সাক্ষাৎকার (২০২৫) \n\n\n=== কবিতা ===\nজল্লাদখানায় বইসা কবিতাপাঠ (২০২০) \n\n\n== তথ্যসূত্র =="}