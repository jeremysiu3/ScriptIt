{"pageid": 1528185, "title": "নিউ গ্লেন", "url": "https://bn.wikipedia.org/wiki?curid=1528185", "content": "নিউ গ্লেন মার্কিন কোম্পানি ব্লু অরিজিন দ্বারা নির্মিত ও পরিচালিত একটি ভারী-বোঝা উত্তোলনকারী উৎক্ষেপণ যান। ৭ মিটার (২৩ ফুট) ব্যাসের রকেটটি আংশিকভাবে পুনর্ব্যবহারযোগ্য ও দুই-ধাপের জন্য নকশাকৃত। প্রথম ধাপটি সাতটি বিই-২ ইঞ্জিন দ্বারা চালিত, আর দ্বিতীয় ধাপটি দুটি বিই-৩ইউ ইঞ্জিনের উপর নির্ভর করে, যার সবগুলিই ব্লু অরিজিন কোম্পানি নকশা ও নির্মাণ করেছে। এটি কেপ ক্যানাভেরাল উৎক্ষেপণ কমপ্লেক্স ৩৬ থেকে উৎক্ষেপণ করা হয়, তবে ভবিষ্যতের অভিযানগুলি ভ্যান্ডেনবার্গ মহাকাশ উৎক্ষেপণ কমপ্লেক্স ৯ থেকে উৎক্ষেপণের পরিকল্পনা আছে।\nনিউ গ্লেনের নির্মাণ ২০১৩ সালের আগে শুরু হয়। ২০১৬ সালে আনুষ্ঠানিকভাবে এটির ঘোষণা দেওয়া হয়। পৃথিবী প্রদক্ষিণকারী প্রথম মার্কিনী ও নাসা-র মহাকাশচারী জন গ্লেনের সম্মানে রকেটটির নামকরণ করা হয়েছে। ২০২৪ সালের ফেব্রুয়ারিতে উৎক্ষেপণ মঞ্চে উদ্বোধনী যানটিকে উন্মোচন করা হয়। ২০২৫ সালের ১৬ই জানুয়ারি রকেটটির প্রথম উড়ান সম্পন্ন হয়। এসময় এটি একটি ব্লু রিং মহাকাশযানের আদিপ্রতিমা বহন করে। ২০০৫ সালে NROL-২৩ এর পর LC-৩৬ থেকে এটিই ছিল প্রথম উৎক্ষেপণের ঘটনা। এই অভিযানটিকে মার্কিন যুক্তরাষ্ট্রের জাতীয় নিরাপত্তা মহাকাশ উৎক্ষেপণ কর্মসূচির দ্বারা ব্যবহারের জন্য প্রত্যয়িত হওয়ার জন্য প্রয়োজনীয় বেশ কয়েকটি প্রদর্শনী উৎক্ষেপণের মধ্যে প্রথমটি হিসেবে গণ্য করা হয়।\nমহাকাশ পর্যটনের জন্য ব্যবহৃত ব্লু অরিজিনের নিউ শেপার্ড উপকক্ষীয় রকেটের মতো নিউ গ্লেনের প্রথম ধাপটি পুনর্ব্যবহারযোগ্য এবং এটিকে ল্যান্ডিং প্ল্যাটফর্ম ভেসেল ১ নামক একটি বজরাতে অবতরণ করার জন্য নকশা করা হয়েছে। ২০২৫ সালের জানুয়ারি পর্যন্ত নিউ গ্লেন কোনও বুস্টারভিত্তিক অবতরণ অর্জন করতে পারেনি। ২০২১ সালে কোম্পানিটি প্রজেক্ট জার্ভিস নামক প্রকল্পটি চালু করে, যে উদ্যোগটির লক্ষ্য ছিল রকেটের দ্বিতীয় ধাপের পুনর্ব্যবহারযোগ্যতা নিশ্চিত করা।\n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ =="}