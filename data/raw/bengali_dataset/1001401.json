{"pageid": 1001401, "title": "এ এস এম আব্দুল হালিম", "url": "https://bn.wikipedia.org/wiki?curid=1001401", "content": "এ এস এম আব্দুল হালিম একজন বাংলাদেশি সাবেক সরকারি কর্মকর্তা ও রাজনীতিবিদ যিনি কৃষি মন্ত্রণালয় ও মন্ত্রিপরিষদ সচিব ছিলেন। তিনি ২০০৫ হতে ২০০৬ সাল পর্যন্ত গণপ্রজাতন্ত্রী বাংলাদেশ সরকারের মন্ত্রিপরিষদ সচিব হিসেবে দায়িত্ব পালন করেন। মন্ত্রিপরিষদ বিভাগে যোগদানের পূর্বে তিনি পাট মন্ত্রণালয়, কৃষি মন্ত্রণালয় এবং তদানীন্তন সংস্থাপন মন্ত্রণালয়ের (বর্তমানে জনপ্রশাসন মন্ত্রণালয়) সচিব হিসেবেও দায়িত্ব পালন করেছেন।\n\n\n== প্রারম্ভিক জীবন ==\nজনাব এ. এস. এম. আব্দুল হালিম ১৯৪৮ সালের ০১ জানুয়ারি জামালপুর জেলার ইসলামপুরে এক সম্ভ্রান্ত মুসলিম পরিবারে জন্মগ্রহণ করেন। তিনি ঢাকা বিশ্ববিদ্যালয়ের বাণিজ্য অনুষদ থেকে স্নাতক ও স্নাতকোত্তর এবং ইংল্যান্ডের বার্মিংহাম ইউনিভার্সিটি থেকে ডেভেলপমেন্ট স্টাডিজ-এ উচ্চতর ডিগ্রি অর্জন করেন।\n\n\n== কর্মজীবন ==\nএ এস এম আব্দুল হালিম বাংলাদেশ সিভিল সার্ভিসের প্রশাসন ক্যাডারের সদস্য হিসেবে চাকুরিতে যোগদান করেন। চাকুরিজীবনে তিনি প্রশাসনের বিভিন্ন স্তরে সহকারী কমিশনার, উপজেলা নির্বাহী অফিসার, অতিরিক্ত জেলা ম্যাজিস্ট্রেটসহ উপজেলা ও জেলায় বিভিন্ন দায়িত্ব পালন করেন। তিনি কৃষি মন্ত্রণালয় ও মন্ত্রিপরিষদ সচিব ছিলেন।\nতিনি দেশের অভ্যন্তরে অনেক প্রশিক্ষণ/সভা/সেমিনারে অংশগ্রহণের পাশাপাশি ভারতের হায়দরাবাদ ও ইন্দোনেশিয়ায় প্রশাসনিক প্রশিক্ষণে অংশগ্রহণ করেন। বর্ণাঢ্য চাকরি জীবনে জনাব এ. এস. এম. আব্দুল হালিম জেনেভায় World Health Organization আন্তর্জাতিক সম্মেলনে অংশগ্রহণসহ এশিয়া, ইউরোপ ও আমেরিকায় অনুষ্ঠিত বিভিন্ন সরকারি সফরে নেতৃত্ব দিয়েছেন। জনাব এ. এস. এম. আব্দুল হালিম তাঁর পেশা জীবনে মার্কিন যুক্তরাষ্ট্র, চীন, ভারত, মেক্সিকো, ব্রাজিল, বেলজিয়াম, মালয়েশিয়া, থাইল্যান্ড, মঙ্গোলিয়া, পাকিস্তান, ইরান, ইরাকে সরকারি সফর/ পরিদর্শন করেছেন।\nজনাব এ. এস. এম. আব্দুল হালিম ০৯ সেপ্টেম্বর ২০২৪  তারিখে বাংলাদেশ হাউজ বিল্ডিং ফাইনান্স কর্পোরেশন (বিএইচবিএফসি) এর পরিচালনা পর্ষদের পরিচালক ও চেয়ারম্যান হিসেবে যোগদান করেছেন।\n\n\n=== রাজনৈতিক জীবন ===\nআব্দুল হালিম বিএনপি চেয়ারপার্সনের উপদেষ্টা ও ইসলামপুর উপজেলা বিএনপির সাবেক সভাপতি। তিনি একাদশ জাতীয় সংসদ নির্বাচনে জামালপুর-২ আসনে বিএনপির মনোনীত প্রার্থী ছিলেন।\n\n\n== তথ্যসূত্র =="}