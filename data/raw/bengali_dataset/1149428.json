{"pageid": 1149428, "title": "ক্রিপট্ অব লিবারকুন", "url": "https://bn.wikipedia.org/wiki?curid=1149428", "content": "ক্রিপট্ অব লিবারকুন (ইংরেজি: Crypt of Lieberkühn) হল ক্ষুদ্রান্ত্রের কলাস্থানবিদ্যার অন্যতম অংশ। এগুলি ক্ষুদ্রান্ত্রের ভিলাই নামক আঙুলের ন্যায় গঠনের নিম্নাংশে দেখা যায় ও এগুলি গ্রন্থি হিসেবে কাজ করে (তাই এদের অপর নাম আন্ত্রিক গ্রন্থি)। এগুলি বহুকোশী গ্রন্থি; কোশগুলির মধ্যে উল্লেখযোগ্য হল:  গবলেট কোশ (মিউকাস ক্ষরণকারী), আন্ত্রিক কোশ (খাদ্যবস্তু শোষণকারী), আন্ত্রিক অন্তঃক্ষরা কোশ (হরমোন ক্ষরণকারী), প্যানেথ কোশ (অণুজীব ধ্বংসকারী), স্টেম কোশ ইত্যাদি। বৃহদন্ত্রের কোলনেও এগুলি কম পরিমাণে পাওয়া যায়।\n\n\n== নামকরণ ==\nজার্মান বিজ্ঞানী জোহান নাথানিয়েল লিবারকুন এটি আবিষ্কার করেন ও তার নামেই এর নামকরণ করা হয়। ক্রিপট্ শব্দের অর্থ গুপ্ত বা লুকানো। এগুলি মিউকোসা স্তরের অভ্যন্তরে থাকে যা বাইরে থেকে বোঝা যায় না।\n\n\n== গঠন ==\nক্ষুদ্রান্ত্রের অন্তঃগাত্রের আবরণী কলায় এদের উপস্থিতি লক্ষ্য করা যায়। ডিওডেনাম, জেজুনাম, ইলিয়ামে প্রচুর পরিমাণে দেখা যায়। এছাড়া বৃহদন্ত্রের কোলনে দেখা যায় (এদের কোলনিক ক্রিপট্ বলে)। কোলনে কোশগুলির মধ্যে প্যানেথ কোশ অনুপস্থিত।\n\n\n== কাজ ==\nআন্ত্রিক গ্রন্থি হতে ক্ষরিত রসকে আন্ত্রিক রস বা সাক্কাস এন্টেরিকাস (Succus entericus) বলে। এই রসে প্রচুর উৎসেচক উপস্থিত থাকে যা পাকস্থলী থেকে আগত তরল বা অর্ধতরল খাদ্যবস্তুর পরিপূর্ণ পরিপাক ঘটায়। এর সাথে অগ্ন্যাশয় কর্তৃক ক্ষরিত রস মিলে গেলে একত্রে পরিপাক সম্পন্ন হয়ে থাকে। ব্রুনারের গ্রন্থি ক্রিপট্ অব লিবারকুনের সহায়ক গ্রন্থি হিসেবে কাজ করে।\nএতে বহু শর্করাভঙ্গক (যেমন– মলটেজ, সুক্রেজ, ল্যাকটেজ ইত্যাদি), প্রোটিনভঙ্গক (যেমন– ডাইপেপটাইডেজ), ফ্যাট ভঙ্গক (আন্ত্রিক লাইপেজ) উৎসেচক বর্তমান। এগুলি খাদ্যকে পরিপূর্ণ পরিপাক ঘটিয়ে শোষণ যোগ্য করে তোলে। ক্ষুদ্রান্ত্রের অন্তঃগাত্রের ভিলাই সেই পাচিত উপাদান শোষণ করে।\nক্রিপট্ অব লিবারকুনের স্টেম কোশ ভেঙে যাওয়া বা আঘাত প্রাপ্ত বা নষ্ট অংশের স্থানে নতুন কোশের জন্ম দেয় ও বিভাজন দ্বারা কোশের সংখ্যা বাড়ায়। আবার তাদের রূপান্তর ঘটিয়ে বিভিন্ন কাজে নিয়োজিত করে (পাতার উপরে বিভিন্ন কোশের কাজ বলা হয়েছে)। কিন্তু এই কোশের সংখ্যা বৃদ্ধির হার মারাত্মক বৃদ্ধির পেলে তা ক্যান্সার হিসেবে গণ্য করা হয় (কোলন ক্যান্সার বা আন্ত্রিক ক্যান্সার)।\nবহু প্রকারের হরমোন এখান থেকে ক্ষরিত হয়ে থাকে, যা পরিপাকনালীর ক্ষরণ নিয়ন্ত্রণ করে, পরিপাকের গতি নিয়ন্ত্রণ করে ইত্যাদি কাজ করে।\n\n\n== চিকিৎসা ক্ষেত্র ==\n\nক্রিপটাইটিস হল ক্রিপট্ অব লিবারকুনের প্রদাহ যা অতিরিক্ত পরিমাণে নিউট্রোফিল উপস্থিত  থাকলে হয়।\nনিম্নলিখিত কারণে ক্রিপটাইটিস হতে পারে:\n\nঅন্ত্র প্রদাহ (যেমন কোলন আলসার, ক্রনের রোগ)\nসংক্রামক কোলাইটিস\nইস্কেমিক কোলাইটিস ইত্যাদি।\n\n\n== তথ্যসূত্র ==\n\n\n== বহিঃসংযোগ ==\nIllustration at trinity.edu  ওয়েব্যাক মেশিনে আর্কাইভকৃত ১১ মার্চ ২০০৭ তারিখে\nIllustration at kumc.edu  ওয়েব্যাক মেশিনে আর্কাইভকৃত ২৬ ডিসেম্বর ২০১০ তারিখে\nIllustration at uokhsc.edu\nsynd/2651, হু নেমড ইট?"}