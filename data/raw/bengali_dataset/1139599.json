{"pageid": 1139599, "title": "রাজগান মসজিদ", "url": "https://bn.wikipedia.org/wiki?curid=1139599", "content": "রাজগান মসজিদ (উর্দু: راجگان مسجد‎‎) পাকিস্তানের খাইবার পাখতুনখোয়া প্রদেশের খানপুরে অবস্থিত একটি ঐতিহাসিক মসজিদ। এটি খানপুর বাঁধ জলাধারের উত্তর প্রান্তে অবস্থিত। এটি স্থানীয়ভাবে 'রাজন কি মসজিদ' (রাজাদের মসজিদ) নামে পরিচিত এবং সাধারণত ঈদের জামাত ছাড়া নির্জন থাকে। এটি ইসলামাবাদ থেকে ৫০.১ কিলোমিটার দূরে অবস্থিত। ইসলামাবাদ থেকে এই মসজিদে যেতে ৯০ মিনিট সময় লাগে।\n\n\n== ইতিহাস ==\nপ্রবীণ সংসদ সদস্য এবং উত্তর-পশ্চিম সীমান্ত প্রদেশ এর সাবেক মুখ্যমন্ত্রী রাজা সিকান্দার জামান খানের দাদা রাজা সুলতান জেহানদাদ খান ১৮৭২ সালে মসজিদটি নির্মাণ করেন। রাজা সুলতান এই মসজিদ ছাড়াও পুরাতন খানপুর গ্রামেরও প্রতিষ্ঠাতা ছিলেন, যা জলাধারের বর্তমান স্থানে একসময় বিদ্যমান ছিল।\n১৯৭০ এর দশক পর্যন্ত যখন খানপুর বাঁধ নির্মাণ শুরু হয় এবং কাছাকাছি অন্যান্য মসজিদ নির্মিত হচ্ছিলো তখন মসজিদটি এই এলাকায় ধর্মীয় কার্যকলাপের একমাত্র কেন্দ্র ছিল।\n\n\n== নির্মাণকাজ ==\nএই মসজিদটি নির্মাণের জন্য দিল্লি থেকে ইসলামি শিল্পের স্থপতিদের আনা হয়। তারা প্রধান উপকরণ হিসাবে ইট এবং কালো পাথর ব্যবহার করে। তবে দরজা, আলমারি এবং ছাদের জন্য লীপা উপত্যকা থেকে কাঠ আমদানি করা হয়। ভবনটি ইসলামি স্থাপত্যশৈলী অনুসরণ করে নির্মাণ করা হয়। এতে চারটি মিনার রয়েছে (দুটি বড় এবং দুটি ছোট)। মসজিদটির কেন্দ্রে গম্বুজ আকৃতির একটি ছোট মিনার স্থাপন করা হয়। এছাড়াও এতে একটি বড় প্রার্থনা হল এবং একটি জীর্ণ ইটের চত্বর রয়েছে।\nমসজিদে চারটি খিলানযুক্ত প্রবেশদ্বার এবং প্রধান ফটক রয়েছে। যেগুলো মুঘল সম্রাট শাহ জাহান দ্বারা ১৬৫০ থেকে ১৬৫৬ সালে নির্মিত দিল্লির জামে মসজিদের প্রতিলিপি হিসেবে তৈরি করা হয়।\nসীমানা প্রাচীর নির্মাণে ব্যবহৃত কালো পাথরের উৎপত্তি নিয়ে কিছু বিতর্ক রয়েছে। কেউ কেউ বলে যে, এটি ভারত থেকে আমদানি করা হয় এবং অন্যরা দাবি করে, এটি নিকটবর্তী শহর তক্ষশীলা থেকে আসে।\n\n\n== ধারণক্ষমতা ==\nএটি প্রায় ১০০০ উপাসকদের থাকার জন্য নির্মিত হয়। বর্তমানে, এটি পরিত্যক্ত অবস্থায় আছে। তবে, কখনো কখনো এই মসজিদে ঈদের নামাজ অনুষ্ঠিত হয়।\n\n\n== বর্তমান অবস্থা ==\nমসজিদটি সাধারণত জুলাই থেকে সেপ্টেম্বর মাস পর্যন্ত পানি দ্বারা বেষ্টিত থাকে। এসময় খানপুর লেকেও পানি কানায় কানায় ভর্তি থাকে। এই স্যাঁতসেঁতে অবস্থা মসজিদের কাঠামোর জন্য অনুকূল নয়। উপরন্তু, খোদাই করা কাঠের দরজা চুরি হয়ে গেছে। ফলে, মাঝে মাঝে বিপথগামী প্রাণীরা মসজিদের ভিতরে প্রবেশ করে। মসজিদ সংলগ্ন কবরস্থানটি খুবই শোচনীয় অবস্থায় রয়েছে এবং অনেকগুলো নামফলক ধ্বংসসহ পুরোনো কবরে ছড়িয়ে ছিটিয়ে রয়েছে। স্থানীয় রাখালরা বর্ষার দিনে তাদের গবাদি পশুকে মসজিদের ভিতরে রাখে এবং গোবর, আবর্জনা দিয়ে পুরো এলাকা জুড়িয়ে দেয়। মসজিদে সরাসরি পানি সরবরাহের ব্যবস্থা নেই। তবে মসজিদ সংলগ্ন পানি সরবরাহের লাইন এবং স্নানকক্ষের ধ্বংসাবশেষ দেখা যায়। এছাড়া মসজিদ প্রাঙ্গন থেকে ইমামের বাড়ি দেখা যায়।\n\n\n== আরও দেখুন ==\nপাকিস্তানের মসজিদের তালিকা\n\n\n== তথ্যসূত্র =="}