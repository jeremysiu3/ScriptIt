{"pageid": 1187865, "title": "জয়ন্তানুজ বন্দ্যোপাধ্যায়", "url": "https://bn.wikipedia.org/wiki?curid=1187865", "content": "ড.জয়ন্তানুজ বন্দ্যোপাধ্যায় (২৪ অক্টোবর ১৯৩১ – ৫ অক্টোবর ২০০৯) ছিলেন একজন প্রাক্তন ভারতীয় বাঙালিকূটনীতিক এবং  আন্তর্জাতিক সম্পর্কের অন্যতম বিশেষজ্ঞ ব্যক্তিত্ব।  বৈজ্ঞানিক সমাজতন্ত্র ও আন্তর্জাতিকতাবাদের প্রবক্তা ছিলেন তিনি।  ১৯৭০ খ্রিস্টাব্দে তার পরিকল্পিত দ্য মেকিং অফ ইন্ডিয়ান ফরেন পলিসি  আন্তর্জাতিক সম্পর্কে ভারতীয় শিক্ষাবৃত্তিতে  ক্লাসিক হিসাবে বিবেচিত হয়। \n\n\n== জন্ম ও প্রারম্ভিক জীবন ==\nজয়ন্তানুজ বন্দ্যোপাধ্যায়ের জন্ম  ব্রিটিশ ভারতের অধুনা  বাংলাদেশের মুন্সীগঞ্জ জেলার বিক্রমপুরের বিখ্যাত গ্রাম  অতীশ দীপঙ্কর শ্রীজ্ঞানের  বজ্রযোগিনী গ্রামে। তার মাতা ধর্মপ্রাণ গৃহকর্ত্রী এবং স্কুল শিক্ষক পিতা ছিলেন উদার মনের মানুষ। স্বাধীনতা লাভের সঙ্গে দেশভাগের চরম দুর্দশায় তারা ছিন্নমূল হয়ে সপরিবারে চলে আসেন কলকাতায়। মেধাবী জয়ন্তানুজ কলকাতা বিশ্ববিদ্যালয় থেকে অর্থনীতিতে এম.এ পাশের পর  আন্তর্জাতিক সম্পর্কে পিএইচডি ও পরে রাষ্ট্রবিজ্ঞানে ডি.লিট হন।\n\n\n== কর্মজীবন ==\nকৃতি অধ্যাপক চাকরি জীবনে  প্রথমে সর্বভারতীয় প্রতিযোগিতামূলক পরীক্ষায় পাশ করে আই এ এস হন এবং ১৯৫৫ খ্রিস্টাব্দে  ভারত সরকারের বিদেশ দপ্তরে দক্ষতার সঙ্গে কাজ করেন। বিদেশে দুটি ভারতীয় দূতাবাসে কূটনীতিকের দায়িত্ব পালনের পর ১৯৬০ খ্রিস্টাব্দে বিদেশ মন্ত্রকের আন্ডার সেক্রেটারি থাকাকালে তিনি বৃহত্তর জীবনের টানে বিদেশ মন্ত্রকের  চাকরিতে ইস্তফা দিয়ে কলকাতার  যাদবপুর বিশ্ববিদ্যালয়ে  আন্তর্জাতিক সম্পর্কের অধ্যাপক পদে যোগ দেন এবং এই কাজে নিজেকে দীর্ঘদিন ব্যস্ত রাখেন এবং এক সময় হন কার্যনির্বাহক উপাচার্য। ১৯৯৩ খ্রিস্টাব্দে অবসর  নেওয়ার পর হন বিশ্ববিদ্যালয়ের আজীবন এমেরিটাস প্রফেসর। পরবর্তীকালে তিনি  যুক্তরাষ্ট্রের নিউ ইয়র্কের  কলম্বিয়া বিশ্ববিদ্যালয়ে সিনিয়র ফেলো হন এবং আমেরিকান বিশ্ববিদ্যালয়ে আন্তর্জাতিক সম্পর্কের অধ্যাপক ছিলেন। জাতিসংঘ,  বিদেশের বিভিন্ন বিশ্ববিদ্যালয় এবং ইন্সটিটিউটের আমন্ত্রণে যুক্তরাষ্ট্র, ইউরোপ, আফ্রিকা  ও এশিয়ার বহু দেশে বক্তৃতা দিয়েছেন এবং সেমিনারে অংশ নিয়েছেন। \n\n\n== দ্য মেকিং অফ ইন্ডিয়ান ফরেন পলিসি ==\nব অধ্যাপক জয়ন্তানুজ বন্দ্যোপাধ্যায় রচিত ক্লাসিক দ্য মেকিং অফ ইন্ডিয়ান ফরেন পলিসি এখনও নতুন দিল্লির বিদেশ নীতি-নির্ধারণের প্রক্রিয়ার জন্য একটি অপরিহার্য নির্দেশিকা হিসাবে কাজে আসে। বইটির মূল শক্তি হল পাণ্ডিত্যপূর্ণ কঠোরতা এবং অন্তর্নিহিত জ্ঞানের এক অস্বাভাবিক সমন্বয়। অধ্যাপক বন্দ্যোপাধ্যায় একদিকে মহাত্মা গান্ধী এবং অন্যদিকে মাও থেকে প্রাপ্ত দিশা একটি \"হাইব্রিড\" পদ্ধতিতে, আচরণবাদী সিস্টেম তত্ত্বের মাধ্যমে এক স্বতন্ত্র আন্তর্জাতিক সম্পর্ক তত্ত্বের উদ্ভাবন করেন। তার এই  গবেষণা নিজের চিন্তাধারার বিবর্তন এবং উত্তর-ঔপনিবেশিক জাতি গঠনের সাথে তার বৃহত্তর উদ্বেগের সংযোগের রূপরেখা দেয়। \n\n\n== প্রভাব ==\nসর্বোপরি,  জাতীয় রাজধানীর বাইরে রাজনৈতিক প্রভাবে যে অল্প সংখ্যক কয়েকটি কেন্দ্র   তৈরি হয়েছিল তার মধ্যে যাদবপুর বিশ্ববিদ্যালয়ের স্কুল অফ ইন্টারন্যাশনাল রিলেশনস অ্যান্ড স্ট্র্যাটেজিক স্টাডিজ, অধ্যাপক বন্দ্যোপাধ্যায়ের প্রচেষ্টায় অগ্রণী ভূমিকা নিতে পেয়েছিল।\nঅধ্যাপক বন্দ্যোপাধ্যায়ের বিভিন্ন বিষয়ে প্রকাশিত এক ডজনেরও বেশি বইয়ের মধ্যে দ্য মেকিং অফ ইন্ডিয়ান ফরেন পলিসি একটি উল্লেখযোগ্য গ্রন্থ । তার বেশিরভাগ রচনাই ঔপনিবেশিক রাষ্ট্রের পরবর্তী সময়ের, বিশেষ করে চীন এবং ভারতে সামাজিক ও অর্থনৈতিক উন্নয়নের তত্ত্ব এবং ব্যবহারিক দিক  উল্লেখ করে। এগুলির মধ্যে ভারতীয় জাতীয়তাবাদ এবং আন্তর্জাতিক কমিউনিজম (১৯৬৬), এবং গান্ধীর সামাজিক ও রাজনৈতিক চিন্তা (১৯৬৯) ইত্যাদি অন্তর্ভুক্ত।\n\n\n== প্রকাশিত গ্রন্থসমূহ ==\nবন্দ্যোপাধ্যায়, জয়ন্তানুজ (১৯৮৩)। ধর্ম ও প্রগতি। আনন্দ পাবলিশার্স, কলকাতা। আইএসবিএন 978-81-7756-762-5। \nবন্দ্যোপাধ্যায়, জয়ন্তানুজ (১৯৯)। সমাজবিজ্ঞানের দৃষ্টিতে ভাগবতগীতা। এলাইডা পাবলিশার্স,। আইএসবিএন 978-81-7023-159-2। \nবন্দ্যোপাধ্যায়, জয়ন্তানুজ (২০০১)। গণতন্ত্র, ধর্ম ও রাজনীতি (বাংলা সংস্করণ)। মায়ানস্ক্রিপ্ট ইন্ডিয়া। আইএসবিএন 978-81-901127-4-1। \nশম্বুকের স্বপ্ন\nমহাকাব্য ও মৌলবাদ\nবিকল্প নবজাগরণ\nবিকল্প বিশ্বায়ন\nওপারের ছেলেবেলা\nনারী তুমি বিদ্রোহ করো\nবন্দ্যোপাধ্যায়, জয়ন্তানুজ (১৯৮৪)। দ্য মেকিং অফ ইন্ডিয়ান ফরেন পলিসি: ডিটারমিন্যান্ট, ইনস্টিটিউশন, প্রোসেসেস অ্যান্ড পারসোনালিটিজ। এশিয়া বুক কর্পোরেশন অফ আমেরিকা।  \nবন্দ্যোপাধ্যায়, জয়ন্তানুজ (১৯৯৩)। এ জেনারেল থিওরি অফ ইন্টারন্যাশনাল রিলেশনস। সাউথ এশিয়া  বুকস। আইএসবিএন 978-81-7023-126-4। \nবন্দ্যোপাধ্যায়, জয়ন্তানুজ (১৯৯২)। ইন্টারন্যাশনাল রিলেশনস্ অ্যান্ড গ্লোবাল ইকুইলিব্রিয়াম্:সাম্ ম্যাথমেটিক্যাল্ মডেলস্। কে পি বাগচী অ্যান্ড কোম্পানি, কলকাতা। আইএসবিএন 978-81-7074-118-3। \n\n\n== সম্মাননা ==\nঅধ্যাপক জয়ন্তানুজ বন্দ্যোপাধ্যায় প্রাবন্ধিক হিসাবে বিশেষত 'ধর্ম ও প্রগতি' গ্রন্থটির জন্য ২০০৬ খ্রিস্টাব্দে পশ্চিমবঙ্গ বাংলা আকাদেমির 'মানস রায়চৌধুরী স্মৃতি পুরস্কার লাভ করেন। ওই বছরেই  রাষ্ট্রবিজ্ঞানে অবদানের জন্য পান  এশিয়াটিক সোসাইটির বিমানবিহারী মজুমদার পুরস্কার।\n\n\n== তথ্যসূত্র =="}