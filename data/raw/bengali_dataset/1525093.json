{"pageid": 1525093, "title": "রোটে জোরা (দল)", "url": "https://bn.wikipedia.org/wiki?curid=1525093", "content": "রোটে জোরা ( ইংরেজি: রেড জোরা  ) ছিল একটি পশ্চিম জার্মান উগ্র-বাম নারীবাদী শহুরে গেরিলা সংগঠন যা ১৯৭৪ থেকে ১৯৯৫ সাল পর্যন্ত সক্রিয় ছিল।  এই গোষ্ঠীটি মতাদর্শগত শত্রুদের বিরুদ্ধে ধারাবাহিক বোমা হামলা এবং অগ্নিসংযোগের ঘটনা ঘটিয়েছে, যার মধ্যে রয়েছে লিঙ্গবৈষম্য, নারীর শোষণ, জেনেটিক ইঞ্জিনিয়ারিং, পুরুষতান্ত্রিক সমাজ প্রতিষ্ঠা, পারমাণবিক শক্তি প্রয়োগ এবং গর্ভপাত বিরোধীতার সাথে জড়িত বলে মনে করা ব্যক্তি এবং সংস্থা।  রোটে জোরা বিশেষ করে জার্মান দণ্ড আইনের ২১৮ ধারার বিরোধী ছিল যা গর্ভপাতকে সীমাবদ্ধ করে, যাকে তারা \"সন্ত্রাসবাদ অনুচ্ছেদ\" হিসেবে উল্লেখ করেছে।  সংগঠনটি কখনও আনুষ্ঠানিকভাবে বিলুপ্ত হয়নি, তবে ১৯৯৬ সালের মধ্যে তারা সম্পূর্ণ নিষ্ক্রিয় হয়ে পড়ে।\n\n\n== ইতিহাস ==\n\n\n=== বিপ্লবী দল ===\nরোটে জোরা ১৯৭৭ সালে বিপ্লবী দলের স্বায়ত্তশাসিত নারীবাদী শাখা হিসেবে যাত্রা শুরু করে। এটি  পশ্চিম জার্মানির একটি প্রধান উগ্র-বাম সন্ত্রাসী সংগঠন, যারা নিজেকে আরও বিশিষ্ট রেড আর্মি গোষ্ঠীর প্রতিদ্বন্দ্বী হিসেবে দেখত। সংগঠনটি ১৯৪১ সালে কার্ট হেল্ডের লেখা বই ডাই রোট জোরা আন্ড ইহরে বান্দে (ইংরেজি শিরোনাম: দ্য আউটসাইডার্স অফ উসকোকেন ক্যাসেল ) নায়কের নামানুসারে নিজেদের নামকরণ করেছে। এই বইটি রোটে জোরা ( জার্মান ভাষায় রট মানে লাল) নামে একটি লাল চুলের মেয়ের গল্প বলে যে অন্যায়ের বিচারের জন্য প্রতিশ্রুতিবদ্ধ এতিমদের একটি দলকে নেতৃত্ব দেয়।\nএই সংগঠনটি পূর্বে ১৯৭৪ সাল থেকে \"বিপ্লবী দলের নারী\" হিসেবে বিদ্যমান ছিল এবং ১৯৭৫ সালে কার্লসরুহে ফেডারেল সাংবিধানিক আদালতের ভবনে বোমা হামলার মাধ্যমে এবং ১৯৭৭ সালে জার্মান মেডিকেল অ্যাসোসিয়েশনের অফিসের বাইরে বোমা হামলার মাধ্যমে তারা তাদের আক্রমণ শুরু করে, উভয় ঘটনাই ঘটায় তারা গর্ভপাত বিরোধী আইনের সমর্থনের প্রতিবাদে।   ১৯৭৮ সালে, রোটে জোরা কোলনে যৌন দোকানগুলোতে অগ্নিসংযোগ করেন। ১৯৮০ সালে, তারা কোলনের কাছে বার্গিশ গ্ল্যাডবাখে একজন আইনজীবীর গাড়িতে আগুন ধরিয়ে দেয়, গরীবদের সরিয়ে ধনীদের নিয়ে আসার প্রতিবাদে। ১৯৮১ সালে, তারা বিপ্লবী দলগুলোর সাথে মিলে রুহর এলাকায় স্থানীয় গণপরিবহনের জাল টিকিট বিতরণ করেছিল। ১৯৮৩ সালে, রোটে জোরা চারটি বোমা হামলা করেঃ বিদেশীদের জন্য একটি নিয়োগ সংস্থায় হামলা , বনে ফিলিপাইনের দূতাবাসে বোমা হামলা, ব্রাউনশোয়াইগ এবং উইটেনে সিমেন্সে  বোমা হামলা। এছাড়াও তারা হ্যানোভারে নিক্সডর্ফ কম্পিউটারে আক্রমণ এবং নিউসে অ্যাসোসিয়েশন অফ ক্লাবস ক্রেডিটরিফর্মের ডেটা সেন্টারে আক্রমণ করে। ১৯৮৪ সালে, তারা গুটারস্লোতে দুইটি কোম্পানিতে অগ্নিসংযোগ করে, যাদের বিরুদ্ধে ব্যক্তিগত লাভের জন্য কারাগারের শ্রম ব্যবহারের অভিযোগ আনা হয়েছিল। ১৯৮৫ সালে, তারা হাইডেলবার্গ বিশ্ববিদ্যালয়ের একটি মেডিকেল ইনস্টিটিউট, কোলনে অবস্থিত ম্যাক্স প্ল্যাঙ্ক ইনস্টিটিউট ফর প্ল্যান্ট ব্রিডিং রিসার্চ এবং কোলন বিশ্ববিদ্যালয়ের জেনেটিক্স ইনস্টিটিউটে আক্রমণ করেছিল।\n\n\n=== বিভাজন ===\n১৯৮৬ সালে, অন্যান্য বামপন্থী গোষ্ঠীর সহিংস পদ্ধতি যার ফলে মৃত্যু ঘটে সেগুলোর মোহে হয়ে পড়ে রোটে জোরা বিপ্লবী দল থেকে আলাদা হয়ে যায়। যদিও সদস্যপদে তখনো উল্লেখযোগ্য মিশ্রণ ছিল যেখানে রোটে জোরা একটি পৃথক প্রচারণা শুরু করেছিল যার উদ্দেশ্য ছিল ক্ষতি না করা।  একটি স্বাধীন সংগঠন হিসেবে তাদের প্রথম আক্রমণ ছিল মুনস্টার বিশ্ববিদ্যালয়ের ইনস্টিটিউট অফ হিউম্যান জেনেটিক্সের বিরুদ্ধে অগ্নিসংযোগের আক্রমণ, যেখানে ইনস্টিটিউট থেকে সংবেদনশীল নথিও চুরি করে প্রকাশ করা হয়েছিল। একই বছর তারা ব্রাউনশোয়াইগে সোসাইটি ফর বায়োটেকনোলজিক্যাল রিসার্চের উপর বোমা হামলা চালায়। ১৯৮৭ সালে, রোটে জোরা ক্লোথিং চেইন অ্যাল্ডারে দশটি অগ্নিসংযোগ করেছিল, যার মধ্যে হাইবাচে তাদের সদর দফতর এবং হালস্টেনবেক, ব্রেমেন, ওল্ডেনবার্গ, ইসারনহেগেন, ক্যাসেল, হলজউইকেড, নিউস, ফ্রাঙ্কফুর্ট এবং আখেনের শাখাগুলোতে। ১৯৮৮ সালে, তারা বার্লিনের টেকনিশে ইউনিভার্সিটির জৈবিক ইনস্টিটিউটে বোমা হামলা চালায়। ১৯৯৪ সালে, তারা নুরেমবার্গ এবং গেরায় শরণার্থী আশ্রয়কেন্দ্রে খাদ্য সরবরাহকারী একটি কোম্পানিতে অগ্নিসংযোগ করে।\nরোটে জোরা তাদের সর্বশেষ পরিচিত আক্রমণটি ১৯৯৫ সালের জুলাই মাসে চালায়, যখন তারা কুর্দি-তুর্কি সংঘাতে কুর্দিদের সমর্থনে ব্রেমেনের ভেজেস্যাক জেলার লুরসেন জিএমবিএইচ- এর শিপইয়ার্ডে বোমা হামলা চালায়। লুরসেন তুরস্কের জন্য একটি জাহাজ তৈরি করছিলেন, এবং কুর্দিদের বিরুদ্ধে যুদ্ধে নেতৃত্বদানকারী তুর্কি সরকারের জন্য অস্ত্র সরবরাহকারী হিসেবে গোষ্ঠীটির বিরুদ্ধে অভিযোগ আনা হয়েছিল। \n\n\n== অবসান ==\nব্রেমেন শিপইয়ার্ড বোমা হামলার পর, রোটে জোরা নিষ্ক্রিয় হয়ে পড়েছিল কিন্তু আনুষ্ঠানিকভাবে কখনও বিলুপ্ত হয়নি। ১৯৯০-এর দশকের গোড়ার দিকে, সোভিয়েত ইউনিয়ন ভেঙে যাওয়ার পর এবং অতি-বামপন্থী জঙ্গি কার্যকলাপে সাধারণ পতনের পর, এই দলটি বিভক্ত হতে শুরু করে, কারণ কিছু সদস্য সশস্ত্র সংগ্রাম ছেড়ে দিতে চেয়েছিলেন, আবার অন্যরা তা চালিয়ে যেতে চেয়েছিলেন। রোটে জোরার কর্মীরা ছিল খণ্ডকালীন গেরিলা, এবং তারা \"কাজের পরে সন্ত্রাসী\" হিসেবে পরিচিত ছিল কারণ তাদের বেশিরভাগই মধ্যবিত্ত শ্রেণীর চাকরি করত এবং অবসর সময়ে এসব আক্রমণ চালাত।\n২০০০ সালে, অলিভার রেসলার এই দল সম্পর্কে একটি ছোট তথ্যচিত্র, ডাই রোটে জোরা, তৈরি করেছিলেন। \n২০০৭ সালের এপ্রিলে, প্রাক্তন রোটে জোরার সদস্য অ্যাড্রিয়েন গেরশাউসার ১৯৮৬ সালে বার্লিন জেনেটিক টেকনিক্যাল ইনস্টিটিউট এবং ১৯৮৭ সালে বাভারিয়ার একটি পোশাক কারখানায় বোমা হামলার চেষ্টার জন্য বিচারের মুখোমুখি হন, কর্তৃপক্ষ জানিয়েছে যে সময়সীমার কারণে এবং তিনি আত্মসমর্পণ করার কারণে তাকে দুই বছরের কারাদণ্ড দেওয়া হয়েছিল।   সন্ত্রাসী গোষ্ঠীর সদস্য হওয়ার জন্য গেরশাউসারের সর্বোচ্চ শাস্তি দশ বছরের কারাদণ্ড হতে পারত। \n\n\n== আরো দেখুন ==\nউগ্র নারীবাদ\nসাম্রাজ্যবাদ-বিরোধী সেল\n\n\n== তথ্যসূত্র ==\n\n\n=== উদ্ধৃতি ===\n\n\n=== সূত্র ===\n\"Rote Zora: An Introduction\"। Quiet Rumours: An Anarcha-Feminist Reader (পিডিএফ) (3 সংস্করণ)। AK Press। ২০১২। পৃষ্ঠা 111–114। আইএসবিএন 978-1-84935-103-4। \nRucht, Dieter (২০০৩)। \"Violence and New Social Movements\"। International Handbook of Violence Research। Springer। পৃষ্ঠা 369–382। আইএসবিএন 978-1-4020-3980-5। ডিওআই:10.1007/978-0-306-48039-3।"}