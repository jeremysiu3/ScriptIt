{"pageid": 1098457, "title": "ধারণাব্যবস্থা", "url": "https://bn.wikipedia.org/wiki?curid=1098457", "content": "তথ্য বিজ্ঞান ও কৃত্রিম বুদ্ধিমত্তার আলোচনায় ধারণাব্যবস্থা (ইংরেজি: Conceptualization) বলতে বাস্তব বিশ্বের কোনও নির্বাচিত অংশের প্রতিনিধিত্বকারী একটি সরল, বিমূর্ত ধারণাসমগ্র ও ঐসব ধারণার মধ্যবর্তী সম্পর্কগুলি নিয়ে গঠিত একটি ব্যবস্থাকে নির্দেশ করা হয়।\nযখন কোনও ধারণাব্যবস্থার একটি দ্ব্যর্থহীন, সুস্পষ্ট ও পুঙ্খানুপুঙ্খ বর্ণনা প্রদান করা হয়, তখন সেটিকে ঐ ধারণাব্যবস্থাটির একটি অভিধাব্যবস্থা (Ontology) বলা হয়। একই ধারণাব্যবস্থাকে একাধিক স্বতন্ত্র অভিধাব্যবস্থা দিয়ে বর্ণনা করা যেতে পারে। আবার একাধিক অভিধাব্যবস্থার মধ্যে তুলনা সহজতর করার জন্য এগুলির সবগুলিতে ব্যবহৃত হয়, এমন সাধারণ উপাদানসমূহ রাখার যে সিদ্ধান্ত নেওয়া হতে পারে, সেটিকে অভিধাব্যবস্থাগত অঙ্গীকার (Ontological commitment) বলা হয়। একটি অভিধাব্যবস্থা ভাষার উপর নির্ভরশীল, কেননা এটির বিভিন্ন উপাদান ও সেগুলির মধ্যকার সম্পর্কগুলিকে একটি বিশেষ ভাষা (একটি অভিধাব্যবস্থা ভাষা) দ্বারা বর্ণনা করা হয়। অন্যদিকে একটি ধারণাব্যবস্থা কোনও ভাষানির্ভর নয়, এটির উপাদান ধারণাগুলি অভিধাব্যবস্থা ভাষাভিত্তিক বর্ণনা নির্বিশেষে স্বাধীনভাবে অবস্থান করে। এ ব্যাপারটি পাশের চিত্রে দেখানো হয়েছে।\n\n\n== তথ্যসূত্র =="}