{"pageid": 1113106, "title": "২০২১ আফ্রিকা কাপ অব নেশন্স", "url": "https://bn.wikipedia.org/wiki?curid=1113106", "content": "২০২১ আফ্রিকা কাপ অব নেশন্স (ফরাসি: Coupe d'Afrique des Nations 2021; যা সাধারণত এএফসিওএন ২০২১, সিএএন ২০২১ অথবা পৃষ্ঠপোষকজনিত কারণে টোটালএনার্জিস ২০২১ আফ্রিকা কাপ অব নেশন্স নামে পরিচিত) আফ্রিকান ফুটবল কনফেডারেশন (ক্যাফ) দ্বারা আয়োজিত দ্বিবার্ষিক আন্তর্জাতিক ফুটবল প্রতিযোগিতা আফ্রিকা কাপ অব নেশন্সের ৩৩তম আসরের চূড়ান্ত পর্ব ছিল, যেখানে আফ্রিকার ফুটবল সংস্থা ক্যাফের অন্তর্ভুক্ত ২৪টি জাতীয় ফুটবল দল (পুরুষ) প্রতিযোগিতা করেছে। এই আসরটি ২০২২ সালের ৯ই জানুয়ারি হতে ৬ই ফেব্রুয়ারি পর্যন্ত ক্যামেরুনের ৬টি মাঠে অনুষ্ঠিত হয়েছে।\nএই প্রতিযোগিতাটি মূলত ২০২১ সালের জুন হতে জুলাই পর্যন্ত অনুষ্ঠিত হওয়ার কথা ছিল। কিন্তু ২০২০ সালের ১৫ই জানুয়ারি তারিখে ক্যাফ জানিয়েছিল যে, প্রতিকূল জলবায়ুর কারণে এই প্রতিযোগিতাটি এক বছর পিছিয়ে ২০২১ সালের ৯ই জানুয়ারি হতে ৬ই ফেব্রুয়ারি পর্যন্ত অনুষ্ঠিত হবে। অতঃপর ২০২০ সালের ৩০শে জুন তারিখে ক্যাফ জানিয়েছিল যে, আফ্রিকায় করোনাভাইরাসের বৈশ্বিক মহামারির কারণে এই প্রতিযোগিতাটি আরো এক বছর পিছিয়ে অনুষ্ঠিত হবে। তবে, ২০২২ সালে অনুষ্ঠিত হলেও এই আসরটি এখনও \"২০২১ আফ্রিকা কাপ অব নেশন্স\" নামেই অনুষ্ঠিত হয়েছে।\nআলজেরিয়া আফ্রিকা কাপ অব নেশন্সের পূর্ববর্তী আসরের চ্যাম্পিয়ন, যারা ২০১৯ সালে ফাইনালে সেনেগালকে ১–০ গোলে ব্যবধারে পরাজিত করার মাধ্যমে দ্বিতীয় বারের মতো শিরোপা জয়লাভ করেছে।\n\n\n== স্বাগতিক দেশ নির্বাচন প্রক্রিয়া ==\n২০১৪ সালের ২৪শে জানুয়ারি তারিখে ক্যাফ নির্বাহী কমিটির সভার পর ঘোষণা করা হয়েছিল যে ২০২১ এই আসরের জন্য আনুষ্ঠানিকভাবে ৬টি দেশ আবেদন করেছে, যার মধ্যে ৩টি দেশের আবেদন বাতিল করা হয়েছে:\n\nএই তালিকাটি ২০১৩ সালের নভেম্বর মাসে ক্যাফ কর্তৃক ঘোষিত আফ্রিকা কাপ অব নেশন্সের ২০১৯ এবং ২০২১ আসরদ্বয়ের জন্য স্বাগতিক দেশের নিলামের তালিকা থেকে আলাদা ছিল, যার মূল তালিকায় গণতান্ত্রিক কঙ্গো প্রজাতন্ত্র, গ্যাবন এবং জাম্বিয়াও ছিল। ৩টি আনুষ্ঠানিক দেশই ২০১৯ আফ্রিকা কাপ অব নেশন্স আয়োজনের জন্য নিলাম করেছিল।\nস্বাগতিক দেশের সিদ্ধান্তটি ২০১৪ সালের শুরুর দিকে স্থগিত করা হয়েছিল, যেখানে নিলামে অংশগ্রহণকারী প্রতিটি দেশকে পরিদর্শন প্রতিনিধি দল গ্রহণের জন্য পর্যাপ্ত সময় হয়েছিল। ক্যাফ নির্বাহী কমিটির সভায় চূড়ান্ত ভোটের পর, ২০১৪ সালের ২০শে সেপ্টেম্বর তারিখে ক্যাফ ২০১৯, ২০২১ এবং ২০২৩ সালের আসরের স্বাগতিক দেশের নাম ঘোষণা করেছে: যার মধ্যে ২০১৯ সালের আসর ক্যামেরুনকে, ২০২১ সালের আসর কোত দিভোয়ারকে এবং ২০২৩ সালের আসরের দায়িত্ব গিনিকে প্রদান করা হয়েছে।\n\n\n=== স্বাগতিক দেশ পরিবর্তন ===\n২০১৮ সালের ৩০শে নভেম্বর তারিখে, ক্যাফ ক্যামেরুনকে ২০১৯ আফ্রিকা কাপ অব নেশন্স আয়োজন থেকে বঞ্চিত করেছিল। তবে ক্যাফের তৎকালীন সভাপতি আহমদ আহমদ বলেছেন যে ক্যামেরুন ২০২১ সালের আফ্রিকা কাপ অব নেশন্স আয়োজনে সম্মত হয়েছে। ফলশ্রুতিতে, ২০২১ সালের মূল আয়োজক কোত দিভোয়ার ২০২৩ আফ্রিকা কাপ অব নেশন্স আয়োজন করবে এবং ২০২৩ সালের মূল আয়োজক গিনি ২০২৫ আফ্রিকা কাপ অব নেশন্স আয়োজন করবে।\nকোত দিভোয়ারের আবিজানে আইভোরীয় প্রেসিডেন্ট আলাসানে ওয়াত্তারার সাথে বৈঠকের পর ২০১৯ সালের ৩০শে জানুয়ারি তারিখে ক্যাফের তৎকালীন প্রেসিডেন্ট সময়সূচী পরিবর্তনের বিষয়টি নিশ্চিত করেছিলেন।\n\n\n== করোনাভাইরাস মহামারির প্রভাব ==\nএই আসরটি মূলত ২০২১ সালের ৯ই জানুয়ারি থেকে ৬ই ফেব্রুয়ারির মধ্যে অনুষ্ঠিত হওয়ার কথা ছিল। বাছাইপর্বের গ্রুপ পর্বের প্রাথমিক পর্ব এবং দুটি ম্যাচদিন ২০১৯ সালের ৯ই অক্টোবর থেকে ১৯শে নভেম্বর তারিখের মধ্যে অনুষ্ঠিত হয়েছিল। বাছাইপর্বের গ্রুপ পর্বের তৃতীয় ও চতুর্থ ম্যাচদিন, যা প্রাথমিকভাবে যথাক্রমে ২০২০ সালের ২৩শে থেকে ৩১শে মার্চ এবং ১লা থেকে ৯ই জুন তারিখ পর্যন্ত অনুষ্ঠিত হওয়ার কথা ছিল (যা পরবর্তীতে স্থগিত করা হয়) এবং আফ্রিকায় কোভিড-১৯ এর মহামারি প্রাদুর্ভাবের কারণে বাছাইপর্বের সকল ম্যাচ পুনরায় নির্ধারণ করা হয়েছিল।\n২০২০ সালের ১৯শে জুন তারিখে, ক্যাফ জানিয়েছিল যে মহাদেশীয় প্রতিযোগিতা কখন পুনরায় শুরু হবে সে সম্পর্কে এখনো কোন সিদ্ধান্ত গ্রহণ করা হয়নি, খেলা আয়োজনের ক্ষেত্রে ২০২১ আফ্রিকা কাপ অব নেশন্সের পাশাপাশি ২০১৯–২০ ক্যাফ চ্যাম্পিয়নস লীগ এবং ২০১৯–২০ ক্যাফ কনফেডারেশন কাপের সেমি-ফাইনাল, পূর্বে স্থগিত ২০২০ আফ্রিকান নেশন্স চ্যাম্পিয়নশিপ এবং ২০২০ আফ্রিকা নারী কাপ অব নেশন্সের জন্য নতুন সময়সূচীকে অগ্রাধিকার দেওয়া হচ্ছে।\nতবে ২০২০ সালের ৩০শে জুন তারিখে ক্যাফ \"স্টেকহোল্ডারদের সাথে পরামর্শের পর এবং বর্তমান বৈশ্বিক পরিস্থিতি বিবেচনা করে\" ২০২২ সালের জানুয়ারি পর্যন্ত ২০২১ সালের আফ্রিকা কাপ অব নেশন্সের পুনর্নির্ধারণের ঘোষণা দেওয়া হয়েছিল। পরবর্তীকালে, অন্যান্য মহাদেশীয় প্রতিযোগিতা এবং ক্রীড়া অনুষ্ঠানগুলো পুনরায় নির্ধারণ বা বাতিল করা হয়েছিল, যার মধ্যে আফ্রিকা কাপ অব নেশন্সের বাছাইপর্বের জন্য নতুন তারিখও ছিল, যা তখন ২০২১ সালের মার্চ মাসের মধ্যে শেষ হওয়ার কথা ছিল। ২০২১ সালের ৩১শে মার্চ তারিখে নিশ্চিত করা হয়েছিল যে, চূড়ান্ত আসরটি তার মূল নির্ধারিত শুরুর তারিখের ঠিক এক বছর পরে ২০২২ সালের ৯ই জানুয়ারি থেকে ৬ই ফেব্রুয়ারি পর্যন্ত অনুষ্ঠিত হবে।\n\n\n== বিন্যাস ==\nএই আসরে সর্বমোট ২৪টি দল প্রতিদ্বন্দ্বিতা করেছে। শুধুমাত্র স্বাগতিক দেশ (ক্যামেরুন) স্বয়ংক্রিয়ভাবে উত্তীর্ণ হয়েছে, অন্য ২৩টি দল বাছাইপর্বের মাধ্যমে উত্তীর্ণ হয়েছে। এই আসরে, ২৪টি দলকে ৪টি দলের ৬টি গ্রুপে বিভক্ত করা হয়েছে। প্রতিটি গ্রুপের দলগুলো একক রাউন্ড-রবিন পদ্ধতি একে অপরের মুখোমুখি হয়েছে। গ্রুপ পর্বের পর, প্রতিটি গ্রুপ থেকে শীর্ষ দুই দল এবং চারটি শীর্ষ তৃতীয় স্থানাধিকারী দল ১৬ দলের পর্বের জন্য উত্তীর্ণ হয়েছে। ১৬ দলের পর্বে বিজয়ী দলগুলো কোয়ার্টার-ফাইনালে উন্নীত হয়েছে এবং কোয়ার্টার ফাইনালে বিজয়ী দলগুলো সেমি-ফাইনালে উন্নীত হয়েছে। সেমি-ফাইনাল পরাজিত দলদ্বয় তৃতীয় স্থানে নির্ধারণী ম্যাচে অংশগ্রহণ করেছে, অন্যদিকে সেমি-ফাইনালে বিজয়ী দলদ্বয় ফাইনালে অংশগ্রহণ করেছে।\n\n\n== উত্তীর্ণ দল ==\n\n\n== রেফারি ==\n২০২১ সালে ক্যাফ এই আসরের জন্য সর্বমোট ২৫ জন রেফারি (কনকাকাফ হতে ২ জন), ৩৩ জন সহকারী রেফারি, ৮ জন ভিডিও সহকারী রেফারির (কনকাকাফ হতে ২ জন) নাম ঘোষণা করা হয়েছিল।\n\n\n== ড্র ==\nমূলত এই আসরের চূড়ান্ত পর্বের ড্রটি ২০২১ সালের ২৫শে জুন তারিখে অনুষ্ঠিত হওয়ার কথা ছিল, তবে তা ২০২১ সালের ১৭ই আগস্ট তারিখ পর্যন্ত স্থগিত করা হয়েছিল। ড্রয়ের পূর্বে ২৪টি দলকে ৬টি করে ৪টি পাত্রে বিভক্ত করা হয়েছিল।\n\n\n== মাঠ ==\nআফ্রিকা কাপ অব নেশন্সের এই আসরটি ১৬ থেকে ২৪টি দলে সম্প্রসারিত হওয়ার সাথে সাথে ক্যামেরুনের পাঁচটি শহর জুড়ে কমপক্ষে ছয়টি মাঠে আয়োজন করা হবে বলে আশা করা হয়েছিল। ম্যাচ আয়োজনের জন্য নির্বাচিত ছয়টি স্টেডিয়াম হলো রাজধানী ইয়াউন্দের ওলেম্বে স্টেডিয়াম ও স্তাদ আহমাদু আহিজো, দুয়ালার জাপোমা স্টেডিয়াম, লিম্বের লিম্বে স্টেডিয়াম, বাফুসামের কুয়েকং স্টেডিয়াম এবং গারুয়ার রুমদে আজিয়া স্টেডিয়াম। ইয়াউন্দের নবনির্মিত ৬০,০০০ ধারণক্ষমতাবিশিষ্ট ওলেম্বে স্টেডিয়ামে এই আসরের উদ্বোধনী এবং ফাইনাল অনুষ্ঠিত হয়েছে।\n\n\n== দল ==\n\nকরোনাভাইরাস মহামারির কারণে খেলোয়াড়দের বোঝা হ্রাস করার জন্য এবং একটি দলে করোনাভাইরাসের প্রাদুর্ভাবের ক্ষেত্রে, দলের আকার ২৩ (আফ্রিকা কাপ অব নেশন্সের পূর্ববর্তী আসরগুলোতে ব্যবহৃত) থেকে বাড়িয়ে ২৮-এ করা হয়। প্রত্যেক দল (যেখানে অবশ্যই তিনজন গোলরক্ষক অন্তর্ভুক্ত থাকতে হবে) এই আসরের উদ্বোধনী ম্যাচের পূর্বে তাদের চূড়ান্ত দল জমা দিতে হয়েছিল।\n\n\n== গ্রুপ পর্ব ==\n২০২১ সালে, ক্যাফ এই আসরের চূড়ান্ত পর্বের সময়সূচী ঘোষণা করেছে। প্রতিটি গ্রুপের শীর্ষ দুই দল নকআউট পর্বের জন্য উত্তীর্ণ হয়েছে। অতঃপর উত্তীর্ণ দলগুলো কোয়ার্টার-ফাইনাল, সেমি-ফাইনাল, তৃতীয় স্থান নির্ধারণী এবং ফাইনালে অংশগ্রহণ করেছে।\nনিম্নে তালিকাভুক্ত ম্যাচগুলোর সময় পশ্চিম আফ্রিকার সময় অনুযায়ী উল্লেখ করা হয়েছে (ইউটিসি+১)।\n\n\n=== টাইব্রেকার ===\nপ্রত্যেক দলের পয়েন্টের ওপর ভিত্তি করে দলের অবস্থান নির্ণয় করা হয় (জয়ের জন্য ৩ পয়েন্ট, ড্রয়ের জন্য ১ পয়েন্ট, হারের জন্য ০ পয়েন্ট), এবং যদি পয়েন্টের সমতা হয় তবে গ্রুপ পর্বের সবগুলো খেলা শেষে নিম্নে বর্ণিত মানদণ্ডের উপর ভিত্তি করে শীর্ষ দুই দল নির্ণয় করা হয়েছিল:\n\nযেসকল দলের পয়েন্ট সমান, তাদের ম্যাচে পয়েন্ট;\nযেসকল দলের পয়েন্ট সমান, তাদের গোল পার্থক্য;\nযেসকল দলের পয়েন্ট সমান, তাদের গোল সংখ্যা;\nযদি মানদণ্ড ১ থেকে ৩ প্রয়োগ করার পরও দলগুলো সমতায় থাকে, তবে মানদণ্ড ১ থেকে ৩ শুধুমাত্র দলগুলোর মধ্যে ম্যাচগুলোর ক্ষেত্রে পুনরায় প্রয়োগ করা হয়। এই পদ্ধতিটি যদি কোন সিদ্ধান্তের দিকে পরিচালিত না করে তবে মানদণ্ড ৫ থেকে ১০ প্রযোজ্য;\nগ্রুপ পর্বের সকল ম্যাচে উক্ত দলসমূহের মধ্যকার ম্যাচে পয়েন্ট;\nগ্রুপ পর্বের সকল ম্যাচে উক্ত দলসমূহের গোল পার্থক্য;\nগ্রুপ পর্বের সকল ম্যাচে উক্ত দলসমূহের গোল সংখ্যা;\nযদি উপরে সকল হেড-টু-হেড মানদণ্ড প্রয়োগ করার পরও দলগুলো সমতায় থাকে, তবে উপরের সকল হেড-টু-হেড মানদণ্ড শুধুমাত্র উক্ত দলগুলোর ক্ষেত্রে প্রয়োগ করা হবে;\nগ্রুপ পর্বের সকল ম্যাচে গোল পার্থক্য;\nগ্রুপ পর্বের সকল ম্যাচে গোল সংখ্যা;\nলটারি।\nটীকা\n\n\n=== গ্রুপ এ ===\n\n\n=== গ্রুপ বি ===\n\n\n=== গ্রুপ সি ===\n\n\n=== গ্রুপ ডি ===\n\n\n=== গ্রুপ ই ===\n\n\n=== গ্রুপ এফ ===\n\n\n=== ৩য় স্থান অধিকারী দলের অবস্থান ===\n\n\n== নকআউট পর্ব ==\n\nনকআউট পর্বে, একটি ম্যাচের ফলাফল যদি পূর্ণ ৯০ মিনিট পর সমতায় থাকে তবে অতিরিক্ত সময়ের খেলা অনুষ্ঠিত হয়েছে (১৫ মিনিট করে দুই অর্ধে ৩০ মিনিট), যেখানে প্রতিটি দলের ষষ্ঠ খেলোয়াড় বদল করার অনুমতি দেওয়া হয়েছে। যদি অতিরিক্ত সময়ের পরেও খেলার ফলাফল সমতায় থাকে, তবে খেলার ফলাফল পেনাল্টি শুট-আউটের মাধ্যমে নির্ধারণ করা হয়েছে।\n\n\n=== বন্ধনী ===\n\n\n=== ফাইনাল ===\n\n\n== সর্বশেষ অবস্থান ==\n\n\n== বিপণন ==\n\n\n=== সম্প্রচার ===\nআফ্রিকা কাপ অব নেশন্সের এই আসরের সম্প্রচারকের তালিকা নিম্নে উল্লেখ করা হলো:\n\n\n=== ম্যাচ বল ===\n২০২১ সালের ২৩শে নভেম্বর সালে ক্যাফ টঘু নামে এই আসরের আনুষ্ঠানিক ম্যাচ বল উন্মোচন করেছে। এটি ইংরেজ ফুটবল সামগ্রী প্রস্তুতকারী প্রতিষ্ঠান আমব্রো তৈরি করেছে।\n\n\n=== মাস্কট ===\n২০২১ সালের ১৭ই মে তারিখে ইয়াউন্দেতে চলাকালীন একটি অনুষ্ঠানে এই আসরের মাস্কট \"মোলা\" উন্মোচন করা হয়েছে। সিংহরুপী এই মাস্কটটি ক্যামেরুন দলের ঘরের মাঠে পরিহিত জার্সিটি পরিধান করে। উক্ত জার্সির উপরে এবং নিচে \"২০২১\" এর পাশাপাশি \"ক্যামেরুন\" উল্লেখ রয়েছে।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)\n২০২১ আফ্রিকা কাপ অব নেশন্সের আয়োজক কমিটি (ফরাসি)"}