{"pageid": 1382218, "title": "হাবিব আল-নাজ্জার", "url": "https://bn.wikipedia.org/wiki?curid=1382218", "content": "কিছু মুসলিমদের বিশ্বাস অনুযায়ী, হাবিব আল-নাজ্জার যীশু খ্রিস্টের যুগে অ্যান্টিওকে বসবাসকারী একজন মুমিন (বিশ্বাসী) ছিলেন। মুসলিম ঐতিহ্যমতে হাবিব আসহাবুল কারিয়া সম্প্রদায়ের নিকট প্রেরিত হযরত ঈসা (আ.) (যীশু খ্রিস্ট) শিষ্যদের (হাওয়ারি) বাণীকে বিশ্বাস করেছিলেন এবং পরবর্তীকালে তাঁর বিশ্বাসের জন্য তাঁর সম্প্রদায়ের লোকেদের দ্বারা শহীদ হন। মাউন্ট সিলপিয়ামের নিচে হাবিব-ই নেজ্জার মসজিদে (হাবিব আল-নাজ্জারের উসমানীয় অনুবাদ) শামুন আস-সাফা (প্রেরিত পিতর, খ্রিস্টানদের নিকট পবিত্র শিমোন নামেও পরিচিত) সাথে হাবিবের সমাধি রয়েছে। কিছু সূত্রমতে হাবিবকে বাইবেলের নূতন নিয়মের ৫ম গ্রন্থ প্রেরিতদের কর্মে উল্লিখিত সাধু হাগাবের সঙ্গে শনাক্ত করা হয়েছে; হাগাব একজন প্রারম্ভিক খ্রিস্টান যিনি যীশুর সময়ে অ্যান্টিওকে শহীদ হয়েছিলেন। তবে এই দাবিটি বিতর্কিত, কারণ খ্রিস্টান ঐতিহ্যমতে হাগাব জেরুজালেমে শহীদ হয়েছিল অ্যান্টিওকে নয়। সকল মুসলিম সূত্রে হাবিবকে একজন কাঠমিস্ত্রি হিসেবে তালিকাভুক্ত করা হয়েছে।\n\n\n== ঐতিহাসিক বর্ণনা ==\nযদিও কুরআনে হাবিবের উল্লেখ নেই, তবে একটি পুরনো মুসলিম লোককথায় ইয়াহিয়া (যোহন), তাহাওযা (যিহূদা) ও শামুন (পিতর) সহ ঈসা (আ.)-এর কিছু শিষ্যের উল্লেখ পাওয়া যায়, যাঁদেরকে আল্লাহর বাণী প্রচারের জন্য অ্যান্টিওক শহরে পাঠানো হয়েছিল। অ্যান্টিওকের লোকেরা মূর্তিপূজার দিকে ফিরে গিয়েছিল। যখন শিষ্যরা এলেন, তখন অনেক লোক তাঁদের প্রশ্ন করলো, তাঁদের জিজ্ঞাসা করলো যে ঈসা (আ.) তাঁদেরকে কোন ধর্ম প্রচার করতে পাঠিয়েছেন। হাবিবের বর্ণনার বিস্তারিত বিবরণ দিয়েছেন আল-বায়জাবী। তিনি বর্ণনা করেছেন যে শিষ্যরা অ্যান্টিওকে হাবিবের সাথে সাক্ষাৎ করেছিল এবং তাঁকে ধর্মের প্রতি আহ্বান জানিয়েছিল। আল-বায়জাবী আরও উল্লেখ করেছেন যে শিষ্যরা আল্লাহর ইচ্ছায় অসুস্থ ও অন্ধ ব্যক্তিদের নিরাময়সহ বিভিন্ন অলৌকিক কাজ করেছেন। একইভাবে হাবিবের ছেলে সুস্থ হওয়ার পর শিষ্যরা ছেলেটিকে অলৌকিকভাবে সুস্থ করে দেন, এতে হাবিবের বিশ্বাস আরও দৃঢ় হয় এবং তিনি তাঁর সহকর্মীদের কাছে ঈসা (আ.)-এর ইনজিল (সুসমাচার) প্রচারে সাহায্য করার চেষ্টা করেছিলেন। তবুও অনেকে আল্লাহর বাণী শুনতে অস্বীকার করে। পরিবর্তে অবিশ্বাসীরা হাবিবকে পাথর মেরে হত্যা করার সিদ্ধান্ত নেয়। কথিত আছে পাথর মারার পর একজন শহীদ হিসেবে হাবিব জান্নাতে প্রবেশ করেন।\n\n\n== কুরআনে ==\nইসলামের প্রাথমিক যুগের কুরআন বিশারদগণদের মতে, নিম্নোক্ত আয়াতগুলো শহীদ হাবিবের কিংবদন্তীর সঙ্গে সনাক্ত করেন: অতঃপর শহরের প্রান্তভাগ থেকে এক ব্যক্তি দৌড়ে এল। সে বলল, “হে আমার সম্প্রদায়! তোমরা রাসুলগণের অনুসরণ করো।অনুসরণ করো তাঁদের, যাঁরা তোমাদের কাছে কোনো বিনিময় কামনা করে না, অথচ তাঁরা সুপথ প্রাপ্ত।আমার কী হলো যে, যিনি আমাকে সৃষ্টি করেছেন এবং যাঁর কাছে তোমরা প্রত্যাবর্তিত হবে, আমি তাঁর এবাদত করবো না?আমি কি তাঁর পরিবর্তে অন্যান্যদেরকে উপাস্যরূপে গ্রহণ করবো? করুণাময় যদি আমাকে কষ্টে নিপতিত করতে চান, তবে তাঁদের সুপারিশ আমার কোনোই কাজে আসবে না এবং তাঁরা আমাকে রক্ষাও করতে পারবে না।এরূপ করলে আমি প্রকাশ্য পথভ্রষ্টতায় পতিত হবো।আমি নিশ্চিতভাবে তোমাদের পালনকর্তার প্রতি বিশ্বাস স্থাপন করলাম। অতএব আমার কাছ থেকে শুনে নাও।”তাঁকে বলা হলো, “জান্নাতে প্রবেশ করো।” সে বলল, “হায়! আমার সম্প্রদায় যদি কোনো ক্রমে জানতে পারতো!যে আমার পরওয়ারদেগার আমাকে ক্ষমা করেছেন এবং আমাকে সম্মানিতদের অন্তর্ভুক্ত করেছেন।”\nকুরআনের আয়াতে যাঁদেরকে সম্প্রদায়টিতে ধর্মপ্রচারক হিসেবে বর্ণনা করা হয়েছে তাদেরকে রাসুল (বার্তাবাহক) হিসেবে উল্লেখ করা হয়েছে। অতএব, কুরআনের আয়াতের বর্ণনার সঙ্গে যীশু খ্রিস্টের শিষ্য এবং হাবিবের সনাক্তকরণ অনেক আধুনিক বিশারদকারীদের দ্বারা মিথ্যা বলে প্রতীয়মান হয়। এর কারণ হলো 'বার্তাবাহক' বা 'প্রেরিত' শব্দটি সাধারণত কুরআনে একজন নবীকে বোঝায়, যেটি নূতন নিয়মের বিপরীতে যেখানে যীশুর কিছু শিষ্যকে প্রেরিত হিসাবে বর্ণনা করে। অনেকে রাসুলুল্লাহ-কে 'আল্লাহর প্রেরিত' হিসেবে অনুবাদ করেন। কিছু সূত্রমতে হাবিবকে নূতন নিয়মের প্রেরিতদের কর্মে উল্লিখিত প্রেরিত হাগাবের সাথে সনাক্ত করা হয়েছে।\n\n\n== আরও পড়ুন ==\nতাবারি, খণ্ড ১, ৭৭৯–৭৮৩; তাফসীরে তাবারি, ২২তম, ৯১ফ।\nমাসুদি, মুরুজ, ১ম, ১২৭ফ।\n\n\n== তথ্যসূত্র =="}