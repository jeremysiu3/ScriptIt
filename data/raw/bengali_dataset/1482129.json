{"pageid": 1482129, "title": "ইশতিয়াক আহমদ কাসেমি", "url": "https://bn.wikipedia.org/wiki?curid=1482129", "content": "ইশতিয়াক আহমদ কাসেমি ( জন্ম: মার্চ, ১৯৭৪ খ্রি.) হলেন একজন ভারতীয় ইসলামী পন্ডিত, সাহিত্যিক, প্রাবন্ধিক ও লেখক। তিনি সব সে আসান তরজামা-ই-কুরআন মজিদসহ ( কুরআনের একটি উর্দু অনুবাদ) দশের অধিক গ্রন্থের লেখক। ২০০০ সাল থেকে দেশ ও বিদেশের বিভিন্ন পত্র-পত্রিকায় তাঁর প্রায় ২৫০ এর অধিক প্রবন্ধ প্রকাশিত হয়েছে। কাসেমি দারুল উলূম দেওবন্দ ও মৌলানা আযাদ জাতীয় উর্দু বিশ্ববিদ্যালয়, ভারতের একজন প্রাক্তন ছাত্র। আজাদ বিশ্ববিদ্যালয় থেকে তিনি উর্দু ভাষা ও সাহিত্যে এমএ, এমফিল এবং পিএইচডি সম্পন্ন করেছেন। ২০০৮ সাল থেকে দারুল উলূম দেওবন্দে একজন শিক্ষক হিসেবে দায়িত্ব পালন করছেন। \n\n\n== প্রাথমিক জীবন ও শিক্ষা ==\nইশতিয়াক আহমদ ১৯৭৪ সালের মার্চ মাসে ভারতের বিহার রাজ্যের সহর্সা জেলার মাতৃগ্রাম ঝামতায় জন্ম গ্রহণ করেন। \nতিনি দ্বারভাঙ্গার মাদ্রাসা মাআরিফুল উলূম ঝাগারুয়া, মাদ্রাসা ফালাহুল মুসলিমীন, মুঙ্গারাওয়ানের মাদ্রাসা কাসিম উলূম ও জৌনপুরের মাদ্রাসা রিয়াজুল উলূম, গুরাইনিতে প্রাথমিক ও মাধ্যমিক শিক্ষা লাভ করেন। \n১৯৯৬ সালে তিনি দারুল উলূম দেওবন্দ থেকে দারসে নিজামীতে দাওরা হাদিস সম্পন্ন করে স্নাতক হন এবং ১৯৯৭ থেকে ১৯৯৯ সাল পর্যন্ত তিনি সেখান থেকেই যথাক্রমে ইসলামি আইনশাস্ত্রে স্নাতকোত্তর কোর্স শেষ করেন।    দেওবন্দে কাসেমির শিক্ষকদের মধ্যে ছিলেন মাহমুদ হাসান গাঙ্গুহী, নিজামউদ্দিন আজমী, আব্দুল হক আজমী, নেয়ামাতুল্লাহ আজমী, হাবিবুর রহমান খায়রাবাদী, জাফিরউদ্দিন মিফতাহি, নাসির আহমদ খান, কামরুদ্দিন আহমদ গোরখপুরী, সাঈদ আহমদ পালনপুরী, মাদবুর রহমান আজমী ও আব্দুল খালিক মাদ্রাসি । \nতিনি হায়দ্রাবাদের মাওলানা আজাদ জাতীয় উর্দু বিশ্ববিদ্যালয় থেকে উর্দুতে এমএ, এমফিল এবং পিএইচডি করেছেন।   \n\n\n== সাহিত্যকর্ম ==\nতার এম.ফিল অভিসন্দর্ভের শিরোনাম ছিল: চনদ্ মুনতাখাব উলামায়ে দেওবন্দ কি শায়েরি কা তা'জিয়াতি মুতালায়া ( অনু. দেওবন্দের কয়েকজন নির্বাচিত আলেমের কবিতার বিশ্লেষণমূলক অধ্যয়ন ), যা মুহাম্মদ তৈয়্যব কাসেমি, কফিলুর রহমান নিশাত উসমানি এবং রিয়াসাত আলী জাফর বাজনোরির প্রকাশিত কবিতার বিশ্লেষণমূলক অধ্যয়ন সম্পর্কে গঠিত ছিল।   এছাড়াও তার পিএইচডি থিসিসের শিরোনাম ছিল: উলামায়ে দেওবন্দ কি সাওয়ানেহে উমরিওঁ কা তানকীদি তাজজিয়া [আজাদী সে কবল ] ( অনু. দেওবন্দী আলেমদের উর্দু জীবনীগুলির একটি সমালোচনামূলক পর্যালোচনা [স্বাধীনতার পূর্বে] ।   তার ২৫০টিরও বেশি প্রবন্ধ দেশি-বিদেশি ম্যাগাজিন ও সংবাদপত্রে প্রকাশিত হয়েছে। \n\n\n=== বই ===\nতার উল্লেখযোগ্য কাজের মধ্যে রয়েছে:\n\nতিরাজি ( সিরাজ উদ্দিন সাজাওয়ান্দি সিরাজি গ্রন্থের একটি উর্দু ভাষ্য; এটি ফার্সি, পশতু এবং বাংলায়ও অনুবাদ করা হয়েছে)।\nসব সে আসান তরজামা-ই-কুরআন মজিদ (কুরআনের একটি উর্দু অনুবাদ)।\nখাসিয়াত-ই-ফুসুল-ই-আকবরী ( আলি আকবর হুসাইনির রচিত বই ফুসুল-ই-আকবরীর উপর গবেষণা ও পাদটীকা)।\nমুখতাসার খাসিয়াত-ই-আবওয়াব (হুসাইনির একই বইয়ের আংশিক উর্দু অনুবাদ)।\nমওলান বাস্তভি কা জিকরে জামিল (আব্দুর রহিম বাস্তভির জীবনী)।\nমওলান সাঈদ আহমদ আকবরাবাদী কা জিকর-ই-জামীল ( মৌলানা সাঈদ আহমদ আকবরাবাদীর জীবনীমূলক)।\nজাইব ও জিনাত কে আহকাম ( অনু. অলঙ্করণের ইসলামি বিধান )\nকুল্লিয়াতে কাশিফ (উসমান কাশিফ আল হাশেমির কবিতা সংকলনের সংকলন  )।\nমা লা বুদ্দা মিনহু ( সানাউল্লাহ পানিপতির ফারসি বই মা লা বুদ্দা মিনহুর একটি উর্দু অনুবাদ, দারুল উলূম দেওবন্দের ফার্সি বিভাগের পাঠ্যক্রমের অন্তর্ভুক্ত)। \nআন-নূর আল-ফায়েদ ( আনোয়ার শাহ কাশ্মীরির ফারসি কবিতা পুস্তিকাটির একটি উর্দু অনুবাদ এবং ভাষ্য ও সৈয়দ ফখরুদ্দিন আহমদের ধারাবাহিকতা সহ।)\nইমান বাঁচাইয়ে! ( অনু. ঈমান বাঁচান! )\n\n\n== কর্মজীবন ==\nতিনি ১৯৯৯ থেকে ২০০০ সাল পর্যন্ত, দারুল উলূম দেওবন্দের একজন সহকারী শিক্ষক ছিলেন। ২০০০ সাল থেকে ২০০৮ সালের মধ্যে তিনি দারুল উলূম হায়দ্রাবাদে একজন শিক্ষক ও ডেপুটি মুফতি হিসেবে দায়িত্ব পালন করেন। তিনি ১৪৩০ হিজরিতে ( ২০০৮ খ্রি. ) পুনরায় দারুল উলূম দেওবন্দে শিক্ষক হিসেবে নিযুক্ত হন এবং তখন থেকেই সেখানে শিক্ষকতা করছেন।"}