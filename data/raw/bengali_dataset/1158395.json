{"pageid": 1158395, "title": "কাজ (মানব কর্মকাণ্ড)", "url": "https://bn.wikipedia.org/wiki?curid=1158395", "content": "কাজ বলতে সাধারণ অর্থে কোনও উদ্দেশ্য বা ফলাফল অর্জনের জন্য, বা কোনও বাধ্যবাধকতার কারণে কিংবা কোনও চাহিদা বা প্রয়োজন মেটাতে অব্যাহতভাবে মানসিক বা শারীরিক শক্তি-সামর্থ্য প্রয়োগ করাকে বোঝায়।\nযে কাজ বাস্তব বিশ্বে পালন করতে তাৎপর্যপূর্ণ শারীরিক প্রচেষ্টার প্রয়োজন হয়, তাকে পরিশ্রম বা সংক্ষেপে শ্রম (ইংরেজি Labour লেবার) বলে। সাধারণত প্রাপ্তবয়স্ক ব্যক্তিরা কাজের মাধ্যমে অর্থ উপার্জন বা রোজগার করে ও জীবিকা নির্বাহ করে। অন্যের হয়ে অর্থের বিনিময়ে দায়িত্ব নিয়ে কাজ করলে তাকে চাকুরি (ইংরেজি Job জব) বলে; চাকুরি পূর্ণকালীন বা খণ্ডকালীন, স্থায়ী বা অস্থায়ী, আনুষ্ঠানিক বা অনানুষ্ঠানিক হতে পারে। যেসব আর্থিকভাবে লাভজনক কাজের জন্য বিশেষ শিক্ষা বা প্রশিক্ষণ লাভ করতে হয় ও ধারাবাহিক কিছু পরীক্ষায় উত্তীর্ণ হয়ে প্রাতিষ্ঠানিক যোগ্যতার প্রমাণ দিতে হয়, সেগুলিকে পেশা (ইংরেজি profession প্রোফেশন) বলে; একই পেশার লোকেদের একটি গোষ্ঠীগত পরিচয় থাকে, তাদের কাজের নিজস্ব নিয়মকানুন থাকে ও তাদের মধ্যে যোগ্যতাভিত্তিক উঁচু-নিচু মর্যাদাক্রম থাকে।\nকেউ কেউ অন্যের অধীনে চাকুরি না করে স্বনিয়োজিতভাবে অর্থাৎ স্বাধীনভাবে নিজস্ব ব্যবসা বা পেশায় নিযুক্ত থাকতে পারে, যাকে আত্মকর্মসংস্থান (ইংরেজি self-employment সেলফ এমপ্লয়মেন্ট) বলে। তারা নিজেরাই নিজেদের কর, সামাজিক নিরাপত্তায় অবদান, বীমা, স্বাস্থ্য, নিরাপত্তা, ইত্যাদির দায়িত্ব নেয়, চাকুরিজীবীদের মতো কাজে নিয়োগদাতার কাছে এগুলির দায়িত্ব ছেড়ে দেয় না। তারা ব্যক্তিগত উদ্যোগের সম্ভাবনা ও ঝুঁকি মাথায় রেখে কাজ করে।\nঅর্থ উপার্জন না করে দাতব্য বা পরহিতকর কোনও কাজ করলে তাকে স্বেচ্ছাসেবী কাজ বলে। অর্থ উপার্জন না করে গৃহ ও পরিবারের কল্যাণের জন্য কাজকে গৃহকর্ম (ইংরেজি Housework হাউজওয়ার্ক) বলে।\nযখন কোনও ব্যক্তি সক্ষমতা ও ইচ্ছা থাকা সত্ত্বেও অর্থোপার্জনমূলক কাজের সুযোগ পায় না, তখন সেই ব্যাপারটিকে বেকারত্ব বলে।\n\n\n== আরও দেখুন ==\nকাজ (পদার্থবিজ্ঞান)\nকর্ম (ভারতের ধর্মীয় ধারণা)\n\n\n== তথ্যসূত্র =="}