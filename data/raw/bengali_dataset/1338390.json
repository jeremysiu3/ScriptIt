{"pageid": 1338390, "title": "বিং রুটি", "url": "https://bn.wikipedia.org/wiki?curid=1338390", "content": "বিং রুটি (চীনা: 餠) হল একটি চ্যাপ্টা গোল আকৃতি বিশিষ্ট গমের আটা দিয়ে তৈরী রুটিজাতীয় চীনা খাবার। এটি খামিরযুক্ত, মিষ্টি এবং সুস্বাদু হয় এবং স্বাদ বৃদ্ধির জন্য মাঝে মাঝে এর ভেতরে আলু, বেকন, সবুজ পেঁয়াজ এবং পনির দিয়ে তৈরী পুর ভরা হয়। ফ্ল্যাটব্রেড, প্যানকেক, পাই ইত্যাদি ময়দা নির্মিত খাবারের সংগে এর কিছু মিল খুজে পাওয়া যায়। বিং রুটি স্ক্যালিয়ন প্যানকেক এবং কং ইউ বিং নামেও পরিচিত। বিং রুটি চিনের বাইরে কোরিয়া ও অন্যান্য প্রতিবেশি কিছু দেশেও জনপ্রিয়।\n\n\n== প্রকারভেদ ==\nবিং রুটি সাধারণত দুপুরের খাবার হিসাবে খাওয়া হয়। বিং রুটির প্রধান উপকরন হল ময়দা ও ইস্ট এবং সেই রুটির ভেতরে নানারকমের সব্জী, পনির ইত্যাদির পুর ভরা থাকে। এর মধ্যে কখনো কখনো মাংসের পুরও ভরা হয়। স্বাদ বাড়ানোর জন্য রুটির উপরে মিস্টি বীনের সস্ অথবা হ্ইসিন সস্ ছড়িয়ে দেওয়া হয়। বিং রুটি অন্যান্য রুটির মতোই শেঁকে রান্না করা হয় কিন্তু কখনো কখনো একে গ্রীল করেও রান্না করা হয়।\nবিং রুটির নানান প্রকারভেদ আছে। সবচেয়ে জনপ্রিয় ও বহুল পরিচিত বিং রুটির প্রকার হল, কং ইউ বিং যা স্ক্যালিয়ন প্যানকেক নামেও পরিচিত। ঐতিহ্যগত চাইনিজ রেস্তোরাঁগুলির খাদ্যতালিকায় স্ক্যালিয়ন প্যানকেক বা কং ইউ বিং একটি পরিচিত খাদ্য।\nবিং রুটির আরেক প্রকার হল চুন বিং যা কিছুটা পাতলা হয়। এই প্রকার বিং রুটি প্রস্তুত করার সময় সাধারনত ময়দার মধ্যে ডিম মেশানো হয়।\nতাইওয়ানের একটি ঐতিহ্যবাহী জনপ্রিয় প্রাতঃরাশ হল ড্যান বিং। প্রতিদিন সকালে রাস্তার ধারে বিক্রেতারা এই ড্যান বিং বিক্রি করে। এটি একটি পাতলা রুটির মতো হয় যার উপরে একটি ডিম থাকে।\nজিয়ান বিং হল বিং রুটির আরেকটি প্রকারভেদ, এটি চীনের সবচেয়ে জনপ্রিয় প্রাতঃরাশ। এই বিং রুটি গম এবং শস্যের ময়দা দিয়ে তৈরি এবং ডিম এর একটি প্রধান উপাদান।\nবিং রুটির আরও কয়েকটি জনপ্রিয় প্রকারভেদ হল শাও বিং, বো বিং, লাও বিং ইত্যাদি।\n\n\n== তথ্যসূত্র =="}