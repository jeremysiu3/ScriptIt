{"pageid": 1183642, "title": "বলাকা সিনেওয়ার্ল্ড", "url": "https://bn.wikipedia.org/wiki?curid=1183642", "content": "বলাকা বা বলাকা সিনেমা হল (আনুষ্ঠানিক নাম বলাকা সিনেওয়ার্ল্ড) বাংলাদেশের ঢাকা নিউ মার্কেটে অবস্থিত একটি চলচ্চিত্র প্রেক্ষাগৃহ। দেশের অন্যতম প্রাচীন সিনেমা হল বলাকা সিনেওয়ার্ল্ড কোভিড-১৯ মহামারীর জন্য ২০ মার্চ ২০২০ সালে বন্ধ করে দেওয়া হয়েছিল, যা ২৯ সেপ্টেম্বর ২০২২ সালে পুনরায় চালু করা হয়।\n\n\n== ইতিহাস ==\n\nবলাকা সিনেওয়ার্ল্ড পাকিস্তান অধিরাজ্য প্রতিষ্ঠার পাঁচ বছর পর ১৯৫১ সালের ২৭ আগস্ট তারিখে পূর্ববঙ্গের রাজধানী ঢাকায় এম এ হাসান দ্বারা প্রতিষ্ঠিত হয়। ১৯৭০-এর দশকে হাসানের মৃত্যুর পর, প্রেক্ষাগৃহটি তার উত্তরাধিকারীদের দ্বারা মালিকানাধীন ছিল এবং তাদের দ্বারা পরিচালিত হত। ১৯৮৫ সালে বলাকা সিনেওয়ার্ল্ডের একটি শাখা বলাকা-২ প্রতিষ্ঠিত হয়। বলাকাকে ২০০১ সালে প্রথম আধুনিকীকরণ করা হয়। ২০১৫ সালে গ্রাহকের অভাবে দ্বিতীয় বলাকা বন্ধ হয়ে যায়। দেশে প্রথম বলাকা সিনেওয়ার্ল্ডে ডিজিটাল টিউনিং ব্যবস্থা চালু হয়। ৭ নভেম্বর ২০১৯-এ হাসান মুভিজ লিমিটেডের ব্যবস্থাপনা পরিচালক মোহাম্মদ হাসান আলী ইমামের মৃত্যুর পর, সিনেমা হলের মালিকানা নিয়ে তার দুই স্ত্রী ও সন্তানের মধ্যে দ্বন্দ্ব দেখা দেয়। এমন পরিস্থিতিতে ইমামের মেয়ের জামাতা মোহাম্মদ হোসেনকে সিনেমা হল পরিচালনার দায়িত্ব দেওয়া হয়। বলাকা সিনেওয়ার্ল্ড কোভিড-১৯ মহামারীর কারণে ২০ মার্চ ২০২০ সালে বন্ধ হয়ে যায়। লকডাউনের সময় ৳৩০ লাখ আর্থিক ক্ষতি ও প্রেক্ষাগৃহের উত্তরাধিকার সংক্রান্ত সমস্যার কারণে বলাকা চালু করা যায়নি।\n\n\n== বৈশিষ্ট্য ==\nচলচ্চিত্র প্রেক্ষাগৃহটিতে বর্তমানে ১০১১টি আসন রয়েছে। এখানে প্রতিদিন চারটি শো অনুষ্ঠিত হয়।\n\n\n== তথ্যসূত্র =="}