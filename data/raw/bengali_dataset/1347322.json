{"pageid": 1347322, "title": "কোজোনাক", "url": "https://bn.wikipedia.org/wiki?curid=1347322", "content": "কোজোনাক ( রোমানীয়: [kozoˈnak] ) বা কোজুনাক ( বুলগেরীয়: козунак  [kozuˈnak] ) হল একটি মিষ্টি খামিরযুক্ত ময়দার মন্ড যা বিভিন্ন ঐতিহ্যবাহী রুটি এবং কেক তৈরি করতে ব্যবহার করা যায়। প্রায়শই একে কিশমিশের সাথে মিশ্রিত করে এর ভেতরে পপি বীজ বা আখরোটের পুর ঢুকিয়ে রুটির মতো বেক করা যেতে পারে।  এটি দক্ষিণ-পূর্ব ইউরোপ, রোমানিয়া, বুলগেরিয়া এবং সার্বিয়া, উত্তর মেসিডোনিয়া, গ্রীস, ইত্যাদি দেশের সাধারণ খাদ্য উপাদান। ডিম, দুধ এবং মাখন সমৃদ্ধ এই খামিরযুক্ত ময়দা থেকে ইস্টারের সময় রোমানিয়া, সার্বিয়া, বুলগেরিয়াতে বিভিন্ন ধরনের রুটি প্রস্তুত করা হয় এবং রোমানিয়া এবং মোল্দোভাতেও এটি গুড ফ্রাইডে -এর জন্য ঐতিহ্যবাহী খাদ্য উপাদান। কোজোনাক নামটি এসেছে  বুলগেরিয়ান এবং গ্রিক শব্দ থেকে। \nঅস্ট্রিয়ান প্রেসিডেন্সির ক্যাফে ইউরোপের উদ্যোগে, ২০০৬ সালের ইউরোপ দিবসে ইউরোপীয় ইউনিয়নে রোমানিয়ার সাংস্কৃতিক প্রতীক চিহ্ন হিসাবে কোজোনাক নামক মিষ্টি রুটিকে বেছে নেওয়া হয়েছিল \n\n\n== উৎপত্তি ==\nগ্রেট ব্রিটেনে, কোজোনাক প্রস্তুতির প্রথম প্রনালীটি ১৭১৮ সালে একটি রান্নার বইতে লেখা হয়েছিল। এর অনুরূপ একটি ইতালীয় ডেজার্ট হল প্যানেটোন, যার  রন্ধন প্রনালী পূর্ব ইউরোপে বিকশিত হয়েছিল এবং রোমান অধিগ্রহনের পরে অন্যান্য অঞ্চলে খাবার হিসাবে প্রচলিত হয়েছিল।\nরোমানিয়ানরা কোজোনাকে কোকো, রাম, আখরোট এবং টার্কিশ ডিলাইট যুক্ত করে বেক করে যা প্রস্তুত রুটিকে সুস্বাদু করে তোলে। শত শত বছর ধরে ইস্টার বা ক্রিসমাসের সময় এই মিষ্টান্নটি প্রস্তুত হয় এবং এটি একটি ঐতিহ্যবাহী মিষ্টান্ন হিসেবে ব্যাপকভাবে স্বীকৃত। \nআজ, এই মিষ্টান্নের এক দীর্ঘ ইতিহাস আছে। এই মিষ্টান্নটি মূলত দক্ষিণ-পূর্ব ইউরোপীয় দেশগুলিতে তৈরি করা হয়, বিশেষ করে উত্তর মেসিডোনিয়া, রোমানিয়া, মলদোভা এবং বুলগেরিয়া এইসকল দেশে এটি একটি ঐতিহ্যবাহী খাবার হিসাবে বিবেচিত হয়। \n\n\n== উপাদান এবং প্রস্তুতি ==\n\nভিন্নমতে কোজোনাক হল একটি মিষ্টি রুটি যা তৈরি করতে ময়দার সাথে দুধ, খামির, ডিম, চিনি, মাখন এবং অন্যান্য উপাদান মেশানো হয় এবং বেক করার আগে সেই মিশ্রনটি যাতে মিশ্রিত ডিম ও খামিরের প্রভাবে স্ফীত হয়ে ওঠে তার জন্য তাকে কিছুক্ষন রেখে দেওয়া হয়। বুলগেরিয়াতে, রোমানিয়ান সংস্করণের মতোই ময়দার মিশ্রণে কোড়ানো লেবুর খোসা যোগ করে কোজোনাক প্রস্তুত করা হয়।\nউত্তর মেসিডোনিয়ায়, ইস্টারের জন্য মেসিডোনিয়ানরা ঐতিহ্যগতভাবে কিশমিশ দিয়ে একটি মিষ্টি রুটি তৈরি করে যার আকার একটি মেয়ের চুলের বিনুনির মতো হয় এই কারণেই এই ঐতিহ্যবাহী ইস্টার রুটির নাম কোকা/কোসা, বুলগেরিয়ান ভাষায় যার অর্থ চুল।\nরোমানিয়াতে এটি ময়দা, ডিম, দুধ, মাখন, চিনি এবং লবণ দিয়ে তৈরি একটি সাধারণ মিষ্টি রুটি হিসাবে পরিচিত। অঞ্চলের উপর নির্ভর করে, কেউ এতে স্বাদের জন্য কিশমিশ, কোড়ানো কমলা লেবু বা কোড়ানো লেবুর খোসা, আখরোট বা হ্যাজেলনাট এবং ভ্যানিলা বা রাম ইত্যাদি উপাদান যোগ করে। কোজোনাকের উপরে কখনও পপি বীজ ছিটিয়ে সজ্জিত করে দেওয়া হয়। কিছু রন্ধন শৈলীতে কোজোনাকের ভেতরে একটি পুর দিয়ে ভরাট করা হয় যা সাধারণত পপি বীজ, কোকো পাউডার, রাম এসেন্স বা কিশমিশের সাথে আখরোটের মিশিয়ে তৈরি করা হয়। প্রস্তুত ময়দার মন্ডকে বেলুনি দিয়ে গোল করে বেলে চ্যাপ্টা করা হয় তারপর চ্যাপ্টা রুটির উপর তৈরি করা পুর ছড়িয়ে ভরাট করা হয় এবং তারপর আবার রুটিকে পুরসহ রোল করে দেওয়া হয়। এরপর এটি বেক করে কোজোনাক মিষ্টি রুটি তৈরি করা হয়।\n\n\n== তথ্যসূত্র =="}