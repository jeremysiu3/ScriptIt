{"pageid": 1033948, "title": "মাতেউ মোরে", "url": "https://bn.wikipedia.org/wiki?curid=1033948", "content": "মাতেউ হাউমে মোরে বাউসা (স্পেনীয়: Mateu Morey; জন্ম: ২ মার্চ ২০০০; মাতেউ মোরে নামে সুপরিচিত) হলেন একজন স্পেনীয় পেশাদার ফুটবল খেলোয়াড়। তিনি বর্তমানে জার্মানির পেশাদার ফুটবল লীগের শীর্ষ স্তর বুন্দেসলিগার ক্লাব মানাকোর এবং স্পেন অনূর্ধ্ব-২১ দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন ডান পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে ডান পার্শ্বীয় মধ্যমাঠের খেলোয়াড় হিসেবে খেলে থাকেন।\nস্পেনীয় ফুটবল ক্লাব পেত্রার যুব পর্যায়ের হয়ে খেলার মাধ্যমে মোরে ফুটবল জগতে প্রবেশ করেছেন এবং পরবর্তীকালে মানাকোর, মায়োর্কা এবং বার্সেলোনার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৯–২০ মৌসুমে, জার্মান ক্লাব বরুসিয়া ডর্টমুন্ড ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; বরুসিয়া ডর্টমুন্ড ২-এর হয়ে তিনি ১১ ম্যাচে অংশগ্রহণ করেছেন। ২০১৯–২০ মৌসুমেই তিনি জার্মান ক্লাব বরুসিয়া ডর্টমুন্ডে যোগদান করেছেন।\n২০১৬ সালে, মোরে স্পেন অনূর্ধ্ব-১৬ দলের হয়ে স্পেনের বয়সভিত্তিক পর্যায়ে অভিষেক করেছিলেন।\nদলগতভাবে, মোরে এপর্যন্ত ৩টি শিরোপা জয়লাভ করেছেন, যার মধ্যে ১টি বার্সেলোনার হয়ে, ১টি বরুসিয়া ডর্টমুন্ডের হয়ে এবং ১টি স্পেনের হয়ে জয়লাভ করেছেন।\n\n\n== প্রারম্ভিক জীবন ==\nমাতেউ হাউমে মোরে বাউসা ২০০০ সালের ২রা মার্চ তারিখে স্পেনের পেত্রায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nমোরে স্পেন অনূর্ধ্ব-১৬, স্পেন অনূর্ধ্ব-১৭, স্পেন অনূর্ধ্ব-১৮ এবং স্পেন অনূর্ধ্ব-২১ দলের হয়ে খেলার মাধ্যমে স্পেনের প্রতিনিধিত্ব করেছেন। ২০১৭ সালে তিনি স্পেন অনূর্ধ্ব-১৭ দলের হয়ে ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে পূর্ণ সময় শেষে তার দল ইংল্যান্ড অনূর্ধ্ব-১৭ দলের সাথে ২–২ গোলে ড্র করার পর পেনাল্টি শুট-আউটে ৪–১ গোলের ব্যবধানে পরাজিত করে উক্ত প্রতিযোগিতার ইতিহাসে নবমবারের মতো শিরোপা ঘরে তুলতে সক্ষম হয়েছিল। একই বছরে তিনি স্পেন অনূর্ধ্ব-১৭ দলের হয়ে ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ফাইনালে তার দল ইংল্যান্ড অনূর্ধ্ব-১৭ দলের কাছে ৫–২ গোলের ব্যবধানে পরাজিত হয়েছিল; উক্ত প্রতিযোগিতায় তিনি ৫ ম্যাচে ৩টি গোল করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের স্পেন অনূর্ধ্ব-২১ দলে স্থান পেয়েছেন। তিনি ২০১৭ সালের ৩রা মে তারিখে তুরস্ক অনূর্ধ্ব-১৭ দলের বিরুদ্ধে স্পেনের বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nমাতেউ মোরে – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে মাতেউ মোরে  (ইংরেজি)  \nসকারবেসে মাতেউ মোরে (ইংরেজি) \nবিডিফুটবলে মাতেউ মোরে  (ইংরেজি)  \nওয়ার্ল্ডফুটবল.নেটে মাতেউ মোরে (ইংরেজি) \nইএসপিএন এফসিতে মাতেউ মোরে (ইংরেজি)"}