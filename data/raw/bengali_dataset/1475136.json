{"pageid": 1475136, "title": "আব্দুল লতিফ (কীটতত্ত্ববিদ)", "url": "https://bn.wikipedia.org/wiki?curid=1475136", "content": "অধ্যাপক ড. মোঃ আব্দুল লতিফ (জন্ম: ১৫ জুলাই ১৯৬৯) একজন বাংলাদেশী কীটতত্ত্ববিদ। তিনি শেরেবাংলা কৃষি বিশ্ববিদ্যালয়ের কীটতত্ত্ব বিভাগের অধ্যাপক এবং বিশ্ববিদ্যালয়টির বর্তমান উপাচার্য।\n\n\n== প্রাথমিক জীবন ও শিক্ষা ==\nলতিফ ১৯৬৯ সালের ১৫ জুলাই রাজশাহী জেলার চারঘাট উপজেলায় জন্মগ্রহণ করেন। তার বাবার নাম আনোয়ার হোসেন এবং মায়ের নাম সাজেদা বেগম। তিনি রাজশাহীর আড়ানী মনোমোহিনী উচ্চ বিদ্যালয় থেকে ১৯৮৪ সালে এসএসসি ও আড়ানী ডিগ্রি কলেজ থেকে ১৯৮৬ সালে এইচএসসি পাস করেন। বাংলাদেশ কৃষি বিশ্ববিদ্যালয় থেকে ১৯৯০ সালে তিনি বিএসসি এগ্রি. (অনার্স) ডিগ্রি লাভ করেন। তিনি বঙ্গবন্ধু শেখ মুজিবুর রহমান কৃষি বিশ্ববিদ্যালয় থেকে কীটতত্ত্ব বিষয়ে ২০০০ সালে এমএস ও ২০০৭ সালে পিএইচডি ডিগ্রি অর্জন করেন।\n\n\n== কর্মজীবন ==\nআব্দুল লতিফ ১৯৯৫ সালে তৎকালীন বাংলাদেশ কৃষি ইনস্টিটিউটের (২০০১ সালে শেরেবাংলা কৃষি বিশ্ববিদ্যালয়ে উন্নীত) কীটতত্ত্ব বিভাগে প্রভাষক হিসেবে শিক্ষকতা শুরু করেন। ২০০১ সালে তিনি শেরেবাংলা কৃষি বিশ্ববিদ্যালয়ের (শেকৃবি) সহকারী অধ্যাপক, ২০০৭ সালে সহযোগী অধ্যাপক এবং ২০০১ সালে অধ্যাপক পদে উন্নীত হন। অধ্যাপনার পাশাপাশি তিনি শেরেবাংলা কৃষি বিশ্ববিদ্যালয়ের সিন্ডিকেট সদস্য, অ্যাকাডেমিক কাউন্সিলের সদস্য, বিভাগীয় সভাপতি, ছাত্র হলের প্রভোস্ট, সহকারী প্রক্টর, শেকৃবি শিক্ষক সমিতির সাধারণ সম্পাদকসহ বিভিন্ন দায়িত্ব পালন করেন। ২০২৪ সালের ৫ সেপ্টেম্বর তিনি শেরেবাংলা কৃষি বিশ্ববিদ্যালয়ের উপাচার্য হিসেবে নিয়োগ লাভ করেন।\n\n\n== গবেষণা ও প্রকাশনা ==\nদেশীয় ও আন্তর্জাতিক জার্নালে তার প্রায় ৭০টি গবেষণাপত্র প্রকাশিত হয়েছে। এছাড়া তিনি একটি বইও রচনা করেছেন।\n\n\n== তথ্যসূত্র =="}