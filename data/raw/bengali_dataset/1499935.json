{"pageid": 1499935, "title": "বিডি এসএআর-১৪", "url": "https://bn.wikipedia.org/wiki?curid=1499935", "content": "বিডি সার্চ এন্ড রেসকিউ বোট ১৪ (বিডি এসএআর-১৪) হলো বাংলাদেশে নির্মিত অ্যালুমিনিয়াম প্যাট্রোল বোটের শ্রেণী যা বাংলাদেশ কোস্ট গার্ড কর্তৃক ব্যবহৃত হয়। এই জাহাজসমূহ সেফহেভেন মেরিন, আয়ারল্যান্ড কোম্পানির প্রযুক্তিগত সহায়তায় ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড কর্তৃক নির্মাণ করা হয়। ব্যারাকুডা এসভি-১২৫ সিরিজের উপর ভিত্তি করে নির্মিত প্রতিটি নৌযান নদী এবং উপকূলবর্তী অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম। এছাড়াও জাহাজগুলো দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ করতে সক্ষম।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। এরই ধারাবাহিকতায় বাংলাদেশ কোস্ট গার্ড এর জন্য ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড-এ জাহাজ নির্মানের পদক্ষেপ নেয়া হয়। জাহাজ নির্মাণে প্রয়োজনীয় নকশা ও প্রযুক্তি সরবরাহ করে সেফহেভেন মেরিন, আয়ারল্যান্ড। আন্তর্জাতিক খ্যাতিসম্পন্ন মার্কিন যুক্তরাষ্ট্র ভিত্তিক ক্লাসিফিকেশন সোসাইটি আমেরিকান ব্যুরো অফ শিপিং (এবিএস) এর নীতিমালা অনুসরণ করে জাহাজটি নির্মিত হয়।\n\n\n== বৈশিষ্ট্য ও যান্ত্রিক কাঠামো ==\nবিডি এসএআর-১৪ শ্রেণীর প্রতিটি জাহাজের দৈর্ঘ্য ১৪ মিটার (৪৬ ফুট), প্রস্থ ৪ মিটার (১৩ ফুট) এবং গভীরতা ১.৫০ মিটার (৪.৯ ফুট)। প্রতিটি জাহাজে রয়েছে ২টি ওয়াটারজেট প্রপালশন ভলবো পেন্টা ৬৫০ অশ্বশক্তি (৪৮০ কিলোওয়াট) ডিজেল ইঞ্জিন এবং ২টি জেডএফ ২৮৬ ৪ রেশিও গিয়ারবক্স। ফলে জাহাজগুলো সর্বোচ্চ ২৪ নট (৪৪ কিলোমিটার প্রতি ঘণ্টা; ২৮ মাইল প্রতি ঘণ্টা) গতিতে চলছে সক্ষম। এছাড়াও জাহাজগুলো ৩ জন ক্রু এবং ২১ জন সৈন্য বহন করতে পারে।\n\n\n== তথ্যসূত্র =="}