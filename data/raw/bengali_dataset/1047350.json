{"pageid": 1047350, "title": "আশফাক নিপুন", "url": "https://bn.wikipedia.org/wiki?curid=1047350", "content": "আশফাক নিপু্ন একজন বাংলাদেশী টেলিভিশন পরিচালক ও লেখক। তিনি নির্মাতা মোস্তফা সরয়ার ফারুকীর সহকারী হিসেবে টেলিভিশনে যাত্রা শুরু করেন। তিনি ২০০৫ সালে নির্মাতা হিসেবে অভিষেক ঘটে। শুরুতে প্রণয়মূলক ও হাস্যরসাত্মক ধারার নাটক নির্মাণ করলেও পরবর্তীকালে তিনি সামাজিক ও রাজনৈতিক ধারার নাটক নির্মাণ করে সমাদৃত হন।\nতিনি ২০১৭ সালের দ্বন্দ্ব সমাস টিভি নাটকের জন্য শ্রেষ্ঠ নাট্যকারের জন্য মেরিল-প্রথম আলো সমালোচক পুরস্কার এবং ২০১৯ সালের এই শহরে টিভি নাটকের জন্য শ্রেষ্ঠ নাট্য নির্দেশকের জন্য মেরিল-প্রথম আলো সমালোচক পুরস্কার অর্জন করেন। তার নির্মিত আলোচিত ওয়েব ধারাবাহিক মহানগর ও সাবরিনা।\n\n\n== কর্মজীবন ==\nচট্রগ্রামে বড় হলেও নাট্যজগত নিয়ে বরাবরই আগ্রহী ছিলেন। নির্মাতা হিসেবে কাজ করার ইচ্ছাই একটা সময়ে ঢাকায় নিয়ে আসে তাকে। নির্মাতা মোস্তফা সরয়ার ফারুকীর ছবিয়ালের মাধ্যমেই নাট্যনির্মাণে এসেছেন আশফাক নিপুন। তিনি ফারুকীর সহকারী হিসেবে কাজ শুরু করেন।\nতার নির্মিত প্রথম নাটক মা-য়া। এরপর তিনি নির্মাণ করেন টু ইন ওয়ান। তার প্রথম আলোচিত কাজ হল তাহসান ও মিথিলা অভিনীত মধুরেনু সমাপয়েৎ। তার নির্মিত অন্যান্য টিভি নাটকের মধ্যে রয়েছে ল্যান্ডফোনের দিনগুলিতে প্রেম (২০১৫), সে এবং সে, সুখের ছাড়পত্র, অবাক ভালোবাসায়, খুঁটিনাটি খুনসুটি, ডাকাতিয়া বাঁশি, মুকিম ব্রাদার্স, কমলা রাঙা রোদ, ছেলেটা কিন্তু ভালো ছিল, কানামাছি ভোঁ ভোঁ, লায়লা তুমি কি আমাকে মিস করো, চাকা, রেইনবো প্রভৃতি।\n২০১৭ সালে ঈদুল ফিতরে দীপ্ত টিভি, গাজী টিভি এবং আরটিভিতে একযোগে প্রচারিত হয় আয়নাবাজি অরিজিনাল সিরিজের দ্বন্দ্ব সমাস। এই নাটকের জন্য তিনি শ্রেষ্ঠ নাট্যকারের জন্য মেরিল-প্রথম আলো সমালোচক পুরস্কার লাভ করেন। ২০১৮ সালে ঈদুল ফিতরে প্রচারিত হয় দেশব্যাপী গুম, খুন, ধর্ষণ, বিচার বহির্ভূত হত্যার ঘটনা নিয়ে নির্মিত ফেরার পথ নেই। এই বছর ঈদুল আযহায় চ্যানেল আইয়ে প্রচারিত হয় প্রশ্ন পত্র ফাঁস নিয়ে নির্মিত সোনালি ডানার চিল। ২০১৯ সালের ঈদুল ফিতরে এনটিভিতে প্রচারিত হয় মিস শিউলী। একই বছরে তিনি নির্মাণ করেন এই শহরে। এই টিভি নাটকের জন্য শ্রেষ্ঠ নাট্য নির্দেশকের জন্য মেরিল-প্রথম আলো সমালোচক পুরস্কার অর্জন করেন। ২০২০ সালে ঈদুল আযহায় প্রচারিত হয় টার্ন প্রডাকশনে ব্যানারে নির্মিত টেলিছবি ভিকটিম ও ইতি, মা।\n২০২১ সালের ১৫ই জানুয়ারি হইচইয়ে মুক্তি পায় তার নির্মিত ওয়েব চলচ্চিত্র কষ্টনীড়। তারিক আনাম খান, রুনা খান, সাঈদ বাবু, শ্যামল মাওলা, সাবিলা নূর ও ইয়াশ রোহান অভিনীত চলচ্চিত্রটিকে দ্য ডেইলি স্টার \"পরিবার নিয়ে একটি চিত্রাকর্ষক ধারাভাষ্য\" বলে উল্লেখ করে। এই কাজের জন্য নিপুন শ্রেষ্ঠ ওয়েব চলচ্চিত্র পরিচালক বিভাগে ব্লেন্ডারস চয়েস-দ্য ডেইলি স্টার ওটিটি অ্যান্ড ডিজিটাল কনটেন্ট পুরস্কার অর্জন করেন। একই বছরের ২৫শে জুন হইচইয়ে মুক্তি পায় তার নির্মিত প্রথম ওয়েব ধারাবাহিক মহানগর। মোশাররফ করিম অভিনীত ধারাবাহিকটি বিপুল প্রশংসিত হয়। এই কাজের জন্য নিপুন শ্রেষ্ঠ ওয়েব ধারাবাহিক পরিচালক বিভাগে চ্যানেল আই ডিজিটাল মিডিয়া পুরস্কার ও ব্লেন্ডারস চয়েস-দ্য ডেইলি স্টার ওটিটি অ্যান্ড ডিজিটাল কনটেন্ট পুরস্কার অর্জন করেন। প্রথম কিস্তির চূড়ান্ত পরিণতি ও অমীমাংসিত প্রশ্নের উত্তর নিয়ে ২০২৩ সালের ২০শে এপ্রিল ধারাবাহিকটির দ্বিতীয় কিস্তি মুক্তি পায়।\n২০২২ সালের ২৫শে মার্চ হইচইয়ে মুক্তি পায় তার ওয়েব ধারাবাহিক সাবরিনা। এতে নাম ভূমিকায় অভিনয় করেন মেহজাবিন চৌধুরী ও নাজিয়া হক অর্ষা।\n\n\n== ব্যক্তিগত জীবন ==\n২০১৫ সালে সঙ্গীতশিল্পী এলিটা করিম’কে বিয়ে করেন। ২০০৯ সালে তাদের পরিচয়ের শুরুটা হয়েছিল সামাজিক যোগাযোগমাধ্যম ফেসবুকে।\n\n\n== চলচ্চিত্রের তালিকা ==\n\n\n=== টিভি নাটক ===\nমা-য়া\nটু ইন ওয়ান (২০০৬)\nমধুরেণ সমাপয়েৎ\nঅবাক ভালোবাসা\nসাহেব মেমসাহেব\nঅযান্ত্রিক\nপথের মাঝে গল্প\nসুখের ছাড়পত্র\nসে এবং সে\nছেলেটা কিন্তু ভালো ছিল\nখুঁটিনাটি খুনসুটি\nশুনতে কি পাও\nমুকিম ব্রাদার্স (২০১০)\nরেইনবো (২০১৪)\nআলপনা কাজল (২০১৪)\nল্যান্ডফোনের দিনগুলিতে প্রেম (২০১৫)\nমিডলক্লাস সেন্টিমেন্ট (২০১৫)\nদ্বন্দ্ব সমাস (২০১৭)\nফেরার পথ নেই (২০১৮)\nসোনালী ডানার চিল (২০১৮)\nকানামাছি ভোঁ ভোঁ (২০১৮)\nলায়লা, তুমি কি আমাকে মিস করো (২০১৮)\nমিস শিউলি (২০১৯)\nএই শহরে (২০১৯)\nআগন্তুক (২০২০)\nইতি মা (২০২০)\nভিকটিম (২০২০)\nমুখ ও মুখোশের গল্প (২০২০)\n\n\n=== ওয়েব চলচ্চিত্র ===\n\n\n=== ওয়েব ধারাবাহিক ===\n\n\n== অভিনয় ==\nঊন-মানুষ (২০০৬)\nটু ইন ওয়ান (২০০৬)\nফার্স্ট ডেট (২০০৯)\nউপসংহার\n\n\n== পুরস্কার ও মনোনয়ন ==\nমেরিল-প্রথম আলো পুরস্কার\n\nচ্যানেল আই ডিজিটাল মিডিয়া পুরস্কার\n\nব্লেন্ডারস চয়েস-দ্য ডেইলি স্টার ওটিটি অ্যান্ড ডিজিটাল কনটেন্ট পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে আশফাক নিপুন  (ইংরেজি)\nফেসবুকে আশফাক নিপুন \nইন্সটাগ্রামে আশফাক নিপুন"}