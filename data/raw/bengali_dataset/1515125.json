{"pageid": 1515125, "title": "জলে জ্বলে তারা", "url": "https://bn.wikipedia.org/wiki?curid=1515125", "content": "জলে জ্বলে তারা ২০২৫ সালের একটি বাংলা ভাষার বাংলাদেশী প্রণয়ধর্মী নাট্য চলচ্চিত্র। সরকারি অনুদানে অনন্য সৃষ্টি প্রোডাকশনের ব্যানারে পরিচালনা করেছেন অরুণ চৌধুরী। কথাশিল্পী সৈয়দ ওয়ালীউল্লাহর কেরায়া গল্পের অনুপ্রেরণায় ইফফাত আরেফিন মাহমুদ এককভাবে কাহিনী, অরুণ চৌধুরীর সাথে চিত্রনাট্য এবং অনন্য প্রতিক চৌধুরীর সাথে সংলাপ লিখেছেন। প্রধান চরিত্রে অভিনয় করেছেন রাফিয়াথ রশিদ মিথিলা, এফএস নাঈম ও ফজলুর রহমান বাবু।\nএই ছবির মাধ্যমে দীর্ঘ ১২ বছরেরও বেশি সময় পর নাঈমকে বড় পর্দায় এবং প্রথমবারের মতো কেন্দ্রীয় চরিত্রে দেখা যায় । যা আবার নির্মাতা অরুণ চৌধুরীর তৃতীয় চলচ্চিত্র। এতে গান গেয়েছেন কুমার বিশ্বজিৎ ও ইমরান মাহমুদুল, আর চিত্রগ্রহণের দায়িত্বে ছিলেন রায়হান খান। ২০২৫ সালের ১ ফেব্রুয়ারি ছবিটির প্রথম দর্শন প্রকাশিত হয় এবং ১৪ ফেব্রুয়ারি প্রেক্ষাগৃহে মুক্তি পায়।\n\n\n== পটভূমি ==\nএই চলচ্চিত্রের কাহিনি গড়ে উঠেছে সামাজিক ও পারিবারিক বাস্তবতার উপর ভিত্তি করে। কেন্দ্রীয় চরিত্র 'তারা' ছোটবেলা থেকেই প্রতিকূলতার মধ্যে বেড়ে ওঠে। সার্কাসের দলে কাজ করা এই মেয়েটি এক ভয়াবহ দুর্ঘটনায় পরিবারের সবাইকে হারায় এবং বাধ্য হয়ে নদীর পাড়ে একাকী বসবাস শুরু করে।\nতরার জীবনে নতুন আশার আলো হয়ে আসে হোসেন মাঝি, যিনি নদীতে জীবনযাপন করেন এবং স্থানীয়দের নৌকায় পারাপার করেন। ধীরে ধীরে দু’জনের মধ্যে এক গভীর সম্পর্ক গড়ে ওঠে। কিন্তু তাদের ভালোবাসার পথ সহজ ছিল না—সমাজের বাধা, অর্থনৈতিক দুর্দশা ও ব্যক্তিগত সংগ্রাম তাদের জীবনকে প্রতিনিয়ত কঠিন করে তোলে।\nসিনেমাটি প্রেম, সংগ্রাম ও সামাজিক বাস্তবতার চিত্র তুলে ধরে, যেখানে জীবনের নির্মম সত্যের মাঝেও আশার আলো খুঁজে পাওয়ার গল্প বলা হয়েছে।\n\n\n== অভিনয়শিল্পী ==\nতারা চরিত্রে রাফিয়াথ রশিদ মিথিলা \nহোসেন মাঝির চরিত্রে এফএস নাঈম \nতারার বাবার চরিত্রে ফজলুর রহমান বাবু\nতারার মা, জমেলা চরিত্রে মনিরা মিঠু\nআজাদ আবুল কালাম\nএমডি ফারুক সোবহান\nআসলাম চরিত্রে মোস্তাফিজুর নূর ইমরান\nসাদিকা মালিহা শখ\nএমডি ইকবাল খন্দকার\nশাহেদ আলী\n\n\n== নির্মাণ ==\nচলচ্চিত্রটি ২০২০-২১অর্থবছরে সরকারি অনুদান পায়। ২০২১ সালের অক্টোবরে করোনার মধ্যে মানিকগঞ্জের বিভিন্ন জায়গায় শুটিং হয়। কালীগঙ্গা নদীর পারেও বেশকিছু চিত্রধারণ করা হয়। মাত্র তিন সপ্তাহে সিনেমাটির চিত্রধারণ শেষ হয়।\n\n\n== সঙ্গীত ==\nএ সিনেমায় দুটি গান রয়েছে। ২০২৫ সালের ৪ ফেব্রুয়ারি সিনেমার প্রথম গান 'তোকেই ভালোবাসি' প্রকাশ করা হয়। প্রসেনজিৎ মণ্ডল ও অরুণ চৌধুরীর লেখা গানটি গেয়েছেন ইমরান মাহমুদুল ও দিলশাদ নাহার কনা। সুর ও সংগীতায়োজন করেছেন ইমরান। আরেকটি গান গেয়েছেন কুমার বিশ্বজিৎ।\n\n\n== মুক্তি ==\nএকাধিকবার মুক্তির তারিখ পেছানোর পর ২০২৫ সালের ১৪ই ফেব্রুয়ারি বিশ্ব ভালোবাসা দিবসে অভি কথাচিত্র কর্তৃক ময়না চলচ্চিত্রের সাথে সংঘর্ষে বাংলাদেশের ১১টি প্রেক্ষাগৃহে মুক্তি পায়।\n২০২৩ সালের আগস্টে বাংলাদেশ চলচ্চিত্র সেন্সর বোর্ড থেকে ছাড়পত্র পায়। ২০২৫ সালের ১০ই ফেব্রুয়ারি চলচ্চিত্রের ট্রেইলার টাইগার মিডিয়ার ইউটিউব চ্যানেলে প্রকাশ করা হয়।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে জলে জ্বলে তারা   (ইংরেজি)\nবাংলা মুভি ডেটাবেজে জলে জ্বলে তারা"}