{"pageid": 1461060, "title": "ভবানী মুখোপাধ্যায়", "url": "https://bn.wikipedia.org/wiki?curid=1461060", "content": "ভবানী মুখোপাধ্যায় ( ২২ ডিসেম্বর ১৯০৯ - ৫ জুলাই ১৯৯১) ছিলেন  কল্লোল যুগের লেখকগোষ্ঠীর অন্যতম সাহিত্যিক, জীবনীকার ও অনুবাদক। একজন ভারতীয় বাঙালি বিপ্লবী, সাহিত্যিক ও সাংবাদিক। তিনি বিভিন্ন পত্রিকা সম্পাদনা ও সাংবাদিতার সঙ্গেও জড়িত ছিলেন।\n\n\n== জন্ম ও প্রারম্ভিক জীবন ==\nভবানী মুখোপাধ্যায়ের জন্ম ব্রিটিশ ভারতের অধুনা  পশ্চিমবঙ্গের উত্তর কলকাতায় তার মাতুলালয়ে। পিতা কমলহরি মুখোপাধ্যায় ছিলেন সাংবাদিক এবং বিভিন্ন পত্রপত্রিকার সঙ্গে যুক্ত ছিলেন। মাতা নির্মলা দেবী। তাদের আদি নিবাস ছিল নদীয়া জেলার শান্তিপুরে। ভবানীর পিতামহ গিরিশচন্দ্র মুখোপাধ্যায় কর্মসূত্রে কলকাতার  বেহালার বাসিন্দা হন। স্কুলে ছাত্রাবস্থায় তিনি বিপ্লবী রাজনীতির সংস্পর্শে আসেন। ১৯২৬ খ্রিস্টাব্দে তার পিতা চাকুরির কারণে দিল্লিতে স্থানান্তরিত হলে ভবানী দিল্লির সেন্ট স্টিফেন কলেজে আই.এ ক্লাসে ভর্তি হন। সেখানে বিপ্লবী  যতীন দাসের অনুজা বিপ্লবী কিরণ দাসের সঙ্গে পরিচয় হয়। তারা দুজনে মিলে দিল্লীর নানা স্থানে গোপনে বৈপ্লবিক কাজকর্ম চালাতেন। ফলে লাহোর ষড়যন্ত্র মামলায় উভয়ে অভিযুক্ত হয়ে গ্রেফতার হন। স্বাধীনতা আন্দোলনের সঙ্গে জড়িত থাকার কারণে তাকে কয়েকবার কারাবরণও করতে হয়। আত্মশক্তি লাইব্রেরি ছিল বিপ্লবীদের মিলনস্থল। ভবানী মুখোপাধ্যায়ের যাতায়াত ছিল সেখানে। এই প্রতিষ্ঠানের মাধ্যমে তিনি কল্লোলগোষ্ঠীর সঙ্গে পরিচিত হন এবং তাদের গোষ্ঠীতে যুক্ত হন। \n\n\n== কর্মজীবন ও  সাহিত্যকর্ম ==\n১৯৩০ খ্রিস্টাব্দে তিনি  ভারতীয় রেলে চাকরি পান। রেলে চাকুরির পাশাপশি লেখালেখির কাজে লিপ্ত ছিলেন। সমাজের সাধারণ দরিদ্র মানুষের জীবন কাহিনী নিয়ে তার প্রথম উপন্যাস স্বর্গ হইতে বিদায় প্রকাশিত হয় ১৯৪০ খ্রিস্টাব্দে। পঞ্চাশের দশকে তিনি রেলশিল্পীচক্র গঠন করেন এবং তার মুখপত্র পারাবত পত্রিকা প্রকাশে বিশেষ ভূমিকা গ্রহণ করেন। অবসরের পর সার্বক্ষণিক লেখালেখিতে আত্মনিয়োগ করেন। ১৯৪৮-৪৯ খ্রিস্টাব্দে উইলিয়াম সমারসেট মম্‌ কৃত রেজর্স এজ গ্রন্থের অনুবাদ ক্ষুরস্য ধারা নামে ধারাবাহিক ভাবে সাপ্তাহিক দেশ পত্রিকায় প্রকাশিত হয়।  উপন্যাস, ছোটগল্প ছাড়াও একসময়ে ভবানী মুখোপাধ্যায় প্রমুখ কবিতা লিখেছেন বিভিন্ন পত্রপত্রিকায়। তার রচিত উল্লেখযোগ্য গ্রন্থগুলি হল—\n\nউপন্যাস—\nকালো রাত (১৯৪৪)\nঅগ্নিরথের সারথী (১৯৪৯)\nকান্নাহাসির দোলা (১৯৫৩)\nএকাকিনী নায়িকা (১৯৮৪)\nবনজ্যোৎস্না\nছোটগল্প সংকলন—\nসেই মেয়েটি (১৯৫২)\nচন্দ্রমল্লিকা (১৯৫৮)\nনির্জন গৃহকোণে (১৯৭৭)\nযথাপূর্বং (১৯৪৪)\nবনহরিণী (১৯৫০)\nজীবনীগ্রন্থ—\nজর্জ বার্নাড শ' \nঅস্কার ওয়াইল্ড\nশরৎচন্দ্র\nবিশ্ব সাহিত্যের লেখক\nঅনূদিত গ্রন্থ—\nবিপ্লবী যৌবন\nমাদার রাশিয়া\nওয়ান ওয়ার্ল্ড\nরেজর্স এজ (ক্ষুরস্যধারা)\nজার্মানির ছোট গল্প\nডোরিয়ান গ্রে-র ছবি\nভবানী মুখোপাধ্যায় 'বিশ্ববার্তা', 'পাততাড়ি', 'ডেইলি হেরাল্ড', 'দীপালি', 'বাতায়ন', 'পূর্ণিমা', 'পৌষালি', 'বার্ষিক হসন্তিকা' প্রভৃতি পত্রিকার সম্পাদনা করেন। তিনি অভয়শঙ্কর ছদ্মনামে নিয়মিত সাহিত্য সমালোচনা করেছেন সাপ্তাহিক অমৃত পত্রিকায়। সাংবাদিক হিসাবেও যুক্ত ছিলেন যুগান্তর, বসুমতী ও রঙ্গবাণী পত্রিকায়।\n\n\n== জীবনাবসান ==\nভবানী মুখোপাধ্যায় ১৯৯১ খ্রিস্টাব্দের ৫ জুলাই কলকাতায় পরলোক গমন করেন।\n\n\n== তথ্যসূত্র =="}