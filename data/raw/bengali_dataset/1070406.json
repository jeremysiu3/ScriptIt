{"pageid": 1070406, "title": "মালদ্বীপ আর্থিক কর্তৃপক্ষ", "url": "https://bn.wikipedia.org/wiki?curid=1070406", "content": "মালদ্বীপ আর্থিক কর্তৃপক্ষ (সংক্ষেপিত এমএমএ) (ইংরেজি: Maldives Monetary Authority) হল মালদ্বীপ প্রজাতন্ত্রের কেন্দ্রীয় ব্যাংক। ব্যাংকটি ১৯৮১ সালের ১ জুলাই ''এমএমএ আইন ১৯৮১\" আদেশ বলে প্রতিষ্ঠিত হয়। এটির প্রধান কার্যালয় দেশটির রাজধানী মালে অবস্থিত। ব্যাংকটি এশিয়ান ক্লিয়ারিং ইউনিয়নের সদস্য।\n\n\n== ইতিহাস ==\nমালদ্বীপ আর্থিক কর্তৃপক্ষ ''এমএমএ আইন (১৯৮১)\" প্রদত্ত আদেশ বলে ১৯৮১ সালের ১ জুলাই প্রতিষ্ঠিত হয়। ২০০৭ সালে ''এমএমএ আইনের দ্বিতীয় সংশোধনীর পূর্ব পর্যন্ত  দেশটির অর্থ ও ট্রেজারি মন্ত্রণালয়ের দায়িত্বে থাকা মন্ত্রি মালদ্বীপ আর্থিক কর্তৃপক্ষের গভর্নরের দায়িত্ব পালন করতেন এবং উক্ত মন্ত্রণালয়ের প্রতিমন্ত্রী ডেপুটি-গভর্নর হিসাবে দায়িত্ব পালন করতেন।\nকেন্দ্রীয় ব্যাংককে স্বায়ত্তশাসন এবং পূর্ণ স্বাধীনতার দেয়ার জন্য ২০০৭ সালের এপ্রিল মাসে এমএমএ আইনটি সংশোধন করা হয়। সংশোধনীর মাধ্যমে অর্থমন্ত্রী এবং আর্থিক কর্তৃপক্ষের গভর্নরের দায়িত্ব পৃথক করা হয়েছিল। ফলস্বরূপ, জনাব আবদুল্লাহ জিহাদ মালদ্বীপ আর্থিক কর্তৃপক্ষের প্রথম স্বাধীন গভর্নর হিসেবে নিয়োগ পান এবং তিনি ২০০৭ সালের আগস্ট থেকে ২০০৮ সালের জুলাই পর্যন্ত গভর্নরের দায়িত্ব পালন করেন। পরবর্তীতে, ডঃ ফজিল নাজিব গভর্নরের দায়িত্ব গ্রহণ করেন।\n\n\n== পরিচালনা ==\nমালদ্বীপ আর্থিক কর্তৃপক্ষের সার্বিক তত্ত্বাবধান ও দিকনির্দেশনা ৬ সদস্যবিশিষ্ট একটি পরিচালনা পর্ষদের ওপর অর্পিত থাকে। পরিচালনা পর্ষদের প্রধান হলেন গভর্নর যিনি অন্যান্য সদস্যের সহায়তায় কর্তৃপক্ষের সার্বিক কার্যক্রম তদারকি ও নীতিনির্ধারণী সিদ্ধান্ত গ্রহণ করেন। কর্তৃপক্ষের গভর্নর এবং ডেপুটি গভর্নর মালদ্বীপ প্রজাতন্ত্রের রাষ্ট্রপতি কর্তৃক যথাক্রমে ৭ এবং ৬ বছরের জন্য নিযুক্ত হন। পর্ষদের বাকী সদস্যরা গভর্নরের সুপারিশক্রমে মালদ্বীপের রাষ্ট্রপতির দ্বারা ৫ বছরের জন্য নিয়োগ পান। পর্ষদের সকল সদস্য সর্বাধিক ২ মেয়াদে দায়িত্ব নিতে পারে।\n\n\n== কার্যাবলী ==\nমালদ্বীপ আর্থিক কর্তৃপক্ষ দেশের কেন্দ্রীয় ব্যাংক ও সেইসাথে আর্থিক কর্তৃপক্ষ হিসাবে দেশের সকল ব্যাংক, আর্থিক প্রতিষ্ঠান ও বীমা কোম্পানিসমূহের নিয়ন্ত্রক হিসেবে কাজ করে। এটির মুখ্য উদ্দেশ্য দেশের অর্থনৈতিক উন্নয়ন এবং স্থিতিশীলতা রক্ষার জন্য দ্রবমূল্যর স্থিতিশীলতা বজায় রাখা। এছাড়াও, মালদ্বীপ আর্থিক কর্তৃপক্ষ নিন্মক্ত কার্যাবলী সম্পাদন করে থাকেঃ \n\nমুদ্রানীতি প্রণয়ন এবং বাস্তবায়ন;\nদেশের বৈদেশিক রিজার্ভ ব্যবস্থাপনা;\nমুদ্রা (ধাতব ও কাগুজে মুদ্রা) ইস্যু, প্রচলন ও নিয়ন্ত্রণ করা;\nপরিশোধ ব্যবস্থার পরিচালনা নিয়ন্ত্রণ ও তত্ত্বাবধান করা;\nবৈদেশিক বিনিময় নিয়ন্ত্রণ ও মজুদ সংরক্ষণ করা;\nসরকারের ব্যাংকার হিসেবে দায়িত্ব পালন করা এবং অর্থনীতির বিষয়ে সরকারকে পরামর্শ দেওয়া।\n\n\n== গভর্নর ==\nমালদ্বীপ আর্থিক কর্তৃপক্ষের প্রধান নির্বাহীকে গভর্নর বলা হয়। প্রতিষ্ঠার পর থেকে গভর্নর হিসেবে ৮জন ব্যক্তি দায়িত্ব পালন করেছেন। ব্যাংকের বর্তমান গভর্নর হলেন আলী হাশিম যিনি ২০১৯ সালে থেকে এই দায়িত্ব পালন করে আসছেন। \n\nমামুন আবদুল গায়ুম, জুলাই ১৯৮১- আগস্ট ২০০৪\nমোহাম্মদ জালিল, সেপ্টেম্বর ২০০৪ - জুলাই ২০০৫ \nকাসিম ইব্রাহিম, আগস্ট ২০০৫ - এপ্রিল ২০০৭ \nআবদুল্লা জিহাদ, আগস্ট ২০০৭ - জুলাই ২০০৮ \nফজিল নাজিব, অক্টোবর ২০০৮ - ডিসেম্বর ২০১৩ \nআজিমা আদম, এপ্রিল ২০১৪ - আগস্ট ২০১৭ \nআহমেদ নাসির, আগস্ট ২০১৭ - জুলাই ২০১৯ \nআলী হাশিম, ২০১৯ -বর্তমান\n\n\n== আরও দেখুন ==\nকেন্দ্রীয় ব্যাংকের তালিকা\n\n\n== তথ্যসূত্র ==\n\n\n== বহিঃসংযোগ ==\nমালদ্বীপ আর্থিক কর্তৃপক্ষের অফিসিয়াল সাইট"}