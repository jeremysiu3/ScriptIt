{"pageid": 1532996, "title": "সুহা আরাফাত", "url": "https://bn.wikipedia.org/wiki?curid=1532996", "content": "সুহা আরাফাত ( আরবি: سهى عرفات   ;মূলনাম সুহা দাউদ তাউইল  আরবি: سهى داود الطويل  ) ১৭ জুলাই ১৯৬৩) হলেন ফিলিস্তিনের প্রাক্তন জাতীয় কর্তৃপক্ষের রাষ্ট্রপতি ইয়াসির আরাফাতের স্ত্রী।\n\n\n== প্রাথমিক জীবন এবং শিক্ষা ==\nসুহা ১৯৬৩ সালের ১৭ জুলাই জেরুজালেমে একটি ধনী রোমান ক্যাথলিক পরিবারে জন্মগ্রহণ করেন।  যারা নাবলুসে এবং তারপর রামাল্লায় (উভয় শহরই তৎকালীন জর্ডানের শাসনাধীন ছিল ) বসবাস করতেন।  সুহার বাবা দাউদ তাওয়িল, জাফায় (বর্তমানে তেল আবিবের অংশ) জন্মগ্রহণ করেন।তিনি অক্সফোর্ডে পড়াশোনা করেন এবং ব্যাংকার ছিলেন। দাউদ তাওয়িলের পশ্চিম তীর এবং জর্ডান উভয় জায়গাতেই ব্যবসা ছিল। \nসুহার মা, রেমন্ডা হাওয়া তাওয়িল আকরে জন্মগ্রহণ করেন।তিনি আকরের হাওয়া পরিবারের সদস্য, যারা হাইফা এলাকার বিশিষ্ট সম্পত্তির মালিক।  তিনি একজন কবি এবং লেখক ছিলেন। ১৯৬৭ সালের পর তিনি একজন ফিলিস্তিনি রাজনৈতিক কর্মী হয়ে ওঠেন এবং ইসরায়েলিদের হাতে বেশ কয়েকবার গ্রেপ্তার হন, যার ফলে তিনি একজন মিডিয়া তারকা হয়ে ওঠেন।  তিনি একজন উচ্চপদস্থ ফিলিস্তিনি সাংবাদিকও ছিলেন।  রামাল্লায় বেড়ে ওঠা সুহা ১৯৭০-এর দশকে পূর্ব জেরুজালেমে তার পিএলও-প্রভাবিত সংবাদ ব্যুরো থেকে পরিচালিত তার মায়ের রাজনৈতিক সক্রিয়তা দ্বারা প্রভাবিত হয়েছিলেন। \nসুহা জেরুজালেমের বেইত হানিনার একটি কনভেন্ট স্কুল রোজারি সিস্টার্স স্কুলে পড়াশোনা করেছেন। ১৮ বছর বয়সে, তিনি পড়াশোনার জন্য প্যারিসে যান, যেখানে তিনি তার বড় বোনের সাথে থাকতেন, যার বিবাহ হয়েছিল ফ্রান্সে পিএলও -এর তৎকালীন রাষ্ট্রদূত ইব্রাহিম সুসের সাথে। \n\n\n== আরাফাতের সাথে বিবাহ ==\nপ্যারিস থেকে চলে যাওয়ার পরপরই, আরাফাত সুহাকে তিউনিসিয়ায় (যেখানে প্যালেস্টাইন মুক্তি সংস্থা একটি আশ্রয়স্থল স্থাপন করেছিল) তার সাথে কাজ করতে বলেছিলেন। ১৯৯০ সালের ১৭ জুলাই সুহা গোপনে আরাফাতকে বিয়ে করেন।তখন সুহার বয়স ছিল ২৭ বছর এবং আরাফাতের বয়স ছিল ৬১ বছর। তাদের একমাত্র কন্যা সন্তান জাহওয়া ১৯৯৫ সালের ২৪ জুলাই ফ্রান্সের নিউইলি-সুর-সেইনে জন্মগ্রহণ করেন। আরাফাতের মায়ের নামে জাহওয়ার নামকরণ করা হয়েছিল। \nসুহা তার বিয়ের সময় সুন্নি ইসলাম ধর্ম গ্রহণ করেছিলেন।  তবে, অনেক ফিলিস্তিনি তার ধর্মান্তরকে মিথ্যা বলে বিশ্বাস করে এবং অভিযোগ করে যে সুহার প্রয়াত স্বামী গোপন ব্যাংক অ্যাকাউন্টে লক্ষ লক্ষ ডলার স্থানান্তর করেছেন।তবে তিনি উভয় অভিযোগকেই অস্বীকার করেন।  তার বিবাহিত জীবনে সময়, তিনি তার বিরুদ্ধে গুজব এড়াতে অনেকবার আরাফাতকে ছেড়ে যাওয়ার চেষ্টা করেছিলেন, কিন্তু আরাফাত তাকে অনুমতি দেননি। \n১৯৯৯ সালের নভেম্বরে রামাল্লায় তৎকালীন ফার্স্ট লেডি হিলারি ক্লিনটনের উপস্থিতিতে দেওয়া এক ভাষণে সুহা আরাফাত মিথ্যা দাবি করেছিলেন যে, ইসরায়েল ফিলিস্তিনিদের উপর বিষাক্ত গ্যাস ব্যবহার করছে \"যার ফলে নারী ও শিশুদের মধ্যে ক্যান্সারের ঘটনা বৃদ্ধি পেয়েছে\", এবং ইসরায়েল ফিলিস্তিনের ৮০% জলের উৎসকে \"রাসায়নিক পদার্থ\" দিয়ে দূষিত করেছে।  সুহা আরাফাতের দাবিগুলিকে মিথ্যা এবং ইহুদি-বিদ্বেষী বলে ব্যাপকভাবে নিন্দা করা হয়েছিল এবং ক্লিনটন দ্রুত দাবিগুলি প্রত্যাখ্যান না করার জন্য সমালোচিত হয়েছিলেন।তবে  তিনি পরের দিনই দাবিগুলির সমালোচনা করেছিলেন।  একজন ফিলিস্তিনি কর্মকর্তা \"ফার্স্ট লেডির এ ভাষণের জন্য\" ক্ষমা চেয়েছেন। \n\n\n== আরাফাতের মৃত্যুর পর ==\nসুহা এবং জাহওয়া ২০০৪ থেকে ২০০৭ সাল পর্যন্ত তিউনিসিয়ায় বসবাস করেছিলেন এবং ২০০৬ সালের সেপ্টেম্বরে তিউনিসিয়ার নাগরিকত্ব লাভ করেন। ৭ আগস্ট ২০০৭ তারিখে, তিউনিসিয়া কোনও সতর্কবার্তা ছাড়াই সুহার নাগরিকত্ব বাতিল করে।তবে তার মেয়ের নাগরিকত্ব বহাল রাখে।  সুহা দাবি করেছেন যে, তার তিউনিসিয়ার সম্পত্তিও জব্দ করা হয়েছে। \n৩১ অক্টোবর ২০১১ তারিখে, তিউনিস কোর্ট অফ ফার্স্ট ইনস্ট্যান্স ২০০৬ সালে তিউনিসিয়ার প্রাক্তন ফার্স্ট লেডি লায়লা বেন আলীর সাথে জড়িত একটি ব্যবসায়িক চুক্তিতে দুর্নীতির অভিযোগে সুহার বিরুদ্ধে আন্তর্জাতিক গ্রেপ্তারি পরোয়ানা জারি করে।  প্রাথমিকভাবে, সুহা তিউনিসিয়ার প্রসিকিউটরদের সাথে তার সম্পূর্ণ সহযোগিতার ঘোষণা দেন  কিন্তু এর কিছুক্ষণ পরেই তিনি এই মামলাকে তার এবং ফিলিস্তিনিদের স্বার্থকে অপমান করার জন্য তিউনিসিয়ার একটি চক্রান্ত বলে নিন্দা করেন।  তিনি সেসময় মাল্টায় থাকতেন। তিনি ফিলিস্তিনি জাতীয় স্বার্থের সাথে সম্পর্কিত কোনও অর্থ বা সম্পত্তি থাকার খবরও অস্বীকার করেছেন এবং তিনি বলেছেন যে, তিনি ইসরায়েলের সাথে সম্পর্ক স্বাভাবিক করার বিরোধিতা করেন। \n\n\n=== অন্যান্য কার্যক্রম ===\n২০১২ সালের ২৭ নভেম্বর, সুহার নির্দেশে আরাফাতের দেহাবশেষ থেকে নমুনা সংগ্রহের জন্য পশ্চিম তীরে কবর থেকে তোলা হয়। সুহার মতে, কবর থেকে তোলার উদ্দেশ্য ছিল তাকে পোলোনিয়াম দিয়ে বিষ প্রয়োগ করা হয়েছিল কিনা তা নির্ধারণ করা। \n২০১১ সাল থেকে, তিনি তার মেয়ের সাথে মাল্টায় বসবাস করছেন। \nআরাফাতের মৃত্যুর পর, সুহা এবং জাহওয়া ফরাসি আদালতে যুক্তি দেন যে আরাফাতকে সম্ভবত বিষ প্রয়োগের মাধ্যমে হত্যা করা হয়েছে।  তারা তাদের মামলাটি আপিলে হেরে যায় এবং ২০১৭ সালে তারা তাদের মামলাটি ইউরোপীয় মানবাধিকার আদালতে নিয়ে যায়।তারা দাবি করে যে, ফরাসি কর্তৃপক্ষ অতিরিক্ত বিশেষজ্ঞ প্রমাণ অন্তর্ভুক্ত করতে অস্বীকৃতি জানিয়ে তাদের মামলার ন্যায্য বিচার করেনি।  ২০২১ সালে, আদালত তাদের আপিল অগ্রহণযোগ্য বলে খারিজ করে দেয়। \n\n\n== আরও দেখুন ==\nফিলিস্তিনের রাজনীতি\n\n\n== তথ্যসূত্র =="}