{"pageid": 1053331, "title": "চানকু মাহাতো", "url": "https://bn.wikipedia.org/wiki?curid=1053331", "content": "চানকু মাহাতো (৯ ফ্রেবুয়ারী ১৮১৬ — ১৫ মে ১৮৫৬) একজন কুড়মি সম্প্রদায়ভুক্ত ব্রিটিশ বিরোধী মুক্তিযোদ্ধা যিনি শহীদ হয়েছিলেন। চানকু তার সঙ্গী রাম গোপ, চালু জলহা, পবন সিং ও রাজবীর সিং এর সাথে ইংরেজদের বিরুদ্ধে চলমান \"হুল বিদ্রোহ\" তে গড্ডা জেলায় অংশগ্রহণ ও সাহায্য করেন। তাকে গ্রেপ্তার করার পর প্রকাশ্যে ফাঁসি দেওয়া হয় ১৫ মে ১৮৫৬ সালে।\n\n\n== জীবনী ==\nবর্তমান ঝাড়খণ্ডের গোণ্ডা জেলার অন্তর্গত রাঙ্গামাটিয়া গ্রামে এক  কুড়মি সম্প্রদায়ের মধ্যে জন্মগ্রহণ করেছিলেন বীর বাহাদুর চানকু মাহাতো। তার পিতার নাম ছিল কারু মাহাতো।\nতিনি ছিলেন কুড়মিদের চিরাচরিত প্রসাশনিক কাঠামোর 'পরগনায়েত' অর্থাৎ পরগণা প্রধান। তিনি দেখেছিলেন কীভাবে ভূমিপুত্রদের জল জঙ্গল জমিন ইংরেজদের সহায়তায় 'দিকু' দের হাতে চলে যাচ্ছে। কীভাবে বিদেশি জুটি অত্যাচার চালাচ্ছে ভূমিপুত্রদের উপর। আওয়াজ তুললেন এর বিরুদ্ধে। তার বলিষ্ঠ ব্যাক্তিত্বকে ভরসা করে এগিয়ে এলো সমস্ত ভূমিপুত্ররা। একই সময় রাজমহল পাহাড় এলাকাতে সিধু কানুর নেতৃত্বে হুল বিদ্রোহ শুরু হয়ে গেছে। চানকু মাহাতো সিধু কানুকে মূল নেতা হিসাবে মেনে নিয়ে হুল বিদ্রোহ এর সাথে যুক্ত করলেন তাঁর আন্দোলনকে। গতি পেলো আন্দোলন। দিকু মহাজন ও ইংরেজ অফিসাররা শিকার হতে লাগলো তাঁর তীরের। এটি হুল বিদ্রোহর সময়কার একটি লোকগীতি। এখানে হুল বিদ্রোহর নেতাদের নাম বলা আছে। তাদেরই একজন হলেন চানকু মাহাতো।\n\n... সিধু কানু খুড়খুড়ির উপরে, চাঁদ ভৈরব লাহারে লাহারে, চানকু মাহাতো, রামা গোপ লাহারে লাহারে, ছাল্লু জলহা লাহারে লাহারে।\nতাঁর শ্লোগান ছিল:\n\n...আপন মাটি, আপন দানা; \nপেট কাটি নিঁহি দেবঁ খাজনা।\nআন্দোলন যখন চরম শিখরে, সেই সময় গোড্ডা জেলার সোনার চকে এক বিশাল সভার আয়োজন করা হয়। সভাতে চানকু মাহাতো, রাজবীর সিং সহ অন্যান্য নেতারা উপস্থিত ছিল। এই সমাবেশের খবর গোড্ডার নায়েব 'প্রতাপ নারায়ন' ইংরেজদের দিয়ে দেয়। বিশাল ইংরেজ বাহিনী সভাস্থল ঘিরে গুলি চালাতে থাকে। সাথে সাথেই রাজবীর সিং সহ বহু আন্দোলনকারী গুলিবিদ্ধ হয়ে মারা যান। সেই অবস্থাতেও চানকু মাহাতো সহ অন্যান্য আন্দোলনকারীরা গুলির পাল্টা জবাব তীরের মাধ্যমে দিতে থাকে এবং নায়েব প্রতাপ নারায়নকে হত্যা করেন। কিন্তু ধরা পড়ে যান এই বীর যোদ্ধা। ইংরেজ শাসক ১৫ ই মে ১৮৫৬ সালে জনসমক্ষে চানকু মাহাতোকে ফাঁসিতে ঝুলিয়ে দেয়।\n\n\n== তথ্যসূত্র =="}