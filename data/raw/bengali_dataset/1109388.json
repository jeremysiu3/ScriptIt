{"pageid": 1109388, "title": "কোষ-বিষাক্তকারক টি কোষ", "url": "https://bn.wikipedia.org/wiki?curid=1109388", "content": "কোষ-বিষাক্তকারক টি কোষ (ইংরেজি: Cytotoxic T cell) এক ধরনের টি লসিকাকোষ (এক ধরনের শ্বেত রক্তকণিকা) যেটি কর্কটকোষ (ক্যান্সার কোষ), (বিশেষত ভাইরাস দ্বারা) সংক্রমিত কোষ কিংবা অন্য কোনওভাবে ক্ষতিগ্রস্ত দেহকোষগুলিকে ধ্বংস করে ফেলে। এটিকে কোষ-বিষাক্তকারক টি লসিকাকোষ (Cytotoxic T lymphocyte, সংক্ষেপে CTL সিটিএল), টি-ঘাতক কোষ (T-killer cell), ঘাতক টি কোষ (Killer T cell), কোষ-বিলয়কারক টি কোষ (Cytolytic T cell), সিডি৮+ টি-কোষ (CD8+ T-cell), ইত্যাদি নামেও ডাকা হয়।\nঅধিকাংশ কোষ-বিষাক্তকারক টি কোষ এমন কিছু টি-কোষ গ্রাহক (T-cell receptor, সংক্ষেপে TCR) তৈরি করে যেগুলি একটি বিশেষ প্রত্যুৎপাদককে চিনতে পারে। প্রত্যুৎপাদক (অ্যান্টিজেন) হল এমন একটি অণু যা দেহে অনাক্রম্য প্রতিক্রিয়া (প্রতিরক্ষামূলক প্রতিক্রিয়া) উদ্দীপ্ত করার সামর্থ্য রাখে। প্রায়শই কর্কটকোষ ও ভাইরাসগুলি থেকে এই প্রত্যুৎপাদকগুলি উৎপন্ন হয়। কোষের মধ্যে প্রত্যুৎপাদকগুলি ১ম শ্রেণীর এমএইচসি অণুগুলির সাথে আবদ্ধ থাকে এবং ১ম শ্রেণীর এমএইচসি অণুগুলি প্রত্যুৎপাদকগুলিকে কোষের পৃষ্ঠতলে বহন করে নিয়ে আসে, যেখানে টি কোষগুলি সেগুলি শনাক্ত করে। যদি টি কোষের টি-কোষ গ্রাহকটি ঐ বিশেষ প্রত্যুৎপাদকটির জন্য উপযুক্ত ধরনের হয়, তাহলে সেটি প্রত্যুৎপাদক-১ম শ্রেণীর এমএইচসি অণু সমবায়টির সাথে আবদ্ধ হয় এবং এরপর টি কোষটি সম্পূর্ণ দেহকোষটিকে ধ্বংস করে ফেলে। টি-কোষ গ্রাহককে ১ম শ্রেণীর এমএইচসি অণুর সাথে আবদ্ধ হতে হলে গ্রাহকটির সাথে সিডি৮ নামক একটি গ্লাইকোপ্রোটিন অণু উপস্থিত থাকতে হয়, যেটি ১ম শ্রেণীর এমএইচসি অণুটির অপরিবর্তনশীল অংশটির সাথে যুক্ত হয়। এ কারণে এই কোষ-বিষাক্তকারক টি কোষগুলিকে পরিপক্ব সিডি৮+ কোষ বলা হয়।\nসিডি৮ গ্লাইকোপ্রোটিন এবং ১ম শ্রেণীর এমএইচসি অণুর মধ্যবর্তী আকর্ষণ কোষ-বিষাক্তকারক টি কোষ ও লক্ষ্য কোষটিকে প্রত্যুৎপাদক দ্বারা নির্দিষ্ট সক্রিয়করণের সময় পরস্পরের সাথে ঘনিষ্ঠভাবে আবদ্ধ করে রাখে। সিডি৮+ টি কোষগুলি সক্রিয় হবার পরে কোষ-বিষাক্তকারক টি কোষে পরিণত হয় এবং সাধারণত অনাক্রম্যতন্ত্রে এগুলির পূর্বনির্ধারিত কোষ-বিষাক্তকারক ভূমিকা থাকে। তবে সিডি৮+ টি কোষগুলির কিছু সাইটোকাইন (কোষীয় রাসায়নিক সংকেতবাহী পদার্থ) তৈরি করারও সামর্থ্য থাকে।\n\n\n== আরও দেখুন ==\n\nসিডি৪+ টি কোষ\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে কোষ-বিষাক্তকারক টি কোষ সম্পর্কিত মিডিয়া দেখুন।\nT-cell Group - Cardiff University"}