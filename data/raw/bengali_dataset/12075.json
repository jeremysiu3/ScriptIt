{"pageid": 12075, "title": "ইন্দোনেশীয় ভাষা", "url": "https://bn.wikipedia.org/wiki?curid=12075", "content": "ইন্দোনেশীয় ভাষা বা বাহাসা ইন্দোনেসিয়া (Bahasa Indonesia) হচ্ছে ইন্দোনেশিয়ার রাষ্ট্রভাষা। ইন্দোনেশীয় ভাষাটি মালয় ভাষার একটি প্রমিত রূপ, যেটি বহু শতাব্দী ধরে ইন্দোনেশীয় দ্বীপপুঞ্জে লিংগুয়া ফ্রাংকা হিসেবে ব্যবহৃত হয়ে আসছিল। ১৯৪৫ সালে ইন্দোনেশিয়া নেদারল্যান্ড্‌সের কাছ থেকে স্বাধীনতা লাভ করলে ইন্দোনেশীয় ভাষাকে রাষ্ট্রীয় ভাষার মর্যাদা দেওয়া হয়। মালয় ও ইন্দোনেশীয় ভাষার ধ্বনি ব্যবস্থা, ব্যাকরণ ও শব্দভাণ্ডারে প্রচুর মিল আছে।\n১৯৪৫ সালে ইন্দোনেশিয়া যখন স্বাধীনতা লাভ করে তখন ইন্দোনেশিয়ার মোট জনসংখ্যার মাত্র ৫% ইন্দোনেশীয় ভাষা কে মাতৃভাষা হিসাবে ব্যবহার করত অপরদিকে ইন্দোনেশিয়ার সংখ্যাগুরু (৪৫%) মানুষের মাতৃভাষা ছিল জাভাই ভাষা৷ তা-সত্ত্বেও মালয় ভাষার উপভাষা ইন্দোনেশীয় ভাষাকে রাষ্ট্র ভাষা হিসাবে গ্রহণ করা হয়৷ এর কারণ ছিল মালয় ভাষা বহু শতাব্দি ধরে লিংগুয়া ফ্রাংকা হিসাবে ব্যবহৃত হয়ে আসছিল অপরদিকে যদি সংখ্যাগুরু জাভানিজের ভাষাকে রাষ্ট্র ভাষা করা হত তবে অন্যান্য জাতিগোষ্ঠীর মানুষেরা বৈষম্যের শিকার হত এবং সংখ্যাগুরু জাভানিজরা অন্যদের থেকে বেশি সুবিধা গ্রহণ করত৷ \nইন্দোনেশিয়াতে সম্ভবত প্রায় আড়াই কোটি লোক মাতৃভাষা হিসেবে ইন্দোনেশীয় ভাষায় কথা বলে। এছাড়া আরও প্রায় ১৪ কোটি লোক দ্বিতীয় ভাষা হিসেবে ইন্দোনেশীয়তে কথা বলে। এছাড়া নেদারল্যান্ড্‌স, ফিলিপিন দ্বীপপুঞ্জ, সৌদি আরব এবং মার্কিন যুক্তরাষ্ট্রেও ইন্দোনেশীয় প্রচলিত।\nইন্দোনেশিয়ার সংখ্যাগুরু মানুষের ভাষা (প্রায় ৪৫%) হল জাভাই ভাষা। বাকী ৫৫% মানুষ প্রায় ৩০০ টি ভিন্ন ভাষায় কথা বলে থাকে৷  ঠিক কতজন মাতৃভাষা হিসেবে ইন্দোনেশীয় ভাষায় কথা বলে, তা নির্ণয় করা দুরূহ। বেশির ভাগ ইন্দোনেশীয় লোক দ্বিভাষিক। তারা ঘরে নিজের দ্বীপের স্থানীয় ভাষা শেখে এবং স্কুলে গিয়ে ইন্দোনেশীয় ভাষায় শিক্ষা নেয়। বড় নগর এলাকাগুলিতে ইন্দোনেশীয় ভাষার প্রচলন বেশি। অন্যদিকে ছোট শহর ও গ্রামাঞ্চলে স্থানীয় ভাষাগুলি বেশি প্রচলিত।\nইন্দোনেশীয় ভাষা বর্তমানে লাতিন লিপিতে প্রচলিত। তবে মালয় ভাষার মতোই আগে এটি জাবি লিপিতে প্রচলিত ছিল।\nইন্দোনেশীয় ভাষা ইন্দোনেশিয়ার সরকারি প্রশাসনের ভাষা। শিক্ষার সমস্ত পর্যায়ে মাধ্যম হিসেবে এটি ব্যবহৃত হয়। দেশটির গণমাধ্যমে এই ভাষারই আধিপত্য। টিভি প্রোগ্রামগুলি প্রায় সবই ইন্দোনেশীয় এবং সমস্ত বিদেশী প্রোগ্রাম ইন্দোনেশীয় ভাষায় ডাব করে বা সাবটাইটেলসহ সম্প্রচার করা হয়। পপ সঙ্গীত, কার্টুন, কমিক্স, সাহিত্য সর্বত্রই এটি ব্যবহৃত।\n\n\n== তথ্যসূত্র ==\n\n\n== বহিঃসংযোগ ==\n\nfree language resource\nLearning Indonesian  ওয়েব্যাক মেশিনে আর্কাইভকৃত ৭ এপ্রিল ২০১০ তারিখে\nIndonesian Swadesh list of basic vocabulary words (from Wiktionary's Swadesh-list appendix)\nIndonesia WWW Virtual Library  ওয়েব্যাক মেশিনে আর্কাইভকৃত ১১ নভেম্বর ২০০৯ তারিখে\nBahasa Indonesia Dictionary\nKamus Besar Bahasa Indonesia dalam jaringan (Great Dictionary of the Indonesian Language of the Language Center, in Indonesian only)\nGoogle Indonesia Translator\nExample recording of spoken bahasa Indonesia\nbabla.co.id English-Indonesian dictionary from bab.la, a language learning portal"}