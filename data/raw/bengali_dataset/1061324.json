{"pageid": 1061324, "title": "গাবোরোন", "url": "https://bn.wikipedia.org/wiki?curid=1061324", "content": "গাবোরোন (ইউকে:  GAB-ə-ROH-nee, HAB-, ইউএস:  GAH-bə-ROH-nee, -⁠nay, Tswana: [χabʊˈrʊnɛ]) বতসোয়ানার রাজধানী ও বৃহত্তম শহর। ২০১১ সালের জনগণনা অনুযায়ী এর জনসংখ্যা ২ লক্ষ ৩১ হাজারের কিছু বেশি। এখানে দেশটির এক দশমাংশ লোকের বাস। ২০১১ সালের জনগণনা অনুযায়ী বৃহত্তর গাবারোন অঞ্চলে ৪ লক্ষাধিক লোকের বাস।\nগাবোরোন নগরীটি কগালে পাহাড় ও ওদি পাহাড়ের মধ্যবর্তী স্থানে নোতওয়ানে নদী ও সেগোদিতশানে নদীর সঙ্গমস্থলে, বতসোয়ানার দক্ষিণ-পূর্ব কোণে, দক্ষিণ আফ্রিকার সাথে দেশটির সীমান্ত থেকে ১৫ কিমি দূরে অবস্থিত। শহরটিতে সুয়ার সেরেতসে খামা আন্তর্জাতিক বিমানবন্দরটি অবস্থিত। প্রশাসনিকভাবে এটি একটি স্বতন্ত্র জেলার মর্যাদাপ্রাপ্ত হলেও একই সাথে চারপাশ ঘিরে অবস্থিত দক্ষিণ-পূর্ব জেলার রাজধানী শহর। স্থানীয় অধিবাসীরা শহরটিকে প্রায়ই জিসি বা মোতসে-এমশাতে নামে ডেকে থাকে।\nগাবারোন নগরীটিকে তলোকওয়া গোত্রের নেতা গাবোরোনের নামে নামকরণ করা হয়েছে; গোত্রটি কাছের একটি এলাকা একদা নিয়ন্ত্রণ করত। যেহেতু এটির সাথে কোনও গোত্রের সংশ্লিষ্টতা ছিল না এবং এটি সুপেয় পানির উৎসের কাছে অবস্থিত ছিল, তাই শহরটিকে পরিকল্পিতভাবে ১৯৬০-এর দশকের মধ্যভাগে নির্মাণ করা হয়। সেসময় বেচুয়ানাল্যান্ড সুরক্ষাধীন অঞ্চলটি একটি স্বাধীন জাতিতে পরিণত হয়েছিল।  গাবোরোন শহরের কেন্দ্রে সারিবদ্ধভাবে অনেক দোকানপাট আছে, যেগুলিকে মেইন মল নামে ডাকা হয়। এর পূর্বে একটি অর্ধবৃত্তাকার এলাকাতে সরকারী ভবনগুলি অবস্থিত। গাবোরোন একসময় বিশ্বের সবচেয়ে দ্রুত বর্ধনশীল নগরীগুলির একটি ছিল। ফলে এখানে গৃহায়ন ও অবৈধ বসতির সমস্যা সৃষ্টি হয়। ১৯৮০-র দশকে পার্শ্ববর্তী জিম্বাবুয়ে ও দক্ষিণ আফ্রিকার সংঘাতগুলি উপচে পড়ে এই শহরে প্রভাব ফেলেছিল।\nগাবোরোন একই সাথে বতসোয়ানার অর্থনৈতিক ও প্রশাসনিক রাজধানী। এখানে বহুসংখ্যক ব্যবসা প্রতিষ্ঠানের প্রধান কার্যালয় ও বতসোয়ানা শেয়ারবাজারটি অবস্থিত। ১৯৮০ সালে প্রতিষ্ঠিত আঞ্চলিক অর্থনৈতিক সম্প্রদায় দক্ষিণাঞ্চলীয় আফ্রিকান উন্নয়ন সম্প্রদায়টির মূল কার্যালয়টিও গাবোরোনে অবস্থিত। এখানকার অধিবাসীরা বহুসংখ্যক ভাষায় কথা বলে, যাদের মধ্যে সেতসোয়ানা (তসোয়ানা) ভাষাটি প্রধান। এছাড়া এখানে ইংরেজি, কালাঙ্গা ভাষা ও কগালাগাদি ভাষাগুলিও প্রচলিত।\n\n\n== তথ্যসূত্র =="}