{"pageid": 1092367, "title": "নাবিলা এস্পানিওলি", "url": "https://bn.wikipedia.org/wiki?curid=1092367", "content": "নাবিলা এস্পানিওলি একজন ফিলিস্তিনি-ইসরায়েলি মনোবিজ্ঞানী, সমাজকর্মী, নারীবাদী, এবং শান্তি কর্মী। তিনি নাজারেথের আল তুফুলা কেন্দ্রের প্রতিষ্ঠাতা এবং পরিচালক।\n\n\n== প্রাথমিক জীবন এবং শিক্ষা ==\nএস্পানিওলি নাজারেথের একটি কমিউনিস্ট পরিবারে বড় হয়েছেন, এবং ছোটবেলায় ইসরায়েলে গণতান্ত্রিক মহিলাদের আন্দোলনের নাজারেথ শাখায় সংযুক্ত হয়ে কাজ শুরু করে ছিলেন।\nএস্পানিওলি হাইফা বিশ্ববিদ্যালয় থেকে সমাজ কর্মে একটি বি এ ডিগ্রি এবং ব্যামবার্গ বিশ্ববিদ্যালয় থেকে মনোবিজ্ঞানে এম এ ডিগ্রি পেয়েছেন।\n\n\n== কর্মজীবন ==\n\n\n=== রাজনৈতিক কর্মকাণ্ড ===\nপ্রথম ইন্তিফাদা চলাকালীন এস্পানিওলি ইসরায়েলি নারীবাদী আন্দোলনে সক্রিয় হয়ে উঠে ছিলেন। হাইফা নারীবাদী কেন্দ্রের একজন সদস্য এবং একজন বিখ্যাত ফিলিস্তিনি-ইসরায়েলি নারীবাদী হিসাবে, তিনি নিয়মিত ইসরায়েলি জাতীয় সংবাদ অনুষ্ঠানগুলিতে উপস্থিত থাকতেন। তিনি বৃহত্তর ইসরায়েলি নারী সংগঠনের মধ্যে ফিলিস্তিনি মহিলাদের জন্য দল গঠনের পক্ষে মত দিয়ে ছিলেন, উল্লেখযোগ্যভাবে ১৯৯৪ এবং ১৯৯৫ সালের ইসরায়েলি নারীবাদী সম্মেলনের ধারণাকে সমর্থন করে ছিলেন, এর সাথে তাঁর নিজের মতামতকেও জোর দিয়ে বলেছিলেন যে নারী \"[তাদের] নিপীড়নের দ্বারা ঐক্যবদ্ধ।\"\n২০০৮ - ২০০৯ গাজা যুদ্ধের পরে, এস্পানিওলি ইসরায়েলি কমিউনিস্ট পার্টি এবং শান্তিবাদীদের নেতৃত্বে প্রতিবাদে অংশগ্রহণ করেছিলেন, এবং গাজা উপত্যকায় ফিলিস্তিনিদের জন্য মানবিক সহায়তা সংগঠিত করার জন্য পার্টির স্থানীয় মহিলা কোষগুলির সাথে কাজ করেছিলেন।\nএস্পানিওলি ২০১৩ সালে হাডাশ -এর সদস্য হিসেবে কনেসেট -এ নির্বাচিত হবার জন্য একটি ব্যর্থ প্রচারণা চালান। তিনি মোসাওয়া কেন্দ্র প্রতিষ্ঠার সাথেও জড়িত ছিলেন, পরে এই কাজে তাঁর সক্রিয়তার জন্য তাঁকে একটি পুরস্কার প্রদান করা হয়েছিল।\nএস্পানিওলি একবার মন্তব্য করেছিলেন \"ইসরায়েলে ফিলিস্তিনি নারীরা তিন ধরনের বৈষম্যের শিকার হয়: ফিলিস্তিনি সংখ্যালঘু সদস্য হিসেবে, ইসরায়েলে নারী হিসেবে এবং রক্ষণশীল ফিলিস্তিনি সমাজে নারী হিসেবে।\"\n\n\n=== আল-তুফুলা কেন্দ্র ===\nএস্পানিওলি হলেন নাজারেথের আল-তুফুলা কেন্দ্রের পরিচালক এবং সাংগঠনিক প্রতিষ্ঠাতা।ফিলিস্তিনি পরিবারগুলির জন্য শৈশবকালীন শিক্ষায় সহায়তা করার জন্য এটি কাজ করে। তিনি ১৯৮০ -এর দশকের শেষের দিকে কেন্দ্রটি প্রতিষ্ঠা করেছিলেন।\nআরবী শিশুসাহিত্যে নারী/মেয়ে এবং পুরুষ/ছেলের প্রতিচ্ছবি নিয়ে মিসেস নাবিলা এস্পানিওলি এবং ড. হালা এস্পানিওলি একটি গবেষণা পরিচালনা করেছিলেন। স্থানীয় ফিলিস্তিনি সমাজের মধ্যে এই বিষয় নিয়ে এই প্রথম গবেষণা করা হয়েছিল।\n\n\n== তথ্যসূত্র ==\n\n\n== জীবনী ==\n\n\n== বহিঃসংযোগ ==\nAl-Tufula Center"}