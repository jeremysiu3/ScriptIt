{"pageid": 1442019, "title": "কার্টুন ওয়ার্স খণ্ড ২", "url": "https://bn.wikipedia.org/wiki?curid=1442019", "content": "\"কার্টুন ওয়ার্স পার্ট II\" হলো আমেরিকান এনিমেটেড টেলিভিশন সিরিজ সাউথ পার্কের দশম সিজনের চতুর্থ পর্ব। সিরিজটির সামগ্রিকভাবে ১৪৩তম পর্ব এটি, এবং ২০০৬ সালের ১২ই এপ্রিল প্রথম যুক্তরাষ্ট্রের কমেডি সেন্ট্রালে সম্প্রচারিত হয়। \"কার্টুন ওয়ার্স পার্ট I\"-এর ধারাবাহিকতায়, দুই পর্বের এই কাহিনীবৃত্ত কার্টম্যানের চেষ্টাকে ঘিরে আবর্তিত হয়। সে চায় টেলিভিশন সিরিজ ফ্যামিলি গাইকে বাতিল করাতে, যেখানে মুসলিমদের ধর্মীয় বিশ্বাসকে অবমাননা করে ইসলামের নবী মুহাম্মদকে উপস্থাপনের পরিকল্পনা ছিল। অন্যদিকে কাইল এই পর্বটি প্রচার করার জন্য ফক্স নেটওয়ার্কের (ফ্যামিলি গাইয়ের সম্প্রচারক)  প্রেসিডেন্টের কাছে আবেদন জানায়। তার মতে এটি বাকস্বাধীনতার চর্চা।\nএই পর্বগুলি জিল্যান্ডস-পোস্টেন মুহাম্মদ কার্টুন বিতর্ক থেকে অনুপ্রাণিত হয়েছিল। ২০০৫ সালের সেপ্টেম্বরে একটি ড্যানিশ সংবাদপত্রে মুহাম্মদকে চিত্রিত করা কার্টুনগুলি ছাপার পর থেকে এই ঘটনা বিশ্বব্যাপী বিক্ষোভের জন্ম দেয় এবং কিছু ক্ষেত্রে সহিংস বিক্ষোভ ও দাঙ্গায় রূপ নেয়। এছাড়াও সাউথ পার্কের নির্মাতা ট্রে পার্কার এবং ম্যাট স্টোন-এর ফ্যামিলি গাই সিরিজের প্রতি সাধারণ অপছন্দ থেকেও এই আইডিয়ার সৃষ্টি হয়েছিল। তাদের মতে ফ্যামিলি গাই কাহিনির চাইতে অপ্রাসঙ্গিক রসিকতায় বেশি মনোযোগী। এই পর্বের নির্মাণকালে, কমেডি সেন্ট্রাল এবং মূল কোম্পানি ভায়াকমের পক্ষ থেকে তারা বাধার সম্মুখীন হন। কর্তৃপক্ষের ধারণা ছিল মুহাম্মদকে চিত্রিত করা জনসাধারণের নিরাপত্তাকে বিঘ্নিত করবে। পার্কার এবং স্টোন যুক্তি দেখান যে, অতীতে অন্যান্য ধর্মকে ব্যঙ্গ করার কারণে নেটওয়ার্কটি ভন্ডামির পরিচয় দিচ্ছে, এবং একটি কাল্পনিক সহিংসতার আশঙ্কায় নতি স্বীকার করছে। নেটওয়ার্কের এই হস্তক্ষেপ তারা পর্বের কাহিনীতে সংযুক্ত করেন।\nপরিশেষে কমেডি সেন্ট্রাল পর্বটি প্রচার করে, তবে যেই দৃশ্যে মুহাম্মদকে দেখানো হয়, সেখানে একটি কালো টাইটেল কার্ড ব্যবহার করে দৃশ্যটি সেন্সর করা হয়। পর্বটি সমালোচকদের কাছ থেকে ইতিবাচক প্রতিক্রিয়া পায়; পর্বের সেন্সরশিপ শিরোনাম আকর্ষণ করলেও, ফ্যামিলি গাইকে নিয়ে তীব্র সমালোচনার জন্য এটি বেশি মনোযোগ পায়। ২০২০ সালে যখন এই সিরিজটি এইচবিও ম্যাক্সে স্থানান্তরিত হয়, তখন ঘোষণা করা হয় যে  \"Cartoon Wars Part I\" এবং \"Cartoon Wars Part II\" হবে সেই পাঁচটি পর্বের দুটি যা সিরিজ থেকে বাদ দেয়া হবে। অন্যগুলো হলো \"Super Best Friends\", \"200,\" এবং \"201,\" যেই পর্বগুলির সবগুলোতে মুহাম্মদকে দেখানো হয়েছে। একই কারণে এই পর্বটি প্যারামাউন্ট+ এও অনুপস্থিত।"}