{"pageid": 1107746, "title": "বিটিভি চট্টগ্রাম", "url": "https://bn.wikipedia.org/wiki?curid=1107746", "content": "বিটিভি চট্টগ্রাম বা বাংলাদেশ টেলিভিশন চট্টগ্রাম হলো বাংলাদেশ টেলিভিশনের অধিভুক্ত চট্টগ্রাম অঞ্চলে সম্প্রচার সেবা প্রধানকারী একটি টেলিভিশন কেন্দ্র। এটি ১৯৯৬ সালে চালু করা হয়। এটি বিটিভি ঢাকার মত দেশব্যাপী টেরিস্টেরিয়াল সম্প্রচার করে। এটি চট্টগ্রামের স্থানীয় অনুষ্ঠানের পাশাপাশি পার্বত্য অঞ্চলের আদিবাসীদের জন্য উৎসর্গীকৃত অনুষ্ঠানও সম্প্রচার করে।\n\n\n== ইতিহাস ==\n\n\n=== প্রাথমিক সম্প্রচার (১৯৯৬-২০১৫) ===\nবাংলাদেশ টেলিভিশের প্রথম আঞ্চলিক কেন্দ্র হিসেবে ১৯৯৬ সালে বিটিভি চট্টগ্রাম চালু হয়। ১৯৯৬ সালের ১৯ ডিসেম্বর বাংলাদেশের প্রধানমন্ত্রী শেখ হাসিনা ফ্রান্স সরকারের আর্থিক ও কারিগরি সহায়তায় চট্টগ্রামে বাংলাদেশ টেলিভিশনের প্রথম আঞ্চলিক টেলিভিশন কেন্দ্র হিসেবে এটি উদ্বোধন করেন। তখন এটি টেরেস্ট্রিয়াল টেলিভিশন সম্প্রচারের মাধ্যমে ৪০ কিলোমিটার সীমার মধ্যে কেবল দেড় ঘন্টার জন্য অনুষ্ঠান সম্প্রচার করত। তখন বিটিভি চট্টগ্রাম একটি সিন্ডিকেটের মাধ্যমে পরিচালিত হত, তারা অনুষ্ঠান ক্রয় করে পরবর্তীকালে প্রচার করত। যার ফলে একই শিল্পীদের ক্রমাগত দেখানো হত বলে অভিযোগ উঠে। তৎকালীন অনেক তারকা চট্টগ্রাম অঞ্চলের সংস্কৃতি, ঐতিহ্য এবং ইতিহাস সঠিকভাবে প্রদর্শনের জন্য স্টেশন কর্তৃপক্ষকে প্রতিদিনের সময়সূচী বাড়ানোর আহ্বান জানায়। তখন বিটিভি চট্টগ্রাম কর্তৃপক্ষের বিরুদ্ধে অব্যবস্থাপনা ও বিশৃঙ্খলার অভিযোগ উঠে। পরে কেন্দ্রটির সম্প্রচারের সময় দিনে দুই ঘন্টা এবং আরও পরে তিন ঘন্টা করা হয়।\n২০০৯ সালের জানুয়ারিতে বিটিভি চট্টগ্রাম একুশে টেলিভিশনের বিরুদ্ধে চট্টগ্রামে অবৈধভাবে টেরেস্ট্রিয়াল সিগন্যাল ব্যবহার করে সম্প্রচারের জন্য একটি সাধারণ ডায়েরি দায়ের করে। বাংলাদেশ সরকার জানায় শুধুমাত্র বাংলাদেশ টেলিভিশন-অনুমোদিত স্টেশনগুলি বাংলাদেশে টেরেস্ট্রিয়াল সম্প্রচার করতে পারে। পরে পুলিশ ৬ জানুয়ারি একুশে টেলিভিশনের টেরেস্ট্রিয়াল সম্প্রচার বন্ধ করে দেয়।\nবিটিভি চট্টগ্রামের সম্প্রচারসূচি বাড়ানোর জন্য ২০১৩ সালে আলোচনা হয়। সেই লক্ষ্যে চট্টগ্রাম কেন্দ্রকে পূর্ণাঙ্গ কেন্দ্রে রূপান্তর করার জন্য ৪৪ কোটি টাকার একটি প্রকল্প গ্রহণ করা হয়।\n\n\n=== স্যাটেলাইট যুগ (২০১৬-বর্তমান) ===\n২০১৬ সালের ২৮ সেপ্টেম্বর বিটিভি চট্টগ্রাম স্যাটেলাইট টেলিভিশনের মাধ্যমে পরীক্ষামূলক সম্প্রচার শুরু করে। এই সম্প্রচারটি বিশ্বব্যাপী ৬০টি দেশে প্রচারিত হয়েছিল। তখন সম্প্রচারের সময় তিন ঘণ্টা থেকে বাড়িয়ে চার ঘণ্টা করা হয়। পরে বিটিভি চট্টগ্রাম ক্যাবল টেলিভিশনেও আত্মপ্রকাশ করে। একই বছরের ৩১ ডিসেম্বর বিটিভি চট্টগ্রাম দৈনিক ৬ ঘণ্টার কার্যক্রম শুরু করে। \n২০১৯ সালের ১৩ এপ্রিল, বিটিভি চট্টগ্রামের অনুষ্ঠান সম্প্রচারের সময় ৬ থেকে ৯ ঘণ্টায় উন্নীত করা হয়। ২০১৯ সালের ১ জুলাই থেকে বঙ্গবন্ধু-১ স্যাটেলাইটের মাধ্যমে বিটিভি চট্টগ্রাম কেন্দ্রের অনুষ্ঠান বহির্বিশ্বে সম্প্রচার করা শুরু হয়। ২০২০ সালের ২৬ জানুয়ারি বিটিভি চট্টগ্রামের সম্প্রচারের সময় ১২ ঘণ্টায় উন্নীত করা হয়। ২০২০ সালের সেপ্টেম্বরে প্রায় ত্রিশ কোটি টাকা ব্যয়ে ৪৩৮ ফুট বা ১৩৩.৫ মিটার উঁচু চট্টগ্রাম টেলিভিশন কেন্দ্রের টাওয়ার নির্মাণ সম্পন্ন করা হয়। চট্টগ্রাম কেন্দ্রের সাধারণত ব্যবস্থাপক নিতাই কুমার ভট্টাচার্য জানান টাওয়ারটি ব্যবহার করে ১২টি স্যাটেলাইট ও ক্যাবল চ্যানেল এবং দুটি টেরেস্ট্রিয়াল চ্যানেল পরিচালনা করা সম্ভব। ৩ সেপ্টেম্বর থেকে টাওয়ারটি ব্যবহার করে বিটিভি চট্টগ্রাম, বিটিভি ঢাকা, সংসদ টেলিভিশন এবং বিটিভি ওয়ার্ল্ডের সম্প্রচার শুরু হয়। ২০২০ সালের ১৯ ডিসেম্বর থেকে বিটিভি চট্টগ্রাম ইংরেজি ভাষার সংবাদ বুলেটিন সম্প্রচার শুরু করে।\n২০২১ সালের ১০ জানুয়ারি থেকে বিটিভি চট্টগ্রাম কেন্দ্র পরীক্ষামূলকভাবে ১৮ ঘণ্টার সম্প্রচার কার্যক্রম পরিচালনা শুরু করে। একই বছরের মে মাসে, বিটিভি চট্টগ্রাম নতুন চালু হওয়া বিটিভি অ্যাপ্লিকেশনে বিশ্বব্যাপী স্ট্রিমিংয়ের জন্য উপলব্ধ করা হয়। ১৭ জুন, বিটিভি চট্টগ্রাম তার নিজস্ব প্রথম জাতীয় বিতর্ক প্রতিযোগিতা সম্প্রচার করে। ৭ আগস্ট, প্রথমবারের মতো বিটিভি চট্টগ্রামের নিজস্ব স্টুডিও থেকে সরাসরি অনুষ্ঠান সম্প্রচার করা হয়। ১৯ ডিসেম্বর বিটিভি চট্টগ্রাম তার ২৫তম বার্ষিকীতে ২৪ ঘণ্টার সম্প্রচার কার্যক্রম শুরু করে।\n২০২২ সালের ২৯ জানুয়ারি বিটিভি চট্টগ্রামের সাবেক নিয়ন্ত্রক ও প্রোগ্রাম ম্যানেজার মাহফুজা আক্তারকে নিতাই কুমার ভট্টাচার্যের স্থলাভিষিক্ত করে বিটিভি চট্টগ্রামের নতুন মহাব্যবস্থাপক নিযুক্ত করা হয়। একই দিনে, বিটিভি চট্টগ্রামের সদর দফতরে শেখ মুজিবুর রহমানকে উৎসর্গ করে বঙ্গবন্ধু কর্নার উদ্বোধন করা হয়।\n২০২২ সালের ঈদুল ফিতর উপলক্ষে বিটিভি চট্টগ্রাম তার স্ব-নির্মিত আনন্দমেলা সম্প্রচার করে। ২০২২ সালের মে মাসে, বাংলাদেশ সরকার দেশের সব ﻿﻿আন্তর্জাতিক ও অভ্যন্তরীণ বিমানবন্দরে বাংলাদেশ টেলিভিশন, বিটিভি ওয়ার্ল্ড, সংসদ বাংলাদেশ ও বিটিভি চট্টগ্রাম প্রদর্শনের নির্দেশ দেয়। ২০২৩ সালের ১২ জানুয়ারি, মাহফুজা আক্তার তার পদ থেকে পদত্যাগ করেন এবং তার স্থলাভিষিক্ত হন নূর আনোয়ার হোসেন রঞ্জু।\n\n\n== অনুষ্ঠানমালা ==\nআজকের কথা\nবাংলার কৃষি\nগ্রান্ড স্টুডিও\nনাগরিক প্রত্যাশা\nস্বাস্থ্য বার্তা\nমুক্তিযুদ্ধ প্রতিদিন\nস্বাস্থ্য জিজ্ঞাসা\nকৃষি দিবানিশি\nদেশ ও জনপদ\nসিসিমপুর\nরাতের সংবাদ\nখবর প্রতিদিন\n\n\n== তথ্যসূত্র =="}