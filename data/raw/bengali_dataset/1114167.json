{"pageid": 1114167, "title": "ইদারা মাবাহিছে ফিকহিয়্যাহ", "url": "https://bn.wikipedia.org/wiki?curid=1114167", "content": "ইদারা মাবাহিছে ফিকহিয়্যাহ (উর্দু: ادارہ مباحث فقہیہ‎, অনুবাদ 'ফিকহি গবেষণা কেন্দ্র'‎) জমিয়ত উলামায়ে হিন্দের পৃষ্ঠপোষকতায় ১৯৭০ সালে ইসলামি আইনজ্ঞ মুহাম্মদ মিয়া দেওবন্দি কর্তৃক প্রতিষ্ঠিত একটি ফিকহ গবেষণা কেন্দ্র। এটি প্রতিষ্ঠার লক্ষ্য ছিল ইসলামি আইন দ্বারা প্রতিষ্ঠিত নীতি ও বিধিগুলোর সাথে সঙ্গতি রেখে শরিয়াহ সংক্রান্ত উদ্ভুত বিভিন্ন নতুন সমস্যা নিয়ে ইসলামি আইনজ্ঞদের সমষ্টিগত চিন্তাভাবনা, পারস্পরিক পরামর্শ ও সহযোগিতার মাধ্যমে যাতে একটি সিদ্ধান্তে পৌঁছানো যায়।\nপ্রথমদিকে মুহাম্মদ মিয়া দেওবন্দি এই কেন্দ্রের পরিচালক ছিলেন। তিনি উদ্ভুত বিভিন্ন ফিকহি সমস্যা নিয়ে খসড়া তৈরি করতেন, তা সমাধানের জন্য উলামাদের নিকট পাঠাতেন এবং আল জমিয়ত পত্রিকায় তার ফলাফল প্রকাশ করতেন। এভাবে তিনি বিভিন্ন গুরুত্বপূর্ণ সমস্যার সমাধান করেছিলেন যার মধ্যে হানাফি ফিকহের আলোকে চাঁদ দেখা কমিটির জন্য নিয়মকানুন প্রণয়ন অন্যতম। তার মৃত্যুর পর প্রতিষ্ঠানটির কার্যক্রম স্থবির হয়ে যায়। ১৯৯০ সালে জমিয়তের সর্বভারতীয় সভাপতি আসআদ মাদানি কেন্দ্রটিকে পুনরুজ্জীবিত করার সিদ্ধান্ত নেন। তখন থেকে ২০১৯ পর্যন্ত প্রতিষ্ঠানটি ১৫টি জাতীয় সেমিনারের আয়োজন করেছে। এসব সেমিনারে সমসাময়িক সমস্যাগুলোর সমাধান নিয়ে গৃহীত সকল সিদ্ধান্ত একটি উল্লেখযোগ্য প্রভাব ফেলে। দারুল উলুম দেওবন্দ, মাজাহির উলুম সাহারানপুর, দারুল উলুম নদওয়াতুল উলামা, মাদ্রাসা শাহী মুরাদাবাদ সহ বিভিন্ন শিক্ষা প্রতিষ্ঠানের শত শত ইসলামি আইনজ্ঞ প্রতিষ্ঠানটির সাথে জড়িত এবং প্রতিষ্ঠানটির আয়োজিত জাতীয় সেমিনারে অংশগ্রহণ করে।\n\n\n== লক্ষ্য ও উদ্দেশ্য ==\nএর মূল লক্ষ্য ও উদ্দেশ্য নিম্নরূপ:\n\n\n== সেমিনার ==\nপুনরুজ্জীবনের পর থেকে প্রতিষ্ঠানটি নতুন সমস্যাগুলো সম্মিলিতভাবে আলোচনা ও সমাধানের জন্য ফিকহি সেমিনারের একটি সিরিজ শুরু করে। এই সেমিনার আয়োজনের পূর্বে প্রতিষ্ঠানটি আধুনিক সমস্যাগুলো নিয়ে প্রশ্নপত্রের একটি তালিকা নির্ভরযোগ্য ইসলামি আইনজ্ঞদের নিকট পাঠান। তাদের উত্তর পাওয়ার পর তা সংক্ষিপ্ত করা হয় এবং তারপর সম্মিলিতভাবে সংশ্লিষ্ট বিষয়গুলো নিয়ে আলোচনা করার জন্য একটি জাতীয় সেমিনার অনুষ্ঠিত হয়। সেমিনারের শেষে আলোচনাধীন বিষয়ের জন্য উপযুক্ত সিদ্ধান্ত প্রণয়নের জন্য পেপার উপস্থাপনকারী উলামাদের একটি কমিটি নিয়োগ করা হয়। তারপর সিদ্ধান্তগুলো সিনিয়র উলামা ও মুফতিদের কমিটির সামনে উপস্থাপন করা হয় এবং তারপর পুঙ্খানুপুঙ্খ আলোচনার পরে সিদ্ধান্তগুলো চূড়ান্ত করা হয়। এরপর চূড়ান্ত অধিবেশনে সিদ্ধান্তগুলো উপস্থাপন ও আলোচনা করা হয়। পর্যবেক্ষণের পর অংশগ্রহণকারীরা উত্থাপিত বিভিন্ন প্রশ্নের উত্তর দেন এবং তারপরে সিদ্ধান্তগুলো জারি করা হয়। ২০১৬ পর্যন্ত প্রতিষ্ঠানটি ১২টি জাতীয় সেমিনারের আয়োজন করেছে। যথা:\n\n\n== আরও দেখুন ==\nদেওবন্দি সংগঠনের তালিকা\n\n\n== তথ্যসূত্র =="}