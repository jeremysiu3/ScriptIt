{"pageid": 1387216, "title": "দারোন আজেমোলু", "url": "https://bn.wikipedia.org/wiki?curid=1387216", "content": "কামের দারোন আজেমোলু (তুর্কি: Kamer Daron Acemoğlu; আ-ধ্ব-ব: [daˈɾon aˈdʒemoːɫu]; জন্ম ৩রা সেপ্টেম্বর ১৯৬৭) একজন তুর্কি বংশোদ্ভূত মার্কিন অর্থনীতিবিদ। তিনি ১৯৯৩ সাল থেকে ম্যাসাচুসেটস ইনস্টিটিউট অফ টেকনোলজিতে অধ্যাপনা করছেন। তিনি বর্তমানে প্রতিষ্ঠানটির এলিজাবেথ ও জেমস কিলিয়ান অধ্যাপক। ২০১৯ সালে তাকে ইনস্টিটিউট অধ্যাপক হিসেবে মনোনীত করা হয়।\nআজেমোলু তুরস্কের ইস্তাম্বুল শহরে তুর্কি আর্মেনীয় বাবা-মায়ের ঘরে জন্ম নেন। তিনি লন্ডন স্কুল অভ ইকোনমিকস থেকে অর্থনীতিতে তার স্নাতকোত্তর ও ২৫ বছর বয়সে ডক্টরেট উপাধি লাভ করেন। তিনি সেখানে এক বছর প্রভাষণার পরে এমআইটিতে যোগ দেন। ২০০৫ সালে তিনি জন বেটস ক্লার্ক পদক লাভ করেন। তিনি রাজনৈতিক অর্থনীতি বিষয়ে তাঁর গবেষণাকর্মের জন্য সবচেয়ে বেশি পরিচিত। তিনি বহু শত গবেষণাপত্র রচনা করেছেন। এগুলির অনেকগুলিতেই তাঁর দীর্ঘকালীন সহযোগী সাইমন জনসন ও জেমস এ রবিনসন সহলেখক ছিলেন। তিনি রবিনসনের সাথে দুইটি বই রচনা করেন; ২০০৬ সালের ইকোনমিক অরিজিনস অফ ডিক্টেটরশিপ অ্যান্ড ডেমোক্রেসি এবং ২০১২ সালে রচিত হোয়াই নেশনস ফেইল। দ্বিতীয়োক্ত বইটি পণ্ডিতমহল ও গণমাধ্যমে সমাদর লাভ করে। আজোমোলু একজন মধ্যপন্থী। তিনি নিয়ন্ত্রিত বাজার অর্থনীতিতে বিশ্বাসী। তিনি প্রায়ই রাজনৈতিক বিষয়, অর্থনৈতিক বৈষম্য ও বিভিন্ন নীতির উপরে মন্তব্য রেখে থাকেন।\nতরুণ মার্কিন অর্থনীতিবিদদের উপর পরিচালিত একটি জরিপে ৬০ বছরের কম বয়সী জীবিত অর্থনীতিবিদদের মধ্যে পছন্দের তালিকায় আজেমোলু পল ক্রুগম্যান ও গ্রেগ ম্যানকিউয়ের পরে তৃতীয় স্থান লাভ করেন। ২০১৫ সালে তিনি রিসার্চ পেপার্স ইন ইকোনমিকসের উপাত্ত অনুযায়ী বিগত ১০ বছরের মধ্যে সবচেয়ে বেশি উদ্ধৃত অর্থনীতিবিদ ছিলেন। ওপেন সিলেবাস প্রজেক্ট অনুযায়ী মার্কিন বিশ্ববিদ্যালয়ের অর্থনীতি বিষয়ক পাঠ্যক্রমগুলিতে ম্যানকিউ ও ক্রুগম্যানের পরে আজেমোলু তৃতীয় সর্বোচ্চ উদ্ধৃত লেখক।\n২০২৪ সালে দারোন আজেমোলু সাইমন জনসন ও জেমস এ. রবিনসনের সাথে যৌথভাবে অর্থনীতিতে নোবেল স্মারক পুরস্কার লাভ করেন। জাতিসমূহের সমৃদ্ধির তুলনামূলক গবেষণার জন্য তাদেরকে এই পুরস্কার প্রদান করা হয়।\n\n\n== তথ্যসূত্র =="}