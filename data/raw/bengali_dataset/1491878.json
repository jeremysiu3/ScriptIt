{"pageid": 1491878, "title": "বিদ্যাকুট সতীদাহ মন্দির", "url": "https://bn.wikipedia.org/wiki?curid=1491878", "content": "বিদ্যাকুট সতীদাহ মন্দির হচ্ছে ব্রাহ্মণবাড়িয়া জেলার নবীনগর উপজেলার ৩০০ বছরের পুরোনো একটি সতীদাহ মন্দির।\n\n\n== অবস্থান ও নির্মাণশৈলী ==\nমন্দিরটির অবস্থান ব্রাহ্মণবাড়িয়া জেলার নবীনগর উপজেলা সদর থেকে ১৫ কিলোমিটার পূর্বে বিদ্যাকুট গ্রামের দক্ষিণ প্রান্তে।\nমন্দিরটি গোলাকার মঠ আকৃতির উপরের দিকে খোলা আনুমানিক ২০ ফুট উচু ইটের দালান।  মন্দিরটির এক পাশে একটি দরজা ( প্রবেশ পথ)  ও চারদিকে চারটি ভেন্টিলেটারের মতন ইষৎ গোলাকার খুপরি রয়েছে।  যে খুপরি গুলো দিয়ে আগুন উসকে দেয়া ও জ্বালানি সরবরাহ করা হতো বলে ধারণা করা হয়। \nবর্তমানে সংস্কারের কারণে এর খুপরি গুলো বন্ধ করে দিয়ে উপরে গম্বুজ আকৃতির ছাদ দেয়া হয়েছে।  \n\n\n== ইতিহাস ==\nবিদ্যাকুট গ্রামের প্রসিদ্ধ হিন্দু জমিদার দেওয়ান বাড়ির বাসিন্দা দেওয়ান রাম মানিক সতীদাহ মন্দিরটি নির্মাণ করেছিলেন।\nব্রিটিশ শাসনামলে কলকাতার বিখ্যাত সাংবাদিক অনিলধন ভট্টাচার্যের জন্ম এই বিদ্যাকুট গ্রামে। অনিলধন ভট্টাচার্য রচিত 'শাশ্বত ত্রিপুরা' গ্রন্থেও এই সতীদাহ মন্দিরের কথা উল্লেখ আছে। এই গ্রন্থে বিদ্যাকুট গ্রামটিকে ত্রিপুরা রাজ্যের 'নবদ্বীপ' বলে অভিহিত করা হয়েছে। এতে বলা হয়, বিদ্যাকুট ছাড়াও আশপাশের মেরকুটা, সেমন্তঘর, শিবপুর ও বাঘাউড়া গ্রামের হিন্দুরা সতীদাহের জন্য এই মন্দিরটি ব্যবহার করতেন। আইন করে এই প্রথা নিষিদ্ধ করার পরেও এখানে সতীদাহের ঘটনা ঘটে। ১৮৩৫ সালে দেওয়ান রাম মানিকের মাতাকে এই মন্দিরটিতে সর্বশেষ সতীদাহ বরণ করতে হয়। সতীদাহ বরণকারিণীর নামে পূর্বে একটি শ্বেত পাথরের নাম ফলক বসানো ছিল। ১৯৪৭ সালে ব্রিটিশ ভারত ভাগ হলে দেওয়ান রাম মানিকের পরিবার গ্রাম ছেড়ে ভারতে চলে যায়। বাংলাদেশের মুক্তিযুদ্ধের সময়ও এই মন্দিরটি ক্ষতিগ্রস্ত হয়। ফলে এই মন্দিরে সর্বশেষ সতীদাহ বরণকারিণীর নাম জানা যায়নি।\n১৯৮০ সালের দিকে ব্রাহ্মণবাড়িয়ার লোকসংস্কৃতি গবেষক জহিরুল ইসলাম চৌধুরী স্বপন গ্রামের এক গৃহবধূ বনলতা দেবীর কাছ থেকে ব্রিটিশ সরকারের একটি চিঠি সংগ্রহ করেন। তৎকালীন ত্রিপুরার রাজার কাছে পাঠানো ওই চিঠিতে সতীদাহ প্রথা বন্ধের নির্দেশ ছিল।\n\n\n== তথ্যসূত্র =="}