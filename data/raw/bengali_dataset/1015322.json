{"pageid": 1015322, "title": "স্পেনের স্বায়ত্তশাসিত অঞ্চলসমূহ", "url": "https://bn.wikipedia.org/wiki?curid=1015322", "content": "দক্ষিণ-পশ্চিম ইউরোপের রাষ্ট্র স্পেনকে প্রাথমিকভাবে ১৭টি প্রশাসনিক বিভাগে ভাগ করা হয়েছে, যেগুলির প্রতিটিকে স্পেনের স্বায়ত্তশাসিত অঞ্চল (Communidad autonoma কোমুনিদাদ আউতোনোমা) বলা হয়। স্বায়ত্তশাসিত বলতে বোঝায় যে প্রতিটি স্বায়ত্তশাসিত অঞ্চলের নিজস্ব নির্বাহী, আইনি ও বিচার বিভাগীয় ক্ষমতা রয়েছে। এদিক থেকে এগুলির সাথে মার্কিন যুক্তরাষ্ট্রের একেকটি অঙ্গরাজ্যের সাদৃশ্য আছে।\nস্পেন অপেক্ষাকৃত ক্ষুদ্রতর দ্বিতীয় স্তরের পঞ্চাশটি প্রশাসনিক বিভাগ নিয়ে গঠিত, যাদেরকে স্পেনের প্রদেশ (Provincia) বলা হয়। ১৯৭৮ খ্রিস্টাব্দে প্রদেশগুলিকে একত্রিত করে স্বায়ত্তশাসিত অঞ্চলগুলি প্রতিষ্ঠা করা হয়। অতীতে কিছু কিছু প্রদেশ কিছু রাজ্যের অধীনে একত্রিত ছিল। এগুলিকে \"ঐতিহাসিক অঞ্চল\" নামে ডাকা হত, যেমন কাতালুনিয়া, বাস্ক দেশ, গালিসিয়া ও আন্দালুসিয়া।\n১৭টি স্বায়ত্তশাসিত অঞ্চলের প্রতিটিতেই স্পেনীয় ভাষা সরকারী ভাষা। তবে ছয়টি স্বায়ত্তশাসিত অঞ্চলে স্পেনীয় ভাষার পাশাপাশি অন্য ভাষা সহ-সরকারী বা সহ-দাপ্তরিক ভাষা হিসেবে প্রচলিত। যেমন কাতালুনিয়াতে কাতালান ভাষা ও অক্সিতঁ ভাষা, বালেন্সিয়া অঞ্চলে কাতালান ভাষা (স্থানীয়ভাবে বালেন্সীয় ভাষা হিসেবে পরিচিত), বালেয়ারীয় দ্বীপপুঞ্জে কাতালান ভাষা, গালিসিয়াতে গালিসীয় ভাষা, বাস্ক দেশ ও নাবাররাতে (উত্তরভাগে) বাস্ক ভাষা সহ-সরকারী ভাষা হিসেবে স্বীকৃত।\n\n\n== তালিকা ==\nস্বায়ত্তশাসিত অঞ্চল ও তাদের রাজধানী বা প্রশাসনিক কেন্দ্র।\n\nআন্দালুসিয়া (সেবিইয়া)\nআরাগোন (সারাগোসা)\nআস্তুরিয়াস (ওবিয়েদো)\nবালেয়ারীয় দ্বীপপুঞ্জ (পালমা দে মাইয়োর্কা)\nবাস্ক দেশ (বিতোরিয়া)\nকানারি দ্বীপপুঞ্জ (দুইটি রাজধানী - লাস পালমাস দে গ্রান কানারিয়া এবং সান্তা ক্রুস দে তেনেরিফে)\nকান্তাব্রিয়া (সান্তানদের)\nকাস্তিইয়া-লা মাঞ্চা (তোলেদো)\nকাস্তিইয়া ও লেওন (বাইয়াদোলিদ)\nকাতালুনিয়া (বার্সেলোনা)\nএক্সত্রেমাদুরা (মেরিদা)\nগালিসিয়া (সান্তিয়াগো দে কোম্পোসতেলা)\nলা রিওহা (লোগ্রোইনিয়ো)\nমাদ্রিদ অঞ্চল (মাদ্রিদ)\nমুর্সিয়া অঞ্চল (মুর্সিয়া)\nনাবাররা (পাম্পলোনা)\nবালেন্সিয়া অঞ্চল (বালেন্সিয়া)\nএছাড়া আফ্রিকার উত্তর উপকূলে স্পেনের অধীনে দুইটি নগরী আছে: সেউতা ও মেলিইয়া। এগুলিকে স্পেনের \"স্বায়ত্তশাসিত নগরী\" হিসেবে ডাকা হয়। এগুলির একই সাথে স্বায়ত্তশাসিত অঞ্চল, প্রদেশ ও পৌরসভার ক্ষমতা আছে।\n\n\n== তথ্যসূত্র =="}