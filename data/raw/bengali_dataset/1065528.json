{"pageid": 1065528, "title": "রফিকুর রশীদ", "url": "https://bn.wikipedia.org/wiki?curid=1065528", "content": "রফিকুর রশীদ (জন্ম: ২৭ সেপ্টেম্বর ১৯৫৭) একজন বাংলাদেশী ঔপন্যাসিক ও ছোট গল্পকার। তিনি বাংলা ভাষার অন্যতম কথাসাহিত্যক হিসেবে পরিচিত। তিনি অগ্রণী ব্যাংক শিশু একাডেমী শিশুসাহিত্য পুরস্কার, আলাওল সাহিত্য পুরস্কার, বাংলা একাডেমী সাহিত্য পুরস্কার সহ নানা পুরস্কার পেয়েছেন।\n\n\n== পরিচয় ==\nরফিকুর রশীদ ২৭ সেপ্টেম্বর ১৯৫৭ মেহেরপুর জেলায় জন্মগ্রহণ করেন। তার পিতার নাম গোলাম রসুল এবং মায়ের নাম রওশন আরা বেগম। তিনি গাংনী হাই স্কুল থেকে এসএসসি (১৯৭৩), মেহেরপুর সরকারি কলেজ থেকে এইচএসসি (১৯৭৫) এবং রাজশাহী বিশ্ববিদ্যালয় থেকে বাংলায় স্নাতক (১৯৭৯) ও স্নাতকোত্তর (১৯৮০) ডিগ্রী লাভ করেন।\n\n\n== কর্মজীবন ==\nরাজশাহী বিশ্ববিদ্যালয় থেকে শিক্ষাজীবন সমাপ্তির পর ১৯৮৩ সালে সিলেটের এক চা বাগানের সরকারী ব্যবস্থাপক হিসেবে শুরু হয় তার কর্মজীবন। এরপরে মেহেরপুর জেলার গাংনী সরকারি কলেজে শিক্ষক হিসাবে যোগদান করেন, এখানে থেকেই অবসর গ্রহণ করেন। এরপর থেকে তিনি তিন যুগেরও অধিক সময় ধরে সাহিত্যচর্চা করেছেন। বাংলাদেশের উল্লেখযোগ্য বিভিন্ন পত্রিকা ও ম্যাগাজিনে তিনি বহু নানামাত্রিক গল্প, উপন্যাস ও কবিতা লিখেছেন। তাঁর গল্পে এ দেশের গ্রামজীবনের চিত্র ভিন্নমাত্রায় উপস্থাপিত হয়েছে যা তাঁকে গল্পকার হিসেবে বিশিষ্টতা এনে দিয়েছে। তিনি মুক্তিযুদ্ধ বিষয়ক গল্প ও উপন্যাস লিখেও জনপ্রিয়তা পেয়েছেন।\n\n\n== প্রকাশিত গ্রন্থ ==\nতার প্রকাশিত গ্রন্থের সংখ্যা ১০০ এরও অধিক। এ ছাড়াও বিভিন্ন জাতীয় দৈনিকের সাহিত্য পাতায় গল্প এবং ঈদ সংখ্যায় গল্প, উপন্যাস প্রকাশসহ বিভিন্ন লিটল ম্যাগে গল্প প্রকাশিত হয়।\n\n\n== পুরস্কার ==\nতিনি সাহিত্য চর্চারজন্য বহু পুরস্কার ও সম্মাননা পেয়েছেন:\n\nবাংলা একাডেমী সাহিত্য পুরস্কার (২০২১)\nএম. নুরুল কাদের শিশুসাহিত্য পুরস্কার\nঅগ্রণী ব্যাংক শিশু একাডেমী শিশুসাহিত্য পুরস্কার\nআলাওল সাহিত্য পুরস্কার (২০০১)\nঅরনি সাহিত্য পুরস্কার\nঅধ্যাপক খালেদ শিশুসাহিত্য পুরস্কার\nকাঙাল হরিনাথ পদক ও পুরস্কার\nবগুড়া লেখকচক্র সম্মাননা\nসাতক্ষীরা সাহিত্য একাডেমি সম্মাননা\nকাজী কাদের নেওয়াজ জন্ম শতবর্ষ সম্মাননা\nচন্দ্রাবতী একাডেমি সম্মাননা\nফিলিপস গল্প লেখা পুরস্কার\nকাজী কাদের নেওয়াজ জন্মশতবার্ষিকী সম্মাননা\nডা. লুৎফর রহমান স্মৃতি সাহিত্য পদক\nকবি সিকান্দার আবু জাফর সাহিত্য পুরস্কার\nকথাসাহিত্যকেন্দ্র পদক\nঅরিন্দম-চুয়াডাঙ্গা শুভেচ্ছা স্মারক\nদিজেন্দ্র পুরস্কার (পশ্চিমবঙ্গ)\n\n\n== সদস্যপদ ==\nগীতিকার: বাংলাদেশ বেতার ও বাংলাদেশ টেলিভিশনের ‘ক’ শ্রেণির গীতিকার\nজীবন সদস্য, বাংলা একাডেমী, ঢাকা\nসদস্য, এশিয়াটিক সোসাইটি বাংলাদেশ, ঢাকা\nজীবন সদস্য, অরিন্দম সাংস্কৃতিক সংগঠন, চুয়াডাঙ্গা\nসহ-সভাপতি, বাংলাদেশ শিশু সাহিত্যিক ফোরাম, ঢাকা\nসভাপতি, মুক্তিযুদ্ধের শহীদ স্মৃতি পাঠাগার, গাংনী, মেহেরপুর\nসদস্য, সাধারণ পরিষদ, ওয়েভ ফাউন্ডেশন, ঢাকা\n\n\n== তথ্যসূত্র =="}