{"pageid": 1197117, "title": "নিরঞ্জন সিং তালিব", "url": "https://bn.wikipedia.org/wiki?curid=1197117", "content": "সর্দার নিরঞ্জন সিং তালিব (১৯০১ - ১৯৭৬) ছিলেন একজন সাংবাদিক, স্বাধীনতা কর্মী, বিপ্লবী এবং ভারতীয় জাতীয় কংগ্রেসের প্রভাবশালী নেতা। তিনি পাঞ্জাব প্রদেশ কংগ্রেসের প্রধান হিসেবেও কাজ করেছেন। তিনি একজন বিখ্যাত গান্ধীবাদী ছিলেন। ১৯২০ সালে মহাত্মা গান্ধীর আহ্বানে তিনি অসহযোগ আন্দোলনে যোগ দেন। তিনি একসময় কলকাতা থেকে প্রকাশিত জাতীয়তাবাদী দৈনিক পাঞ্জাবি পত্রিকা দেশ দর্পণের সম্পাদক ছিলেন। তিনি নেতাজি সুভাষচন্দ্র বসুর ঘনিষ্ঠ সহযোগীও ছিলেন এবং এক সময়ে অল ইন্ডিয়া ফরওয়ার্ড ব্লকের সাথে ঘনিষ্ঠভাবে যুক্ত ছিলেন। অনেক সূত্রের দাবি, যে গাড়িতে নেতাজি কলকাতায় তাঁর গৃহবন্দি অবস্থা থেকে পালিয়ে এসেছিলেন সেই গাড়িটি চালিয়েছিলেন নিরঞ্জন সিং। স্বাধীনতার আগে, তিনি ব্রিটিশ ভারতের বিভিন্ন জেলে মোট প্রায় দশ বছর কাটিয়েছেন। এর আগে তিনি নাভার মহারাজা রিপুদমন সিংহের ব্যক্তিগত সহকারী হিসেবে কাজ করেন। স্বাধীনতার পর পাঞ্জাব সরকারের পূর্ত বিভাগের মন্ত্রী হিসেবে দায়িত্বভার পালন করেন। এছাড়া চণ্ডীগড় শহরকে উন্নত রাজধানী শহর হিসাবে প্রতিষ্ঠা করতে\nতিনি জনস্বাস্থ্য, প্রকৌশল এবং নগর উন্নয়ণের প্রধান হিসাবে দায়িত্বভার সামলেছেন। ১৯৬২ সালে তিনি কংগ্রেস দলের প্রার্থী হিসাবে চণ্ডীগড় থেকে নির্বাচনে জয়ী হন। ১৯৭৪ সাল থেকে ১৯৭৬ সালে তার মৃত্যু পর্যন্ত তিনি পাঞ্জাব রাজ্যসভার সদস্য হিসেবে দায়িত্ব পালন করেন।\n\n\n== তথ্যসূত্র =="}