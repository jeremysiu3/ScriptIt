{"pageid": 1414075, "title": "অ্যালানটোইন", "url": "https://bn.wikipedia.org/wiki?curid=1414075", "content": "অ্যালানটোইন হল একটি রাসায়নিক যৌগ যার সূত্র C৪H৬N৪O৩। এই যৌগকে ৫-ইউরেইডোহাইডেনটোইন বা গ্লাইঅক্সিয়ালডাইউরাইডও বলা হয়। এটি গ্লাইঅক্সিলিক অ্যাসিডের একটি ডাইউরাইড। প্রাণী, উদ্ভিদ এবং ব্যাকটেরিয়া সহ বেশিরভাগ জীবের একটি প্রধান বিপাকীয় মধ্যবর্তী অবস্থা হলো অ্যালানটোইন। এটি ইউরিক অ্যাসিড থেকে উৎপাদিত হয়, যা নিজেই ইউরেট অক্সিডেসের (ইউরিকেস) ক্রিয়া দ্বারা নিউক্লিক অ্যাসিডের একটি অবক্ষয় পণ্য হিসাবে উৎপন্ন হয়। এটি একটি প্রাকৃতিক খনিজ যৌগ হিসাবে নির্গত হয় (আইএমএ বা ইন্টারন্যাশনাল মিনারোলজিকাল অ্যাসোসিয়েশন প্রতীক এএএন)।\n\n\n== ইতিহাস ==\nইতালীয় চিকিৎসক মিশেল ফ্রান্সেস্কো বুনিভা (১৭৬১—১৮৩৪) ও ফরাসি রসায়নবিদ লুই নিকোলাস ভাকুলিন ১৮০০ খ্রিস্টাব্দে প্রথমবার অ্যালানটোইনকে আলাদা করতে সক্ষম হয়েছিলেন, তাঁরা ভুল করে মনে করেছিলেন যে এটি তাঁরা অ্যামনিওটিক তরল থেকে পেয়েছেন। ফরাসি রসায়নবিদ জিন লুই লাসাইন ১৮২১ খ্রিস্টাব্দে এটি অ্যালানটোইসের তরলে খুঁজে পান; তিনি এটিকে \"লাসাইড অ্যালানটোইক\" (ফরাসি: l'acide allantoique) বলে অভিহিত করেছিলেন। ১৮৩৭ খ্রিস্টাব্দে, জার্মান রসায়নবিদ ফ্রেডরিখ ভোলার ও জাস্টাস লিবিগ এটিকে ইউরিক অ্যাসিড থেকে সংশ্লেষিত করেন এবং এর নামকরণ করেন \"অ্যালানটোইন\"।\n\n\n== প্রাণীকুল ==\nঅ্যালানটোইস (একটি অ্যামনিওট ভ্রূণের রেচনকারী অঙ্গ, এটি মানুষ এবং অন্যান্য মানবানুগণ ছাড়া বেশিরভাগ স্তন্যপায়ী প্রাণীর বিকাশের সময় ঘনীভূত হয়) এর নামানুসারে, এটি পিউরিন ক্যাটাবলিজম দ্বারা ইউরিক অ্যাসিডের জারণের (অক্সিডেশন) একটি পণ্য। জন্মের পরে, এই প্রাণীদের মূত্রে নাইট্রোজেনযুক্ত বর্জ্য নির্গত হবার এটি প্রধান উপায়। মানুষ এবং অন্যান্য উচ্চতর মানবানুগণের মধ্যে (যেমন বনমানুষ), বিপাকের মাধ্যমে ইউরিক অ্যাসিডকে অ্যালানটোইনে রূপান্তরের পথটি উপস্থিত নেই, তাই ইউরিক অ্যাসিড নির্গত হয়। রোগীদের মধ্যে কখনও পুনর্মিলিত রাসবুরিকেসকে ওষুধ হিসাবে ব্যবহার করে এই বিপাকীয় রূপান্তরের অনুঘটক হিসেবে কাজে লাগানো হয়। মাছের ক্ষেত্রে মলত্যাগের আগে অ্যালানটোইন আরও ভেঙে যায় (অ্যামোনিয়াতে)।\nঅ্যালানটোইন ব্যবহার করে ইঁদুরের ইনসুলিন প্রতিরোধের উন্নতি করতে এবং সুতাকৃমি (নেমাটোড ওয়ার্ম) ক্যানোরহ্যাবডিটিস এলিগানস-এর আয়ু বাড়তে দেখা গেছে।\n\n\n== ব্যাকটেরিয়া ==\nব্যাকটেরিয়ায়, পিউরিন এবং তাদের অমৌলিক বা ডেরিভেটিভ (যেমন অ্যালানটোইন) পুষ্টি-সীমাবদ্ধ অবস্থায় নাইট্রোজেনের অপ্রধান বা গৌণ উৎস হিসাবে ব্যবহৃত হয়। তাদের অবক্ষয় অ্যামোনিয়া উৎপন্ন করে, যা পরে ব্যবহার করা যেতে পারে। উদাহরণস্বরূপ, ব্যাসিলাস সাবটিলিস অ্যালানটোইনকে তার একমাত্র নাইট্রোজেনের উৎস হিসেবে ব্যবহার করতে সক্ষম।\nব্যাসিলাস সাবটিলিস অ্যালানটোইন পরিবহন প্রোটিন জিনের মিউট্যান্টরা (পরিব্যক্তি বা মিউটেশনের ফলে উৎপন্ন) অ্যালানটোইনে বেড়ে উঠতে পারেনি, যা ইঙ্গিত করে যে এটি অ্যালানটোইন পরিবহণকে এনকোড করে।\nস্ট্রেপ্টোমাইসেস কোইলিকলারে, অ্যালানটোইনেস (এনজাইম কমিশন নম্বর বা ইসি নম্বর ৩.৫.২.৫) এবং অ্যালানটোইকেস (ইসি নম্বর ৩.৫.৩.৪) অ্যালানটোইন বিপাকের জন্য অপরিহার্য। এই প্রজাতির মধ্যে অ্যালানটোইনের অপচিতি (ক্যাটাবোলিজম), এবং তারপরে অ্যামোনিয়াম নিঃসরণ অ্যান্টিবায়োটিক উৎপাদনে বাধা দেয় (স্ট্রেপ্টোমাইসিস প্রজাতিগুলি অণুজীব উৎসের সমস্ত পরিচিত অ্যান্টিবায়োটিকের প্রায় অর্ধেক সংশ্লেষ করে)।\n\n\n== প্রয়োগ ==\nকমফ্রে উদ্ভিদের উদ্ভিজ্জ নির্যাসে এবং বেশিরভাগ স্তন্যপায়ী প্রাণীর প্রস্রাবে অ্যালানটোইন উপস্থিত থাকে। রাসায়নিকভাবে সংশ্লেষিত বেশির ভাগ অ্যালানটোইন রাসায়নিক ধর্মের দিক দিয়ে প্রাকৃতিক অ্যালানটোইনের সমতুল্য। এটি নিরাপদ, অ-বিষাক্ত, প্রসাধনী কাঁচামালের সাথে সামঞ্জস্যপূর্ণ। এটি কসমেটিক, প্রসাধন, ও সুগন্ধি সমিতি (সিটিএফএ) এবং প্রসাধনী উপকরণ জাপানি মান (জেএসসিআই) দ্বারা নির্ধারিত মান পূরণ করে। অ্যালানটোইন ১০,০০০ টিরও বেশি কৃতিস্বত্বের (পেটেন্ট) সাথে সম্পর্কিত।\n\n\n=== প্রসাধনী ===\nনির্মাতারা ওভার-দ্য-কাউন্টার (যেগুলি একটি প্রেসক্রিপশন ছাড়াই সরাসরি মানুষের কাছে বিক্রি করা যেতে পারে) প্রসাধনীর একটি উপাদান হিসাবে অ্যালানটোইন ব্যবহার করতে পারেন।\n\n\n=== ঔষধ সংক্রান্ত ===\nপ্রায়শই টুথপেস্ট, মাউথওয়াশ ও অন্যান্য ওরাল হাইজিন (মুখ স্বচ্ছতা) বস্তুতে, শ্যাম্পু, লিপস্টিক, ব্রণ-নিরোধক (অ্যান্টি-একনি) বস্তুতে, সান কেয়ার প্রোডাক্ট ও ক্ল্যারিফাইং লোশন (মরা চামড়া দূর করতে, অতিরিক্ত তেল অপসারণ করতে এবং সতেজ প্রকাশ করার জন্য), বিভিন্ন প্রসাধনী তরল এবং ক্রিম ও অন্যান্য প্রসাধনী ও ঔষধ সংক্রান্ত বস্তুতে এটি উপস্থিত থাকে।\n\n\n=== অক্সিডেটিভ স্ট্রেসের বায়োমার্কার ===\nযেহেতু ইউরিক অ্যাসিড মানুষের মধ্যে পিউরিন বিপাকের শেষ পণ্য, শুধুমাত্র প্রতিক্রিয়াশীল অক্সিজেন প্রজাতির সাথে অ-উৎসেচকীয় প্রক্রিয়াগুলি অ্যালানটোইনের জন্ম দেয়। এটি দীর্ঘস্থায়ী অসুস্থতা এবং বার্ধক্যজনিত অক্সিডেটিভ স্ট্রেস (প্রতিক্রিয়াশীল অক্সিজেন প্রজাতির পদ্ধতিগত প্রকাশ এবং মধ্যবর্তী প্রতিক্রিয়াশীলগুলিকে সহজেই বিষমুক্ত করা বা এর ফলে ক্ষতি মেরামত করার জন্য একটি জৈবিক পদ্ধতির ক্ষমতার মধ্যে একটি ভারসাম্যহীনতা) পরিমাপ করার জন্য একটি উপযুক্ত বায়োমার্কার (কিছু জৈবিক অবস্থার পরিমাপযোগ্য সূচক)।\n\n\n== আরও দেখুন ==\n\nইমিডাজোলিডিনাইল ইউরিয়া এবং ডায়াজোলিডিনাইল ইউরিয়া, ফর্মালডিহাইড সহ অ্যালানটোইনের জীবাণু নিরোধক ঘনীভবন পণ্য।\n\n\n== তথ্যসূত্র ==\n\n\n== বহিঃসংযোগ ==\nইউনিপোর্টে এশেরিকিয়া কোলাই অ্যালানটোইনেজ (এআইআইবি) (পি৭৭৬৭১)\nজিএমডি এমএস স্পেকট্রাম"}