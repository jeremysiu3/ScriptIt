{"pageid": 14835, "title": "সাপাহার উপজেলা", "url": "https://bn.wikipedia.org/wiki?curid=14835", "content": "সাপাহার বাংলাদেশের নওগাঁ জেলার অন্তর্গত একটি উপজেলা।\n\n\n== অবস্থান ও আয়তন ==\nসাপাহার রাজশাহী বিভাগের মধ্যে নওগাঁ জেলার একটি উপজেলা। সাপাহার এর অবস্থান ২৫.১২৫০° উত্তর ৮৮.৫৮১৯° পূর্ব। মোট আয়তন ২৪৪,৪৯ বর্গ কিলোমিটার। এ উপজেলার উত্তরে ভারতের পশ্চিমবঙ্গ, দক্ষিণে পোরশা উপজেলা, পূর্বে পত্নীতলা উপজেলা, পশ্চিমে ভারতের পশ্চিমবঙ্গ। প্রধান নদী পুনর্ভবা এবং জবাই বিল উল্লেখযোগ্য।\nবর্তমনে জবাই বিলের শাখাতে নির্মিত পাহাড়ীপুকুর ব্রীজ ব্যাপক আকারে জনপ্রিয়তা লাভ করেছে।  এবং এটি সাপাহার থানার একটি দর্শনীয় স্থান হিসেবে পরিচিতি লাভ করেছে।\n\n\n== যোগাযোগ ব্যবস্থা ও সময়সীমা ==\nসাপাহার উপজেলা হচ্ছে একটি মানসম্মত উপজেলা। এ উপজেলায় যোগাযোগের ব্যবস্থা অত্যন্ত সুদুর প্রসারী। নওগাঁ  হতে ৬০ কি.মি. পশ্চিমে এ  উপজেলা অবস্থিত । পাকা রাস্তা সংলগ্ন উপজেলা পরিষদ ক্যাম্পাস।\n\n\n== প্রশাসনিক এলাকা ==\nআয়তন ও জনসংখ্যার দিক দিয়ে নওগাঁ জেলার দ্বিতীয় ক্ষুদ্রতম উপজেলা।১৯৮৩ সালের ২ জুলাই হতে মানউন্নীত সাপাহার থানা হিসেবে যাত্রা শুরু করে।\nসাপাহার উপজেলায় ৬টি ইউনিয়ন,১৫২টি মহল্লা এবং ২৪৫ টি গ্রাম রয়েছে। ইউনিয়নগুলো হলো\nইউনিয়ন গুলোর নাম:\n\n১নং সাপাহার ইউনিয়ন\n২নং গোয়ালা ইউনিয়ন\n৩নং তিলনা ইউনিয়ন\n৪নং আইহাই ইউনিয়ন\n৫নং পাতাড়ী ইউনিয়ন\n৬নং শিরন্টি ইউনিয়ন\n\n\n== ইতিহাস ও নামকরণ ==\nনওগাঁ জেলার সীমান্ত ঘেঁষা এই উপজেলাটির নাম সাপাহার উপজেলা। সাপাহার নামকরণের নিখুঁত কোন ইতিহাস খুঁজে পাওয়া না গেলেও এলাকার একাধিক প্রবীণ ব্যক্তিদের নিকট থেকে জানা গেছে ব্রিটিশ শাসনামলে এই এলাকা হিন্দু অধ্যুষিত এলাকা ছিল। তৎকালে হিন্দু সম্প্রদায়ের মধ্যে শম্পা রানী নামে এক সুন্দরী বাঁইঝি তার নাচগানে এলাকাকে মাতিয়ে রেখেছিল। অনাকাঙ্ক্ষিতভাবে সে সময়ে মুসলিম সম্প্রদায়ের এক সুফি সাধক সেই শম্পা রানীর প্রেমে পড়ে। হিন্দু সম্প্রদায়ের লোকজন তখন হিন্দু-মুসলিম সম্প্রদায়ের মধ্যকার এই প্রেম কিছুতেই মেনে নিতে না পারায় অবশেষে বাঁইঝি শম্পাকে প্রেমের দায়ে সমাজচ্যুত হয়ে মৃত্যু বরণ করতে হয়। বাঁইঝি শম্পার মৃত্যুতে প্রেমিক সুফি সাধক পাগল হয়ে যায় এবং বাঁইঝি শম্পার নাম কাগজে লিখে হার বানিয়ে গলায় পরিধান করে ঘুরে বেড়ায়। পরবর্তীতে পাগল সুফি সাধকেরও মৃত্যু হলে উপজেলা সদর ঈদগাহ সংলগ্ন এলাকায় তাকে কবরস্থ করা হয়।\nমুসলিম সম্প্রদায়ের সুফি সাধক ও হিন্দু সম্প্রদায়ের শম্পা রানীর প্রেমের ইতিহাসকে স্মরণীয় করে রাখতে এলাকার নাম হয় শম্পাহার। কালের আবর্তনে সেই শম্পাহার থেকেই বর্তমান সাপাহার, যা এখন আধুনিক সভ্যতার ছোঁয়ায় সাজানো-গোছানো এক ছোট শহর। এছাড়া অনেকের মতে সাপাহারের নামকরণের ইতিহাস ভিন্ন। কারো মতে প্রাচীন কালে এখানে এক উপজাতি বাস করত আর তাদের খাদ্য তালিকায় প্রাধান্য পেত বরেন্দ্র এই অঞ্চলের গুই সাপ। তারা এই গুই সাপগুলিকে নির্বিচারে ধরে খেত এবং তার চামড়া দিয়ে সুন্দর সুন্দর মানিব্যাগ ও তাদের বাচ্চাদের গলার হার তৈরি করত। মূলত সেই থেকেই এই স্থানের নামকরণ হয়েছে সাপাহার। ২৪৪.৪৮ বর্গ কিলোমিটার আয়তনের মধ্যে ১৩৯টি মৌজার উপজেলাটিতে গ্রাম রয়েছে ২৩২টি।\nএ উপজেলার লোকসংখ্যা ২০১১ সালের আদমশুমারি অনুযায়ী ১ লক্ষ ৪৯ হাজার ৯৬ জন। ব্রিটিশ ও পাকিস্তান শাসনামলে উপজেলাটি পোরশা থানার অন্তর্ভুক্ত ছিল। এর পর প্রেসিডেন্ট জিয়াউর রহমানের শাসনামলে আয়তন ও জনসংখ্যার দিক দিয়ে নওগাঁ জেলার দ্বিতীয় ক্ষুদ্রতম উপজেলা ১৯৮৩ সালের ২ জুলাই হতে মানোন্নীত সাপাহার থানা হিসেবে যাত্রা শুরু করে। সাপাহার উপজেলা বাসীর শিষ্টাচার ও উন্নত মন মানসিকতায় উন্নয়নের দিক হতে আর পিছন ফিরে তাকাতে হয়নি সাপাহার থানাকে। সাপাহার থানা-উপজেলা এখন নওগাঁ জেলার একটি সুন্দর ও উন্নত উপজেলা।\nউপজেলার ঐতিহ্য হিসেবে এখানে রয়েছে প্রায় এক হাজার একর আয়তনের একটি বিশাল জলাশয় যার নাম ঐতিহ্যবাহী জবই বিল। পূর্ব নাম ডমরইল যা কালের বিবর্তনে জবই বিল নামকরণ হয়েছে। উপজেলার আইহাই ও শিরন্টি ইউনিয়নকে উপজেলা সদর হতে দুইভাগে বিভক্ত করে রেখেছে এই বিল। গত আওয়ামী লীগ সরকারের শাসনামলে আইহাই ও পাতাড়ী এ দুই ইউনিয়নের সাধারণ জনগণের দুর্দশার কথা চিন্তা করে তৎকালীন সরকার বিলের উপর ৫০০ মিটার এপ্রোচ সংযোগ সড়ক সহ ২০০ মিটার একটি ব্রিজ নির্মাণ করেন। প্রাচীন কালে শীতকালে ঐতিহ্যবাহী এই বিলে সুদুর সাইবেরিয়া হতে অসংখ্য অতিথি পাখি আসত এবং রাজধানী ঢাকা সহ দেশের বিভিন্ন এলাকা হতে পাখি শিকারীরা এই বিলে পাখি শিকার করতে আসত বলে অনেক জনশ্রুতি রয়েছে। জেলার শস্য ভান্ডার নামে খ্যাত ছোট্ট পরিসরের উপজেলাটির পূর্বে পত্নীতলা উপজেলা, উত্তরে ও পশ্চিমে ভারত এবং দক্ষিণে পোরশা উপজেলা। উপজেলার পশ্চিম এলাকা ভারত সীমান্তের কোল ঘেঁষে বয়ে গেছে পূর্ণভবা নদী। এককালে এ নদী দিয়ে ব্যবসায়ীদের বড় বড় মাল বোঝাই নৌকা দেশের দিনাজপুর, রহনপুর, চাঁপাইনবাবগঞ্জ ও রাজশাহী শহরে তাদের ব্যবসা-বাণিজ্য পরিচালনা করত। বহু পূর্বে এ উপজেলায় যাতায়াতের তেমন কোন ব্যবস্থা ছিল না। সর্বত্রই কাঁচা কর্দমাক্ত রাস্তা। এসব রাস্তা দিয়েই মানুষ অতি কষ্টে চলাচল করত।\nআধুনিক সভ্যতার যুগে আস্তে আস্তে এখন প্রায় সর্বত্রই সভ্যতার ছোঁয়া লেগে রাস্তাঘাটের উন্নতি হয়েছে। সুদূর জেলা সদর হতে মহাদেবপুর, এবং জয়পুরহাট হতে পত্নীতলায় মিলিত হয়ে একটি প্রধান রাস্তা এ উপজেলার উপর দিয়ে পোরশা উপজেলা হয়ে চাঁপাইনবাবগঞ্জের রহনপুর এবং রাজশাহীর গোদাগাড়ী ও রাজশাহী শহরে চলে গেছে।\n\n\n== জনসংখ্যার উপাত্ত ==\nসাপাহার উপজেলা এর জনসংখ্যা প্রায় ১,৬১,৭৯২ (২০১১ আদমশুমারী) জন। পুরুষ, ৫০.৬৮%, এবং নারী ৪৯.৩২% । গড় সাক্ষরতার হার ৪৭.১% ।\n\nভাষাসমূহ :\nসাপাহার উপজেলার সরকারি ভাষা বাংলা। উপজেলার প্রায় ৯৮% মানুষই বাংলা ভাষাভাষীর। বাংলা ভাষার বাহিরে কিছু ক্ষুদ্র নৃ-গোষ্ঠীয় ভাষা যেমন : সাঁওতালি , মুন্ডা ,সাদরি ইত্যাদি প্রচলিত আছে।\n\nধর্মবিশ্বাস :\nবাংলাদেশ সরকারের ২০১১ সালের আদমশুমারি অনুযায়ী সাপাহার উপজেলার  জনসংখ্যা ১ লাখ ৬১ হাজার। মোট জনসংখ্যার ৯৭.২৬% মুসলিম, ৪.৮৭% হিন্দু , ০.৪৬%  খ্রিস্টান ও ১.৪২% অন্যান্য ধর্মের অনুসারী ।\n\n\n== শিক্ষা ==\nসরকারি কলেজ ১টি, বেসরকারি কলেজ ৫ টি, টেকনিক্যাল অ্যান্ড বিজনেস ম্যানেজমেন্ট কলেজ ১টি, সরকারি উচ্চ বিদ্যালয় ১টি, বেসরকারি উচ্চ বিদ্যালয় ৩০ টি, সরকারি প্রাথমিক বিদ্যালয় ৫৩টি, বেসরকারি প্রাথমিক বিদ্যালয় ৪৯টি, কমিউনিটি স্কুল ৬টি, স্যাটেলাইট বিদ্যালয় ১২টি এবং মাদ্রাসা ৪৬ টি ।\n\n\n== খাদ্য ও অর্থনীতি ==\nকৃষি ৫২.১৫%, কৃষি শ্রমিক ২২.৫৮%, অকৃষি ৩.০৭%,, বাণিজ্য ৭.১৪%, চাকরি ৭.৪৭%, অন্যান্য ৭.৫৯%।\nপ্রধান শস্য হলো: ধান, গম, তরমুজ, সরিষা,এবং আম। এলাকার বিলুপ্ত বা প্রায় বিলুপ্ত শস্যের মধ্যে রয়েছে বুনা ধান, তিল, তিসি ইত্যাদি। প্রধান ফল আম, কাঁঠাল , কলা, তাল, জাম এবং পেঁপে ইত্যাদি।\n\n\n=== কারখানা, খামার ও কুটিরশিল্প ===\nদুগ্ধ খামার ৩টি, মুরগির খামার ৩০টি, মৎস্য খামার ১টি (সরকার নিয়ন্ত্রিত), এবং স্থানীয়ভাবে আরও ২০টি। বরফ কারখানা ৭টি, আটা কল ৯টি, বয়লার ৮টি, চাল কল ২৭টি। বাঁশ কারখানা ১২২টি, স্বর্ণকার ৪৫, কামার ৩৪, কাঠের কাজ ১৬৮, সেলাই মেশিন ২৯২টি।\n\n\n=== আমদানি-রপ্তানি ===\nপ্রধান রপ্তানি দ্রব্যের মধ্যে রয়েছে ধান, গম , সরিষা, এবং আম। এখানকার প্রধান ফসল হচ্ছে ধান।\n\n\n== ভূমির ব্যবহার ==\nমোট আবাদি জমি ২৫১৬২ হেক্টর, পতিত জমি ১০০ হেক্টর; একক ফসল ৬২%, দ্বিগুণ ফসল ২৯% এবং ত্রিগুণ ফসল জমি ৯%।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় সাপাহার উপজেলা"}