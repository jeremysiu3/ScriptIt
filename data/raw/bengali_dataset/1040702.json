{"pageid": 1040702, "title": "রবীন্দ্রনাথ এখানে কখনও খেতে আসেননি", "url": "https://bn.wikipedia.org/wiki?curid=1040702", "content": "রবীন্দ্রনাথ এখানে কখনও খেতে আসেননি হচ্ছে বাংলাদেশি লেখক মোহাম্মদ নাজিম উদ্দিনের লেখা একই নামের উপন্যাস অবলম্বনে নির্মিত একটি ওয়েব ধারাবাহিক। ২০২১ সালের ১৩ আগস্টে ভারতের পশ্চিমবঙ্গ ভিত্তিক বাংলা ওটিটি প্ল্যাটফর্ম হইচইয়ে সিরিজটি মুক্তি পায়। শ্রী ভেঙ্কটেশ ফিল্মস ও টিভিওয়ালা মিডিয়ার যৌথ প্রযোজনায় নির্মিত এই সিরিজটি ভারতীয় পরিচালক সৃজিত মুখার্জি পরিচালনা করেন। এটি সৃজিত মুখার্জির পরিচালিত দ্বিতীয় পূর্ণাঙ্গ ওয়েব ধারাবাহিক ও হইচইয়ে তার প্রথম কাজ। শুরুতে বাংলাদেশ-ভারতের একাধিক অভিনয়শিল্পীর সমন্বয়ে দুই দেশেই শুটিং হওয়ার কথা থাকলেও করোনা মহামারির কারণে শুধু ভারতেই শুটিং করা হয়। তবে একমাত্র বাংলাদেশি হিসেবে কেন্দ্রীয় চরিত্র \"মুশকান জুবেরী\" হিসেবে অভিনয় করছেন আজমেরী হক বাঁধন।\n\n\n== কাহিনি সংক্ষেপ ==\n\n\n== অভিনয়শিল্পী ==\nআজমেরী হক বাঁধন - মুশকান জুবেরী\nরাহুল বোস - নিরুপম চন্দা (মূল বইয়ে নূরে ছফা)\nঅনির্বাণ ভট্টাচার্য - আতর আলী\nঅঞ্জন দত্ত - খরাজ খাসনবিশ (মূল বইয়ে কেএসকে বা খোদাদাদ শাহবাজ খান)\nঅনির্বাণ চক্রবর্তী - ওসি তপন শিকদার\n\n\n== নির্মাণ ==\n\n\n=== পটভূমি ===\n২০১৫ সালে  বাংলাদেশি লেখক মোহাম্মদ নাজিম উদ্দিনের লেখা \"রবীন্দ্রনাথ এখানে কখনও খেতে আসেননি\" বইটি বাংলাদেশের বাতিঘর প্রকাশনী থেকে প্রকাশিত হয়। পরবর্তীতে ভারতের অভিযান পাবলিশার্স থেকে বইটির ভারতীয় সংস্করণ প্রকাশিত হয়। প্রকাশের পরেই বইটি দুই বাংলায় ব্যপক সাড়া ফেলে। কলকাতার টিভিওয়ালা মিডিয়া ওয়েব ধারাবাহিকটি নির্মাণের আগ্রহ প্রকাশ করলে ২০১৯ সালের ফেব্রুয়ারিতে লেখকের সাথে তাদের এই বিষয়ক চুক্তি হয়। এর মাধ্যমে উপন্যাসটির অডিও-ভিজ্যুয়াল স্বত্ব কিনে নেয় টিভিওয়ালা মিডিয়া।\nকিন্তু এরপরেই পশ্চিমবঙ্গের পরিচালক সৃজিত মুখার্জি এই উপন্যাসের উপর ভিত্তি করে ওয়েব ধারাবাহিক নির্মাণের আগ্রহের কথা লেখককে জানান। তবে টিভিওয়ালা মিডিয়ার সাথে আগে চুক্তি হওয়ায়, টিভিওয়ালার প্রডাকসনেই সৃজিত মুখার্জির পরিচালনায় সিরিজটি নির্মাণের সিদ্ধান্ত হয়। তবে করোনা মহামারির কারণে পূর্বের সিদ্ধান্ত অনুযায়ী বাংলাদেশের কলা-কৌশলীদের নিয়ে সিরিজটির নির্মাণ সম্ভব হয়নি। তাই পরবর্তীতে শ্রী ভেঙ্কটেশ ফিল্মস ও টিভিওয়ালা মিডিয়ার যৌথ প্রযোজনায় ভারতীয় কলা-কৌশলীদের সমন্বয়ে সিরিজটি নির্মাণের সিদ্ধান্ত হয়।\n\n\n=== অভিনয়শিল্পী নির্বাচন ===\nশুরুতে সিরিজটিতে বাংলাদেশি অভিনয়শিল্পীদের প্রাধান্য থাকার কথা ছিল। কেন্দ্রীয় চরিত্র \"মুশকান জুবেরী\" হিসেবে সবার আগে জয়া আহসানের নাম আলোচনায় আসে। উপন্যাসের লেখকই পরিচালক ও প্রযোজনা প্রতিষ্ঠানকে এই প্রস্তাব দেন। কিন্তু কিছুদিন পরেই শুনা যায় জয়া আহসানের বদলে মূল চরিত্রে থাকবেন পরীমনি। এছাড়াও, আতর আলী চরিত্রে চঞ্চল চৌধুরীর নাম ও অজানা চরিত্রে মোশাররফ করিমের নাম আলোচনায় আসে। বিভিন্ন চরিত্র নিয়ে বিভিন্ন সময় গুঞ্জন চললেও, পরবর্তীতে সিরিজটির পরিচালক সৃজিত মুখার্জির কাছ থেকে জানা যায়,আতর আলী চরিত্রে আসলেই তিনি চঞ্চল চৌধুরীকে বেছে নিয়েছিলেন। পাশাপাশি তিনি ফজলুর রহমান বাবুর কথাও ভেবেছিলেন। কিন্তু করোনা মহামারির কারণে এসব পরিকল্পনা বাস্তবায়ন করা যায়নি। তাই, শুধু ভারতের অভিনয়শিল্পীদের সমন্বয়ে সিরিজটি নির্মাণ করার সিদ্ধান্ত নেওয়া হয়। অর্থাৎ, বাংলাদেশের কেউ থাকার কথা ছিলনা সিরিজে।\nভারতের অভিনয়শিল্পীদের সমন্বয়ে নির্মাণের সিদ্ধান্তের পর সবার আগে সামনে আসে আতর আলী চরিত্রে অনির্বাণ ভট্টাচার্যের নাম। মুশকান জুবেরী চরিত্রে পরিচালকের প্রথম পছন্দ ছিলেন পাওলি দাম। কিন্তু পরবর্তীতে তার সিডিউল নিয়ে সমস্যা হলে, বিস্ময়কর ভাবে বেছে নেওয়া হয় বাংলাদেশি অভিনেত্রী আজমেরী হক বাঁধনকে। এছাড়া, তদন্তকারী কর্মকর্তা নিরুপম চন্দা তথা মূল বইয়ের নূরে ছফা চরিত্রে রাহুল বোস, পুলিশ কর্মকর্তা তপন শিকদার চরিত্রে অনির্বাণ চক্রবর্তী এবং খরাজ খাসনবিশ তথা মূল বইয়ের কে এস খান বা খোদাদাদ শাহবাজ খান চরিত্রে থাকছেন অঞ্জন দত্ত।\n২০২০ সালের ২৬ ডিসেম্বরে এই সিরিজের চরিত্রদের প্রথম দর্শন (ফার্স্ট লুক) প্রকাশ করা হয়।\n\n\n=== দৃশ্যায়ন ===\nকরোনা মহামারির কারণে বাংলাদেশে শুটিংয়ের পরিকল্পনা বাস্তবায়িত না হলে, ভারতেই সম্পূর্ণ সিরিজ দৃশ্যায়নের সিদ্ধান্ত নেওয়া হয়। ১৬ ডিসেম্বর থেকে পশ্চিমবঙ্গের বর্ধমান-দুর্গাপুর অঞ্চলে সিরিজটির শুটিং শুরু হয়। পরবর্তিতে সিকিমের জিরো পয়েন্টে ১৫,০০০ ফুট উঁচুতে কনকনে ঠান্ডায় বিমান দুর্ঘটনার অংশের দৃশ্যায়ন করা হয়। ২৬ মে সিকিমেই সিরিজটির দৃশ্যায়ন শেষ হয়।\n\n\n== মুক্তি ==\n\n\n=== টিজার ও ট্রেলার ===\n২০২১ সালের ১০ জুলাই হইচইয়ের ফেসবুক পাতায় মুশকান জুবেরীর \"রবীন্দ্রনাথ এখানে কখনও খেতে আসেননি\" রেস্টুরেন্টের খাবারের মেন্যু প্রকাশ করা হয়। খাবারের অদ্ভুত নামের পাশাপাশি ট্রিজার প্রকাশ নিয়ে দর্শকদের মধ্যে কৌতূহল তৈরি হয়। এর পাঁচ দিন পর ১৫ জুলাই ইউটিউবে সিরিজটির ট্রিজার প্রকাশিত হয়।\n\n\n=== প্রথম মৌসুমের মুক্তি ===\n২০২১ সালের ১৩ আগস্টে ভারতীয় ওটিটি প্ল্যাটফর্ম হইচইয়ে ওয়েব ধারাবাহিকটি প্রকাশিত হয়। ৯ পর্বের এই ধারাবাহিকের সবগুলো পর্বই একই সময়ে মুক্তি দেওয়া হয়।\n\n\n== পর্ব ==\n\n\n== পুরস্কার ==\n\n\n== তথ্যসূত্র ==\n\n\n== বহিঃসংযোগ ==\nহইচই-এ রবীন্দ্রনাথ এখানে কখনও খেতে আসেননি\nইন্টারনেট মুভি ডেটাবেজে রবীন্দ্রনাথ এখানে কখনও খেতে আসেননি  (ইংরেজি)"}