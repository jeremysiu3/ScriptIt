{"pageid": 1521287, "title": "ত্রিপুনিতুরা কথাকলি কেন্দ্রম মহিলা দল", "url": "https://bn.wikipedia.org/wiki?curid=1521287", "content": "ত্রিপুনিথুরা কথাকলি কেন্দ্রম মহিলা দল ১৯৭৫ সালে গঠিত হয়েছিল। মহিলা কথাকলি দল তৈরি ক'রে এই সংস্থা ৩০০ বছরের ঐতিহ্য ভেঙে দিয়েছিল, আগে কেবল পুরুষেরা কথাকলি নৃত্য পরিবেশন করতেন। ২০১৭ সালে আন্তর্জাতিক নারী দিবসে দলটি নারী শক্তি পুরস্কারে ভূষিত হয়।\n\n\n== পটভূমি ==\nকথাকলি নৃত্য হল একটি ধ্রুপদী ভারতীয় নৃত্যধারা যা ঐতিহ্যগতভাবে পুরুষদের দ্বারা পরিবেশিত হত। নৃত্যশিল্পীরা বিভিন্ন ভূমিকা পালন করার জন্য মুখোশ ব্যবহার করেন। এই শিল্পকলার সূচনা হয়েছিল ১৬৬১ সালে, যখন কোত্তারক্কারের শাসক রামনাত্তম তৈরি করেছিলেন, এটি কথাকলির একটি প্রাথমিক সংস্করণ ছিল। এটি মালয়ালম ভাষায় রামায়ণের পর্বগুলিকে নাটকীয়ভাবে উপস্থাপন করেছিল, যার ফলে এই শিল্পকলার রূপ বিভিন্ন বর্ণের বিস্তৃত দর্শকমণ্ডলীর কাছে বোধগম্য করে তুলেছিল। ধ্রুপদী কুটিয়াট্টম ঐতিহ্যের সংস্কৃত নাটক মন্দির এবং উচ্চ বর্ণের শিল্পীদের মধ্যে সীমাবদ্ধ ছিল। সেখানে রামনাট্টম স্থানীয় লোকজ উপাদানগুলিকে অন্তর্ভুক্ত করে এবং খোলা, জনসাধারণের স্থানে পরিবেশন ক'রে একে আরও জনপ্রিয় করে তোলে। তিনশো বছর ধরে এটি শুধুমাত্র একটি নির্দিষ্ট উচ্চ বর্ণের পুরুষ সদস্যদের দ্বারা পরিবেশিত হত এবং ১৯৪৬ সালে বর্ণ প্রথা আইনত বিলুপ্ত না হওয়া পর্যন্ত অন্যরা প্রশিক্ষণ দিতেও সক্ষম হননি। ১৯৪৬ সালের পর, ছেলেরা শিক্ষা কেন্দ্রে ভর্তি হতে পারত, কিন্তু মেয়েদের জন্য একমাত্র পথ ছিল ব্যক্তিগত প্রশিক্ষকের খোঁজ করা।\n\nত্রিপুনিথুরা কথাকলি কেন্দ্রম মহিলা দল (টিকেকে) ১৯৭৫ সালে প্রতিষ্ঠিত হয়েছিল, এটি কথাকলির পুরুষ-শাসিত ইতিহাসে একটি উল্লেখযোগ্য পরিবর্তন এনেছিল, যদিও এটি প্রথম মহিলা দল ছিল না। প্রথম দলটি ১৯৬২ সালে নাদানানিকেতনের ত্রিশূরে গঠিত হয়েছিল, তবে সেটি কেবল ১৯৬৮ সাল পর্যন্ত স্থায়ী হয়েছিল। টিকেকে-র সাথে জড়িত মহিলারা ভরতনাট্যমের মতো বহুল স্বীকৃত মহিলা নৃত্যের পরিবর্তে কথাকলিকে বেছে নিয়েছিলেন।  রাধিকা বর্মার মতো উল্লেখযোগ্য ব্যক্তিত্বরা কথাকলির জটিল গল্প বলার ধরণ এবং কঠিন কৌশলগুলিকে শৈল্পিকভাবে আরও পরিপূর্ণ বলে মনে করেছিলেন। চাভারা পারুকুট্টি আম্মার মতো তাঁরা পুরুষ নৃত্যশিল্পীদের সাথে যুগ্মভাবে নৃত্য করতে পারতেন। কিন্তু তাঁরা গুজবে এবং সেই সঙ্গে মাতাল পুরুষদের অগ্রগমনকে ভয় পেতেন। তাই তাঁরা একটি সম্পূর্ণ মহিলা দল গঠন করতে চেয়েছিলেন। তাঁদের প্রশিক্ষণ দিয়েছিলেন নেতৃস্থানীয় শিল্পীরা, যাঁদের মধ্যে ছিলেন অন্যতম বিখ্যাত কথাকলি শিল্পী কলামণ্ডলম কৃষ্ণন নায়ার। এই দল শিক্ষাবিদদের দৃষ্টি আকর্ষণ করেছিল। একটি দল আট মাস ধরে তাঁদের উপর গবেষণা করেছে।\n\"নারীর ক্ষমতায়নে\" তাঁদের \"ব্যতিক্রমী\" উদাহরণকে ভারত সরকার নারী শক্তি পুরস্কার দিয়ে স্বীকৃতি দিয়েছে। ২০১৭ সালে আন্তর্জাতিক নারী দিবসে, দলের একজন প্রতিনিধি নতুন দিল্লিতে রাষ্ট্রপতি প্রণব মুখার্জির কাছ থেকে পুরস্কারটি গ্রহণ করেন।\n\n\n== প্রশিক্ষণ ==\nকথাকলি একাডেমিতে মহিলাদের প্রবেশাধিকারের উপর দীর্ঘদিনের বিধিনিষেধের কারণে, ত্রিপুনিথুরা কথাকলি কেন্দ্রম মহিলা দলের (টিকেকে) সদস্যরা তাঁদের পুরুষ সহকর্মীদের চেয়ে ভিন্ন প্রশিক্ষণ পথ অনুসরণ করেছিলেন। পুরুষ কথাকলি শিল্পীরা প্রায়শই আট বছর নিবেদিতপ্রাণ একাডেমিতে যোগদান করেন, শৈশবে নিবিড় প্রশিক্ষণ দিয়ে শুরু করেন, যার মধ্যে নমনীয়তা এবং শক্তি বিকাশের জন্য শারীরিক কণ্ডিশনিং ব্যায়াম অন্তর্ভুক্ত থাকে। যেহেতু এই একাডেমিগুলিতে ঐতিহ্যগতভাবে মহিলাদের প্রবেশাধিকার ছিল না, তাই টিকেকে সদস্যরা, বিশেষ করে রাধিকা বর্মা, কলামণ্ডলম কৃষ্ণন নায়ারের মতো সম্মানিত শিল্পীদের অধীনে ব্যক্তিগত নির্দেশনার মাধ্যমে শিক্ষা গ্রহণ করেছিলেন। কথাকলির সকল দিকের ওপর দক্ষতার জন্য পরিচিত কৃষ্ণন নায়ার জটিল আবেগ প্রকাশের জন্য সূক্ষ্ম, অভিব্যক্তিপূর্ণ গতিবিধি ব্যবহারে বিশেষভাবে দক্ষ ছিলেন। তাঁর ভূমিকায় শারীরিক কৌশল (অঙ্গিকা) এবং মানসিক গভীরতা (সাত্ত্বিক) মিশ্রিত করার দক্ষতা তাঁকে টিকেকে-এর জন্য একজন উপযুক্ত রোল মডেল করে তুলেছিল। তাঁর নৃত্যাভিনয়ের পদ্ধতি, যেটি সুনির্দিষ্ট অঙ্গভঙ্গি (মুদ্রা) এবং তীব্র আবেগপূর্ণ অভিব্যক্তির (ভাব) সম্মিলন, সেটি মহিলাদের শৈলীকে প্রভাবিত করেছিল, কারণ তাঁরা কথাকলির ঐতিহ্যগতভাবে পুরুষতান্ত্রিক উপাদানগুলিকে অভিযোজিত করে একটি স্বতন্ত্রভাবে নারী-নেতৃত্বাধীন ব্যাখ্যা তৈরি করেছিলেন। একাডেমি-ধাঁচের অনুশীলনের পরিবর্তে, টিকেকে সদস্যরা আরও ব্যক্তিগতকৃত বিন্যাসে প্রশিক্ষণ নেন।\n\n\n== তথ্যসূত্র =="}