{"pageid": 1502494, "title": "ওমর ফারুক ত্রিপুরা হত্যাকাণ্ড", "url": "https://bn.wikipedia.org/wiki?curid=1502494", "content": "ওমর ফারুক ত্রিপুরা হত্যাকাণ্ড হলো ২০২১ সালে বান্দরবান জেলার রোয়াংছড়ি উপজেলার ত্রিপুরা সম্প্রদায়ের রুপান্তরিত হওয়া মুসলিম মুহাম্মাদ ওমর ফারুক নামক এক ব্যক্তির হত্যাকাণ্ড। ওমর ফারুক ইসলাম গ্রহণের পর নিজ মসজিদের ইমাম ছিলেন এবং নিজ এলাকায় ইসলামের দাওয়াত দিতেন। তিনি শহীদ হওয়ার আগ পর্যন্ত ৩২টি ত্রিপুরা পরিবারের প্রায় ১৫০ জন মানুষকে ইসলামে দীক্ষিত করেন। স্থানীয় বাঙালি সংগঠন তাকে নওমুসলিম উল্লেখ করে এই হত্যাকাণ্ডের জন্য জনসংহতি সমিতিকে দায়ী করে নানা কর্মসূচি পালন করেছিলো। ত্রিপুরাকে স্মরণ রাখার জন্য শহীদ ওমর ফারুক ত্রিপুরা স্মৃতি সংসদ নামে একটা সামাজিক সংগঠন প্রতিষ্ঠিত হয়েছে।\n\n\n== প্রেক্ষাপট ==\nওমর ফারুক পূর্বে পিতৃধর্ম থেকে খ্রিস্টান ধর্মের অনুসারী ছিলেন, তার নাম ছিলো বেরণ চন্দ্র ত্রিপুরা। এবং তার পিতার নাম ছিলো তয়ারাম ত্রিপুরা। ২০১৪ সালে থানচি থানার আলীকদমে গিয়ে ইসলাম ধর্ম গ্রহণ করেন এবং নিজের নাম পরিবর্তন করে মুহাম্মাদ ওমর ফারুক রাখেন। তার সাথে পরিবারের সবাই ইসলাম ধর্মে রুপান্তরিত হয়, পরিবারের সবাই থানচি উপজেলাতেই বসবাস শুরু করে। তবে মৃত্যুর কিছুদিন পূর্বে রোয়াংছড়ি নিজ এলাকায় ফিরে আসেন। তিনি রোয়াংছড়ি বাজারে রোয়াংছড়ি জামে মসজিদে নামাজ পরতেন, তবে তিনি নিজ বাড়ির নিকটে শ্বশুরের কাছ থেকে পাওয়া জায়গায় তুলাছড়ি ত্রিপুরা মসজিদ নামে একটি মসজিদ নির্মাণ করেন।\n\n\n== হত্যাকাণ্ড ==\nওমর ফারুক বান্দরবান জেলার রোয়াংছড়ি উপজেলার রোয়াংছড়ি সদর ইউনিয়নের তুলাছড়ি আগাপাড়া গ্রামের একজন বাসিন্দা। তিনি নিজ এলাকায় মসজিদ প্রতিষ্ঠা করার পরে উগ্র সন্ত্রাসীরা তাকে নানভাবে হুমকি দিচ্ছিলো এবং ধর্মপ্রচার থেকে বিরত থাকতে চাপ দিচ্ছিলো। ২০২১ সালের ১৮ জুন শুক্রবার এশার নামাজের পরে রাত ৮ টার দিকে চারজন সন্ত্রাসী আগ্নেয়াস্ত্রসহ তার রুমে প্রবেশ করে। তাকে টেনেহিঁচড়ে বাড়ির উঠানে নিয়ে যায় এবং তাকে ধর্ম ত্যাগ করতে শাসাচ্ছিল এবং মসজিদ বানানোতে ভর্ৎসনা করছিলো। এরকম অত্যাচারের এক পর্যায়ে সন্ত্রাসীরা তার বুকে ও মাথায় তিনটি গুলি করে, এতে সেখানেই তিনি মৃত্যুবরণ করেন।\n\n\n== প্রতিক্রিয়া ==\n\n\n=== আয়োজন প্রতিবাদ ===\nএই ঘটনায় ২০ জুন ফারুকের স্ত্রী নওমুসলিম রাবেয়া বেগম বাদি হয়ে অজ্ঞাতনামা পাহাড়ি উগ্রবাদী সংগঠনের অজ্ঞাত পাঁচজনকে আসামি করে থানায় মামলা করেন। ২৫ জুন পার্বত্য চট্টগ্রাম বাঙালি ছাত্র পরিষদ রাজধানীর প্রেস ক্লাবের সামনে মানববন্ধনের আয়োজন করে। ওমর ফারুক ত্রিপুরার ১ম শাহাদাৎ বার্ষিকী উপলক্ষে শহীদ ওমর ফারুক ত্রিপুরা স্মৃতি সংসদ শিক্ষার্থীদের মাঝে শিক্ষা সামগ্রী বিতরণ ও সীরাত গ্রন্থ বিতরণের আয়োজন করে। ২ জুলাই পার্বত্য চট্টগ্রাম নাগরিক পরিষদ সংবাদ সম্মেলন করে এই হত্যাকাণ্ডের বিচায় চায়। কওমি মাদ্রাসা ছাত্র ফোরাম ওমর ফারুক হত্যার বিচারসহ পার্বত্য চট্টগ্রামে মুসলিম নিরাপত্তা বৃদ্ধির ৫ দাবী করে মানববন্ধন করে। এছাড়া জাতীয় ইমাম সমাজ বাংলাদেশের মানব্বন্ধন করে ইমাম হত্যার প্রতিবাদ জানায় এবং বিচারসহ ৪ দফা দাবী জানায়। ১৮ জুন পার্বত্য চট্টগ্রাম ছাত্র পরিষদ এই হত্যাকাণ্ডের বিচার দাবী করে খ্রিস্টান মিশনারীদের সমালোচনা করে প্রতিবাদসভার আয়োজন করে। এই সংগঠন রাঙ্গামাটির কাঁঠালতলী জামে মসজিদ থেকে একটি বিক্ষোভ মিছিল বের করে ও প্রতিবাদ সভার আয়োজন করে।\n\n\n=== বিবৃতি প্রতিবাদ ===\nপার্বত্য নাগরিক পরিষদের নেতা কাজী মুজিবুর রহমান ঘটনার জন্য জনসংহতি সমিতিকেই দায়ী করেন এবং উল্লেখ করেন, \"মুসলিম হওয়ার কারণেই ওমর ফারুককে হত্যা করেছে কারণ তিনি তার এলাকায় একটি মসজিদ প্রতিষ্ঠা করছিলেন।\" সাংবাদিক ও পার্বত্য চট্টগ্রামবিষয়ক গবেষক মেহেদী হাসান পলাশ বলেন, \"ইসলাম গ্রহণের কারণে দীর্ঘদিন যাবৎ সন্ত্রাসীরা মুসলমানদের হুমকি দিয়ে আসছিল। তারই জেরে নওমুসলিম ওমর ফারুক ত্রিপুরাকে শহীদ করা হয়েছে।\"\nপার্বত্য চট্টগ্রাম বিষয়ক মন্ত্রী বীর বাহাদুর উশৈসিং এই হত্যাকাণ্ডের নিন্দা ও প্রতিবাদ জানান এবং দ্রুত আইনানুগ ব্যবস্থা গ্রহণের দাবী জানান। এছাড়াও বাংলাদেশ জামায়াত ইসলামীর আমীর ডা শফিকুর রহমান এই হত্যাকাণ্ডের নিন্দা জানিয়ে বিবৃতি প্রদান করেন। ঢাকা বিশ্ববিদ্যালয়ের অধ্যাপক ও বুদ্ধিজীবী আসিফ নজরুল ফেসবুক স্টাটাসে এই হত্যাকাণ্ডের সমালোচনা করেন এবং দ্রুত এই হত্যাকাণ্ডের বিচার দাবি করেন। সক্রিয়তাবাদী কর্মী তুহিন মালিক নিজের ফেসবুক পোস্টে এই হত্যাকাণ্ডের নিন্দা জানান, এবং ধর্মীয় নিরাপত্তা ও ইসলামপন্থীদের নিরাপত্তার জোর দাবি জানান। জনপ্রিয় বক্তা মিজানুর রহমান আজহারী ওমর ফারুককে পাহাড়ি দ্বায়ী উল্লেখ করে তার জন্য দোয়া করেন এবং এই হত্যাকাণ্ডের সমালোচনা করেন। এছাড়াও সাবেক ঢাকসু ভিপি নুরুল হক নূর, ডাচ রাজনীতিবিদ জোরাম ভান ক্ল্যাভের, পিনাকী ভট্টাচার্যসন অনেকে এই হত্যাকাণ্ডের সমালোচনা করে নিজেদের বিবৃতি প্রদান করেন। কওমি শিক্ষক আ ফ ম খালিদ হোসেন এই হত্যাকাণ্ডের কলাম লিখে খ্রিস্টান মিশনারীর সমালোচনা করেন এবং দ্রুত বিচারের দাবি জানান।\n\n\n== তথ্যসূত্র ==\n\n\n== বহিঃসংযোগ ==\nপার্বত্য নিউজ পত্রিকায় পুরো ঘটনার বিবরণী\nপার্বত্য পত্রিকায় ওমর ফারুক ত্রিপুরা ট্যাগ"}