{"pageid": 1486676, "title": "মোহাম্মদ রোকনুজ্জামান", "url": "https://bn.wikipedia.org/wiki?curid=1486676", "content": "মোহাম্মদ রোকনুজ্জামান একজন বাংলাদেশী মৎস্যবিজ্ঞানী। তিনি ঢাকা বিশ্ববিদ্যালয়ের মৎস্যবিজ্ঞান বিভাগের অধ্যাপক এবং জামালপুরের জামালপুর  বিজ্ঞান ও প্রযুক্তি বিশ্ববিদ্যালয়ের (জাবিপ্রবি) বর্তমান উপাচার্য।\n\n\n== শিক্ষাজীবন ==\nরোকনুজ্জামান ঢাকা বিশ্ববিদ্যালয়ের প্রাণিবিদ্যা বিভাগ থেকে ১৯৯৮ সালে বিএসসি (সম্মান) এবং ১৯৯৯ সালে মৎস্যবিজ্ঞানে এমএসসি ডিগ্রি অর্জন করেন। ২০১১ সালে তিনি ইরাসমাস মুন্ডুস স্কলার হিসেবে বেলজিয়ামের গেন্ট বিশ্ববিদ্যালয়, জার্মানির বিলেফেল্ড বিশ্ববিদ্যালয়, স্পেনের জায়েন বিশ্ববিদ্যালয় এবং পর্তুগালের এভোরা বিশ্ববিদ্যালয় থেকে যৌথভাবে এমএস ডিগ্রি লাভ করেন। ২০১৪ সালে তিনি জাপানের ইয়োকোহামা ন্যাশনাল ইউনিভার্সিটি থেকে পরিবেশগত ঝুঁকি-সহ টেকসই জীবনযাপনের উপর স্নাতকোত্তর ডিপ্লোমা সম্পন্ন করেন এবং ২০১৬ সালে পরিবেশবিজ্ঞানে পিএইচডি ডিগ্রি অর্জন করেন। পরবর্তীকালে ২০১৭ সালে তিনি একই বিশ্ববিদ্যালয় থেকে পোস্ট-ডক্টরাল গবেষণা সম্পন্ন করেন।\n\n\n== কর্মজীবন ==\nমোহাম্মদ রোকনুজ্জামান ২০০৩ সালে ঢাকা বিশ্ববিদ্যালয়ের মৎস্যবিজ্ঞান বিভাগে প্রভাষক হিসেবে শিক্ষকতা শুরু করেন। পর্যায়ক্রমে ২০০৬ সালে তিনি সহকারী অধ্যাপক, ২০১২ সালে সহযোগী অধ্যাপক এবং ২০১৮ সালে অধ্যাপক পদে উন্নীত হন। দেশীয় ও আন্তর্জাতিক জার্নালে তার ৩০টির বেশি গবেষণা প্রবন্ধ প্রকাশিত হয়েছে। তিনি ২০২৪ সালের ২১ অক্টোবর জামালপুর বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন এবং ২৭ অক্টোবর আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}