{"pageid": 1533459, "title": "ওয়াকি ইবনুল জাররাহ", "url": "https://bn.wikipedia.org/wiki?curid=1533459", "content": "আবু সুফিয়ান ওয়াকি ইবনুল জারাহ ইবনে মালিহ আল-রুসাসি আল-কিলাবি আল-কুফি (৭৪৫/৪৭ -৮১২) ছিলেন কুফার একজন বিশিষ্ট হাদীস বিশারদ । তিনি সুন্নি মুসলিম আইনজ্ঞ ইমাম শাফেঈ ও আহমদ ইবনে হাম্বলের সবচেয়ে প্রসিদ্ধ শিক্ষক। ৮১৩ সালে হজ্জপালন শেষে ফিরতে পথে তিনি ফাইয মরুদ্যানে মৃত্যুবরণ করেন। \n\n\n== প্রাথমিক জীবনী ==\nওয়াকি ইবনুল জাররা ১২৮/২৯ হিজরি সালে (৭৪৫–৭৪৭ খ্রিস্টাব্দ) জন্মগ্রহণ করেন।  কিছু ঐতিহাসিক সূত্র অনুযায়ী, তার জন্মস্থল ছিল কুফা, আর কিছু সূত্র মতে, তিনি নিশাপুরের নিকটবর্তী উস্তুয়া নামক গ্রামে জন্মগ্রহণ করেন।  তার পিতা জাররাহ ইবনে মালিহ ছিলেন ‘উবাইদ ইবন রু'আস’ গোত্রের একজন সদস্য, যা ‘বানু কিলাব’ নামক একটি বিখ্যাত আরব গোত্রের শাখা। জাররাহ সাগদিয়া অঞ্চলে জন্মেছিলেন। তাঁর মা ছিলেন আমরা ইবনে শাদ্দাদ ইবনে সাওর নামক ব্যক্তির কন্যা, যারা একই গোত্রভুক্ত ছিলেন এবং তারা উভয়ই বুখারায় জন্মগ্রহণ করেছিলেন। \nওয়াকির পূর্বপুরুষগণ ইসলামি খিলাফতের শুরুর দিকে ৬৩০-এর দশকে মুসলিম বাহিনী যখন ইরাক বিজয় করে, তখন থেকেই কুফায় বসতি স্থাপন করে।   ওয়াকির পরিবার স্বচ্ছল ও প্রভাবশালী ছিল। তার পিতা জাররাহ রাই নগরীর তাম্রমুদ্রা তৈরির কেন্দ্রের (বায়তুদ-দারব) তত্ত্বাবধায়ক ছিলেন। পরবর্তীতে তিনি আব্বাসীয় খলিফা হারুন অর-রশীদের (শাসনকাল: ৭৮৬–৮০৯) শাসনামলে বাগদাদের বায়তুল মাল বা সরকারি কোষাগারের প্রধান নিযুক্ত হন।.\n\n\n== কর্মজীবন ও হাদিস চর্চা ==\nওয়াকি ইসলাম ধর্মীয় জ্ঞান, বিশেষ করে হাদীস চর্চায় পারদর্শী ছিলেন। তিনি তার জন্মস্থান কুফায় একজন প্রখ্যাত মুহাদ্দিস হিসেবে খ্যাতি অর্জন করেন। তিনি বিপুলসংখ্যক হাদীস মুখস্থ করেছিলেন এবং তা মুখে মুখে বর্ণনা করতেন। যদিও মাঝে মাঝে কিছু বর্ণনায় তিনি কিছু ভুলের স্বীকার হয়েছেন, তবে সেই যুগে তিনি অন্যতম শ্রেষ্ঠ মুহাদ্দিস হিসেবে গণ্য হতেন।  \nখলিফা হারুনুর রশিদ তাকে প্রধান বিচারপতি (কাযি আল কুযাত) হিসেবে নিয়োগ দিতে চাইলেও তিনি তা বিনীতভাবে প্রত্যাখ্যান করেছিলেন। কারণ তিনি সর্বদা রাষ্ট্রনির্ভরতা এড়াতে চাইতেন। তার এই অবস্থান তাকে আরো পবিত্র ও আধ্যাত্মিক জীবনযাপনকারী হিসেবে পরিচিত করে তোলে। \nবিখ্যাত হাদীস পণ্ডিত ইবনে হাজার আসকালানি তার গ্রন্থ তাহযীবুত তাহযীবে ওয়াকির অসংখ্য শিক্ষক ও শিষ্যের নাম লিপিবদ্ধ করেছেন। ওয়াকী যাদের কাছ থেকে হাদীস বর্ণনা করেছেন, তাদের মধ্যে ছিলেন ইসমাঈল ইবনে আবি খালিদ, ইকরিমা ইবনে আম্মার, আওযাঈ, আল-আ'মাশ, মালিক ইবনে আনাস এবং তার নিজের পিতা। \nইমাম জাহাবি তার গ্রন্থ সিয়ারু আলামিন নুবালাতে ওয়াকির প্রায় ২০ জন প্রসিদ্ধ শিক্ষকের নাম উল্লেখ করেছেন, যাদের মধ্যে সবচেয়ে প্রসিদ্ধ ছিলেন ইমাম সুফিয়ান সাওরি, শুবা বিন হাজ্জাজ ও ইবনে জুরাইয।    উল্লেখ্য যে, ইমাম আহমদ ইবন হাম্বলের (হাম্বলী মাজহাবের প্রতিষ্ঠাতা) অন্যতম প্রধান শিক্ষকের একজন ছিলেন ওয়াকি।   তবে ওয়াকী নিজে হানাফি মাজহাব অনুসরণ করতেন। \nওয়াকি কুফায় একটি মসজিদ নির্মাণ করেছিলেন এবং তার আত্মীয় হুমায়দ ইবনে আব্দুর রহমান ইবনে হুমায়দ রু'আসিকে সেই মসজিদের ইমাম নিযুক্ত করেছিলেন।\n\n\n== প্রসিদ্ধ ছাত্ররা ==\nওয়াকির কাছে অনেক আলেম ও হাদিসবিশারদ জ্ঞান অর্জন করেছিলেন। তাঁর বিখ্যাত ও প্রসিদ্ধ ছাত্রদের মধ্যে রয়েছেন:\n\nআহমদ ইবনে হাম্বল\nইসহাক ইবনে রাহুয়াইহ\nআবু উমর হাফস ইবনে উমর আল-দুরী\nখলিফা ইবনে খইয়াত (ইতিহাসবিদ)\nআবু খাইসামা জুহায়র ইবনে হারব\nসুফিয়ান ইবনে ওয়াকি ইবনুল জারাহ\nআব্দুল্লাহ ইবনে আহমদ ইবনে বশীর ইবনে জাকওয়ান (দামেস্কের কারী)\nআবদুল্লাহ ইবনে যুবায়র আল-হুমাইদী\nআব্দুল্লাহ ইবনে মুবারক\nআবু বকর ইবনে আবি শাইবাহ\nআবদুল্লাহ ইবনু মুসলিমা কু’আনবী\nআব্দুর রহমান ইবনে মাহদী\nউবায়দ ইবনে ওয়াকি ইবনুল জারাহ\nউসমান ইবনে আবি শায়বা\nআলী ইবনুল মাদিনী\nকুতাইবাহ ইবনে সাঈদ\nমুসাদ্দাদ ইবনে মুসারহাদ\nমালিহ ইবনে ওয়াকি ইবনুল জারাহ\nনসর ইবনে আলী আল-জাহজামী আস-সাগীর\nহিশাম ইবনে আম্মার আদিমাশকী\nহানাদ ইবনে সারি\nইয়াহইয়া ইবনে আদম\nইয়াহইয়া ইবনে মাঈন\nইয়াজিদ ইবনে হারূন\nইসহাক ইবনে বাহলুল আত-তানূখী।\nতাঁর সবচেয়ে প্রসিদ্ধ ছাত্র ছিল ইমাম মুহাম্মদ ইবনে ইদরিস শাফিঈ, যিনি ওয়াকি সম্পর্কে তাঁর বিখ্যাত একটি কবিতা রচনা করেছিলেন।\n\n\n== মৃত্যু ও উত্তরসূরী ==\nওয়াকি যখন হজ পালন শেষে ফিরছিলেন, তখন ১৯৭ হিজরিতে (৮১২ খ্রিস্টাব্দ) তিনি ফাইয নামক একটি মরুদ্যানে ইন্তেকাল করেন।   তার পুত্র সুফিয়ানও কুফার একজন হাদীস বর্ণনাকারী ছিলেন, যদিও তার খ্যাতি ছিল খুবই সীমিত এবং অনেক ইমামই তাকে নির্ভরযোগ্য মনে করতেন না। সুফিয়ান বার্ধক্যে উপনীত হয়ে ৮৬১ খ্রিস্টাব্দে মৃত্যুবরণ করেন। \n\n\n== উল্লেখযোগ্য রচনাবলী ==\nযদিও সাধারণত মনে করা হয় যে, ওয়াকি ইবনুল জারারহ কোনো লিখিত গ্রন্থ রচনা করেনি, তবে তিনি বাস্তবে কয়েকটি গ্রন্থ রচনা করেছিলেন, যা ইতিহাসের বিভিন্ন গ্রন্থে পাওয়া যায়। তবে বর্তমান সেই সব গ্রন্থের অস্তিত্ব পাওযা যায় না। তার লিখিত উল্লেখযোগ্য কয়েকটি গ্রন্থ হল:\n\nতাফসিরুল কুরআন\nআস-সুনান\nআল-মারিফা ওয়াল তারিখ\nআল-মুসান্নাফ (ইমাম আহমদ বিন হাম্বল ও ইবনে হাজার আসকালানি কর্তৃক উদ্ধত)। \nআল জুহদ (যার একটি প্রতিলিপি দামেস্কের আল-জাহিরিয়া গ্রন্থাগারে সংরক্ষিত আছে)। \nকিতাবুস সালাত \n\n\n== আরো দেখুন ==\nইমাম আবু হানিফা\nইমাম শাফিঈ\n\n\n== তথ্যসূত্র ==\n\n\n== গ্রন্থপঞ্জি ==\nBlankinship, Khalid Yahya, সম্পাদক (১৯৯৩)। The History of al-Ṭabarī, Volume XI: The Challenge to the Empires। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-0851-3। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nCaskel, Werner (১৯৬৬)। Ğamharat an-nasab: Das genealogische Werk des His̆ām ibn Muḥammad al-Kalbī, Volume II (German ভাষায়)। Leiden: Brill। উদ্ধৃতি শৈলী রক্ষণাবেক্ষণ: অচেনা ভাষা (link) \nHurvitz, Nimrod (২০০২)। The Formation of Hanbalism: Piety into Power। New York: Routledge। আইএসবিএন 0-7007-1507-X। \nKhoury, R. G. (২০০২)। \"Wakīʿ b. al-Djarrāḥ b Malīḥ\"।   Bearman, P. J.; Bianquis, Th.; Bosworth, C. E.; van Donzel, E. & Heinrichs, W. P.। The Encyclopaedia of Islam, New Edition, Volume XI: W–Z। Leiden: E. J. Brill। পৃষ্ঠা 101। আইএসবিএন 90-04-12756-9। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nRosenthal, Franz, সম্পাদক (১৯৮৯)। The History of al-Ṭabarī, Volume I: General Introduction and from the Creation to the Flood। SUNY Series in Near Eastern Studies.। Albany, New York: State University of New York Press। আইএসবিএন 978-0-88706-562-0। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nSalem, Feryal (২০১৬)। The Emergence of Early Sufi Piety and Sunnī Scholasticism: ʿAbdallāh b. al-Mubarak and the Formation of Sunni Identity in the Second Islamic Century। Leiden and Boston: Brill। আইএসবিএন 978-90-04-31029-2। \nSpectorsky, Susan A. (২০১৩)। \"Ahmad b. Hanbal (d. 243/855)\"।   Powers, David S.; Spectorsky, Susan A.; Arabi, Oussama। Islamic Legal Thought: A Compendium of Muslim Jurists। Leiden and Boston: Brill। পৃষ্ঠা 85–106। আইএসবিএন 978-90-04-25452-7। \nSzilagyi, K. (২০০৯)। \"A Prophet like Jesus? Christians and Muslims Debating Muhammad's Death\"। Jerusalem Studies in Arabic and Islam। 36।"}