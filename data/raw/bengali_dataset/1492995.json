{"pageid": 1492995, "title": "প্রম্লোচা", "url": "https://bn.wikipedia.org/wiki?curid=1492995", "content": "প্রম্লোচা (সংস্কৃত: प्रम्लोचा) হিন্দু পুরাণের একজন অপ্সরা, যিনি এক সুন্দর স্বর্গীয় রমণী হিসেবে বর্ণিত। তিনি ঋষি কুন্ডু’র কাহিনীতে উল্লেখিত হন।\n\n\n== কিংবদন্তি ==\nব্রহ্মপুরাণে স্বর্গের রাজা ইন্দ্র প্রম্লোচাকে ঋষি কুন্ডু’র তপস্যায় ব্যাঘাত ঘটাতে বলেছিলেন, কারণ তার তপস্যার তীব্রতা তিনটি লোককে দহন করছিল। তিনি (ইন্দ্র) প্রম্লোচাকে নিয়োগ করেছিলেন কারণ প্রম্লোচা নিজের সৌন্দর্য ও যৌবন নিয়ে গর্বিত ছিলেন, তার ছিল সরু কোমর এবং মনোমুগ্ধকর স্তন। ঋষি কুন্ডু’র ক্ষমতা সম্পর্কে অবগত অপ্সরা উদ্বিগ্ন হয়ে পড়েন এবং ইন্দ্রকে অনুরোধ করেন মেনকা, ঊর্বশী বা রম্ভাকে বেছে নিতে। ইন্দ্র তাকে আশ্বস্ত করেন যে, তাকে এই কাজে সাহায্য করবে কামদেব, বসন্ত ও মৃদু বায়ু। এতে প্রম্লোচা সম্মত হন। তিনি গাছ, ফুল ও হ্রদে সুশোভিত বনভূমিতে পৌঁছান, যেখানে কুন্ডু তপস্যয় লীন ছিলেন। প্রম্লোচা প্রতিজ্ঞা করেন যে, \"কামদেবের তীরে তাকে বিভ্রান্ত করব।\":\n\nনদীর তীরে, তার খুব কাছাকাছি দাঁড়িয়ে, সেই অতুলনীয় স্বর্গীয় অপ্সরা, যার কণ্ঠে কোকিলের মাধুর্য ছিল, আনন্দের সঙ্গে গান গাইতে শুরু করলেন।\nঅপ্রত্যাশিত হলেও মধুর ও মোহনীয় কোকিলের ডাক শোনা গেল, আর বসন্ত তার পূর্ণ শক্তি প্রয়োগ করল।\nমালয় পর্বতে নিবাসকারী মৃদু বায়ু সেখানে বইতে লাগল, যা অসাধারণ ফুলগুলোকে আলতো করে ঝরিয়ে ছোট-বড় স্তূপ তৈরি করল।\nফুলেল তীর হাতে নিয়ে কামদেব সেই ঋষি’র কাছে গেলেন এবং তার মনকে অস্থির করে তুললেন।\nগানের মধুর শব্দ শুনে ঋষি বিস্মিত হলেন, এবং কামদেবের তীর তার মনকে ব্যথিত করল। তিনি সেই স্থানে গেলেন, যেখানে সুচিত্র ভ্রূ’র মালিকা দাঁড়িয়ে ছিলেন।\n\nতাকে দেখে ঋষি আনন্দ ও বিস্ময়ে অভিভূত হলেন; তার চোখ উজ্জ্বল হয়ে উঠল। তার সারা শরীরে রোমাঞ্চ অনুভূত হল। তার উপরী বস্ত্র নিচে পড়ে গেল। তিনি সম্পূর্ণ বিচলিত হয়ে পড়লেন।\n\nকুন্ডু যখন তার পরিচয় জানতে চাইলেন, তখন প্রম্লোচা নিজেকে তার দাসী হিসেবে পরিচয় দিলেন এবং তার ইচ্ছাপূরণে প্রস্তুত বলে জানালেন। প্রম্লোচার সৌন্দর্যে মুগ্ধ হয়ে কুন্ডু তার হাত ধরে আশ্রমে ফিরে গেলেন। আশ্রমে প্রবেশের পর কুন্ডু তপস্যার শক্তিতে তার যুবক রূপ ধারণ করলেন, দেবসুলভ গয়না ও আকর্ষণীয় বৈশিষ্ট্যে সজ্জিত হলেন। তিনি তার বৈদিক কর্তব্য উপেক্ষা করে দিন-রাত প্রম্লোচার সঙ্গে আনন্দের সঙ্গে যৌনসঙ্গমে মত্ত হন। মন্দার উপত্যকায় এক শতাব্দী ধরে তারা একসঙ্গে প্রেমে মগ্ন থাকেন। এরপর প্রম্লোচা স্বর্গে ফিরে যাওয়ার অনুমতি চাইলে কুন্ডু তাকে আরও কিছুদিন থাকার আদেশ দেন। এভাবে আরও এক শতাব্দী কেটে যায়। যখন প্রম্লোচা আবার স্বর্গে ফিরে যাওয়ার অনুরোধ জানান, কুন্ডু তাকে আরও কয়েক দিন থাকার জন্য বলেন। ভীষণ ক্ষমতাশালী ব্রাহ্মণের অভিশাপের ভয়ে প্রম্লোচা থেকে যান, আর কুন্ডু তাকে স্নেহ ও ভালোবাসায় ভরিয়ে রাখেন। একদিন, কুন্ডু হঠাৎ আশ্রম থেকে বেরিয়ে তার সান্ধ্য প্রার্থনা সন্ধ্যাবন্দনা করার জন্য তাড়াহুড়ো করেন। প্রম্লোচা বিস্মিত হয়ে বুঝতে পারেন যে কুন্ডু মনে করছেন এত দীর্ঘ সময় কেবল একটি দিনের মধ্যেই কেটে গেছে। তখন প্রম্লোচা তাকে জানান যে, তার আগমনের পর থেকে নয়শত সাত বছর, ছয় মাস এবং তিন দিন অতিবাহিত হয়েছে। এটির পর, কুন্ডু উপলব্ধি করেন যে তার তপস্যার শক্তি কামক্রিয়ার কারণে নিঃশেষিত হয়ে গেছে, এবং তিনি প্রম্লোচাকে তাড়িয়ে দেন, কিন্তু বুঝতে পারেন না যে তিনি গর্ভবতী। কাঁপতে থাকা প্রম্লোচা গাছ থেকে গাছান্তরে ছুটে চলেন, তার গর্ভের সন্তান শরীর থেকে ঘাম হিসেবে বেরিয়ে আসে এবং গাছ ও চাঁদের আলোতে লালিত হয়। এই সন্তান মারিশা, পরবর্তীতে প্রচেতাদের স্ত্রী এবং দক্ষের মাতা হন।\n\n\n== আরও দেখুন ==\nঅপ্সরা\nপ্রচেতাগণ\nপ্রজাপতি দক্ষ\n\n\n== তথ্যসূত্র =="}