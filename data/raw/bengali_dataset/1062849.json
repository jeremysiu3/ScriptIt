{"pageid": 1062849, "title": "মো. আলাউদ্দিন (অধ্যাপক)", "url": "https://bn.wikipedia.org/wiki?curid=1062849", "content": "মো. আলাউদ্দিন (জন্ম: ১৯৫৪) একজন বাংলাদেশী শিক্ষাবিদ ও চট্টগ্রাম বিশ্ববিদ্যালয়ের প্রাণরসায়ন ও অনুপ্রাণ বিজ্ঞান বিভাগের অধ্যাপক।তিনি চট্টগ্রাম বিশ্ববিদ্যালয়ের উপ-উপাচার্য এবং ভারপ্রাপ্ত উপাচার্য হিসেবে দায়িত্ব পালন করেন। তিনি মাওলানা ভাসানী বিজ্ঞান ও প্রযুক্তি বিশ্ববিদ্যালয়ের (মাভাবিপ্রবি) সাবেক উপাচার্য।\n\n\n== প্রাথমিক জীবন ও শিক্ষা ==\nমো. আলাউদ্দিন ১৯৫৪ সালে সিরাজগঞ্জ জেলার কাজীপুর উপজেলার মাজনাবাড়ী গ্রামে জন্মগ্রহণ করেন। তিনি ১৯৭০ সালে মাধ্যমিক ও ১৯৭২ সালে উচ্চমাধ্যমিক পরীক্ষায় উত্তীর্ণ হন। তিনি জাহাঙ্গীরনগর বিশ্ববিদ্যালয়ের রসায়ন বিভাগ থেকে ১৯৭৬ সালে বিএসসি (অনার্স) ও ১৯৭৭ সালে এমএসসি (থিসিস) ডিগ্রি লাভ করেন। ১৯৯০ সালে তিনি ভারতের দিল্লি বিশ্ববিদ্যালয় থেকে পিএইচডি ডিগ্রী অর্জন করেন।\n\n\n== কর্মজীবন ==\nআলাউদ্দিন ১৯৮১ সালে চট্টগ্রাম বিশ্ববিদ্যালয়ে (চবি) রসায়ন বিভাগের প্রভাষক হিসেবে শিক্ষকতা পেশায় কর্মজীবন শুরু করেন। ১৯৯৫ সালে তিনি একই বিভাগে অধ্যাপক পদে উন্নীত হন।\nঅধ্যাপনার পাশাপাশি তিনি একাধিক পদে দায়িত্ব পালন করেছেন। ১৯৯৭ সালে চবিতে প্রাণরসায়ন ও অনুপ্রাণ বিজ্ঞান বিভাগ প্রতিষ্ঠিত হলে তিনি বিভাগটির প্রতিষ্ঠাতা সভাপতি হিসেবে দায়িত্ব নিয়ে আট বছরের বেশি সময় দায়িত্ব পালন করেন।\nতিনি চট্টগ্রাম বিশ্ববিদ্যালয়ে বিভিন্ন হলে হাউজ টিউটর, ভারপ্রাপ্ত প্রভোস্ট, সহকারী প্রক্টর, বিভিন্ন পাবলিক বিশ্ববিদ্যালয়ের সিনেট, সিন্ডিকেট, রিজেন্ট বোর্ড ও একাডেমিক কাউন্সিলের সদস্যসহ বিভিন্ন গুরুত্বপূর্ণ পদে দায়িত্ব পালন করছেন। এছাড়াও নির্বাচিত শিক্ষক প্রতিনিধি হিসেবে তিনি চট্টগ্রাম বিশ্ববিদ্যালয় শিক্ষক সমিতিসহ একাধিক শিক্ষক সংগঠনের নেতৃত্ব দিয়েছেন। চট্টগ্রাম বিশ্ববিদ্যালয়ের উপ-উপাচার্য এবং ভারপ্রাপ্ত উপাচার্য হিসেবেও দায়িত্ব পালনের অভিজ্ঞতা রয়েছে তার।\nমো. আলাউদ্দিন ২০১৩ সালের ৪ মে পরবর্তী চার বছরের জন্য প্রথম মেয়াদে মাওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য পদে যোগদান করেন। ২০১৭ সালের ৩ মে তার মেয়াদ পূর্ণ হয়। এরপর থেকেই পদটি শূন্য ছিল। ২০১৭ সালের ২৭ জুলাই তিনি পুনরায় দ্বিতীয় মেয়াদে পরবর্তী চার বছরের জন্য মাভাবিপ্রবি’র উপাচার্য হিসেবে নিয়োগ পান এবং ২৯ জুলাই আনুষ্ঠানিকভাবে দায়িত্বভার গ্রহণ করেন।\n\n\n== গবেষণাকর্ম ও প্রকাশনা ==\nআলাউদ্দিন একাধিক বইয়ের রচয়িতা। জাতীয় ও আন্তর্জাতিক জার্নালে তার প্রায় অর্ধশত গবেষণা নিবন্ধ প্রকাশিত হয়েছে। এছাড়াও তিনি দেশে-বিদেশে বহু সম্মেলনে যোগদান ও গবেষণা প্রবন্ধ উপস্থাপন করেছেন।\n\n\n== সদস্যপদ ==\nতিনি বিভিন্ন পেশাজীবী সংগঠনের সক্রিয় সদস্য।\n\n\n== তথ্যসূত্র =="}