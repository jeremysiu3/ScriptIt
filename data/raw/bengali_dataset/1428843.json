{"pageid": 1428843, "title": "সেল রুটি", "url": "https://bn.wikipedia.org/wiki?curid=1428843", "content": "সেল রুটি (নেপালি: सेल रोटी) হল একটি ঐতিহ্যবাহী নেপালি রিং-আকৃতির মিষ্টি স্বাদের ভাজা খাদ্য  যা চালের আটা দিয়ে তৈরি করে হয়। এটি বেশিরভাগই দশৈং এবং তিহারের সময় প্রস্তুত করা হয় যা নেপালের পাশাপাশি ভারতের দার্জিলিং, কালিম্পং এবং সিকিম অঞ্চলে ব্যাপকভাবে পালিত একটি হিন্দু উৎসব। খাদ্যটি নেপাল জুড়ে এবং ভারতীয় গোর্খা সম্প্রদায়ের মধ্যে জনপ্রিয়। চালের আটা, জল, চিনি, ঘি এবং মশলা দিয়ে তৈরি তরল গোলা ডুবো তেলে ভেজে সেল রুটি তৈরি করা হয়।\n\n\n== উৎপত্তি এবং ব্যুৎপত্তি ==\nনেপাল সংস্কৃত বিশ্ববিদ্যালয়ের অধ্যাপক দীনেশ রাজ পান্তা অনুমান করেছেন যে এই খাবারটি ৮০০ বছরেরও বেশি পুরানো। ভারতীয় খাদ্য কলাম লেখক মধুলিকা দাশের মতে খাদ্যটি অনেক বছর আগে চিনি এবং মশলা ছাড়াই তৈরি করা হতো। বছরের পর বছর ধরে নেপালের বিভিন্ন জাতিসত্তার সংমিশ্রণে খাবারটি তার বর্তমান আধুনিক আকারে পৌঁছেছে। দাশ আরো অনুমান করেন যে চাল দিয়ে তৈরি নেপালি প্যানকেক বাবরির একটি পরিবর্তিত রূপ হতে পারে সেল রুটি। বাবরি একই রকম তরল গোলা দিয়ে তৈরি, কিন্তু সেটি চওড়া পাত্রে প্যানকেকের মতো রান্না করা হয়। অপরদিকে সেল রুটি রিং আকৃতির হয় এবং একটি কড়াইতে ডুবো তেলে ভাজা হয়।\nখাদ্যটির নাম সেল থেকে নেওয়া হয়েছে বলে ধারণা করা হয়। সেল হল নেপালের পাদদেশে জন্মানো এক ধরনের চাল। নেপালি ভাষায় রুটিকে রোটি বলা হয়। আরেকটি তত্ত্ব বলে যে খাবারের নাম সাল থেকে এসেছে, নেপালি ভাষায় যার অর্থ বছর। খাদ্যটি নেপালি নববর্ষে তৈরি একটি আনুষ্ঠানিক খাবার হিসাবে তৈরি করা হয়েছিল বলে একে সাল রোটি বলা হতে পারে। যা পরে সেল রুটি নামে পরিচিত হয়েছে।\n\n\n== প্রস্তুতি এবং উপকরণ ==\n\nএটিতে চালের আটা এবং বিভিন্ন স্বাদবর্দ্ধক ব্যবহার করা হয়। মোটামুটি পিষে নেওয়া চালের আটায় পানি, চিনি এবং ঘি যোগ করে একটি গোলা তৈরি করা হয়। ঘি এর পরিবর্তে রান্নার তেল বা মাখনও ব্যবহার করে যেতে পারে। এলাচ এবং লবঙ্গের মতো মশলাও গোলায় যোগ করা যেতে পারে। উপাদানগুলি তারপর কয়েক ঘন্টার জন্য রেখে দেওয়া হয়। গোলা সেট হয়ে গেলে সেটি রান্নার তেল বা ঘি দিয়ে ভাজা হয়। পানির পরিবর্তে দুধও গোলা তৈরি করতে ব্যবহার করা যেতে পারে। তবে দুধ ব্যবহার করে তৈরি খাবার বেশিদিন ভালো নাও থাকতে পারে।\n\nফুটন্ত তেলে গোলাটি রিং আকারে হাত দিয়ে ঢেলে মাঝারি আঁচে (প্রায় ৩৪৮°ফা থেকে ৩৭৩°ফা) রান্না করা হয়, যতক্ষণ না এটি উভয় পাশে হালকা বাদামী হয়ে যায়। প্রায় ১ ফুট (৩০ সেন্টিমিটার) লম্বা দুটি ধাতব বা কাঠের লাঠি (নেপালি ভাষায় ঝির নামে পরিচিত) রান্না করার সময় রুটি নাড়ানোর জন্য ব্যবহৃত হয়।\nসেল রুটি একসাথে অনেকগুলো করে রান্না করা হয় এবং কমপক্ষে ২০ দিনের জন্য ঘরের তাপমাত্রায় সংরক্ষণ করা যেতে পারে। সেল রুটি প্রায়শই বাড়ি থেকে দূরে বসবাসকারী পরিবারের সদস্যদের বিশেষ উপহার হিসাবে পাঠানো হয় বা  ধর্মীয় নৈবেদ্যে প্রসাদ হিসাবে ব্যবহৃত হয়।\n\n\n== উপলক্ষ এবং বিভিন্নতা ==\nসেল রুটি একটি সুস্বাদু খাবার। এটি মূলত নেপালিদের দশৈং এবং তিহার উৎসবের জন্য তৈরি করা হয়। এটি নেপালের জন্য অনন্য। এটি নেপালি সংস্কৃতি এবং উৎসবগুলির একটি অনন্য প্রতীক হয়ে উঠেছে এবং উৎসবগুলির পাশাপাশি বিবাহের অনুষ্ঠান এবং অন্যান্য অনুষ্ঠানের সময় সারা দেশে তৈরি ও পরিবেশন করা হয়।\nএছাড়াও এটি ভারতের দার্জিলিং, সিকিম, শিলিগুড়ি ও কালিম্পং অঞ্চল এবং দক্ষিণ ভুটানের নেপালি-ভাষী সম্প্রদায়ের একটি ঐতিহ্যবাহী খাবার। বেশিরভাগ নেপালি এবং কুমায়ুনি সাংস্কৃতিক ও ঐতিহ্যবাহী অনুষ্ঠানে এটি একটি অপরিহার্য খাবার। সিকিম, দার্জিলিং এবং কালিম্পং অঞ্চলে ঐতিহ্যবাহী একক রিং আকৃতির পরিবর্তে সেল রুটিও ডাবল রিং আকৃতিতেও তৈরি করা হয়।\nভারতের উত্তরাখণ্ড রাজ্যের কুমায়ুন অঞ্চলের একটি খাবার সিঙ্গালও সেল রুটির মতোই হয়। কিন্তু সেল রুটি চালের আটা দিয়ে তৈরি করা হয় এবং সিঙ্গাল সুজির আটা থেকে তৈরি করা হয়।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরো দেখুন ==\nডোনাট জাতের তালিকা\nভাজা ময়দার জাতগুলির তালিকা\n খাদ্য প্রবেশদ্বার\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে সেল রুটি সম্পর্কিত মিডিয়া দেখুন।\nটেমপ্লেট:Doughnuts"}