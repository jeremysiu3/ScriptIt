{"pageid": 1528530, "title": "বৃহত্তর বুয়েনোস আইরেস", "url": "https://bn.wikipedia.org/wiki?curid=1528530", "content": "বৃহত্তর বুয়েনোস আইরেস (স্পেনীয়: Gran Buenos Aires, গ্রান বুয়েনোস আইরেস, বা সংক্ষেপে GBA) বা বুয়েনোস আইরেস মহানগর এলাকা (স্পেনীয়: Área Metropolitana de Buenos Aires, আরেয়া মেত্রোপোলিতানা দে বুয়েনোস আইরেস বা সংক্ষেপে AMBA), বলতে আর্জেন্টিনার রাজধানী শহর বুয়েনোস আইরেস এবং সংলগ্ন ২৪টি পার্তিদো (শহরতলী) নিয়ে গঠিত পৌরপিণ্ডকে বোঝায়। এটি দেশটির বুয়েনোস আইরেস প্রদেশে অবস্থিত। এটি কোনও একক প্রশাসনিক এলাকা নয়। এই পৌরপুঞ্জটি বুয়েনোস আইরেস নগরী থেকে দক্ষিণ, পশ্চিম ও উত্তর দিকে প্রসারিত হয়েছে। তবে পূর্ব দিকে রিও দে লা প্লাতা নদীটি একটি প্রাকৃতিক সীমানা গঠন করেছে।\n১৯৪৫ থেকে ১৯৮০-এর মধ্যবর্তী সময়ে অপরিকল্পিত নগরায়নের কারণে বুয়েনোস আইরেসে নগরীকে ঘিরে প্রায় ৩৮০০ বর্গকিলোমিটার আয়তনবিশিষ্ট এক বিরাট ও বিক্ষিপ্ত মহানগর এলাকা গড়ে ওঠে। এটির আয়তন মূল বুয়েনোস আইরেস নগরীর প্রায় ১৯ গুণ। ১৯৪৭ জনগণনা থেকে ২০০২ জনগণনা পর্যন্ত ২৪টি উপশহর বা পার্তিদোতে জনসংখ্যা ছয়গুণেরও বেশি বৃদ্ধি পায় (বার্ষিক ২.৫% হারে), যেখানে একই সময়কালে সমগ্র আর্জেন্টিনার জনসংখ্যা বৃদ্ধি হার ছিল ১.৪%।\nউপশহরগুলিতে বার্ষিক জনসংখ্যা বৃদ্ধির হার ২০১০ থেকে ২০২২-এর মধ্যে ০.৮%-এ নেমে আসে। তা সত্ত্বেও বৃহত্তর বুয়েনোস আইরেসের জনসংখ্যা বর্তমানে প্রায় ১ কোটি ৪০ লক্ষ, যা কিনা আর্জেন্টিনার মোট জনসংখ্যার এক-তৃতীয়াংশ এবং যারা দেশের স্থূল (মোট) দেশজ উৎপাদনের প্রায় অর্ধেকের (৪৮%) জন্য দায়ী।\n\n\n== তথ্যসূত্র =="}