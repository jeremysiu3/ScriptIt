{"pageid": 1192662, "title": "জাহাংগীর আলম", "url": "https://bn.wikipedia.org/wiki?curid=1192662", "content": "জাহাংগীর আলম বাংলাদেশ সিভিল সার্ভিসের একজন সাবেক কর্মকর্তা। তিনি স্বরাষ্ট্র মন্ত্রণালয়ের জননিরাপত্তা বিভাগের সচিব হিসেবে দায়িত্ব পালন করেছেন। এর আগে তিনি বাংলাদেশ নির্বাচন কমিশন সচিবালয়ে সচিব হিসেবে দায়িত্ব পালন করেন। ২০২৪ সালের ১৪ আগস্ট তাকে বাধ্যতামূলক অবসর দেওয়া হয়।\n\n\n== প্রাথমিক জীবন ও শিক্ষা ==\nজাহাংগীর আলমের পৈত্রিক নিবাস পটুয়াখালী জেলার মির্জাগঞ্জ উপজেলায়। তিনি ১৯৮৪ সালে যশোর বোর্ড হতে এসএসসি, ১৯৮৬ সালে ঢাকা বোর্ড হতে এইচএসসি এবং ঢাকা বিশ্ববিদ্যালয় হতে স্নাতক ও সমাজ বিজ্ঞানে স্নাতকোত্তর ডিগ্রি অর্জন করেন। তিনি সেন্টার ফর মার্কেটিং এ্যান্ড ম্যানেজমেন্ট (CMM) হতে পোস্ট গ্র্যাজুয়েশন ডিপ্লোমা ইন ম্যানেজমেন্ট এবং পোস্ট গ্র্যাজুয়েশন ডিপ্লোমা ইন পার্সোনাল ম্যানেজমেন্ট (PGDPM) ডিগ্রি অর্জন করেন। তাছাড়া, তিনি আমেরিকার ডিউক বিশ্ববিদ্যালয় হতে নেগোসিয়েশন স্কিল এবং অস্ট্রেলিয়ার কুইন্সল্যান্ড ইউনিভার্সিটি অব টেকনোলজি হতে আইসিটি বিষয়ে সার্টিফিকেট কোর্স সম্পন্ন করেন।\n\n\n== কর্মজীবন ==\nজাহাংগীর আলম বিসিএস (প্রশাসন) ক্যাডারের ১৩তম ব্যাচের সদস্য হিসেবে তিনি ২৫ এপ্রিল ১৯৯৪ সালে সহকারী কমিশনার হিসেবে খাগড়াছড়ি পার্বত্য জেলায় যোগদান করেন। তিনি সহকারী কমিশনার (ভূমি) হিসেবে বগুড়া জেলার আদমদিঘী, গোপালগঞ্জ জেলার কোটালীপাড়া, নারায়ণগঞ্জ জেলার বন্দর, ঢাকা জেলার কেরানীগঞ্জ ও দোহার উপজেলায় দায়িত্ব পালন করেন । উপজেলা নির্বাহী অফিসার হিসেবে পিরোজপুর জেলার নেছারাবাদ (স্বরূপকাঠি), ভোলা জেলার ভোলা সদর ও ফরিদপুর জেলার নগরকান্দা উপজেলায় দায়িত্ব পালন করেছেন। এছাড়া উপসচিব হিসেবে ধর্ম বিষয়ক মন্ত্রণালয়, জেলা প্রশাসক ও জেলা ম্যাজিস্ট্রেট হিসেবে বাগেরহাট এবং কুমিল্লা জেলায় দায়িত্ব পালন করেছেন। যুগ্মসচিব হিসেবে তিনি দুর্যোগ ব্যবস্থাপনা অধিদপ্তর, স্বরাষ্ট্র মন্ত্রণালয়ের জননিরাপত্তা বিভাগে যুগ্ম সচিব এবং অতিরিক্ত সচিব হিসেবে দায়িত্ব পালন করেছেন। ২০২২ সালের ২৭ অক্টোবর তিনি সচিব পদে পদোন্নতি লাভ করেন এবং বাংলাদেশ নির্বাচন কমিশন সচিবালয়ে সচিব নিযুক্ত হন। ২০২৪ সালের ৩০ মে তিনি স্বরাষ্ট্র মন্ত্রণালয়ের জননিরাপত্তা বিভাগে সচিব হিসেবে যোগদান করেন। ছাত্র–জনতার গণ–আন্দোলনে হতাহতের ঘটনার পর জাহাংগীরকে সরিয়ে দেওয়ার দাবি ওঠে। এরই পরিপ্রেক্ষিতে ২০২৪ সালের ১৪ আগস্ট তাকে বাধ্যতামূলক অবসরে পাঠায় সরকার।\n\n\n== তথ্যসূত্র =="}