{"pageid": 1424725, "title": "যশোধরা বাগচি", "url": "https://bn.wikipedia.org/wiki?curid=1424725", "content": "যশোধরা বাগচি (জন্ম ১৯৩৭ কলকাতা - ৯ই জানুয়ারী ২০১৫) ছিলেন একজন শীর্ষস্থানীয় ভারতীয় নারীবাদী অধ্যাপক, লেখক, সমালোচক এবং কর্মী। তিনি যাদবপুর বিশ্ববিদ্যালয়ের স্কুল অফ উইমেনস স্টাডিজের প্রতিষ্ঠাতা ও পরিচালক ছিলেন। তাঁর বইয়ের মধ্যে রয়েছে লাভড অ্যাণ্ড আনলাভড: দ্য গার্ল চাইল্ড ইন দ্য ফ্যামিলি এবং দ্য ট্রমা অ্যাণ্ড ট্রায়াম্ফ: জেণ্ডার অ্যাণ্ড পার্টিশন ইন ইস্টার্ন ইণ্ডিয়া। তিনি নারী অধিকার সংগঠন সচেতনা প্রতিষ্ঠা করেন।\n\n\n== প্রাথমিক জীবন এবং শিক্ষা ==\nযশোধরা বাগচির জন্ম ১৯৩৭ সালে কলকাতায়। তিনি কলকাতার প্রেসিডেন্সি কলেজ (তখন কলকাতা বিশ্ববিদ্যালয়ের সাথে অধিভুক্ত), অক্সফোর্ডের সোমারভিল কলেজ,  এবং কেমব্রিজের নিউ হল -এ শিক্ষা লাভ করেন।\n\n\n== কর্মজীবন ==\nযশোধরা বাগচি কলকাতার লেডি ব্রেবোর্ন কলেজে ইংরেজি শেখানোর পর ১৯৬৪ সালে যাদবপুর বিশ্ববিদ্যালয়ে ইংরেজি পড়ানো শুরু করেন। তিনি ১৯৮৮ সালে যাদবপুর বিশ্ববিদ্যালয়ের স্কুল অফ উইমেনস স্টাডিজের প্রতিষ্ঠাতা-পরিচালক হন। ১৯৯৭ সালে তাঁর অবসর গ্রহণের পর, তিনি স্কুল অফ উইমেনস স্টাডিজে একজন ইমেরিটাস অধ্যাপক হিসেবে শিক্ষকতা করেছেন।\nযশোধরা বাগচি  ১৯৮৩ সাল থেকে ইংরেজি বিভাগে অধ্যাপক হিসাবে দায়িত্ব পালন করেন, ১৯৮৬ থেকে ১৯৮৮ পর্যন্ত বিভাগের প্রধান ছিলেন এবং প্রথমদিকের কিছু গুরুত্বপূর্ণ বছরগুলিতে ইউজিসি বিশেষ সহায়তা কর্মসূচির সমন্বয় করেন, এটি পরে ইংরেজিতে উন্নত অধ্যয়নের কেন্দ্রে পরিণত হয়। তাঁর গবেষণার প্রধান ক্ষেত্রগুলির মধ্যে রয়েছে নারী অধ্যয়ন, নারীর লেখা, ১৯ শতকের ইংরেজি ও বাংলা সাহিত্য, বাংলায় তথ্যবাদের শুরু, মাতৃত্ব এবং ভারত বিভাজন। সহ-সম্পাদক শুভরঞ্জন দাশগুপ্তের সাথে, তিনি ছিলেন প্রথম পণ্ডিতদের একজন, যিনি দেশভাগের সময় এবং পরে বাঙালি মহিলাদের অভিজ্ঞতা নিয়ে গবেষণা ও সংগ্রহ করেছিলেন।\nতিনি বাংলা উইমেন রাইটার্স রিপ্রিন্ট সিরিজ শুরু করেন, যা যাদবপুর বিশ্ববিদ্যালয়ের স্কুল অফ উইমেনস স্টাডিজ, দ্বারা সম্পাদিত হয়।\nএই বিভাগে তাঁর বন্ধু এবং সহকর্মী, অধ্যাপক সজনী মুখার্জি এবং সুপ্রিয়া চৌধুরী, ২০০২ সালে তাঁর জন্য একটি বিশিষ্ট স্মারক প্রকাশনার সম্পাদনা করেছেন, যার নাম: লিটারেচার অ্যাণ্ড জেণ্ডার: এসেজ ফর যশোধরা বাগচি। এতে অবদানকারীদের মধ্যে আছেন যশোধরা বাগচির শ্রদ্ধেয় শিক্ষক, বন্ধু, প্রাক্তন ছাত্র এবং সহকর্মীরা। এঁদের মধ্যে আছেন পিটার ড্রঙ্ক, কিটি স্কুলার দত্ত, হিমানি বন্দ্যোপাধ্যায়, মালিনী ভট্টাচার্য, শীলা লাহিড়ী চৌধুরী, সুপ্রিয়া চৌধুরী, তনিকা সরকার, ভাস্বতী চক্রবর্তী এবং অদিতি দাশগুপ্ত।\nঅধ্যাপক বাগচি তাঁর মৃত্যুর আগে পর্যন্ত ইংরেজি বিভাগের সেমিনার এবং বক্তৃতায় নিয়মিত এবং সক্রিয় অংশগ্রহণ করেন। অবসর গ্রহণের পর কয়েক বছর তিনি এর বোর্ড অফ স্টাডিজের সদস্যও ছিলেন। অল্প সময়ের মধ্যে, তিনি তাঁর কাজের জন্য এবং তাঁর ছাত্রদের প্রতি তাঁর অপরিসীম আত্মোৎসর্গের জন্য স্বীকৃত হয়েছিলেন। যাদবপুর বিশ্ববিদ্যালয়ের ইংরেজি বিভাগে গবেষণার সংস্কৃতিকে উন্নীত করা তাঁর সবচেয়ে গুরুত্বপূর্ণ অবদান হিসাবে বিবেচিত হয়।\n২০১৪ সালে, কলকাতা বইমেলার আয়োজকরা তাঁর বই, পরিযায়ী নারী ও মানবাধিকার  এর প্রকাশ বন্ধ করে দেয়। তাঁর মেয়ে তিস্তা বাগচির মতে এই বইয়ের \"বিতর্কিত\" প্রকৃতির কারণে তারা এই কাজ করেছিল।\nঅবসর গ্রহণের পর, তিনি ভারতে বেশ কয়েকটি সম্মেলনে যোগদান করেন এবং যাদবপুর বিশ্ববিদ্যালয়ের ইংরেজি বিভাগের সাথে ঘনিষ্ঠ যোগাযোগ রাখেন।\n\n\n== সক্রিয়তা ==\nতিনি কলকাতার নারীবাদী সংগঠন সচেতনা -র অন্যতম প্রতিষ্ঠাতা সদস্য। তিনি ২০০১ সালের অক্টোবর থেকে ২০০৮ সালের এপ্রিল মাস পর্যন্ত পশ্চিমবঙ্গ নারী কমিশনের সভাপতি ছিলেন।\n২০১৪ যাদবপুর বিশ্ববিদ্যালয়ের প্রতিবাদ হোক কলরব আন্দোলনে যশোধরা বাগচি তাঁর সমর্থন দেন। এই আন্দোলন হয়েছিল যাদবপুর বিশ্ববিদ্যালয় ক্যাম্পাসে একজন মহিলা ছাত্রীর শ্লীলতাহানির একটি ন্যায্য এবং অবিলম্বে তদন্ত চেয়ে। তিনি ধানতলায় মহিলাদের শ্লীলতাহানি ও ধর্ষণের তদন্তের আহ্বান জানিয়ে পশ্চিমবঙ্গ মহিলা কমিশনের পক্ষেও কথা বলেছেন।\nতিনি পাঁচজন ইমেরিটাস অধ্যাপকদের একটি দলের মধ্যে ছিলেন যাঁরা তৎকালীন উপাচার্যের বিরুদ্ধে প্রতিবাদ জানাতে পশ্চিমবঙ্গের রাজ্যপাল এবং বিশ্ববিদ্যালয়ের আচার্য কেশরী নাথ ত্রিপাঠীর সাথে দেখা করেছিলেন।\n\n\n== মৃত্যু এবং উত্তরাধিকার ==\nযশোধরা বাগচি ২০১৫ সালের ৯ই জানুয়ারি সকালে ৭৭ বছর বয়সে মারা যান।\nএকটি স্বেচ্ছাসেবী সংস্থা, পুনর্নবার সাথে যশোধরা বাগচি ঘনিষ্ঠভাবে জড়িত ছিলেন। ২০১৫ সাল থেকে তারা প্রতি বছর একটি যশোধরা বাগচি স্মরণ প্রোগ্রামের আয়োজন করে, যার মধ্যে তাঁর স্মরণে বক্তৃতাদানও রয়েছে। ২০১৯ সালে, যশোধরা বাগচির পরিবারের সহায়তায় যাদবপুর বিশ্ববিদ্যালয়ের ইংরেজি বিভাগে যশোধরা বাগচি মেমোরিয়াল হার্ডশিপ ফাণ্ড স্থাপন করা হয়েছিল, বিভাগের শিক্ষার্থীদের মধ্যে ব্যক্তিগত অসচ্ছলতার সময় সহায়তা করার জন্য।\n\n\n== ব্যক্তিগত জীবন ==\nতিনি অর্থনীতিবিদ অমিয় কুমার বাগচিকে বিয়ে করেছিলেন।\n\n\n== বই (লেখক, সম্পাদিত এবং সহ-সম্পাদিত) ==\nভিক্টোরিয়ান যুগে সাহিত্য, সমাজ এবং আদর্শ (সম্পাদিত খণ্ড), (১৯৯২)\nভারতীয় নারী: মিথ এবং বাস্তবতা (সম্পাদিত খণ্ড), (১৯৯৫)\nলাভড অ্যাণ্ড আনলাভড: দ্য গার্ল চাইল্ড ইন দ্য ফ্যামিলি (জবা গুহ এবং পিয়ালী সেনগুপ্তের সাথে) (১৯৯৭)\nজেম লাইক ফ্লেম: ওয়াল্টার প্যাটার অ্যাণ্ড দ্য ১৯থ সেঞ্চুরি প্যারাডাইম অফ মডার্নিটি (১৯৯৭)\nথিংকিং সোশ্যাল সায়েন্স ইন ইণ্ডিয়া: এসেজ ইন অনার অফ অ্যালিস থর্নার  (কৃষ্ণ রাজ এবং সুজাতা প্যাটেলের সাথে সহ-সম্পাদিত) (২০০২)\nদ্য ট্রমা অ্যাণ্ড ট্রায়াম্ফ: জেণ্ডার অ্যাণ্ড পার্টিশন ইন ইস্টার্ন ইণ্ডিয়া, ২ খণ্ড (শুভরঞ্জন দাশগুপ্তের সহ-সম্পাদিত) (২০০৩ খণ্ড ১, ২০০৯ খণ্ড ২)\nপশ্চিমবঙ্গে নারীর পরিবর্তনশীল অবস্থা ১৯৭০-২০০০: সামনের চ্যালেঞ্জ (সম্পাদিত খণ্ড), (২০০৫)\nইনটেরোগেটিং মাদারহুড (২০১৬)\n\n\n== তথ্যসূত্র ==\n\n\n== বহিঃসংযোগ ==\nফ্রিডম ইন অ্যান ইডিয়ম অফ লস\n\"পার্টিশন থ্রু আ ওম্যানস আই\", পূর্ব ভারতে লিঙ্গ এবং বিভাজন বিষয়ে বাগচির একাডেমিক কাজ সম্পর্কে নিবন্ধ।\n\"জেণ্ডার জাস্টিস\", আইন সংস্কারে লিঙ্গ দৃষ্টিকোণ নিয়ে বাগচি, এবিডি পর্যালোচনা, ২০০৫\n\"দ্য ওম্যান শেপড বাই মাদার\", ভারতীয় মহিলাদের ব্যক্তিগত আখ্যানের উপর বাগচির সহ-সম্পাদিত ভলিউমের নিবন্ধ\n\"দ্য দেবী কাল্ট অ্যাণ্ড দ্য গার্ল চাইল্ড\"। বাংলায় মেয়ে শিশুর উপর বাগচীর সহ-সম্পাদিত খণ্ডে মেয়ে শিশুর আঁকার প্রবন্ধ"}