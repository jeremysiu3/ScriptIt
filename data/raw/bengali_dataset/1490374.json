{"pageid": 1490374, "title": "আশিক চৌধুরী", "url": "https://bn.wikipedia.org/wiki?curid=1490374", "content": "আশিক চৌধুরী (জন্মনাম চৌধুরী আশিক মাহমুদ বিন হারুন) একজন বাংলাদেশী অর্থনীতিবিদ এবং বাংলাদেশ বিনিয়োগ উন্নয়ন কর্তৃপক্ষ ও বাংলাদেশ অর্থনৈতিক অঞ্চল কর্তৃপক্ষের চেয়ারম্যান। তিনি একজন শৌখিন স্কাইডাইভারও।\n\n\n== প্রারম্ভিক জীবন ==\nআশিকের জন্ম চাঁদপুরে, মতলব তবে তার বাবার পোস্টিংয়ের কারণে তার শৈশব কাটে যশোর। তিনি সিলেট ক্যাডেট কলেজে ও পরবর্তীতে ঢাকা রেসিডেনসিয়াল মডেল কলেজে পড়াশোনা করেছেন। তিনি ঢাকা বিশ্ববিদ্যালয়ের ব্যবসায় প্রশাসন ইনস্টিটিউট থেকে ব্যবসায় প্রশাসনে স্নাতক সম্পন্ন করেছেন। তিনি লন্ডন বিজনেস স্কুল থেকে ফাইন্যান্সে স্নাতকোত্তর সম্পন্ন করেছেন। এছাড়া তিনি চার্টার্ড ফাইন্যান্সিয়াল অ্যানালিস্ট।\n\n\n== কর্মজীবন ==\nআশিক চৌধুরী তার কর্মজীবন শুরু করেন ফেব্রুয়ারি ২০০৭ সালে ব্রিটিশ আমেরিকান টোব্যাকোতে আঞ্চলিক অফিসার হিসেবে। ২০০৭ সালের আগস্ট মাসে তিনি স্ট্যান্ডার্ড চার্টার্ড ব্যাংকে যোগ দেন এবং সেখানে মার্চ ২০১১ পর্যন্ত লেন্ডিং স্ট্র্যাটেজি এবং ফিনান্সিয়াল প্ল্যানিং বিভাগে ম্যানেজার হিসেবে কাজ করেন। তিনি দ্য বেঞ্চ নামে বাংলাদেশের প্রথম স্পোর্টস বার সহ-প্রতিষ্ঠা করেন।\n২০১২ সালের অক্টোবরে মাসে আশিক লন্ডনে আমেরিকান এয়ারলাইন্সে ফিনান্সিয়াল ও স্ট্র্যাটেজিক অ্যানালিস্ট হিসেবে যোগ দেন এবং মে ২০১৯-এ ইউরোপ ও এশিয়ার ফাইন্যান্স প্রধান হিসেবে পদত্যাগ করেন। তিনি বাংলাদেশ ইউনিভার্সিটি অব প্রফেশনালসে ভিজিটিং প্রফেসর হিসেবেও কর্মরত ছিলেন। তিনি গ্রামীণ টেলিকম ট্রাস্টের উপদেষ্টা হিসেবে দায়িত্ব পালন করেন। তিনি এইচএসবিসি বাংলাদেশে যোগ দেন এবং পরবর্তীতে সিঙ্গাপুরে এইচএসবিসিতে চলে যান। তিনি বাংলাদেশ ব্রিটিশ কাউন্সিল থেকে পেশাগত কৃতিত্বের জন্য অ্যাওয়ার্ড পান। ২০২৪ সালের অক্টোবর পর্যন্ত তিনি ইনফ্রাস্ট্রাকচার ফাইন্যান্স ইনভেস্টমেন্ট ব্যাংকিং-এর অ্যাসোসিয়েট ডিরেক্টর ছিলেন।\n২০২৪ সালের সেপ্টেম্বর মাসে আশিক বাংলাদেশ বিনিয়োগ উন্নয়ন কর্তৃপক্ষের নির্বাহী চেয়ারম্যান হিসেবে নিযুক্ত হন, তিনি লোকমান হোসেন মিয়ার স্থলাভিষিক্ত হন। এছাড়াও তিনি বাংলাদেশ অর্থনৈতিক অঞ্চল কর্তৃপক্ষের নির্বাহী চেয়ারম্যান পদে নিযুক্ত হন, যেখানে তিনি মো. সরোয়ার বারীর স্থলাভিষিক্ত হন যিনি ২০২৪ সালের জুলাই মাসে নিযুক্ত হয়েছিলেন। ৭ এপ্রিল ২০২৫ তারিখে তাকে প্রতিমন্ত্রীর মর্যাদা দেওয়া হয়।\n\n\n== ব্যক্তিগত জীবন ==\nআশিক একজন আগ্রহী স্কাইডাইভার। মেমফিসে তিনি বাংলাদেশের পতাকা নিয়ে ৪১,৭৯৫ ফুট (১২.৭৩৯ কিলোমিটার) উচ্চতা থেকে জাম্প করেন। তাকে ইউনাইটেড কমার্শিয়াল ব্যাংক পিএলসি স্পন্সর করেছিল। গিনেস ওয়ার্ল্ড রেকর্ডসের অধীনে তিনি ‘গ্রেটেস্ট ডিস্টেন্স ফ্রি ফল উইথ এ ব্যানার বা ফ্ল্যাগ’ রেকর্ড অর্জন করেন। এছাড়াও তার বাংলাদেশে একটি প্রাইভেট পাইলট লাইসেন্স রয়েছে।\nতিনি নাবিলার সাথে বিবাহিত। নাবিলাও ঢাকা বিশ্ববিদ্যালয়ের আইবিএ থেকে স্নাতক সম্পন্ন করেছেন। তাদের একটি মেয়ে এবং একটি ছেলে রয়েছে।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে আশিক চৌধুরী সম্পর্কিত মিডিয়া দেখুন।\nচৌধুরী আশিক মাহমুদ বিন হারুন (Bangladesh Investment Development Authority)"}