{"pageid": 1434435, "title": "আত্ম-উন্নয়নমূলক বই", "url": "https://bn.wikipedia.org/wiki?curid=1434435", "content": "আত্ম-উন্নয়নমূলক বই হল নকাল্পনিক বইয়ের একটি বর্গ বা প্রকার যেগুলিতে পাঠকের প্রতি দিকনির্দেশনা, ব্যবহারিক উপদেশ, কৌশল, ইত্যাদি দেওয়া থাকে, যাতে তারা অন্য কারও, বিশেষ করে কোনও পেশাদার ব্যক্তির সহায়তা ছাড়াই নিজ উদ্যোগ ও প্রচেষ্টায় জীবনের কোনও সমস্যা সমাধান, জীবনের কোনও ক্ষেত্রে ইতিবাচক পদক্ষেপ গ্রহণ, দক্ষতা অর্জন ও উন্নতিসাধন কিংবা ব্যক্তিগত বিকাশ ও আত্মসিদ্ধি অর্জনের মতো কাজগুলি করতে পারে।\nআত্ম-উন্নয়নমূলক বইগুলিতে আলোচিত বিষয়গুলির মধ্যে আছে ব্যক্তিগত বিকাশসাধন (যেমন আত্মবিশ্বাস নির্মাণ, যোগাযোগের দক্ষতা উন্নতকরণ, সহ্যক্ষমতা বাড়ানো ও আবেগ নিয়ন্ত্রণ), সম্পর্ক (জীবনসঙ্গী, পরিবার ও সহকর্মীদের সাথে যোগাযোগ উন্নতকরণ, বন্ধুত্ব ও প্রণয়মূলক সম্পর্ক পরিচালন), স্বাস্থ্য ও সুস্থতা (ব্যায়াম, পুষ্টি, মানসিক চাপ নিয়ন্ত্রণ ও আত্ম-সচেতনতার মাধ্যমে শারীরিক ও মানসিক সুস্থতার প্রসার), কর্মজীবন ও আর্থিক অবস্থা (কর্মজীবনে অগ্রসর হওয়া, লক্ষ্য স্থির করা ও অর্জন করা, আর্থিক অবস্থা নিয়ন্ত্রণ করা ও উদ্যোক্তার দক্ষতার চর্চা), আধ্যাত্মিকতা ও আত্ম-সচেতনতা (অভ্যন্তরীণ শান্তি, আত্ম-সচেতনতা, ধ্যান ও ব্যক্তিগত সিদ্ধিলাভ), গবেষণার ফলাফলভিত্তিক চর্চা (বিভিন্ন শাস্ত্র যেমন মনোবিজ্ঞান, স্নায়ুবিজ্ঞান, সমাজবিজ্ঞান ও অন্যান্য শাস্ত্র থেকে প্রাপ্ত মূলনীতিকে ভিত্তি করে গবেষণার ফলাফল ও বাস্তব জীবনের উদাহরণ সহযোগে উপদেশ ও সুপারিশ)।\nআত্ম-উন্নয়নমূলক বইগুলির ভাষা ও রচনাশৈলী সাধারণত সরল ও সহজেই বোধগম্য হয়ে থাকে, যাতে ব্যাপক ধরনের পাঠক অপেক্ষাকৃত কম সময়ে এগুলি পড়তে পারে। এগুলির দাম অপেক্ষাকৃত কম, বিশেষ করে মনোবিজ্ঞানী বা মনোচিকিৎসকের সাথে সাক্ষাতের খরচের তুলনায়। এগুলিতে বাইরের লোকের সাথে বা চিকিৎসকের সাথে কথা না বলে কেবল বইয়ে লেখা সমাধান পড়ে একান্ত ব্যক্তিগত কোনও সমস্যা নিয়ে কাজ করার সুযোগ পাওয়া যায়। তাছাড়া অনেক আত্ম-উন্নয়নমূলক বই বাজারে ব্যাপক বিক্রি হয় বলে এগুলি পড়লে অন্য আরও অনেক পাঠকের সাথে ঐ ধরনের সমস্যা ভাগাভাগি করে নেওয়াতে এক ধরনের তৃপ্তি আসে।\nইংরেজি ভাষাতে এই বর্গটিকে \"সেলফ হেল্প\", \"সেলফ ইমপ্রুভমেন্ট\", \"সেলফ ডেভেলপমেন্ট\", ইত্যাদি নামে ডাকা হয়।\n\n\n== তথ্যসূত্র =="}