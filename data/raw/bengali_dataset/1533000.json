{"pageid": 1533000, "title": "সাইফি মসজিদ", "url": "https://bn.wikipedia.org/wiki?curid=1533000", "content": "সাইফি মসজিদ (আনুষ্ঠানিকভাবে ঘুররাতুল মাসাজিদ নামে পরিচিত) ভারতের মহারাষ্ট্র রাজ্যের দক্ষিণ মুম্বাই এর ভেন্ডি বাজার এলাকায় অবস্থিত একটি দাউদি বোহরা শিয়া মসজিদ। বিংশ শতাব্দীর শুরুতে তাহের সাইফুদ্দিন এই মসজিদটি নির্মাণ করেছিলেন।\n\n\n== ইতিহাস ==\nদাউদি বোহরাদের ৫১তম নেতা সৈয়দেনা তাহের সাইফুদ্দিন ১৯২৬ সালে সাইফি মসজিদ নির্মাণ করেন এবং এটি সেই সময়ে বৃহত্তম সাম্প্রদায়িক মসজিদ ছিল। সৈয়দেনা তাহের সাইফুদ্দিন ১৯২৩ সালের ৬ মে (২১ রমজান, ১৩৪১ হিজরি) মসজিদের ভিত্তিপ্রস্তর স্থাপন করেন এবং তিন বছরের মধ্যে ১৯২৬ সালের ৯ মার্চ (২৫ শাবান ১৩৪৪ হিজরি) সম্পন্ন মসজিদের উদ্বোধন করেন।\nসাইফুদ্দিন এই মসজিদে ষোলটি আশারা মোবারাকা বয়ান প্রদান করেন এবং তাঁর পুত্র, ৫২তম নেতা মোহাম্মদ বোরহানউদ্দিন, তেরোটি আশারা মোবারাকা বয়ান প্রদান করেন। ২০১১ সালে, বোরহানউদ্দিন তাঁর ১০০তম জন্মদিনের বক্তৃতা প্রদান করেন। সাইফি বুরহানি আপলিফটমেন্ট ট্রাস্ট কর্তৃক গৃহীত ভেন্ডি বাজার পুনঃউন্নয়ন প্রকল্পের অংশ হিসেবে ২০১৮ সালে সৈয়দেনা মুফাদ্দাল সাইফুদ্দিন মসজিদটি পুনর্নির্মাণের জন্য ভিত্তিপ্রস্তর স্থাপন করেন। মুফাদ্দাল সাইফুদ্দিন ২০২৩ সালের ২৫ সেপ্টেম্বর পুনর্নির্মিত মসজিদের উদ্বোধন করেন।\n\n\n== স্থাপত্য ==\nসাইফি মসজিদে বিভিন্ন স্থাপত্যশৈলীর মিশ্রণ দেখা যায়; যার মধ্যে রয়েছে স্বদেশীয় ভারতীয়, ইন্দো-ইসলামিক এবং নব্যক্লাসিক্যাল স্থাপত্য। মসজিদটি দৈর্ঘ্যে ৩৪.৫ মিটার (১১৩ ফুট), প্রস্থে ২৬.৭ মিটার (৮৮ ফুট) এবং উচ্চতায় ১৫.১ মিটার (৫০ ফুট); এবং এটিতে প্রায় ৫,০০০ জন মুসল্লি ধারণ করতে পারে।\nমসজিদের প্রতিটি কোণে অবস্থিত দুটি মিনার অলঙ্কার দ্বারা সজ্জিত। এই নকশাটি গুজরাটের মোরবিতে অবস্থিত ৪৩তম দাই সৈয়দেনা আবদে আলী সাইফুদ্দিন কর্তৃক নির্মিত তাজ মসজিদ থেকে নেওয়া হয়েছে।\nBমূল মসজিদের উর্মিস টেকউড দরজা, জানালা, স্তম্ভ ও বীমে পুনরায় স্থাপন করা হয়েছে। দেয়ালগুলি কোরআনের আয়াত, অলঙ্কৃত ফুলের মোটিফ এবং আলংকারিক নকশা দিয়ে সজ্জিত। ঝাড়বাতিগুলি প্রাক্তন চেকোস্লোভাক প্রজাতন্ত্রে নকশা ও হস্তনির্মিত। রাজস্থানের মাকরানা থেকে উত্তোলিত মার্বেল এবং জটিল মোজাইক মসজিদের বিভিন্ন অংশে শোভা যোগ করতে ব্যবহৃত হয়েছে।\nপ্রধান প্রবেশদ্বারটি বাব উল-ফুতুহ এর নকশা দ্বারা অনুপ্রাণিত। মসজিদে বৃষ্টির জল সংগ্রহের ব্যবস্থা এবং একটি পয়ঃনিষ্কাশন শোধনাগার রয়েছে। ইউটিলিটি বিল্ডিংয়ের আলো সম্পূর্ণরূপে সৌর প্যানেল দ্বারা চালিত। খেজুর গাছগুলি প্রাঙ্গণে প্রাকৃতিক ছায়া প্রদান করে।\n\n\n== আরও দেখুন ==\n\nভারতে শিয়া ইসলাম\nভারতের মসজিদের তালিকা\n\n\n== তথ্যসূত্র =="}