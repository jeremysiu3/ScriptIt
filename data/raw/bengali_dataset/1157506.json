{"pageid": 1157506, "title": "এরিক ল্যান্ডার", "url": "https://bn.wikipedia.org/wiki?curid=1157506", "content": "এরিক স্টিভেন ল্যান্ডার (জন্ম: ফেব্রুয়ারি ৩, ১৯৫৭) একজন আমেরিকান গণিতবিদ এবং জিনতত্ত্ববিদ যিনি রাষ্ট্রপতির বিজ্ঞান ও প্রযুক্তি নীতিনির্ধারণ দপ্তরের ১১তম পরিচালক এবং রাষ্ট্রপতির বিজ্ঞান উপদেষ্টা হিসেবে মন্ত্রিসভায় দায়িত্ব পালন করেছেন। ল্যান্ডার ম্যাসাচুসেটস ইনস্টিটিউট অফ টেকনোলজি (এমআইটি) এর জীববিজ্ঞান বিভাগে ও হার্ভার্ড মেডিকেল স্কুলের পদ্ধতিগত জীববিদ্যার অধ্যাপক। এছাড়াও তিনি হোয়াইটহেড ইনস্টিটিউটের প্রাক্তন সদস্য এবং ব্রড ইনস্টিটিউটের প্রতিষ্ঠাতা পরিচালক। তিনি একজন ম্যাকআর্থার ফেলো এবং রোডস স্কলার (১৯৮৭)। ল্যান্ডার রাষ্ট্রপতি বারাক ওবামার বিজ্ঞান ও প্রযুক্তি বিষয়ক উপদেষ্টা কাউন্সিলের সহ-সভাপতি ছিলেন। ১৮ ফেব্রুয়ারি, ২০২২ এ তার বিরুদ্ধে অধস্তন এবং হোয়াইট হাউসের অন্যান্য কর্মীদের বিরুদ্ধে আপত্তিজনক আচরণে জড়িত থাকার অভিযোগ তোলা হলে তিনি বাইডেন প্রশাসন থেকে পদত্যাগের ঘোষণা দেন।\n\n\n== প্রারম্ভিক জীবন ও শিক্ষা ==\nল্যান্ডারের জন্ম নিউইয়র্ক সিটির ব্রুকলিনের একটি ইহুদি পরিবারে। তার পিতা হ্যারোল্ড ল্যান্ডার একজন আইনজীবী ছিলেন, মাতা রোডা জি ল্যান্ডার সামাজিক শিক্ষা বিষয়ের শিক্ষক ছিলেন। ল্যান্ডার স্টুইভেস্যান্ট হাই স্কুলের গণিত দলের অধিনায়ক ছিলেন, ১৯৭৪ সালে তিনি স্নাতক হন এবং সম্মানজনক সমাপনী বক্তব্যের জন্য মনোনীত হন। মার্কিন যুক্তরাষ্ট্রের হয়ে আন্তর্জাতিক গণিত অলিম্পিয়াডে রৌপ্যপদক বিজয়ী ল্যান্ডার হ্যাম্পশায়ার কলেজে গণিতে শিক্ষকতা করেন। ১৭ বছর বয়সে, তিনি কোয়াসি-পারফেক্ট সংখ্যার উপর একটি গবেষণাপত্র লিখেন যা তাকে ওয়েস্টিংহাউস বিজ্ঞান অন্বেষণে বিজয়ীর সম্মাননা এনে দেয়।\nল্যান্ডার ১৯৭৮ সালে প্রিন্সটন বিশ্ববিদ্যালয় থেকে হিসেবে পুনরায় সমাপনী বক্তব্য দিয়ে গণিতে স্নাতক ডিগ্রি লাভ করেন। জন কোলম্যান মুর এর তত্ত্বাবধানে তিনি তার সিনিয়র থিসিস \"অন দ্য স্ট্রাকচার অব প্রজেক্টিভ মডিউলস\" সম্পন্ন করেন। এরপর তিনি রোডস স্কলার হিসেবে অক্সফোর্ডের উলফসন কলেজে যোগ দেন এবং পিটার ক্যামেরনের তত্ত্বাবধানে বীজগণিতীয় কোডিং তত্ত্ব এবং সিমেট্রিক ব্লক ডিজাইনের উপর তার ডক্টর অফ ফিলোসফির গবেষণা নিবন্ধ লেখেন।\n\n\n== পেশাজীবন ==\n\n\n=== প্রথম জীবনে গণিতে পড়াশোনা ===\nএকজন গণিতবিদ হিসাবে, ল্যান্ডার কোডিং তত্ত্বের সাথে গুচ্ছ-বিন্যাসতত্ত্বের সমন্বয় এবং প্রয়োগ অধ্যয়ন করছিলেন। তিনি গণিত উপভোগ করতেন, কিন্তু এই ধরনের \"সন্ন্যাসী\" কর্মজীবনে তিনি তার জীবন কাটাতে চাননি। তার ভাই উন্নয়নমূলক জীববিজ্ঞানী আর্থার ল্যান্ডারের পরামর্শে তিনি স্নায়বিক জীববিজ্ঞান অধ্যয়ন করতে শুরু করেন, তিনি সে সময় বলেছিলেন, \"[এর] কারণ মস্তিষ্কে অনেক তথ্য আছে\"। গাণিতিক স্নায়বিকজীববিজ্ঞান অধ্যয়নের প্রয়োজনে তিনি কোষগত স্নায়বিক জীববিদ্যা এবং অণুজীববিজ্ঞান এবং শেষ পর্যন্ত বংশাণুবিদ্যা অধ্যয়ন করেন। ল্যান্ডার বলেন, \"আমি অবশেষে অনুভব করি যে আমি বংশাণুবিজ্ঞান শিখেছি, এখন আমার ঐ অন্যান্য সমস্যাগুলিতে ফিরে যাওয়া উচিত। কিন্তু আমি এখনও বংশাণুবিজ্ঞানকে সঠিক করে শেখার চেষ্টা করছি।\"\nল্যান্ডার পরে ম্যাসাচুসেটস ইনস্টিটিউট অফ টেকনোলজির (এমআইটি) জিনতত্ত্ববিদ ডেভিড বটস্টেইনের সাথে পরিচিত হন। জটিল জেনেটিক সিস্টেমের সূক্ষ্ম পার্থক্যগুলি কীভাবে ক্যান্সার, ডায়াবেটিস, সিজোফ্রেনিয়া এবং এমনকি স্থূলতার মতো ব্যাধিতে পরিণত হতে পারে তা উদ্ঘাটনের একটি উপায় নিয়ে কাজ করছিলেন বটস্টেইন। জিনের বিন্যাস বিশ্লেষণ করার জন্য দুজনে একটি কম্পিউটার অ্যালগরিদম তৈরি করতে একসাথে কাজ করেছিলেন। ১৯৮৬ সালে ল্যান্ডার হোয়াইটহেড ইনস্টিটিউটে যোগ দেন এবং এমআইটিতে একজন সহকারী অধ্যাপক হন। তিনি ১৯৮৭ সালে ম্যাকআর্থার ফেলোশিপ লাভ করেন। ১৯৯০ সালে তিনি হোয়াইটহেড ইনস্টিটিউট/এমআইটি সেন্টার ফর জিনোম রিসার্চ (ডাব্লিউআইসিজিআর) প্রতিষ্ঠা করেন। ডাব্লিউওআইসিজিআর জিনোম গবেষণার বিশ্বের অন্যতম প্রধান কেন্দ্রে পরিণত হয়। ল্যান্ডারের নেতৃত্বে স্তন্যপায়ী প্রাণীর জিনোম বিশ্লেষণের নতুন পদ্ধতির বিকাশে দারুণ অগ্রগতি হয়েছে। এমনকি মানব জিন বৈচিত্র্যের অধ্যয়নে এই প্রক্রিয়া গুরুত্বপূর্ণ অগ্রগতি সাধন করে এবং সংস্থাটি ব্রড ইনস্টিটিউটের ভিত্তি তৈরি করেছে - এতে ল্যান্ডারের নেতৃত্বে আক্ষরিক অর্থে একটি রূপান্তর ঘটে।\n\n\n=== বংশাণুসমগ্রবিজ্ঞানে অবদান ===\nদুটি প্রধান দল মানুষের জিনোম নকশা উদ্ঘাটনের করার চেষ্টা করেছিল। প্রথমটি ছিল মানব জিনোম প্রকল্প। প্রকল্পটি ছিল ঢিলেঢালাভাবে সংগঠিত ও সর্বজনীনভাবে অর্থায়নকৃত। এটি অবাধে এবং বিধিনিষেধ ছাড়াই প্রাপ্ত তথ্য প্রকাশ করতে ইচ্ছুক ছিল। বিশ্বের বিভিন্ন দেশ থেকে অনেক গবেষণা দল এই হিউম্যান জিনোম প্রজেক্টের সাথে জড়িত ছিলেন। দ্বিতীয় দলটি ছিল সেলেরা জিনোমিক্স, যার উদ্দেশ্য ছিল প্রাপ্ত তথ্য পেটেন্ট করা এবং সিকোয়েন্স ডেটা ব্যবহারের জন্য সাবস্ক্রিপশন চার্জ নির্ধারণ করা। প্রথমে স্থাপিত হওয়া হিউম্যান জিনোম প্রজেক্ট প্রাথমিক পর্যায়ে খুব ধীরে ধীরে এগিয়ে যায় কারণ এর শক্তি বিভাগের ভূমিকা ছিল অস্পষ্ট এবং সদ্য আবিষ্কৃত সিকোয়েন্সিং প্রযুক্তি ছিল অনুন্নত। আনুষ্ঠানিকভাবে সেলেরার প্রতিযোগিতায় প্রবেশের আগে হিউম্যান জিনোম প্রজেক্টের আট বছর এগিয়ে থাকে, যদিও সেলেরা তাদের নিজস্ব প্রকল্প ঘোষণা করার চৌদ্দ বছর আগে হিউম্যান জিনোম প্রকল্পের জন্য আলোচনা শুরু হয়েছিল। যেহেতু হিউম্যান জিনোম প্রজেক্ট ছিল একটি ৩ বিলিয়ন ডলার বাজেটের প্রকাশ্য উদ্যোগ, সেলেরা ১৯৯৮ সালে কাজ শুরু করার পর কনসোর্টিয়া যত তাড়াতাড়ি সম্ভব হিউম্যান জিনোমকে পাবলিক ডোমেনে প্রবেশ করার জন্য অগ্রসর হলো। এটি ছিল হিউম্যান জিনোম প্রজেক্টের কৌশলের পরিবর্তন। কারণ সেই সময়ে অনেক বিজ্ঞানী জিনোমের আরও সম্পূর্ণ অনুলিপি উদ্ঘাটন করতে চেয়েছিলেন, কেবল পৃথকভাবে খণ্ড অংশ প্রকাশ করতে নয়। ল্যান্ডার আক্রমণাত্মকভাবে হিউম্যান জিনোম প্রজেক্টের বিজ্ঞানীদের চাপ দিয়েছিল সেলেরার আগে জিনোম খণ্ড প্রকাশের জন্য দীর্ঘ এবং দ্রুত কাজ করার জন্য। ল্যান্ডার নিজেই এখন বংশাণুসমগ্র বিজ্ঞান সম্পর্কিত ৭৩টি পেটেন্ট অধিকার করেছেন।\n২০০১ সালের ফেব্রুয়ারিতে, হিউম্যান জিনোম প্রজেক্ট এবং সেলেরা উভয়ই যথাক্রমে নেচার এবং সায়েন্স জার্নালে মানব জিনোমের খসড়া প্রকাশ করে। নেচার এর হিউম্যান জিনোম প্রজেক্টের প্রকাশনায়, হোয়াইটহেড ইনস্টিটিউট ফর বায়োমেডিকেল রিসার্চ, সেন্টার ফর জিনোম রিসার্চকে প্রথম হিসেবে তালিকাভুক্ত করা হয়, যেখানে ল্যান্ডার প্রথম হিসেবে তালিকাভুক্ত হন।\nসেলেরার সিকোয়েন্সিং এবং বিশ্লেষণ কৌশলগুলিকে কাজে লাগিয়ে, হোয়াইটহেড ইনস্টিটিউট ইঁদুরের জিনোমের সিকোয়েন্সিংয়েও অবদান রেখেছে, এটি ইঁদুরের আণবিক জীববিজ্ঞানকে সম্পূর্ণরূপে বোঝার একটি গুরুত্বপূর্ণ পদক্ষেপ। ইঁদুর প্রায়শই মানব রোগ থেকে শুরু করে ভ্রূণ বিকাশ পর্যন্ত সমস্ত কিছুর গবেষণায় মডেল জীব হিসাবে ব্যবহৃত হয়। ডাব্লুআইসিজিআর তখন থেকে সিওনা স্যাভিগনি (সমুদ্রের স্কুইর্ট), বেলুন মাছ, ফিলামেন্টাস ছত্রাক নিউরোস্পোরা ক্রাসা এবং স্যাকারোমাইসিস সেরেভিসিয়া এর একাধিক কাছাকাছি প্রজাতির জিনোম নকশা উদ্ঘাটন করেছে, যা সবচেয়ে বেশি অধ্যয়ন করা ইস্টগুলির মধ্যে একটি। সিওনা স্যাভিগনি প্রজাতিটির জিনোম সমস্ত মেরুদণ্ডী প্রাণীর বিবর্তনীয় উত্স অন্বেষণ করার জন্য একটি ভাল উদ্যোগ ছিল। বেলুন মাছের ক্ষেত্রে অন্যান্য মেরুদণ্ডী প্রাণীর তুলনায় ছোট পরিসরের জিনোম থাকে; ফলস্বরূপ, তাদের জিনোমগুলি মেরুদণ্ডী প্রাণীদের জন্য \"মিনি\" মডেল বলে গণ্য হয়। স্যাকারোমাইসিস সেরেভিসিয়া-এর সাথে সম্পর্কিত ইস্টের জিনোম নকশা উদ্ঘাটন মূল জিন নিয়ন্ত্রক উপাদান সনাক্তকরণকে সহজ করবে, যে উপাদানগুলি কিছু সুকেন্দ্রিক জীবের (উদ্ভিদ এবং প্রাণী উভয়) ক্ষেত্রেও উপস্থিত থেকে থাকতে পারে।\nল্যান্ডার জিনোমিক্স এবং হিউম্যান জেনেটিক্সের বার্ষিক পর্যালোচনা সংস্থার প্রতিষ্ঠাতা সম্পাদক ছিলেন। তিনি ২০০৪ সাল পর্যন্ত এর সম্পাদক ছিলেন।\n\n\n=== বংশাণুসমগ্রবিজ্ঞান ছাড়া অন্যান্য ক্ষেত্রে ===\nসিকোয়েন্স ডেটা হল ডিএনএর প্রদত্ত খণ্ডে ক্ষারের একটি তালিকা। সম্ভাব্য উদ্ঘাটন ও এগুলির ওপর প্রযুক্তির কার্যকর ব্যবহারের ওপর এর মূল্যমান নির্ভর করে। ল্যান্ডারের জন্য, এই প্রয়োগগুলির মধ্যে একটি হল রোগের অধ্যয়ন। ল্যান্ডার ব্রড ইনস্টিটিউটের প্রতিষ্ঠাতা এবং পরিচালক, যা এমআইটি, হার্ভার্ড, হোয়াইটহেড ইনস্টিটিউট অধিভুক্ত হাসপাতালগুলির অধিভুক্তি। এর লক্ষ্য হল \"জিনোম মেডিসিনের জন্য সরঞ্জাম তৈরি করা এবং রোগ সম্পর্কিত অধ্যয়ন এবং চিকিত্সার জন্য এই সরঞ্জামগুলি প্রয়োগ করার জন্য তাদের বৈজ্ঞানিক সম্প্রদায়ের কাছে ব্যাপকভাবে পরিচিত করে তোলা।\" এই লক্ষ্যে তারা মানব জিনোমের বৈচিত্র্য অধ্যয়ন করছে এবং একটি আন্তর্জাতিক প্রচেষ্টার নেতৃত্ব দিয়েছে যা ২.১ মিলিয়ন একক-নিউক্লিওটাইড পলিমারফিজম (এসএনপি) এর একটি সংগ্রহ একত্র করেছে। এগুলি জিনোমে চিহ্নিতকারী বা সাইনপোস্ট হিসাবে কাজ করে, যা রোগের সংবেদনশীলতা জিনের সনাক্তকরণের সুযোগ দেয়। তারা এই এসএনপি-এর ব্লক ব্যবহার করে মানব জিনোমের একটি নকশা তৈরি করার আশা করছেন যার নাম লিংকেজ ডিসক্যালিব্রিয়াম (এলডি)। এই নকশাটি গবেষকদের একটি নির্দিষ্ট পরিস্থিতিতে একটি নির্দিষ্ট জিন বা এলডি-কে চিহ্নিতকারী হিসাবে ব্যবহার করার মাধ্যমে, জিনের সেটের সাথে রোগকে যুক্ত করার সুবিধা দিয়ে বংশাণুবৈজ্ঞানিক চিকিৎসায় গুরুত্বপূর্ণ অবদান রাখবে। এটি উন্নত রোগ নির্ণয় পদ্ধতির বিকাশে সাহায্য করবে। ল্যান্ডার এবং তার সহকর্মীরা আশা করছেন যে, এলডি নকশা তাদের সাধারণ রোগ-সাধারণ বৈকল্পিক অনুকল্প পরীক্ষা করার সুযোগ দেবে যা থেকে জানা যায়, অনেক সাধারণ রোগ অল্প সংখ্যক সাধারণ অ্যালিলের কারণে হতে পারে। উদাহরণস্বরূপ, অ্যালঝেইমারের ব্যাধির সংবেদনশীলতার ৫০% পার্থক্য সাধারণ অ্যালিল অ্যাপোই৪ দ্বারা ব্যাখ্যা করা সম্ভব। ল্যান্ডারের দল সম্প্রতি একটি গুরুত্বপূর্ণ জেনেটিক নকশা আবিষ্কার করেছে যা প্রাপ্তবয়স্কন জনসংখ্যার একটি বড় অংশের ডায়াবেটিসের জন্য দায়ী।\nল্যান্ডারের সবচেয়ে গুরুত্বপূর্ণ কৃতিত্ব হতে পারে তার ক্যান্সারের জন্য একটি আণবিক শ্রেণিবিন্যাস। তিনি ক্যান্সারের শ্রেণিবিন্যাস করেন জিনের অভিব্যক্তি এবং কেমোথেরাপির প্রতি তাদের প্রতিক্রিয়ার তথ্য অনুসারে। একজাতীয় উপগোষ্ঠীতে ক্যান্সারের বিভাজন এই ক্যান্সারের আণবিক উত্স সম্পর্কে জ্ঞান বাড়াবে এবং আরও কার্যকর থেরাপি তৈরি করতে সহায়তা করবে। ল্যান্ডারের গ্রুপ একটি নতুন ধরনের লিউকেমিয়া, এমএলএল এবং একটি জিন শনাক্ত করেছে যা একটি নতুন ওষুধের লক্ষ্য হিসাবে কাজ করতে পারে।\n\n\n=== শিক্ষকতা ===\nবেশ কয়েক বছর ধরে, ল্যান্ডার রবার্ট ওয়েইনবার্গের সাথে এমআইটির স্নাতক প্রাথমিক জীববিজ্ঞান কোর্স (7.012) এ সহ-শিক্ষকতা করছেন। ২০১৩ সাল থেকে তিনি এমআইটিএক্স বায়ো গ্রুপের সাথে কাজ করে এডএক্স প্ল্যাটফর্মের মাধ্যমে \"কোয়ান্টিটেটিভ বায়োলজি ওয়ার্কশপ\" এবং \"7.00এক্স ইন্ট্রোডাকশন টু বায়োলজি - দ্য সিক্রেট অব লাইফ\" নামে দুটি অনলাইন কোর্সেও পাঠদান করেছেন।\n\n\n=== জিন-বিশ্লেষণে উদ্যোগ ===\nল্যান্ডার ফাউন্ডেশন মেডিসিনের একজন প্রতিষ্ঠাতা উপদেষ্টা, এ কোম্পানিটির লক্ষ্য ক্যান্সারের বংশাণূসমগ্রবিজ্ঞান ভিত্তিক বিশ্লেষণ প্রযুক্তিকে নিয়মিত চিকিৎসাসেবার মধ্যে নিয়ে আসা। এছাড়াও তিনি ভেরাস্টেম-এর একজন সহ-প্রতিষ্ঠাতা, একটি বায়োফার্মাসিউটিক্যাল কোম্পানি যা স্টেম কোষের ক্যান্সারের ওপর গবেষণার মাধ্যমে ক্যান্সারের চিকিৎসার জন্য ঔষধ আবিষ্কার ও বিকাশের উপর দৃষ্টি নিবদ্ধ করেছে।\n\n\n=== ফরেনসিক বিজ্ঞান ও অপরাধ নিষ্পত্তি ===\n১৯৮৯ সালে, ল্যান্ডার নিউ ইয়র্কের ফৌজদারি মামলা জনগণ বনাম কাস্ত্রো তে বিশেষজ্ঞ সাক্ষ্য প্রদান করেন। তিনি দেখান, তৎকালে প্রচলিত ডিএনএ ভিত্তিক সাক্ষ্য প্রমাণের দুর্বলতা ভুল ব্যক্তিকে অপরাধী সাব্যস্ত করতে পারে, যা নির্দোষ ব্যক্তিদের আসামি হিসেবে জড়িয়ে ফেলতে পারে। সেই মামলার দুইজন আসামিপক্ষের আইনজীবী, পিটার নিউফেল্ড এবং ব্যারি শেক, ইনোসেন্স প্রজেক্ট প্রতিষ্ঠা করেন, সংস্থাটি ডিএনএ বিশ্লেষণ ব্যবহার করে ভুলভাবে দোষী সাব্যস্ত হওয়া বন্দীদের অব্যাহতি দিতে কাজ করছে। ল্যান্ডার ইনোসেন্স প্রজেক্টের পরিচালনা পর্ষদের একজন সদস্য।\n\n\n=== রাষ্ট্রপতির বিজ্ঞান বিষয়ক উপদেষ্টা ===\n\nজানুয়ারী ২০২১-এ, রাষ্ট্রপতি-নির্বাচিত জো বাইডেন ল্যান্ডারকে রাষ্ট্রপতির বিজ্ঞান উপদেষ্টা হিসাবে মনোনীত করেছিলেন এবং ঘোষণা করেন যে তিনি এই পদটিকে মন্ত্রিপরিষদস্তরের পদে উন্নীত করবেন। জানুয়ারি ২০২১-এ, ৫০০ জন নারী বিজ্ঞানী সায়েন্টিফিক আমেরিকান-এ একটি সম্পাদকীয় প্রকাশ করেছিলেন যাতে অন্য কাউকে এই পদে নামকরণের কথা বিবেচনা করার কথা বলা হয়, কারণ ল্যান্ডার বৈজ্ঞানিক সম্প্রদায়ের মধ্যে মহিলাদের অপমান করার জন্য সুপরিচিত ছিলেন।\nপরবর্তীতে ল্যান্ডারকে দুটি সমাবেশে যোগদানের বিষয়ে স্পষ্টীকরণের অনুরোধ করা হয় যেখানে বিজ্ঞানের একজন ধনী বড় মাপের দাতা এবং দোষী সাব্যস্ত যৌন অপরাধী জেফরি এপস্টাইন উপস্থিত ছিলেন। এতে তার মনোনয়ন স্থগিত থাকে। ২৯ এপ্রিল, বাণিজ্য, বিজ্ঞান এবং পরিবহন সংক্রান্ত সিনেট কমিটিতে একটি নিশ্চিতকরণ শুনানি অনুষ্ঠিত হয়েছিল। ২০ মে, কমিটি মনোনয়নের পক্ষে অনুকূলভাবে রিপোর্ট করার পক্ষে ভোট দেয়, পাঁচজন রিপাবলিকান সিনেটর বিপক্ষে ভোট দেয়। ২৮ মে, ২০২১ তারিখে, একটি স্মৃতি দিবসের অবকাশের আগে, পূর্ণ সিনেটের কণ্ঠ ভোটের মাধ্যমে তার মনোনয়ন নিশ্চিত করা হয়েছিল। ল্যান্ডার ২ জুন, ২০২১-এ অফিস অব সায়েন্স অ্যান্ড টেকনোলজি পলিসির ডিরেক্টর হিসেবে শপথ নেন। তিনি পিরকেই অ্যাভোটের একটি ১৪৯২ সালের বিরল কপি ব্যবহার করে শপথ নেন।\n৭ ফেব্রুয়ারি, ২০২২-এ, পলিটিকো, হোয়াইট হাউসের একটি তদন্তের রিপোর্ট করে যেখানে চৌদ্দ জন বর্তমান এবং প্রাক্তন অফিস অব সায়েন্স অ্যান্ড টেকনোলজি পলিসির কর্মী, ৪ ফেব্রুয়ারি ল্যান্ডারকে তার অধস্তনদের ধমক দেওয়ার এবং হেয় করার জন্য অভিযুক্ত করেন। ল্যান্ডার আচরণ স্বীকার করে ৪ ফেব্রুয়ারির কর্মীদের কাছে ক্ষমা চান। তিনি ক্ষমা চেয়ে বলেন, \"আমি [এ বিষয় নিয়ে] বিধ্বস্ত যে আমি অতীত এবং বর্তমান সহকর্মীদের সাথে যেভাবে কথা বলেছি তাতে তারা [মানসিকভাবে] আঘাতপ্রাপ্ত হয়েছেন ... আমি বিশ্বাস করি আমার ভূমিকা কার্যকরভাবে চালিয়ে যাওয়া সম্ভব নয়, এবং এই কার্যালয়ের কাজ এতটাই গুরুত্বপূর্ণ যে তা বাধা দেওয়ার মতো নয়।\" পরে ৭ ফেব্রুয়ারি তিনি পদত্যাগ করেন।\n\n\n== স্মীকৃতি ও সেবাকর্ম ==\n১৯৯৯ সালে, ল্যান্ডার আমেরিকান একাডেমি অব অ্যাচিভমেন্ট এর গোল্ডেন প্লেট পুরস্কার পান।\n২০০৪ সালে, হিউম্যান জিনোম প্রজেক্টে অবদানের জন্য টাইম ম্যাগাজিন বিশ্বের ১০০ জন সবচেয়ে প্রভাবশালী ব্যক্তির মধ্যে ল্যান্ডারকে অন্তর্ভুক্ত করে। তিনি বংশাণুবিজ্ঞান সম্পর্কে অসংখ্য পিবিএস ডকুমেন্টারিতে উপস্থিত হয়েছেন। এমআইটির সেরা উদ্ভাবক ও চিন্তাবিদগণের তালিকা এমআইটি১৫০ এ তিনি দ্বিতীয় স্থান অধিকার করেছিলেন।\n২০০৮ সালের ডিসেম্বরে, ল্যান্ডার এবং হ্যারল্ড ই. ভার্মাসকে ওবামা প্রশাসনের বিজ্ঞান ও প্রযুক্তি বিষয়ক উপদেষ্টা কাউন্সিলের সহ-সভাপতি মনোনীত করা হয়। ২০১২ সালে তিনি ড্যান ডেভিড পুরস্কার পেয়েছিলেন।\nল্যান্ডার মার্কিন যুক্তরাষ্ট্রের সায়েন্স অ্যান্ড ইঞ্জিনিয়ারিং ফেস্টিভ্যালের উপদেষ্টা বোর্ডের সদস্য।\n২০১৩ সালে, ল্যান্ডারকে প্রথম ব্রেকথ্রু প্রাইজ ইন লাইফ সায়েন্সেস বিজয়ী হিসেবে মনোনীত করা হয়। ২০১৬ সালে, সেমান্টিক স্কলার এআই প্রোগ্রাম তাকে সবচেয়ে প্রভাবশালী বায়োমেডিক্যাল গবেষকদের তালিকায় প্রথম স্থানে রাখে।\n১৯১৭ সালে তিনি ইউনিভার্সেতে ক্যাথোলিক দি লাভেইন থেকে সম্মানসূচক ডক্টরেট ডিগ্রি লাভ করেন। এছাড়াও ২০১৭ সালে, তিনি আমেরিকান সোসাইটি অব হিউম্যান জেনেটিক্স থেকে উইলিয়াম অ্যালান পুরস্কার পান।\n২০১৯ সালে, তিনি ইনফোসিস পুরস্কারের জন্য জুরির সদস্য হন। ২০২০ সালে, পোপ ফ্রান্সিস তাকে পন্টিফিকাল একাডেমি অব সায়েন্সের সদস্য নিযুক্ত করেন। ল্যান্ডারের নামে অসংখ্য পেটেন্ট রয়েছে। ২০২১ সালে, তিনি ৪৫ মিলিয়ন ডলারের সম্পদের ওপর তার মালিকানার তথ্য প্রকাশ করেন।\n\n\n== তথ্যসূত্র ==\n\n\n== বহিঃসংযোগ ==\n\nএময়আইটিতে ল্যান্ডার\nএমআইটি ব্রোড ইন্সটটিউটে পরিচিতি তথ্য\nউপস্থিতি - সি-স্প্যানে\n\nটেমপ্লেট:Biden cabinet\n\nটেমপ্লেট:John von Neumann Lecturers"}