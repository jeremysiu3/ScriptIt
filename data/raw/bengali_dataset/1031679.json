{"pageid": 1031679, "title": "আইখেরনোফ্রেত কেন্দ্রস্তম্ভ", "url": "https://bn.wikipedia.org/wiki?curid=1031679", "content": "আইখেরনোফ্রেত কেন্দ্রস্তম্ভ (বার্লিন জাদুঘর উল্লেখনা ১২০৪) হল একটি গুরুত্বপূর্ণ প্রাচীন মিশরীয় কেন্দ্রস্তম্ভ। এটি মিশরের মধ্য রাজ্যের সমসাময়িক এবং কীভাবে প্রাচীন মিশরীয় দেবতা ওসাইরিসের গুহ্যাচারগুলি অ্যাবিডোসে সম্পন্ন হত তার গোপন বিবরণের জন্য বিখ্যাত। চুনাপাথরে নির্মিত এই কেন্দ্রস্তম্ভটির উচ্চতা ১০০ সেন্টিমিটার। এই কেন্দ্রস্তম্ভে দেখা যায়, ওসাইরিস একটি ডানাযুক্ত সৌর চাকতির তিলায় দাঁড়িয়ে রয়েছেন দ্বাদশ রাজবংশের ফ্যারাও তৃতীয় সেনোওসরেতের দিকে মুখ করে। ওসাইরিসের নিচে চব্বিশটি অনুভূমিক রেখায় কেন্দ্রস্তম্ভের লিপিটি বিন্যস্ত। লিপির নিচে দেখা যায় তৃতীয় সেনোওসরেতের এক কোষাধ্যক্ষ আইখেরনোফ্রেত সপরিবারে একটি উৎসর্গ বেদির সম্মুখে দাঁড়িয়ে রয়েছেন। এই আচারগুলির মাধ্যমে দেবতার রাজপদ, মৃত্যু ও পুনর্জীবনলাভ উদ্যাপন করা হত।\nকেন্দ্রস্তম্ভটিতে বর্ণিত হয়েছে কীভাবে আইখেরনোফ্রেতকে রাজার প্রিয় \"পালিত সন্তান\" মনে করা হত এবং ছাব্বিশ বছর বয়সী আইখেরনোফ্রেত কীভাবে \"রাজার সঙ্গী\" হয়েছিলেন। রাজপিতা তথা \"'সর্বাগ্রগণ্য পশ্চিমবাসী\"' ওসাইরিসের সম্মানে কাজ করার জন্য রাজা তাঁকে অ্যাবিডোসে একটি প্রচারাভিযানে প্রেরণ করেছিলেন।\nকেন্দ্রস্তম্ভটিতে কীভাবে চারটি প্রধান ভাগে উৎসব পালিত হত তাও বিবৃত হয়েছে:\n\nওয়েপওয়াওয়েতের শোভাযাত্রা (\"পথ উন্মোচনকারী\")। ওয়েপওয়াওয়েতকে এই ক্ষেত্রে বিজয়ী হোরাসের একটি মূর্তপ্রকাশ হিসেবে দেখা হয়। তিনি তাঁর পিতা ওসাইরিসকে সাহায্যের জন্য আবির্ভূত হন। এই আচারগুলির মধ্যে ওসাইরিসের শত্রুদের আহত করার উদ্দেশ্যে বিশেষ কিছু ক্রিয়া সম্পাদিত হত।\nবৃহৎ শোভাযাত্রা। ওসাইরিসের মন্দির ত্যাগ, নেশমেত-ডিঙিতে ওসাইরিসের অন্ত্যেষ্টি প্রক্রিয়ার পুনরাভিনয়।\nহাকের উৎসব (\"যুদ্ধরত হোরাসের রাত্রি\")। হোরাস ও সেতের যুদ্ধের পুনরাভিনয়।\nওসাইরিসের মন্দিরের উদ্দেশ্যে শোভাযাত্রা। ওসাইরিস মন্দিরে ফিরে এলেন, যা তাঁর পুনর্জীবনলাভ ও মৃত্যুর উপর জয়লাভের প্রতীক।\n\n\n== আরও দেখুন ==\nওসাইরিসের অতিকথা\nপ্রাচীন মিশরীয় ধর্ম\n\n\n== তথ্যসূত্র ==\n\n\n== বহিঃসংযোগ ==\nPicture and translation of the stela"}