{"pageid": 1344115, "title": "মোনা রুটি", "url": "https://bn.wikipedia.org/wiki?curid=1344115", "content": "মোনা রুটি অথবা প্যান দে মোঞ্জা নামে পরিচিত ফিলিপাইনের এই খাবারটি ময়দা দিয়ে তৈরি একটি রুটি বা পাউরুটি জাতীয় খাবার। এই রুটি সাধারণ ময়দা, দুধ এবং লবণ দিয়ে তৈরি হয়। এটির একটি বিশিষ্ট আকৃতি রয়েছে। এই রুটির মাঝখান সামান্য ভাজযুক্ত হয় যা রুটিটিকে দুটি অর্ধ গোলাকার অংশে বিভক্ত করে। এটিকে সাধারণত চিজের সাথে বা গরম পানীয়তে ডুবিয়ে খাওয়া হয়।  \nএটি ফিলিপাইনের সবচেয়ে মৌলিক প্রকারের রুটিগুলির মধ্যে একটি। কখনও কখনও মোনা রুটিকে সমস্ত ফিলিপিনো রুটির উদ্ভাবক হিসাবে চিহ্নিত করা হয়। ধারণা করা হয় যে এই বিশেষ রুটির রন্ধন প্রনালীকে বিভিন্নভাবে পরিবর্তন করার মাধ্যমে ফিলিপাইনের অন্যান্য সকল রুটিজাতীয় খাবারের উদ্ভব হয়েছে।  \n\n\n== ব্যুৎপত্তি ==\nপ্যান দে মোঞ্জা নামের মাধ্যমে একটি বিশেষ  নান রুটিকে বোঝানো হয়। এই বিশেষ রুটি ফিলিপিনো ভাষায় প্যান দে মোনাই বা সহজভাবে মোনা রুটি নামেই পরিচিতি পেয়েছে।  \n\n\n== বর্ণনা ==\nমোনা রুটি তৈরির প্রধান উপাদান হল সাধারণ ময়দা, দুধ (সাধারণত গুঁড়ো দুধ), খামির, ডিমের কুসুম এবং অল্প পরিমাণে লবণ, চিনি এবং মাখন। প্রথমে ময়দা মেখে একটি বলের আকার দেওয়া হয়। এরপর, ময়দার মাখা মন্ডটি মিশ্রিত খামিরের প্রভাবে যাতে স্ফীত হয়ে ওঠে তার জন্য এটি কয়েক ঘন্টা কোনো উপযুক্ত স্থানে সংরক্ষণ করে রেখে দেওয়া হয়। তারপর মাখানো ময়দার মন্ডটিকে হাতের সাহায্যে বিশেষভাবে পাকিয়ে চোঙ -এর আকার দেওয়া হয় এবং ছোট ছোট খণ্ডে কেটে নেওয়া হয়। একটি ডিম ভেঙে ফেটিয়ে নিতে হয়। সাধারণত বেক করার আগে মোনা রুটির উপরে একটি ব্রাশ দিয়ে ডিমের প্রলেপ দেওয়া হয়।   ফিলিপিন্সে ঐতিহ্যগতভাবে প্রস্তুত মোনা রুটি সামান্য হলুদ বা হলুদ-বাদামী রঙের হয়, কিন্তু আধুনিক বাণিজ্যিকভাবে প্রস্তুত মোনা রুটির রঙ হালকা বাদামী হয়। \nমোনা রুটি ফিলিপিনো রন্ধনশৈলীর এক অনন্য খাবার। এটি ফিলিপিন্সে প্রস্তুত সবচেয়ে মৌলিক রুটির প্রকারগুলির মধ্যে একটি। এই মোনা রুটির রন্ধনপ্রনালীকে সামান্য পরিবর্তন ও বিকশিত করে পিনাগং এবং পুটকে ইত্যাদির মতো বিবিধ স্থানীয় রুটির উদ্ভাবন হয়েছে।  \n\n\n== তথ্যসূত্র =="}