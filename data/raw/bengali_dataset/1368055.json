{"pageid": 1368055, "title": "জয়দীপ সাহনি", "url": "https://bn.wikipedia.org/wiki?curid=1368055", "content": "জয়দীপ সাহনি (জন্ম ১৯৬৮) একজন ভারতীয় চিত্রনাট্যকার, গীতিকার ও সৃজনশীল প্রযোজক। তিনি কোম্পানি (২০০২) চলচ্চিত্রের জন্য শ্রেষ্ঠ কাহিনি ও শ্রেষ্ঠ সংলাপ বিভাগে ফিল্মফেয়ার পুরস্কার এবং শ্রেষ্ঠ কাহিনি বিভাগে আইফা পুরস্কার অর্জন করেন। এছাড়া তিনি খোসলা কা ঘোসলা (২০০৬) চলচ্চিত্রের জন্য শ্রেষ্ঠ চিত্রনাট্য বিভাগে ফিল্মফেয়ার পুরস্কার অর্জন করেন এবং চাক দে! ইন্ডিয়া (২০০৭) শ্রেষ্ঠ কাহিনি ও শ্রেষ্ঠ চিত্রনাট্য বিভাগে আইফা পুরস্কার এবং শ্রেষ্ঠ সংলাপ বিভাগে জি সিনে পুরস্কার অর্জন করেন।\nতার রচিত অন্যান্য উল্লেখযোগ্য চলচ্চিত্র হল বান্টি অউর বাবলি (২০০৫), আজা নাচলে (২০০৭), রকেট সিং: সেলসম্যান অব দ্য ইয়ার (২০০৯) ও শুদ্ধ দেসি রোমান্স (২০১৩)।\n\n\n== প্রারম্ভিক জীবন ==\nসাহনি ১৯৬৮ সালে নতুন দিল্লিতে জন্মগ্রহণ করেন। তিনি বিদারের গুরু নানক দেব ইঞ্জিনিয়ারিং কলেজে পড়াশোনা করেন। তিনি কম্পিউটার প্রকৌশলী হিসেবে তার কর্মজীবন শুরু করেছিলেন এবং ন্যাশনাল ইনস্টিটিউট অব ইনফরমেশন অ্যান্ড টেকনোলজিতে (এনআইআইটি) কাজ করেন।\n\n\n== কর্মজীবন ==\nসাহনি পলাশ সেনের সাথে জ্যাম সেশনের পর গীতিকার হিসেবে কাজ শুরু করেন। নতুন দিল্লির একটি বইয়ের দোকানে গান্ধী (১৯৮২) চলচ্চিত্রের চিত্রনাট্য পাওয়ার পর তিনি চিত্রনাট্য লেখা শুরু করেন। তিনি রাম গোপাল বর্মা পরিচালিত জঙ্গল (২০০০) চলচ্চিত্রের চিত্রনাট্য ও গান লিখেন। মুক্তির পর চলচ্চিত্রটি ব্যবসাসফল এবং সমাদৃত হয় এই চলচ্চিত্রের জন্য তিনি শ্রেষ্ঠ চিত্রনাট্য বিভাগে স্ক্রিন পুরস্কারের মনোনয়ন লাভ করেন। তার রচিত দ্বিতীয় চলচ্চিত্র কোম্পানি (২০০২) ১১টি বিভাগে ফিল্মফেয়ার পুরস্কারের মনোনয়ন লাভ করে এবং সাতটি বিভাগে পুরস্কার অর্জন করে। এই চলচ্চিত্রের জন্য সাহনি শ্রেষ্ঠ কাহিনি ও শ্রেষ্ঠ সংলাপ বিভাগে ফিল্মফেয়ার পুরস্কার এবং শ্রেষ্ঠ কাহিনি বিভাগে আইফা পুরস্কার অর্জন করেন।\nতিনি এরপর খোসলা কা ঘোসলা (২০০৬) চলচ্চিত্রের মধ্য দিয়ে প্রথমবারের মত পরিচালক দিবাকর ব্যানার্জীর সাথে কাজ করেন। এই চলচ্চিত্রের জন্য তিনি শ্রেষ্ঠ চিত্রনাট্য বিভাগে ফিল্মফেয়ার পুরস্কার অর্জন করেন। এই সময়ে তিনি যশ রাজ ফিল্মসের সাথে কাজ শুরু করেন এবং বান্টি অউর বাবলি চলচ্চিত্রের চিত্রনাট্য লিখেন। চলচ্চিত্রটি বক্স অফিসে সফল হয়।\nতিনি এরপর চাক দে! ইন্ডিয়া (২০০৭) চলচ্চিত্রের মধ্য দিয়ে পরিচালক শিমিত আমিনের সাথে কাজ করেন। আমিন যশ রাজ ফিল্মসে যোগদানের পূর্বে রাম গোপাল বর্মার সহকারী ছিলেন। সাহনি ভারতীয় মহিলা হকি দলের অবস্থা দেখে বিচলিত হয়ে এই গল্প লিখেন এবং এটি নির্মাণ করতে ২-৩ বছর লেগে যায়। চলচ্চিত্রটিতে শাহরুখ খান ভারতীয় হকি দলের কোচ চরিত্রে অভিনয় করেন, তার চরিত্রটি মহারাজ কৃষাণ কৌশিকের বাস্তব জীবনের গল্পের ছায়া অবলম্বনে লেখা হয়। এই চলচ্চিত্রের জন্য তিনি শ্রেষ্ঠ কাহিনি ও শ্রেষ্ঠ চিত্রনাট্য বিভাগে আইফা পুরস্কার এবং শ্রেষ্ঠ সংলাপ বিভাগে জি সিনে পুরস্কার অর্জন করেন। একই বছর তিনি আজা নাচলে চলচ্চিত্র লিখেন।\nতিনি শিমিত আমিনের পরিচালিত তৃতীয় চলচ্চিত্র রকেট সিং: সেলসম্যান অব দ্য ইয়ার (২০০৯) রচনা করেন। এরপর তিনি শুদ্ধ দেসি রোমান্স (২০১৩) চলচ্চিত্র রচনা করেন। রজারইবার্ট.কমের সমালোচক ড্যানি বাউয়েস সাহনির চিত্রনাট্যকে \"স্পষ্ট\" বলে মন্তব্য করেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে জয়দীপ সাহনি  (ইংরেজি)\nরটেন টম্যাটোসে জয়দীপ সাহনি (ইংরেজি)"}