{"pageid": 1523308, "title": "এলিস চ্যাপম্যান", "url": "https://bn.wikipedia.org/wiki?curid=1523308", "content": "এলিস চ্যাপম্যান (১৮৬০-১৯২৯) ছিলেন একজন অস্ট্রেলীয় শিল্পী যিনি প্রতিকৃতি এবং রীতি অনুযায়ী চিত্রকর্মের জন্য পরিচিত (যেখানে দৈনন্দিন পরিস্থিতিতে সাধারণ মানুষকে চিত্রিত করা হয়)। তাঁর শিল্পসম্ভারে অন্যান্য বিষয়ের পাশাপাশি স্থিরজীবনের চিত্রকর্মও অন্তর্ভুক্ত ছিল।\n\n\n== প্রারম্ভিক জীবন ==\n১৮৬০ সালে এলিসের জন্মের সময় চ্যাপম্যান পরিবার ভিক্টোরিয়ার ইঙ্গলউডে বাস করতেন। শতাব্দীর শেষ অবধি এই স্থানটিতে একটি উল্লেখযোগ্য সোনার খনি ছিল। তাঁর বাবা জোয়েল চ্যাপম্যান ছিলেন একজন কোয়ার্টজ খনি শ্রমিক। তাঁর মা অ্যান রবার্টসন ১৮৫৮ সালে জোয়েল চ্যাপম্যানকে বিয়ে করেছিলেন। অ্যালিস তাঁদের প্রথম সন্তান এবং তাঁর তিনটি ছোট বোন ছিল। তাঁর শৈশবে তাঁর পরিবার সোনার ক্ষেত ছেড়ে মেলবোর্নের আরমাডেলের শহরতলিতে চলে আসে। জোয়েল চ্যাপম্যান ১৯০৮ সালে ৮১ বছর বয়সে আরমাডেলে মারা যান; তাঁর স্ত্রী অ্যান ১৯১২ সালে ৭২ বছর বয়সে সেন্ট কিল্ডায় মারা যান।\nস্কুলে পড়ার পর এলিস ১৮৭৬ - ১৮৮৬ সালে ন্যাশনাল গ্যালারী অফ ভিক্টোরিয়া আর্ট স্কুলে যোগদান ক'রে একজন শিল্পী হিসেবে তাঁর আনুষ্ঠানিক প্রশিক্ষণ শুরু করেন।  সেখানে থাকাকালীন, তিনি জি এফ ফোলিংসবির অধীনে পড়াশোনা করেছিলেন। তিনি এবং স্কুলের কিছু ছাত্রী ছেলে ও মেয়ে শিক্ষার্থীদের প্রতি বৈষম্যমূলক আচরণের বিরুদ্ধে বিদ্রোহ করেছিলেন। এই দৃঢ়তার জন্য, চ্যাপম্যানকে বরখাস্তের শাস্তি দেওয়া হয়েছিল (যদিও সংবাদমাধ্যম এবং শিল্প সম্প্রদায়ের তীব্র প্রতিবাদের পর ট্রাস্টিরা তাঁকে পুনঃসংযুক্ত করেছিলেন)।\nতাঁর প্রশিক্ষণের বছরগুলিতে, তাঁর সহপাঠীদের মধ্যে এমন কিছু শিল্পী ছিলেন যাঁরা ভবিষ্যতের অস্ট্রেলিয়ান ইমপ্রেশনিজমের বিকাশের কেন্দ্রবিন্দুতে ছিলেন, পরে হাইডেলবার্গ স্কুল নামে সেটি পরিচিত হয়, এঁদের অনেককেই তিনি বুওনারোত্তি ক্লাবের সদস্যপদ লাভের মাধ্যমে চিনতেন। টম রবার্টস ছিলেন এমনই একজন যিনি ১৮৮৭ সালে তাঁর ছোট বোন এথেল চ্যাপম্যানের (১২ বছর বয়সী) নীল চোখ এবং বাদামী ছবি এঁকেছিলেন।\n\n\n== কর্মজীবন ==\n\nপ্রশিক্ষণ শেষ করার পর, চ্যাপম্যান তাঁর পেশাদার স্টুডিওর জন্য মেলবোর্নের কলিন্স স্ট্রিটের প্ল্যানেট চেম্বারসের ৮ নম্বর স্থানটি বেছে নেন। তিনি মূলত প্রতিকৃতি এবং ঐতিহ্যবাহী চিত্রকলায় বিশেষজ্ঞ ছিলেন এবং নিয়মিতভাবে  প্রদর্শনীতে তাঁর কাজ সাফল্যের সাথে প্রদর্শন করতেন।\nতিনি যেসব প্রদর্শনীতে অংশগ্রহণ করেছিলেন তার মধ্যে রয়েছে:\n\n১৮৮৭ সালের অস্ট্রেলিয়ান আর্ট অ্যাসোসিয়েশনের প্রদর্শনী, দেয়ার ইজ নাথিং নিউ আণ্ডার দ্য সান।\n১৮৮৮ মেলবোর্ন শতবর্ষ প্রদর্শনী । সিটিং ইন স্টেট এবং গ্রেচেনের জন্য জুরি পুরস্কার পেয়েছেন\n১৮৮৮-১৮৯২ চ্যাপম্যান ভিক্টোরিয়ান আর্টিস্টস  সোসাইটির সাথে নিয়মিত প্রদর্শনী করতেন।\nতাঁর একটি কাল্পনিক চিত্রকর্ম, ১৯১০ সালে স্পেন্সার স্ট্রিটের কাছে ওয়ার্ভস , ভিক্টোরিয়ার স্টেট লাইব্রেরির সংগ্রহে অনলাইনে দেখা যায়, যেখানে বলা হয়েছে যে চিত্রকর্মটি চ্যাপম্যানের মালিকানাধীন হলেও এখন ধারণা করা হচ্ছে এটি অন্য কোনও চিত্রশিল্পীর।\nতিনি বিখ্যাত কনসার্ট গায়ক ফিলিপ নিউবারির একটি প্রতিকৃতি এঁকেছিলেন, যা অস্ট্রাল স্যালনের একটি অনুষ্ঠানের অংশ হিসেবে নিউবারি এবং তাঁর স্ত্রীর বাড়িতে প্রদর্শিত হয়েছিল।  তিনি ফ্রেডেরিক ম্যাককাবিন, ওয়াল্টার উইথার্স এবং ক্লারা সাউদার্নের মতো সুপরিচিত শিল্পীদের সাথে প্রদর্শনী করেছিলেন।\n১৮৯৪ সালে, বেণ্ডিগো আর্ট গ্যালারির সম্মানসূচক আজীবন গভর্নর নিযুক্ত করে চ্যাপম্যানকে সম্মানিত করা হয়, সেই বছর তিনি বেণ্ডিগোর প্রথম মেয়র  জে এফ সুলিভানের চিত্র অঙ্কনের জন্য গ্যালারির স্বর্ণপদক জিতেছিলেন। মেয়র হিসেবে একমাত্র সুলিভানের ছবিই তিনি এঁকেছিলেন তা নয়, তিনি প্রহরান শহরের মেয়র এইচ এম গুচের একটি ছবিও আঁকেন, যা প্রহরান টাউন হলে টাঙানোর কথা ছিল। তাঁর সময়ে, তাঁকে \"অস্ট্রেলীয় বংশোদ্ভূত চিত্রশিল্পীদের মধ্যে সবচেয়ে বিবেকবান এবং বহুমুখী প্রতিভাবান\" হিসেবে উল্লেখ করা হত।\nতিনি ১৯০৮ সাল পর্যন্ত ভিক্টোরিয়ান আর্টিস্টস সোসাইটির সদস্য ছিলেন এবং ১৮৯২ সাল পর্যন্ত সেখানে নিয়মিতভাবে প্রদর্শনী করেছেন।\n১৯১১ সালে এলিসের বোন, এথেল মার্গারেট (জন্ম ১৮৭৫) মারা যান। এথেল ১৯০৪ সালে ইওয়ার্ট পলকে বিয়ে করেছিলেন। পলের দুই ছোট সন্তান, ভায়োলেট এভলিন (জন্ম: ১৯০৭) এবং চার্লস উইলিয়ামের  দায়িত্ব (জন্ম: ১৯১০), এসে পড়ে এলিস এবং তাঁর দুই অবিবাহিত বোনের  ওপর। এই কারণে, পরবর্তী ১৪ বছর শিল্পকর্মের জন্য এলিস বেশি সময় দিতে পারেন নি এবং তিনি প্রতিকৃতির জন্য আর কোনও কাজ গ্রহণ করেননি।\n\n\n== মৃত্যু এবং অবদান ==\n১৯২৯ সালে ৬৫ বছর বয়সে এলিস চ্যাপম্যান মারা যান। তিনি তাঁর বোন এলিনর (জন্ম ১৮৭০) এবং জেসি (১৮৬৮-১৯৫৬)-র সাথে সেন্ট কিল্ডায় থাকতেন, যারা তাঁকে তাঁর বোনের মেয়ে এবং ছেলেকে লালন-পালনে সাহায্য করেছিলেন।\n\n\n== আরও দেখুন ==\nভিক্টোরিয়া শ'র জাতীয় গ্যালারি গবেষণা গ্রন্থাগার\nঅস্ট্রেলিয়ার জাতীয় গ্রন্থাগার, ফাইল:\nভিক্টোরিয়ার রাজ্য গ্রন্থাগার, কাগজপত্র,\n\n\n== তথ্যসূত্র =="}