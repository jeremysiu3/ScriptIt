{"pageid": 1513909, "title": "রানীগঞ্জ সেতু", "url": "https://bn.wikipedia.org/wiki?curid=1513909", "content": "রানীগঞ্জ সেতু সুনামগঞ্জ জেলায় কুশিয়ারা নদীর উপর নির্মিত একটি সড়ক সেতু। এটি সিলেট বিভাগের বৃহত্তম সেতু। সেতুটির নির্মাণ কাজ শুরু হয় ২০১৬ সালের আগস্ট মাসে এবং শেষ হয় ২০২২ সালের নভেম্বরে মাসে। সেতুটি নির্মাণের ফলে সড়কপথে ঢাকার সঙ্গে সুনামগঞ্জের দুরত্ব ৫৫ কিলোমিটার (৩৪ মাইল) কমে গিয়েছে।\n\n\n== অবস্থান ==\nসেতুটি কুশিয়ারা নদীর উপরে নির্মাণ করা হয়েছে যা সিলেট বিভাগের সুনামগঞ্জ জেলার জগন্নাথপুর উপজেলার রাণীগঞ্জ বাজারের দক্ষিণ-পূর্বে অবস্থিত।\n\n\n== ইতিহাস ==\n১৯৯৯ সালে তৎকালীন পররাষ্ট্রমন্ত্রী আব্দুস সামাদ আজাদ পাগলা–জগন্নাথপুর–রায়গঞ্জ–আউশকান্দি আঞ্চলিক মহাসড়কের কাজ শুরু করেন। ২০০১ সালে  তৎকালীন অর্থমন্ত্রী সাইফুর রহমান এই সড়ক অপ্রয়োজনীয় উল্লেখ করে বরাদ্দ বাতিল করে দেন ফলে সেতু নির্মাণ স্থায়ীভাবে বন্ধ হয়ে যায়। ২০০৮ সালে তৎকালীন সুনামগঞ্জ-৩ আসনের সংসদ সদস্য এম. এ. মান্নান (পরবর্তীতে পরিকল্পনামন্ত্রী) এই আঞ্চলিক মহাসড়কের কাজ পুনরায় চালুর প্রচেষ্টা চালান। একপর্যায়ে তিনি সাবেক প্রধানমন্ত্রী শেখ হাসিনার অগ্রাধিকার তালিকায় এটি নিয়ে আসেন এবং একনেকে ৫২ কোটি বাংলাদেশী টাকা অনুমোদন পায়। পরবর্তীতে ধাপে ধাপে ব্যয় এবং সময় বাড়ানো হয়।\n২০১৪ সালের ২৪ জুন একনেকে সেতুটি নির্মাণের প্রস্তাব পাস হয়। সেতু নির্মাণের কার্যাদেশ আসে ২০১৬ সালের ১১ আগস্ট এবং ২০১৭ সালের ১৪ জানুয়ারি নির্মাণ কাজ শুরু হয়। প্রথমে সেতুর নির্মাণ ব্যয় ৯১ কোটি বাংলাদেশী টাকা ধরা হয়েছিল। সেতু ও আড়াই কিলোমিটার সংযোগ সড়ক এবং টোল প্লাজার নির্মাণকাজ শেষ করতে মোট ১৫৫ কোটি বাংলাদেশী টাকা ব্যয় হয়েছে। সেতুর নির্মাণ কাজ শেষে ২০২২ সালের ৭ নভেম্বর বাংলাদেশের সাবেক প্রধানমন্ত্রী শেখ হাসিনা ভিডিও কনফারেন্সের মাধ্যমে সেতুটি উদ্বোধন করেন।\n\n\n== তথ্যসূত্র =="}