{"pageid": 1524861, "title": "এমা, লেডি হ্যামিল্টন", "url": "https://bn.wikipedia.org/wiki?curid=1524861", "content": "ডেম এমা হ্যামিল্টন (ইংরেজি: Dame Emma Hamilton; জন্ম: অ্যামি লিয়ন; ২৬ এপ্রিল ১৭৬৫ – ১৫ জানুয়ারি ১৮১৫), লন্ডনে আসার পর এমা হার্ট এবং বিবাহের পর লেডি হ্যামিল্টন নামে পরিচিত, একজন ইংরেজ মডেল, নৃত্যশিল্পী ও অভিনেত্রী ছিলেন। তিনি লন্ডনের ডেমিমন্ডে তার কর্মজীবন শুরু করেন এবং পরে একাধিক ধনাঢ্য ব্যক্তির প্রণয়িনী হন, তন্মধ্যে সর্বোচ্চ পর্যায়ের ব্যক্তি ছিলেন ভাইস অ্যাডমিরাল লর্ড নেলসন। তিনি পোট্রের্টশিল্পী জর্জ রমনির মিউজ ছিলেন।\n১৭৯১ সালে ২৬ বছর বয়সে তিনি নেপলস রাজ্যে ব্রিটিশ রাষ্ট্রদূত স্যার উইলিয়াম হ্যামিল্টনকে বিয়ে করেন, এবং সেখানে রানীর সাথে তার সখ্য হয়, রানী ছিলেন মারি অঁতোয়ানেতের বোন।\n\n\n== প্রারম্ভিক জীবন ==\nএমা ১৭৬৫ সালের ২৬শে এপ্রিল ইংল্যান্ডের চেশারের নেস্টনের নিকটস্থ নেসে জন্মগ্রহণ করেন। জন্মের পর তার নাম রাখা হয়েছিল অ্যামি লিয়ন তার পিতা হেনরি লিয়ন একজন কামার ছিলেন। এমার যখন দুই মাস বয়স, তখন তার পিতা মারা যান। ১৭৬৫ সালের ১২ই মে তার বাপ্তিষ্ম হয়। তার মাতা ম্যারি কিড (পরবর্তী কালে ক্যাডোগান) এবং মাতামহী সারা কিড তাকে লালন পালন করেন। এমা হার্ডনে বেড়ে ওঠেন এবং কোন আনুষ্ঠানিক শিক্ষা লাভ করেননি। তিনি পরবর্তীকালে  এমা হার্ট নামে পরিচিতি পান।\n১৭৭৭ সালে ম্যারি লন্ডনে পাড়ি জমালে এমা ১২ বছর বয়সে হার্ডনে চেস্টারে কর্মরত চিকিৎসক অনারাটাস লেই টমাসের বাড়িতে গৃহপরিচারিকা হিসেবে কাজ শুরু করেন। কয়েক মাস পর তিনি বেকার হয়ে পড়েন এবং ১৭৭৭ সালের শরতে লন্ডনে ফিরে আসেন। তিনি লন্ডনের ব্ল্যাকফ্রিয়ার্সের চ্যাটাম প্লেসে বাড পরিবারে কাজ শুরু করেন এবং কভেন্ট গার্ডেনের ড্রুরি লেন থিয়েটারে অভিনয় শুরু করেন। তিনি কবি ও অভিনেত্রী ম্যারি রবিনসনের গৃহপরিচারিকা হিসেবেও কাজ করেন। এমা এরপর স্কটিশ হাতুড়ে ডাক্তার জেমস গ্রাহামের গডেস অব হেলথে মডেল ও নৃত্যশিল্পী হিসেবে কাজ করেন।\n১৫ বছর বয়সে স্যার হ্যারি ফেদারস্টনহোর সাথে এমার পরিচয় হয়। হ্যারি তাকে সাউথ ডাউন্সে তার আপার্ক কান্ট্রি এস্টেটে দীর্ঘ পার্টিতে অতিথিসেবিকা ও বিনোদনদাতা হিসেবে কয়েক মাসের জন্য নিয়োগ দেন। বলা হয়ে থাকে এমা হ্যারির খাবারের কক্ষে নগ্ন হয়ে নৃত্য করত। হ্যারি এমাকে প্রণয়িনী হিসেবে সেখানে নিয়ে গিয়েছিল, কিন্তু বন্ধুদের সাথে মদ্যপান ও শিকারে যাওয়ার কারণে তাকে এড়িয়ে যেত। এরপর ব্রিটিশ প্রত্নতাত্ত্বিক ও রাজনীতিবিদ চার্লস ফ্রান্সিস গ্রেভিলের (১৭৪৯-১৮০৯) সাথে এমার বন্ধুত্ব হয়। এই সময়ে (১৭৮১ সালের জুনের শেষভাগ থেকে জুলাইয়ের শুরুতে) তার গর্ভে হ্যারির একটি সন্তান আসে।\nগ্রেভিল তাকে রক্ষিতা হিসেবে গ্রহণ করে এই শর্তে যে শিশুটিকে তিনি লালন পালন করবেন। এমা কারো নামে শিশুটির জন্মের পর তাকে হার্ডেনে তার প্র-মাতামহীর কাছে তিন বছর লালন পালন করার জন্য পাঠিয়ে দেওয়া হয়। এরপর তার মায়ের সাথে কিছুদিন থাকার পর তাকে ম্যানচেস্টারে জন ব্ল্যাকবার্ন নামে এক স্কুলশিক্ষক ও তার স্ত্রীর কাছে পাঠানো হয়। এমার সাথে কিশোরী বয়সে এমার কন্যার প্রায়ই সাক্ষাৎ হলেও এমা ঋণে জর্জরিত হলে তার কন্যা বিদেশে সঙ্গিনী ও গৃহপরিচারিকা হিসেবে কাজ করতেন।\nগ্রেভিল এমাকে লন্ডনের প্যাডিংটন গ্রিনের এজওয়্যারে একটি ছোট বাড়িতে রাখেন। গ্রেভিলের অনুরোধে তিনি তার নাম পরিবর্তন করে \"মিসেস এমা হার্ট\" রাখেন, শালীন পোশাক পরিধান করেন এবং সামাজিক জীবন পরিত্যাগ করেন। গ্রেভিল এমার মাকে তার গৃহকর্মী হিসেবে তার সাথে থাকার সুযোগ করে দেন। এছাড়া তিনি এমাকে আরও সুন্দরভাবে উচ্চারণ করতে শেখান এবং কিছুদিনের মধ্যে তার কিছু বন্ধুকে তার সাথে সাক্ষাৎ করতে আমন্ত্রণ জানাতে থাকেন।\nঅর্থ উপার্জনের উৎস হিসেবে গ্রেভিল তাকে তার বন্ধু চিত্রশিল্পী জর্জ রমনির কাছে পাঠান। রমনি তখন একজন নতুন মডেল ও মিউজের খোঁজ করছিলেন। এমা রমনির বেশ কিছু বিখ্যাত পোট্রেটের বিষয়বস্তু হন এবং অচিরেই লন্ডনের সবচেয়ে বড় তারকা হয়ে ওঠেন। রমনি তার প্রতি মোহাবিষ্ট হয়ে পড়েন, বিভিন্ন ভঙ্গিমায় তার নগ্ন ও কাপড় পরিধান করা স্কেচ করেন, যেগুলো দিয়ে পরে তার অনুপস্থিতিতে তিনি চিত্রকর্ম বানাতেন। রমনির সৃষ্টিকর্ম ও বিশেষ করে তার আকর্ষণীয় চেহারার যুবতী মডেলের জনপ্রিয়তা দিয়ে এমা বিশিষ্ট সমাজে \"এমা হার্ট\" নামে পরিচিতি লাভ করেন।\n১৭৮৩ সালে গ্রেভিল তার অর্থায়ন পরিপূর্ণ করার জন্য একজন ধনী স্ত্রীর খোঁজ করেন এবং আঠারো বছর বয়সী হেনরিয়েতা মিডলটনকে তার উপযুক্ত হিসেবে খুঁজে পান। এমা সমস্যা হয়ে ওঠবে কারণ তিনি চাননি তিনি এমার প্রেমিক হিসেবে পরিচিত হতে এবং তার সম্ভাব্য স্ত্রী তিনি এমা হার্টের সাথে থাকছেন এটা জানলে তাকে গ্রহণ করবে না। এমার নিকট থেকে মুক্তি পেতে গ্রেভিল তার মামা নেপলসে ব্রিটিশ রাষ্ট্রদূত স্যার উইলিয়াম হ্যামিল্টনের হাতে এমাকে তুলে দেন।\nগ্রেভিল এমাকে তার পরিকল্পনার কথা জানাননি, বরং এমার মায়ের স্ট্রোকে আক্রান্ত হওয়ার কিছুদিন পর ১৭৮৫ সালে তাকে নেপলসে দীর্ঘ ছুটি কাটানোর কথা বলেন এবং গ্রেভিল ব্যবসায়ের কাজে স্কটল্যান্ড যাবেন। এমাকে ছয় থেকে আট মাসের জন্য নেপলস পাঠানো হয়, এবং এমা তখনও জানতেন না যে তাকে সেখানে নিমন্ত্রণকর্তার রক্ষিতা হিসেবে পাঠানো হচ্ছে। এমা তার মা ও গ্যাভিন হ্যামল্টনকে নিয়ে ১৭৮৬ সালের ১৩ই মার্চ নেপলসে পাড়ি জমান এবং ২৬শে এপ্রিল তার ২১তম জন্মদিনে নেপলসে পৌঁছান।\n\n\n== স্যার উইলিয়াম হ্যামিল্টনের সাথে বিবাহ ==\n\nছয় মাস তার মায়ের সাথে পালাৎজো সেসসায় একটি অ্যাপার্টমেন্টে থাকার পর এবং গ্রেভিলকে সেখানে এসে তাকে নিয়ে যাওয়ার অনুরোধ করার পর এমা বুঝতে পারেন গ্রেভিল তাকে ত্যাগ করেছেন। তিনি গ্রেভিলের পরিকল্পনা বুঝতে পেরে তার প্রতি ক্ষুব্ধ হন, কিন্তু ইতোমধ্যে তিনি নেপলসের জীবন উপভোগ করতে শুরু করেন এবং ১৭৮৬ সালের বড়দিনের কিছুদিন পূর্বে স্যার উইলিয়ামের প্রেমের আহ্বানে সাড়া দিতে থাকেন। তারা একে অপরের প্রেমে পড়ে যান এবং স্যার উইলিয়াম তাকে সাময়িক রক্ষিতা করার পরিকল্পনা ভুলে যান। এমা তার মাকে নিচতলায় থেকে উইলিয়ামের অ্যাপার্টমেন্টে ওঠেন। এমা রাজসভায় অংশগ্রহণ করতে না পারলেও উইলিয়াম তাকে অন্যান্য সকল পার্টি, সমাবেশ ও প্রমোদ-ভ্রমণে নিয়ে যেতেন।\n১৭৯১ সালের ৬ই সেপ্টেম্বর তারা সেন্ট মেরিলবোন যাজকীয় গির্জায় বিয়ে করেন এবং এই উদ্দেশ্যে তারা ইংল্যান্ডে ফিরে আসেন ও স্যার উইলিয়াম রাজার অনুমতি নেন। বিয়ের সময় এমার বয়স ছিল ছাব্বিশ এবং উইলিয়ামের ষাট। বিয়ের রেজিস্ট্রারে তার আইনসম্মত নাম অ্যামি লিয়ন ব্যবহার করলেও বিয়ের ফলে তিনি লেডি হ্যামিল্টন উপাধি লাভ করেন, যা তিনি বাকি জীবন ব্যবহার করেন। হ্যামিল্টনের তখন তার কর্মজীবনের শিখরে ছিলেন এবং এই সময়ে তাকে প্রিভি কাউন্সিলে স্থান দেওয়া হয়। বিয়ের কিছুদিন পর রমনি এমার সর্বশেষ ছবি দি অ্যাবাস্যাড্রেস আঁঁকেন এবং এরপর তিন গভীর হতাশায় নিমজ্জিত হন এবং এমার বেশ কিছু উন্মাদগ্রস্থ স্কেচ আঁকেন।\nনব বিবাহিত দম্পতি দুই দিন পর নেপলসে ফিরে যান। তাদের বিয়ের পর গ্রেভিল এমা কারোর লালন পালনের ভার স্যার উইলিয়ামকে সমর্পণ করেন এবং তাকে রাষ্ট্রদূতের সৎ মেয়ের জন্য উপযুক্ত কোন বাড়িতে তাকে আশ্রয় দিতে। তবে স্যার উইলিয়াম এমার কন্যার কথা ইচ্ছাকৃতভাবে ভুলে যান।\n\n\n== নেলসনের সাথে পরিচয় ==\nব্রিটিশ রাষ্ট্রদূতের স্ত্রী হিসেবে এমা ১৭৯৩ সালের ১০ই সেপ্টেম্বর অ্যাডমিরাল নেলসন নেপলসে ফ্রান্সের বিরুদ্ধে সৈন্য সংগ্রহের জন্য পৌঁছালে তাক স্বাগত জানান। নেলসন তখন ফ্যানি নিসবেতের সাথে ছয় বছরের বৈবাহিক সম্পর্কে আবদ্ধ ছিলেন। নেপলসে মাত্র পাঁচ দিন থাকার পর ১৫ই সেপ্টেম্বর সার্ডিনিয়ার উদ্দেশ্যে সমুদ্রযাত্রা করার সময় পরিষ্কার হয়ে যায় নেলসন তার প্রতি খানিক প্রেমে পড়েছেন।\nপাঁচ বছর পর ১৭৯৮ সালের ২২শে সেপ্টেম্বর নেলসন আবু কিরে নীলনদের যুদ্ধে জয় লাভ করে তার ১৮ বছর বয়সী সৎ ছেলে জোসিয়া নিসবেতকে নিয়ে নেপলসে ফিরে আসেন। ইতোমধ্যে এই যুদ্ধের ফলে অল্প বয়সে তিনি বার্ধক্যে পতিত হন এবং তিনি একটি হাত ও প্রায় সবকয়টি দাঁত হারান। তিনি পৌঁছানোর পূর্বেই এমা তার প্রশংসা করে তাকে একটি আবেগঘন চিঠি লিখেন। নেলসনও তার স্ত্রীর কাছে এমার ব্যাপারে চিঠি লিখেন। এমা ও স্যার উইলিয়াম নেলসনকে তাদের বাড়ি পালাৎজো সেসসায় নিয়ে আসেন।\nএমা তার স্বামীর বাড়িতেই নেলসনের সেবা-শুশ্রূষা করেন এবং ২৯শে সেপ্টেম্বর তার ৪০তম জন্মদিন উদ্‌যাপনের জন্য ১,৮০০ অতিথিকে আমন্ত্রণ জানিয়ে একটি পার্টি করেন। পার্টির পর এমা নেলসনের একান্ত সচিব, অনুবাদক ও রাজনৈতিক সাহায্যকারী হন। তারা অল্পদিনেই একে অপরের প্রেমে পড়েন এবং তাদের মধ্যে প্রেমের সম্পর্ক শুরু হয়। হ্যামিল্টন ও নেলসন একে অপরের প্রশংসা করতেন এবং একে অপরকে সম্মান করতেন; ফলে তাদের এই সম্পর্ক তিনি মেনে নিয়েছিলেন। নভেম্বর মাসের মধ্যে নেপলসে তাদের সম্পর্কের এই গল্প ইংরেজ সংবাদপত্রে পৌঁছে যায়।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nLady Hamilton as a Bacchante in the Lady Lever Art Gallery\n\"Archival material relating to এমা, লেডি হ্যামিল্টন\"। UK National Archives। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\"Finding the Lost Daughter of Lady Hamilton\". Article about Emma Carew by Jacqui Livesey. (Global Maritime History, 24 March 2014)\n\"Dispelling the myths around Lady Emma Hamilton and Admiral Lord Nelson\", article by the curator of the 2017 Emma Hamilton exhibition at the National Maritime Museum, Quintin Colville. (Cheshire Life, 3 November 2016)\nPaintings of Emma Hart in the Waddesdon Manor collection"}