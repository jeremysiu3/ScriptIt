{"pageid": 1381858, "title": "বুসান ইপার্ক", "url": "https://bn.wikipedia.org/wiki?curid=1381858", "content": "বুসান ইপার্ক ফুটবল ক্লাব (কোরীয়: 부산 아이파크 축구단, ইংরেজি: Busan IPark; সাধারণত বুসান ইপার্ক এফসি এবং সংক্ষেপে বুসান ইপার্ক নামে পরিচিত) হচ্ছে বুসান ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার দ্বিতীয় স্তরের ফুটবল লিগ কে লিগ ২-এ প্রতিযোগিতা করে। এই ক্লাবটি ১৯৭৯ সালে প্রতিষ্ঠিত হয়েছে। ৫৩,৭৬৯ ধারণক্ষমতাবিশিষ্ট বুসান আসিয়াদ মেইন স্টেডিয়ামে ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় পার্ক জিন-সুব এবং সভাপতির দায়িত্ব পালন করছেন চুং মং-গিউ। বর্তমানে দক্ষিণ কোরীয় রক্ষণভাগের খেলোয়াড় লি হান-দো এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, বুসান ইপার্ক এপর্যন্ত ১১টি শিরোপা জয়লাভ করেছে; যার মধ্যে চারটি কে লিগ ১,  এবং একটি কোরীয় এফএ কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ২টি শিরোপা জয়লাভ করেছে; যার মধ্যে একটি এশীয় ক্লাব চ্যাম্পিয়নশিপ শিরোপা রয়েছে। হান জি-হো, পার্ক জং-উ, লিম সাং-হিউব, লি জং-হিয়প এবং আন বিয়ং-জুনের মতো খেলোয়াড়গণ বুসান ইপার্কের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৪ বছর পর, ১৯৮৩ মৌসুমে বুসান ইপার্ক প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে লিগ ১-এ অংশগ্রহণ করতে সক্ষম হয়েছিল। ১৯৮৩ সালের সালের ৮ই মে তারিখে, কে লিগ ১-এ ক্লাব ইতিহাসে নিজেদের প্রথম ম্যাচে চাং উন-সুর অধীনে বুসান ইপার্ক পিওএসসিও ডলফিনসের সাথে ১–১ গোলে ড্র করেছিল। ১৯৮৩ কে লিগ-এ বুসান ইপার্ক ৬টি জয় এবং ৭টি ড্রয়ে সর্বমোট ১৯ পয়েন্ট অর্জন করে সামগ্রিক পয়েন্ট তালিকায় ২য় স্থান অর্জন করেছিল, যেখানে লি চুন-সোক ৮টি গোল করে লিগে বুসান ইপার্কের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}