{"pageid": 1053579, "title": "ইস্ট-ওয়েস্ট মেট্রো সুড়ঙ্গ বিপর্যয়", "url": "https://bn.wikipedia.org/wiki?curid=1053579", "content": "ইস্ট-ওয়েস্ট মেট্রো সুড়ঙ্গ বিপর্যয় ২০১৯ সালের ৩১ অগাস্ট কলকাতা মেট্রোর লাইন ২-এর অন্তর্গত ইস্ট-ওয়েস্ট মেট্রো সুড়ঙ্গ খননকালে ঘটা বিপর্যয়কে নির্দেশ করে।\n\n\n== পটভূমি ==\nমেট্রো ও আইটিটি সিমেন্টের আধিকারিকরা বউবাজার এলাকার গৌর দে লেনের বাসিন্দাদের জানান যে ‘এই এলাকারর নীচে মেট্রোর টানেল তৈরি হবে’। নিরাপত্তার কথা মাথায় রেখেই বাড়ি ছাড়ার বিজ্ঞপ্তি প্রদান করা হয় এবং ২১ আগস্টের মধ্যে বাড়ি ছাড়ার কথা বলা হয়।\n২৩ অগাস্টের মধ্যে লোহার বিমের দ্বারা বাড়ির কাঠামো ধরে রাখার চেষ্টা করা হয়। সারা বাড়ি জুড়ে একাধিক জায়গায় রয়েছে ফাটল তৈরি হয়।\n\n\n== ঘটনা ==\nকলকাতা মেট্রোর ইস্ট-ওয়েস্ট করিডরের পশ্চিমমুখী সুড়ঙ্গের টানেল বোরিং মেশিন ২০১৯ সালের ৩১ অগাস্ট বউবাজার এলাকার মাটির নীচে একুয়াফায়রে অঘাত করে। ফলে সুড়ঙ্গের মধ্যে জল প্রবেশ করে। কলকাতা পুরসভার বৌবাজার থানা এলাকার ৪৮ নম্বর ওয়ার্ডের দুর্গা পিথুরি লেনে একাধিক বাড়িতে ৩১ অগাস্ট সন্ধ্যায় বড় বড় ফাটল তৈরি হয় ও বাড়ি থেকে চাঙড়ও ভেঙে পড়ে। স্থানীয়দের অভিযোগ, ইস্ট-ওয়েস্ট মেট্রোর ভূগর্ভস্থ অংশের কাজের জন্যই বাড়িসমূহে ফাটলের সৃষ্টি হয়। সন্ধ্যা ৭টা নাগাদ ভূমিকম্পের মতো এলাকার বেশ কয়েকটি বাড়ি কাঁপতে শুরু করে। একই সারির কয়েকটি বাড়ির দেওয়াল ও মেঝেতে ফাটল দেখা যায়। ভয় পেয়ে বাসিন্দারা রাস্তায় নেমে আসেন। ১৩এ দুর্গা পিথুরি লেনের তিনতলা বাড়িটির দেওয়াল ও মেঝেতে বড় বড় ফাটল তৈরি হয়। বাসিন্দাদের অভিযোগ করেন, যে “মেট্রোর কাজের জন্য আগাম সতর্কবার্তা দেওয়া হয়নি”।\n\n\n== উদ্ধার প্রচেষ্টা ==\nইস্ট-ওয়েস্ট মেট্রোর বিবাদী বাগ থেকে শিয়ালদহ পর্যন্ত মেট্রো লাইন নিয়ে যাওয়ার জন্য টানেল বোরিংয়ের জেরে বৌবাজার এলাকায় ২২ বাড়ি ব্যাপক ভাবে ক্ষতিগ্রস্ত হয় ও একাধিক বাড়ির অংশ ভেঙে পড়েছে। পুরসভার পক্ষ থেকে পাওয়া প্রথমে ২৮৪ জন বাসিন্দাকে শহরের বিভিন্ন হোটেলে সরিয়ে নিয়ে যাওয়া হয়।\n\n\n== পরবর্তী ফল ==\nবৌবাজার চত্বরে মেট্রো সুড়ঙ্গ বিপর্যয় কারণে একটি স্বেচ্ছাসেবী সংস্থা কলকাতা হাইকোর্টে মামলা দায়ের করে। সেই মামলার পরিপ্রেক্ষিতে কলকাতা হাইকোর্ট ইস্ট-ওয়েস্ট মেট্রো রেলের কাজ বন্ধের নির্দেশ প্রদান করে। সেই সাথে আদালত ১৬ সেপ্টেম্বরের মধ্যে বৌবাজারের মেট্রোর সুড়ঙ্গ বিপর্যয়ের রিপোর্ট পেশ করতে নির্দেশ প্রদান করে। এছাড়াও, বৌবাজারের দুর্গা পিথুরি লেনের ক্ষতিগ্রস্ত পরিবারসমূহের একজন করে সদস্যকে তাঁদের বাড়িতে প্রবেশের অনুমতির নির্দেশ প্রদানের করে।\n\n\n== প্রতিক্রিয়া ==\nকলকাতা মেট্রো রেল কর্পোরেশন লিমিটেডের ম্যানেজিং ডিরেক্টর মানস সরকার বলেন ভারতে মেট্রোর ইতিহাসে এটি ‘বিরলতম’ ঘটনা।\nমুখ্যমন্ত্রী মমতা বন্দ্যোপাধ্যায় ক্ষতিগ্রস্ত পরিবারসমূহের পুনর্বাসন নিয়ে ২০১৯ সালের ৩ সেপ্টেম্বর (মঙ্গলবার) নবান্নে বৈঠকে বসেন। দীর্ঘ বৈঠকের পর মুখ্যমন্ত্রী মমতা বন্দ্যোপাধ্যায় “বৌবাজার মেট্রো সুড়ঙ্গ বিপর্যয়ের ঘটনায় ক্ষতিগ্রস্তদের পরিবার পিছু পাঁচ লক্ষ টাকা প্রদানের” কথা ঘোষণা করেন।\n\n\n== তথ্যসূত্র =="}