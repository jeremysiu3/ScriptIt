{"pageid": 1527016, "title": "রুথ ম্যাকেনি", "url": "https://bn.wikipedia.org/wiki?curid=1527016", "content": "রুথ মার্গেরিত ম্যাকেনি (ইংরেজি: Ruth Marguerite McKenney; ১৮ নভেম্বর ১৯১১ – ২৫ জুলাই ১৯৭২) একজন মার্কিন লেখিকা ও সাংবাদিক ছিলেন। তার ছোট বোন আইলিন ম্যাকেনির সাথে ওহাইওতে বেড়ে ওঠা ও গ্রিনিচ গ্রামের অভিজ্ঞতা নিয়ে স্মৃতিকথা মাই সিস্টার আইলিন রচনার জন্য সুপরিচিত।\nদ্য নিউ ইয়র্কার-এ ধারাবাহিক গল্প হিসেবে প্রকাশিত মাই সিস্টার আইলিন ১৯৩৮ সালে বই আকারে প্রকাশিত হয়। পরবর্তীকালে এই বই অবলম্বনে একটি মঞ্চনাটক, একটি বেতার নাটক, দুটি চলচ্চিত্র এবং সিবিএস চ্যানেলে একটি টেলিভিশন ধারাবাহিক নির্মাণ করা হয়। লিওনার্ড বার্নস্টাইন এই বই অবলম্বনে সঙ্গীতনাট্য ওয়ান্ডারফুল টাউন রচনা করেন।\n\n\n== প্রারম্ভিক জীবন ==\nরুথ মার্গেরিত ম্যাকেনি ১৯১১ সালের ১৮ই নভেম্বর ইন্ডিয়ানা অঙ্গরাজ্যের মিশাওয়াকায় জন্মগ্রহণ করেন। তার পিতা জন সিডনি ম্যাকেনি যন্ত্র প্রকৌশলী এবং মাতা মার্গেরিত ফ্লিন গ্রেড স্কুলের শিক্ষক ছিলেন। তার ছোট বোন আইলিন (জন্ম ৩ এপ্রিল ১৯১৩) পরবর্তীকালে লেখক নাথানেল ওয়েস্টকে বিয়ে করেন।\n১৯১৯ সালে তাদের পরিবার ওহাইওর ইস্ট ক্লিভল্যান্ডে চলে যায়। সেখানে তিনি ইস্ট ক্লিভল্যান্ড ইভাঞ্জেলিক্যাল চার্চে যেতেন।\nম্যাকেনি শ হাই স্কুলে পড়াশোনা করেন, সেখানে তিনি দুই গ্রেড ডিঙ্গিয়ে যান। অন্যান্য বিষয়ের সাথে তিনি ফরাসি ভাষা শিখেন। তিনি টমবয় হিসেবে পরিচিত ছিলেন এবং একমাত্র মেয়ে হিসেবে ইস্ট ক্লিভল্যান্ড বয়েজ বেসবল দলে খেলতেন। তিনি নর্দার্ন ওহাইও ডিবেটিং লিগে যোগ দেন। তিনি নিজেকে \"মাটির বেড়ার মত ঘরোয়া\" বলে বর্ণনা করতেন, বিশেষ করে তার বোন আইলিনের সাথে তুলনার ক্ষেত্রে, যদিও তিনি হাস্যরস বৃদ্ধির জন্য এটি অতিরঞ্জিত করেছেন। তিনি তোতলাতেন।\nহাই স্কুলে থাকাকালীন তিনি আত্মহত্যার চেষ্টা করেন, কিন্তু এইলিন তাকে উদ্ধার করেন। ১৪ বছর বয়সে তিনি বাড়ি থেকে পালিয়ে যান, ও. ই. টমাস প্রিন্ট শপে ছাপাখানার কনিষ্ঠ শিক্ষানবিস হিসেবে কাজ করেন, এবং পরে ইন্টারন্যাশনাল টাইপোগ্রাফিক্যাল ইউনিয়নে যোগ দেন। ১৬ বছর বয়সে তিনি ও আইলিন ক্লিভল্যান্ড ইউনিয়ন স্টেশনের হার্ভি টি রুমে খাদ্য পরিবেশকের চাকরি করেন।\n১৯২৮ থেকে ১৯৩১ সালে তিনি ওহাইও স্টেট বিশ্ববিদ্যালয়ে সাংবাদিকতা বিভাগে অধ্যয়ন করেন, কিন্তু স্নাতক সম্পন্ন করেননি। কলেজজীবনে তিনি ও তার দাদীমা ফুটবল খেলোয়াড়, মুষ্টিযোদ্দা ও অন্যান্য শিক্ষার্থীদের বাড়ির কাজ লিখে দেওয়ার ব্যবসা করতেন। তিনি শিক্ষার্থীদের সংবাদপত্র ওহাইও স্টেট ল্যান্টার্ন-এ লিখতেন; এবং কলাম্বাস ডিসপ্যাচ-এর ক্যাম্পাস প্রতিবেদক ছিলেন।\n\n\n== কর্মজীবন ==\nকলেজে থাকাকালীন ম্যাকেনি কলাম্বাস সিটিজেন-এ খণ্ডকালীন সাংবাদিক হিসেবে কাজ করতেন। তিনি আন্তর্জাতিক সংবাদ পরিষেবাও অবদান রাখতেন। এরপর তিনি অ্যাক্রন বিকন জার্নাল-এর পূর্ণ প্রতিবেদক হন।\n১৯৩৪ সালে ম্যাকেনি নিউ জার্সিতে পাড়ি জমান এবং সেখানে তিনি নিওয়ার্ক লেজার-এর স্টাফ প্রতিবেদক হিসেবে যোগ দেন। সেখান থেকে তিনি ও আইলিন নিউ ইয়র্ক সিটিতে যান ও দ্য নিউ ইয়র্ক পোস্ট-এ যোগ দেন। সেখানে তারা গ্রিনিচ গ্রামের ১৪ গে স্ট্রিটে শেরিডান স্কয়ারের নিকটস্থ একটি এক কক্ষের বেজমেন্ট অ্যাপার্টমেন্টে মাসিক ৪৫ মার্কিন ডলার ভাড়ায় থাকতেন। তারা এই অ্যাপার্টমেন্টে উঠার এক সপ্তাহের মধ্যে সেখানে চুরি হয়। তারা এই অ্যাপার্টমেন্ট ছয় মাস ছিলেন। অ্যাপার্টমেন্টটি দ্য নিউ ইয়র্কার-এ প্রকাশিত ধারাবাহিক গল্পের পটভূমি, যেগুলো পরবর্তীকালে মাই সিস্টার আইলিন (১৯৩৮) শিরোনামে বই আকারে পুনরায় প্রকাশিত হয়।\n১৯৩৯ সালে ম্যাকেনি অ্যাক্রন রাবার আন্দোলন (১৯৩২-৩৬) নিয়ে ইন্ডাস্ট্রিয়াল ভ্যালি নামে একটি বই প্রকাশ করেন, যা নিয়ে তখন বিতর্ক হয়। তিনি এই বইটিকে তার শ্রেষ্ঠ কর্ম বলে গণ্য করেন। তার সর্বাধিক বিক্রীত উপন্যাস জেক হোম (১৯৪৩)-এ ১৯০০ থেকে ১৯৩০ সালের মধ্যে কয়েকজন সাধারণ মার্কিনীর সংগ্রামের গল্প বিবৃত হয়েছে।\n\n\n== ব্যক্তিগত জীবন ও মৃত্যু ==\nম্যাকেনি ১৯৩৭ সালের ১২ই আগস্ট লেখক রিচার্ড ব্র্যানস্টেনকে (ছদ্মনাম ব্রুস মিন্টন) বিয়ে করেন। ম্যাকেনি ও ব্র্যানস্টেন দুজনেই এক-সময় সাম্যবাদী ছিলেন, যদিও ১৯৪৬ সালে দলীয় মতবাদ থেকে বিচ্যুত হওয়ার কারণে তাদের দল থেকে বহিষ্কার করা হয়। তাদের পল নামে এক পুত্র ও আইলিন নামে এক কন্যা ছিল। রুথের বোনের স্মৃতির উদ্দেশ্যে তাদের কন্যার নামকরণ করা হয়। আইলিন ম্যানহাটনে নিউ ইয়র্ক স্টেট সুপ্রিম কোর্টের বিচারক ছিলেন। এছাড়া তার এক সৎ ছেলে টমাস ব্র্যানস্টেন ছিল এবং তার বোনের ছেলে প্যাট্রিক ব্র্যানস্টেনকে দত্তক নেন।\n১৯৩৯ সালে রুথের বোন আইলিন ঔপন্যাসিক নাথানেল ওয়েস্টকে বিয়ে করেন। আইলিন ওয়াল্ট ডিজনি স্টুডিওজে কালি ও রঙ শিল্পী ছিলেন। মাই সিস্টার আইলিন প্রকাশের দুই বছর পর ও ব্রডওয়ে মঞ্চে এর উদ্বোধনী মঞ্চায়নের একদিন পূর্বে ১৯৪০ সালের ২২শে ডিসেম্বর মাত্র ২৭ বছর বয়সে তিনি সড়ক দুর্ঘটনায় মৃত্যুবরণ করেন। তার স্বামী ওয়েস্টও একই দুর্ঘটনায় মারা যান।\n১৯৫৫ সালের ১৮ই নভেম্বর রুথ ম্যাকেনির ৪৪তম জন্মদিনে তার স্বামী রিচার্ড ব্র্যানস্টেন লন্ডনে আত্মহত্যা করেন। এরপর রুথ নিউ ইয়র্ক সিটিতে ফিরে আসেন এবং লেখালেখি বন্ধ করে দেন। আইলিন ব্র্যানস্টেন বলেন, \"আমার মা কখনও তার বোনের মৃত্যুর পর পুরোপুরি সেরে ওঠতে পারেননি।\" রুথ ১৯৭২ সালের ২৫শে জুলাই ৬০ বছর বয়সে নিউ ইয়র্ক সিটিতে মৃত্যুবরণ করেন। তিনি হৃৎযন্ত্রের রোগ ও বহুমূত্ররোগে ভুগছিলেন।\n\n\n== তথ্যসূত্র ==\n\n\n== বহিঃসংযোগ ==\nRuth McKenney profile, Akron Women's History (uakron.edu)\nTime magazine discusses the expulsions of McKenney and her husband from the U.S. Communist Party\nRuth McKenney's daughter Eileen Bransten remembers her aunt, Eileen, for whom she was named\nTime magazine's review of Mirage\nThe Ruth McKenny-Bruce Minton Report, marxists.org"}