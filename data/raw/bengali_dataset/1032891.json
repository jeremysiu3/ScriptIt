{"pageid": 1032891, "title": "আরামবাগ পৌরসভা", "url": "https://bn.wikipedia.org/wiki?curid=1032891", "content": "আরামবাগ পৌরসভা হল ভারতের পশ্চিমবঙ্গ রাজ্যের হুগলি জেলার আরামবাগ মহকুমার সদর আরামবাগ ও তার পার্শ্ববর্তী এলাকার স্থানীয় পৌর স্বায়ত্তশাসন সংস্থা।\n\n\n== ইতিহাস ==\n১৮৮৬ সালে আরামবাগ পৌরসভা প্রতিষ্ঠিত হয়।\n\n\n== ভূগোল ==\nআরামবাগ পৌরসভার এক্তিয়ারভুক্ত পৌর এলাকার আয়তন ১১৭.২০ বর্গ কিলোমিটার এবং ২০১১ সালের জনগণনার প্রতিবেদন অনুযায়ী এখানকার মোট জনসংখ্যা ৬৬,১৭৫।\n\n\n== স্বাস্থ্য পরিষেবা ==\n২৫০ শয্যাবিশিষ্ট আরামবাগ মহকুমা হাসপাতাল এই পৌরসভা এলাকায় অবস্থিত।\n\n\n== নির্বাচন ==\n২০১৫ সালের পৌর নির্বাচনে আরামবাগ পৌরসভায় সর্বভারতীয় তৃণমূল কংগ্রেস মোট ১৯টি আসনের সব ক’টিতেই জয়লাভ করে।\n২০১০ সালের পৌর নির্বাচনে আরামবাগ পৌরসভায় সর্বভারতীয় তৃণমূল কংগ্রেস ৯টি আসন, ভারতের কমিউনিস্ট পার্টি (মার্ক্সবাদী) ৭টি আসন, সারা ভারত ফরওয়ার্ড ব্লক ১টি আসন ও নির্দল প্রার্থী ১টি আসন জয় করেছিল।\n২০১০ সালের পৌর নির্বাচন সম্পর্কে দ্য গার্ডিয়ান পত্রিকায় মন্তব্য করা হয়, \"আজকের পৌর নির্বাচনগুলি বিগত কয়েক দশকের তুলনায় ব্যতিক্রমী: ১৯৭০-এর দশক থেকে যে কমিউনিস্টরা পশ্চিমবঙ্গের প্রধান শহরগুলিতে প্রায় কোনওরকম বিরতি ছাড়াই আধিপত্য বজায় রেখেছিল, তাঁরা আজ বিপর্যয়ের সম্মুখীন… এইবার পরাজয় সম্ভবত চূড়ান্ত এবং হয়তো এটি ভারতের কমিউনিস্ট পার্টি-মার্কসবাদীর (সিপিআইএম) সমাপ্তির সূচনার সংকেত।\"\n২০০৫ সালের পৌর নির্বাচনে আরামবাগ পৌরসভায় ভারতের কমিউনিস্ট পার্টি (মার্ক্সবাদী) ১১টি আসন, ভারতের কমিউনিস্ট পার্টি ১টি আসন, সারা ভারত ফরওয়ার্ড ব্লক ৩টি আসন ও অন্যান্যরা ৩টি আসন জয় করেছিল।\n\n\n== তথ্যসূত্র =="}