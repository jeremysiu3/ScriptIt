{"pageid": 1147088, "title": "জনসেবা প্রসারণ দিবস", "url": "https://bn.wikipedia.org/wiki?curid=1147088", "content": "ভারতের স্বাধীনতার পর ১৯৪৭ সালের  ১২  নভেম্বর বিকাল তিনটার সময়  জাতির জনক মহাত্মা গান্ধী  অল ইন্ডিয়া রেডিওর দিল্লির  স্টুডিওতে  প্রথম এবং শেষ বারের মত পরিদর্শন করেছিলেন। সেই ঘটনাটির স্মরণে প্রতি বছর ১২ নভেম্বর দিনটি দেশজুড়ে আকাশবাণীর ভবন সমূহে জনসেবা প্রসারণ দিবস বা পাবলিক সার্ভিস ব্রডকাস্টিং ডে হিসাবে  পালিত হয়। \n\n\n== ইতিহাস ও তাৎপর্য ==\nদেশবিভাগের পর পাকিস্তান হতে আসা হরিয়ানার কুরুক্ষেত্রে প্রায় আড়াই লাখ ভারতীয় শরণার্থী ক্যাম্পে আশ্রয় নেয়। মহাত্মা গান্ধী ব্যক্তিগত ভাবে সেখানে যাওয়ার ইচ্ছা পোষণ করেছিলেন, কিন্তু কোন কারণে তা সম্ভব হয়ে ওঠেনি। তাই শেষমেশ তিনি তাদের উদ্দেশ্যে বেতারের মাধ্যমে বার্তা দেওয়ার সিদ্ধান্ত নিয়েছিলেন। \nবেতার মাধ্যমের অসামান্য ক্ষমতার জন্য অল ইন্ডিয়া রেডিওর দিল্লির স্টুডিওতে প্রবেশ করে তিনি বলেছিলেন-\n\n \" I see 'shakti', the miraculous power of God\" \nবেতারযন্ত্রের আশ্চর্য শক্তি চাক্ষুষ করার পরে\nগান্ধীজি বিকাল সাড়ে তিনটার সময় ভাষণ শুরু করে দুর্গত শরণার্থীদের উদ্দেশ্যে বলেন - \n\"আমার ভাই ও বোনেরা, যারা কষ্টের মধ্যে আছেন, তাঁরা বা অন্যেরা, আমার কথা শুনছেন কিনা আমি জানিনা ....  \" বলেই সম্বোধন করেন  এবং কুরুক্ষেত্রের উদ্বাস্তু শিবিরের ঘরহারাদের উদ্দেশে গান্ধী মিনিট কুড়ি কথা বলেন।\nমহাত্মা গান্ধী দেশের প্রধানমন্ত্রী বা রাষ্ট্রপতি ছিলেন না, তাঁর কোনও পদ ছিল না। একজন সাধারণ নাগরিক হিসাবে তিনি অল ইন্ডিয়া রেডিওর স্টুডিও থেকে শরণার্থীদের উদ্দেশ্যে ব্যথিত চিত্তে কথাগুলি বলেছিলেন। \nতিনি নিজে ইয়ং ইন্ডিয়া, হরিজনসহ  বেশ কয়েকটি সংবাদপত্র প্রকাশ করতেন। সুতরাং, প্রচার মাধ্যমের ক্ষমতা সম্পর্কে অবহিত ছিলেন। তিনি সরকারি প্রচার মাধ্যমে বাণিজ্যিক বিজ্ঞাপনের বিরুদ্ধে ছিলেন। তাঁর মতে, সরকারি প্রচার মাধ্যমের কেবলমাত্র সেইসব অ-বাণিজ্যিক বিজ্ঞাপন গ্রহণ করা উচিত যা কেবল জনসাধারণের কাজে আসবে - অর্থাৎ লক্ষ্য হওয়া উচিত - জনপরিষেবা। তাই তো আমাদের দেশের সরকারি প্রচার মাধ্যমের মূলমন্ত্রই হল - বহুজন হিতায় বহুজন সুখায়।\n\n\n== সিদ্ধান্ত ==\n১৯৯৭ খ্রিস্টাব্দের ১২ নভেম্বর ঘটনাটির সূবর্ণজয়ন্তীবর্ষে ঐতিহাসিক দিন ও ক্ষণটি স্মরণ করা হয় এক অনুষ্ঠানে। \n২০০০ সালের জানুয়ারি মাসে দিল্লির জন প্রসারণ তথা ইন্ডিয়ান ইনস্টিটিউট অব মাস কমিউনিকেশনের সুহাস বোরকারের আহ্বানে সাড়া দিয়ে মহাত্মা গান্ধীর সেই আকাশবাণী ভবন পরিদর্শনের দিনটি ১২  নভেম্বর, স্মরণে রেখে পাবলিক সার্ভিস ব্রডকাস্টিং দিবস হিসেবে পালনের ঘোষণা করা হয়। ২০০১ খ্রিস্টাব্দে  অটলবিহারী বাজপেয়ীর নেতৃত্বাধীন ভারতের এনডিএ সরকারের সময় হতে প্রতি বছর ১২ নভেম্বর তারিখে দেশজুড়ে আকাশবাণীর ভবন সমূহে জনসেবা প্রসারণ দিবস হিসাবে পালিত হয়।\n\n\n== আরো দেখুন ==\nঅল ইন্ডিয়া রেডিও\nপ্রসার ভারতী\nআকাশবাণী\nবহুজন সুখায় বহুজন হিতায় চ\n\n\n== তথ্যসূত্র =="}