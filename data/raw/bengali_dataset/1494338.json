{"pageid": 1494338, "title": "পালঙ্ক (চলচ্চিত্র)", "url": "https://bn.wikipedia.org/wiki?curid=1494338", "content": "পালঙ্ক রাজেন তরফদার পরিচালিত বাংলাদেশ-ভারত যৌথ প্রযোজনার নাট্যধর্মী চলচ্চিত্র। এটি নরেন্দ্রনাথ মিত্রের ছোটগল্প অবলম্বনে নির্মিত। এতে ভারত বিভাজনের পর উচ্চ শ্রেণীর মুসলমান কর্তৃক অভিজাত হিন্দুদের ফেলে রেখে যাওয়া বা অধিকারে থাকা সম্পত্তির অধিকার গ্রহণের লড়াই চিত্রিত হয়েছে। এতে শ্রেষ্ঠাংশে অভিনয় করেন উৎপল দত্ত, আনোয়ার হোসেন ও সন্ধ্যা রায়। চলচ্চিত্রটির সঙ্গীতায়োজন করেন সুধীন দাশগুপ্ত।\nচলচ্চিত্রটি ভারতে ১৯৭৫ সালের ৭ই নভেম্বর এবং বাংলাদেশে ১৯৭৬ সালের ২২শে অক্টোবর মুক্তি পায়। এটি ২৩তম ভারতীয় জাতীয় চলচ্চিত্র পুরস্কারে শ্রেষ্ঠ পূর্ণদৈর্ঘ্য চলচ্চিত্রের জন্য রাষ্ট্রপতির রৌপ্যপদক লাভ করে এবং ৪র্থ বাচসাস পুরস্কারে শ্রেষ্ঠ চলচ্চিত্র-সহ তিনটি বিভাগে পুরস্কার লাভ করে।\n\n\n== কাহিনী সংক্ষেপ ==\nভারত বিভাজনের পর হিন্দু অভিজাত পরিবারের রাজমোহন রায় (উৎপল দত্ত) তার পরিবারের সদস্যদের সাথে ভারতে না গিয়ে পূর্ব বাংলায় থাকার সিদ্ধান্ত নেন, যেটি এখন পাকিস্তানের অংশ। গ্রামে তার সঙ্গী মকবুল (আনোয়ার হোসেন) একজন দরিদ্র মুসলমান। রাজমোহনের পরিবার কলকাতায় আর্থিক সংকটের সম্মুখীন। তার পুত্রবধূ তার বিয়ের পালঙ্ক বিক্রি করে টাকা পাঠাতে তাকে চিঠি দেয়। রাজমোহন এতে বিরক্ত হন, কিন্তু পুত্র ও পুত্রবধূকে টাকা পাঠাতে তিনি মকবুলের কাছে পালঙ্কটি ৫০ টাকায় বিক্রি করে দেন। গ্রামের উচ্চ শ্রেণীর মুসলমান মকবুলের পালঙ্কটি ক্রয় করতে চায় ও এ নিয়ে গ্রামে বিশৃঙ্খলার সৃষ্টি হয়। এই বিশৃঙ্খলা নিয়ন্ত্রণের জন্য রাজমোহন তার পালঙ্ক ফেরত নিতে চায়। তবে মকবুল ও তার স্ত্রী ফাতেমা (সন্ধ্যা রায়) পালঙ্কটি এখন ফেরত দিতে নারাজ, তারা যে কোন মূল্যে এটি তাদের অধিকারে রাখতে চায়।\n\n\n== অভিনয়শিল্পীদল ==\n\n\n== সঙ্গীত ==\nপালঙ্ক চলচ্চিত্রের সঙ্গীত পরিচালনা করেছেন সুধীন দাশগুপ্ত। গানে কণ্ঠ দেন মান্না দে, অংশুমান রায় ও দীনেন চৌধুরী।\n\n\n== পুরস্কার ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে পালঙ্ক  (ইংরেজি)\nবাংলা মুভি ডেটাবেজে পালঙ্ক\n\nটেমপ্লেট:বাচসাস পুরস্কার শ্রেষ্ঠ চলচ্চিত্র"}