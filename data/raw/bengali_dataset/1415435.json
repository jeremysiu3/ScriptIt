{"pageid": 1415435, "title": "শফিউল আলম চৌধুরী নাদেল", "url": "https://bn.wikipedia.org/wiki?curid=1415435", "content": "শফিউল আলম চৌধুরী নাদেল একজন বাংলাদেশি রাজনীতিবিদ ও ক্রীড়া সংগঠক। তিনি মৌলভীবাজার-২ আসনের সংসদ সদস্য ছিলেন। তিনি বাংলাদেশ আওয়ামী লীগের সাংগঠনিক সম্পাদক। এছাড়াও তিনি বাংলাদেশ ক্রিকেট বোর্ডের একজন পরিচালক।\n\n\n== প্রাথমিক জীবন ==\nশফিউল আলম চৌধুরী নাদেল মৌলভীবাজারের কুলাউড়ার কৌলায় জন্মগ্রহণ করেন। তার পিতার নাম শামসুল আলম চৌধুরী ও মাতার নাম মাশহুদা আক্তার।\n\n\n== কর্মজীবন ==\nশফিউল আলম চৌধুরী নাদেল সিলেট থেকে প্রকাশিত দৈনিক উত্তরপূর্ব পত্রিকার সম্পাদক ও প্রকাশক। তিনি বাংলাদেশ ক্রিকেট বোর্ডের একজন পরিচালক।\n\n\n== রাজনৈতিক জীবন ==\nশফিউল আলম চৌধুরী নাদেল ১৯৮৬ সালে  সিলেট শহর স্কুল (বর্তমানে সিলেট সরকারি পাইলট উচ্চ বিদ্যালয়) ছাত্রলীগের সভাপতি হওয়ার মাধ্যমে রাজনৈতিক জীবন শুরু করেন। পরে সিলেট জেলা ছাত্রলীগের আহ্বায়ক কমিটির সদস্য হন। ১৯৯৩ সালে তিনি সিলেট জেলা ছাত্রলীগের সাধারণ সম্পাদক হন। ১৯৯৭ সালে হন সিলেট জেলা ছাত্রলীগের সভাপতি।\nএরপর সিলেট মহানগর আওয়ামী লীগে ২০০৪ থেকে ২০১১ সাল পর্যন্ত শিক্ষা বিষয়ক সম্পাদক হিসেবে দায়িত্ব পালন করেন।\nকেন্দ্রীয় আওয়ামী লীগের সাংগঠনিক সম্পাদক হিসেবে তিনি ২০১৯ সাল থেকে দায়িত্ব পালন করছেন।\nতিনি ২০২৪ সালের দ্বাদশ জাতীয় সংসদ নির্বাচনে মৌলভীবাজার-২ আসন থেকে বাংলাদেশ আওয়ামী লীগের প্রার্থী হিসেবে সংসদ সদস্য নির্বাচিত হন। ২০২৪ সালে অসহযোগ আন্দোলনের পর রাষ্ট্রপতি জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== তথ্যসূত্র =="}