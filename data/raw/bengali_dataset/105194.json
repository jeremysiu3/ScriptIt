{"pageid": 105194, "title": "স্ট্রবেরি", "url": "https://bn.wikipedia.org/wiki?curid=105194", "content": "স্ট্রবেরি হল এক ধরনের ফ্র্যাগারিয়া (ইংরেজি: Fragaria) জাতীয় উদ্ভিদ এবং সারা বিশ্বে এটি ফল হিসেবে চাষ করা হয়। গন্ধ, বর্ণ ও স্বাদে আকর্ষণীয় এই ফল, ফলের রস, জ্যাম, আইসক্রিম, মিল্ক শেক এবং আরও অনেক খাদ্য তৈরিতে ব্যাপকভাবে ব্যবহৃত হয়। শিল্পায়িত খাদ্য তৈরিতে স্ট্রবেরির সুগন্ধ ব্যবহৃত হয়। আঠারো শতকের শেষের দিকে  ফ্রান্সের ব্রিটানি অঞ্চলে সর্বপ্রথম স্ট্রবেরির চাষ করা হয়। এটি পরবর্তীতে চিলি, আর্জেন্টিনা এবং কালক্রমে অন্যান্য স্থানে ছড়িয়ে পড়ে। বর্তমানে বাংলাদেশের যেসব এলাকায় শীত বেশি পড়ে ও বেশি দিন থাকে সেসব এলাকায় বারি স্ট্রবেরি-১ নামে একটি উচ্চফলনশীল জাতের স্ট্রবেরি চাষ করা হচ্ছে। স্ট্রবেরির পাকা ফল টকটকে লাল রঙের হয়। এ ফলটি সুগন্ধীযুক্ত, টক মিষ্টি স্বাদের। জমির পাশাপাশি টব, বাড়ির ছাদ বা বারান্দায় এ ফল চাষ করা সম্ভব। বর্তমানে আমাদের দেশের চাঁপাইনবাবগঞ্জ, রাজশাহী, যশোর, শ্রীমঙ্গল, ময়মনসিংহ, সিরাজগঞ্জ প্রভৃতি জায়গায় ব্যবসায়িক ভিত্তিতে স্ট্রবেরি চাষ ও বাজারজাত করা হচ্ছে। একজন বেকার নারী বা পুরুষ নিজের কর্মসংস্থান ব্যবস্থার জন্য নিজের জমিতে অথবা বর্গা নেওয়া জমিতে স্ট্রবেরি চাষ করে ব্যবসা শুরু করতে পারেন।\n\n\n== ইতিহাস ==\n\n১৮শ শতাব্দীর শেষের দিকে প্রথম ফ্রান্সের ব্রতাইনে বাগান স্ট্রবেরি চাষ করা হয়। এর আগে, বন্য স্ট্রবেরি প্রজাতি থেকে বুনো স্ট্রবেরি এবং নির্বাচিত কিছু জাতের বুনো স্ট্রবেরি চাষ এই ফলের সাধারণ উৎস ছিল।\nপ্রাচীন রোমান সাহিত্যে এর ঔষধি ব্যবহারের প্রসঙ্গে স্ট্রবেরি ফলের উল্লেখ ছিল।ফরাসীরা ১৪শ শতাব্দী থেকে চাষ করার জন্য বন থেকে স্ট্রবেরি তাদের ফসলের বাগানে নিয়ে যাওয়া শুরু করেছিল। ১৩৬৪ থেকে ১৩৮০ অবধি ফ্রান্সের রাজা পঞ্চম চার্লসের এর রাজকীয় বাগানে ১,২০০ স্ট্রবেরি গাছ ছিল। পঞ্চদশ শতাব্দীর গোড়ার দিকে পশ্চিম ইউরোপীয় সন্ন্যাসীরা তাদের আলোকিত পান্ডুলিপিতে বুনো স্ট্রবেরি ব্যবহার করছিলেন। স্ট্রবেরি ইটালিয়ান, ফ্লেমিশ এবং জার্মান শিল্পে এবং ইংরাজি মিনিয়েচারেও পাওয়া যায়। পুরো স্ট্রবেরি উদ্ভিদ বিষন্নতার চিকিৎসার জন্য ব্যবহৃত হয়েছিল।\nষোড়শ শতাব্দীর মধ্যে, স্ট্রবেরি চাষের উল্লেখ আরও সাধারণ হয়ে ওঠে। লোকেরা এর অনুমাননির্ভর ঔষধি গুণাবলীর জন্য এটি ব্যবহার শুরু করে এবং উদ্ভিদবিদরা বিভিন্ন প্রজাতির নামকরণ শুরু করেন। ইংল্যান্ডে নিয়মিত স্ট্রবেরি চাষের চাহিদা ষোড়শ শতাব্দীর মাঝামাঝি সময়ে বেড়েছে।\nথমাস ওলসির অষ্টম রাজা হেনরির দরবারে স্ট্রবেরি এবং ক্রিমের সংমিশ্রণ তৈরি করা হয়েছিল। ১৫৭৮ সালে স্ট্রবেরি উৎপাদন বৃদ্ধি এবং ফসল কাটার জন্য নির্দেশাবলী লিখিতভাবে প্রদর্শিত হয়েছিল। ষোড়শ শতাব্দীর শেষে তিনটি ইউরোপীয় প্রজাতির উদ্ধৃতি দেওয়া হয়েছিল: এফ. ভেসকা (F. ভেসচা), এফ. মোছাটা (F. moschata) এবং এফ. ভিরিডিস (F. viridis)। বাগানগুলোতে বন থেকে এনে স্ট্রবেরি রোপণ করা হয়েছিল এবং এরপর থেকে ধাবক (রানার) অংশ কেটে অযৌন পদ্ধতিতে এর বংশবৃদ্ধি করা হতো।\n\nএফ. ভাসকার দুটি উপপ্রজাতি সনাক্ত করা হয়েছিল: এফ. সিলেভেস্ট্রিস আলবা এবং এফ. সিলেভেস্ট্রিস সেম্পেফ্লোরেনস।  ১৭শ শতাব্দীতে পূর্ব উত্তর আমেরিকা থেকে ইউরোপে এফ. ভার্জিনিয়েনার প্রবর্তন ইতিহাসের একটি গুরুত্বপূর্ণ অঙ্গ। কারণ এটি আধুনিক দুটি স্ট্রবেরি প্রজাতির মধ্যে একটির জন্ম দেয়। নতুন প্রজাতিগুলো ধীরে ধীরে মহাদেশ জুড়ে ছড়িয়ে পড়ে এবং ১৮ শতকের শেষ অবধি এটি সম্পূর্ণরূপে প্রশংসিত হয়। ১৭১৩ সালে একটি ফরাসি ভ্রমণদল চিলিতে যাত্রা করেছিল, যার ফলে স্ত্রী ফুল সহ একটি স্ট্রবেরি উদ্ভিদ প্রবর্তিত হয়েছিল; যার ফলস্বরূপ আমরা বর্তমানে প্রচলিত স্ট্রবেরি পেয়েছি।\nস্পেনীয়রা যখন চিলি জয় করতে আসে তখন চিলির ম্যাপুচ এবং হুইলিচ ইন্ডিয়ানরা ১৫৫১ অবধি স্ত্রী স্ট্রবেরি প্রজাতির চাষ করতো। ১৭৬৫ সালে, একজন ইউরোপীয় এক্সপ্লোরার চিলির স্ট্রবেরি, এফ চিলোনেসিসের চাষের কথা উল্লেখ করেছেন। ইউরোপে প্রথম আগমনের পর, এই গাছগুলি বেশ ব্যাপকভাবে বৃদ্ধি পেয়েছিল তবে ফল দেয়নি। ফরাসি উদ্যানপালক শেরবুর্গ ও ব্রেস্ত ১৮ খ্রিস্টাব্দের মাঝামাঝি প্রথম লক্ষ্য করেন যে, যখন এফ. মোছাটা এবং এফ. ভার্জিনিয়েনা, এফ. ছিলোনসিসের সারির মধ্যে লাগানো হয়, তখন চিলিয়ান স্ট্রবেরি প্রচুর এবং অসাধারণভাবে বৃহৎ ফল দেয়। এর পরই, এন্টোইন নিকোলাস ডুচসেন স্ট্রবেরি প্রজনন নিয়ে গবেষণা শুরু করেন এবং উদ্ভিদের বংশবৃদ্ধি বিজ্ঞানের জন্য বেশ কিছু আবিষ্কার করেন যেমন স্ট্রবেরির যৌন প্রজনন যা তিনি ১৭৬৬ সালে প্রকাশ করেছিলেন। ডুচসেন আবিষ্কার করেছিলেন যে, স্ত্রী এফ. চিলোনেসিস গাছগুলি কেবল পুরুষ এফ. মোছাটা বা এফ. ভার্জিনিয়েনা গাছ দ্বারা পরাগায়িত হতে পারে। তখনই ইউরোপীয়রা সচেতন হয়ে উঠে যে, উদ্ভিদের কেবলমাত্র পুরুষ বা কেবল স্ত্রী উদ্ভিদের ফুল উৎপাদন করার ক্ষমতা আছে।\nডুচসেন এফ. আনানাসাকে এফ. চিলোনেসিস এবং এফ. ভার্জিনিয়েনার সংকর হিসাবে স্থির করেছিলেন। এফ. আনানাসা বড় আকারের ফল দেয়, তাই এর এমন নামকরণ করা হয়েছে। কারণ এর গন্ধ, স্বাদ এবং বেরির মতো আকার আনারসের সাথে সাদৃশ্যপূর্ণ। ইংল্যান্ডে, এফ. আনানাসার প্রচুর প্রজাতি উৎপাদিত হয়েছিল এবং এগুলো বর্তমান সময়ের চাষ ও খাওয়া  উপযোগী আধুনিক জাতের স্ট্রবেরির ভিত্তি তৈরি করে। দৃঢ়তা, রোগ প্রতিরোধ, আকার এবং স্ট্রবেরির স্বাদ উন্নত করতে ইউরোপ এবং আমেরিকাতে আরও প্রজনন পরিচালিত হয়েছিল।\n\n\n== চাষ ==\n\nস্ট্রবেরি চাষ, এর আকার, রঙ, স্বাদ, আকৃতি, উর্বরতার মাত্রা, পাকার সময়, রোগ এবং চাষের পদ্ধতি অনুযায়ী ব্যাপকভাবে পরিবর্তিত হয়। গড়ে, একটি স্ট্রবেরির বাইরের আবরণের উপর প্রায় ২০০ টি বীজ আছে। কিছু উদ্ভিদের ক্ষেত্রে এটি পাতায় পরিবর্তিত হয়, এবং কিছু বস্তুগতভাবে তাদের যৌন অঙ্গগুলির আপেক্ষিক বিকাশে পরিবর্তিত হয়। বেশিরভাগ ক্ষেত্রে, ফুলে হারমাফ্রোডিক কাঠামো দেখা যায়, কিন্তু এগুলো হয় পুরুষ বা নারী হিসেবে কাজ করে। বাণিজ্যিক উৎপাদনের উদ্দেশ্যে, উদ্ভিদের ধাবক (রানার) ব্যবহার করা হয় এবং সাধারণভাবে, হয় নগ্ন মূলসহ উদ্ভিদ বা প্লাগ হিসেবে বিপণন করা হয়। এর চাষ দুটি সাধারণ মডেলের একটি অনুসরণ করে- বার্ষিক প্লাস্টিকালচার, অথবা বহুবর্ষজীবী ম্যাটেড সারি বা টিলায় চাষ। মৌসুম ছাড়াও গ্রীনহাউসে সামান্য পরিমাণ স্ট্রবেরি উৎপাদন করা হয়।\nআধুনিক বাণিজ্যিক উৎপাদনে সিংহভাগ প্লাস্টিকালচার পদ্ধতি ব্যবহার করা হয়। এই পদ্ধতিতে, প্রতি বছর উঁচু বিছানা তৈরি করা হয়; ধোঁয়া, এবং আগাছা বৃদ্ধি এবং ক্ষয় প্রতিরোধের জন্য প্লাস্টিক দ্বারা আবৃত করা হয়। উদ্ভিদ সাধারণত নর্দার্ন নার্সারি থেকে নেয়া হয়৷ এই আবরণে চাঁপ প্রয়োগে গর্ত করার মাধ্যমে এগুলো রোপণ করা হয়, এবং নিচে টিউবিং পদ্ধতিতে সেচ কাজ চালানো হয়। চারায় ধাবক গজানোর সাথে সাথেই তা অপসারণ করা হয়, যাতে উদ্ভিদ তার পুরো শক্তি ফলের উন্নয়নে ব্যয় করতে পারে। ফসল উৎপাদনের মৌসুম শেষে প্লাস্টিকের আবরণ অপসারণ করা হয় এবং উদ্ভিদ মাটিতে চাষ করা হয়। যেহেতু স্ট্রবেরি উদ্ভিদ এক বা দুই বছরের বেশি পুরানো হলে উৎপাদনশীলতা এবং ফলের মান হ্রাস পেতে শুরু করে, তাই প্রতি বছর উদ্ভিদ প্রতিস্থাপনের এই পদ্ধতি উন্নত ফলন এবং ঘন রোপণের সহায়ক হয়। যাইহোক, যেহেতু প্রতি বছর এই উদ্ভিদ উৎপাদনের জন্য একটি দীর্ঘ ক্রমবর্ধমান মৌসুম প্রয়োজন, এবং টিলা গঠন এবং প্রতি বছর গাছ কেনার ক্ষেত্রে বর্ধিত খরচের কারণে, এটি সব স্থানে সবসময় বাস্তবসম্মত নয়।\nঅন্য একটি প্রধান পদ্ধতি হচ্ছে, একই উদ্ভিদ সারিতে বছরের পর বছর ব্যবহার করা। ঠান্ডা জলবায়ু অঞ্চলে এই পদ্ধতিটি খুবই সাধারন। এ পদ্ধতিতে কম বিনিয়োগ প্রয়োজন, এবং সামগ্রিক রক্ষণাবেক্ষণ প্রয়োজনীয়তাও কম। তবে ফলন সাধারণত প্লাস্টিকালচারের তুলনায় কম।\nআরেকটি পদ্ধতি হচ্ছে কম্পোস্ট সক ব্যবহার করা। কম্পোস্ট সকে (compost sock) উৎপাদিত উদ্ভিদ কালো প্লাস্টিকের আবরণ বা ম্যাটেড রো পদ্ধতিতে উৎপাদিত ফলের চেয়ে উল্লেখযোগ্যভাবে উচ্চ অক্সিজেন র‍্যাডিক্যাল শোষণ ক্ষমতা (ওআরএসি), ফ্ল্যাভোনয়েড, অ্যান্থোসায়ানিসিন, ফ্রুক্টোজ, গ্লুকোজ, সুক্রোজ, ম্যালিক এসিড এবং সাইট্রিক এসিড উৎপাদন করতে দেখা গেছে।  ইউএসডিএ দ্বারা পরিচালিত আগের একটি গবেষণায় একই ধরনের ফলাফল নিশ্চিত করেছে যে কীভাবে কম্পোস্ট দুটি স্ট্রবেরি কাল্টিভারের জৈব সক্রিয় গুণাবলীতে ভূমিকা পালন করে।\nস্ট্রবেরিকে প্রায়ই এদের ফুল উৎপাদনের রীতি অনুযায়ী শ্রেণীবদ্ধ করা হয়। ঐতিহ্যগতভাবে, \"জুন-বিয়ারিং\" স্ট্রবেরি, এদের মধ্যে একটি বিভাজন, যা গ্রীষ্মের শুরুতে ফল দেয়। \"এভার-বিয়ারিং\" স্ট্রবেরি আরেকটি বিভাজন, যা প্রায়ই পুরো মৌসুম জুড়ে ফল উৎপাদন করে। একটি সম্পূর্ণরূপে ঋতুতে একটি উদ্ভিদ ৫০ থেকে ৬৯ বার বা মোটামুটি প্রতি দিনে একবার উৎপাদন করতে পারে।\n২০০১ সালে প্রকাশিত গবেষণায় দেখা গেছে যে স্ট্রবেরি ফুলের উৎপাদন আসলে তিনটি মৌলিক রীতিতে ঘটে: সংক্ষিপ্ত দিন, দীর্ঘ দিন এবং দিন-নিরপেক্ষ। এগুলো উদ্ভিদের দিন-দৈর্ঘ্য সংবেদনশীলতা এবং ফটোপিরিয়ডের ধরন কে নির্দেশ করে যা ফুলের গঠনকে প্ররোচিত করে। দিন-নিরপেক্ষ উদ্ভিদ ফটোপিরিয়ড নির্বিশেষে ফুল উৎপাদন করে।\nএছাড়া স্ট্রবেরি বীজ দ্বারাও উৎপাদন করা যেতে পারে, যদিও এটি প্রাথমিকভাবে একটি শখের কাজ, এবং ব্যাপকভাবে এর বাণিজ্যিক অনুশীলন করা হয় না। কিছু বীজ-উৎপাদিত চাষের পদ্ধতি বাড়িতে ব্যবহারের জন্য উন্নত করা হয়েছে, এবং বাণিজ্যিকভাবে বীজ থেকে উৎপাদনের উপায় নিয়ে গবেষণা চলছে। বীজ (অ্যাকিন) বাণিজ্যিক বীজ সরবরাহকারীদের মাধ্যমে, অথবা ফল থেকে সংগ্রহ এবং সংরক্ষণের মাধ্যমে পাওয়া যায়।\nএছাড়াও স্ট্রবেরি ঘরের মধ্যে পাত্রে চাষ করা যেতে পারে। যদিও উদ্ভিদ স্বাভাবিকভাবে শীতকালে ঘরে বৃদ্ধি নাও পেতে পারে, তাই নীল এবং লাল বাতির সমন্বয়ে এলইডি লাইটিং ব্যবস্থা ব্যবহার করে শীতকালে উদ্ভিদ উৎপাদন করা যেতে পারে। উপরন্তু, ফ্লোরিডা রাজ্যের মত কিছু এলাকায়, শীত হচ্ছে প্রাকৃতিক উৎপাদন মৌসুম, যেখানে নভেম্বরের মাঝামাঝি ফসল উৎপাদন শুরু হয়।\nকাসুবিয়ান স্ট্রবেরি (Truskawka kaszubska or Kaszëbskô malëna) প্রথম পোলিশ ফল যাকে ইইউ আইনের অধীনে বাণিজ্যিক সুরক্ষা প্রদান করা হয়। এগুলো কার্তুজি, কোসিয়েরজিনা এবং বাইতোউ কাউন্টিতে এবং প্রিজিউইদজ, ওয়েজেরোও, লুজিনো, সেমুদ, লিনিয়া, কাসুবিয়ার সিউইস এবং সিউইস পৌরসভায় উৎপাদিত হয়। শুধুমাত্র নিম্নলিখিত জাতগুলি কাসেবস্কো মালেনা হিসেবে বিক্রি করা যেতে পারে: সেঙ্গা সেঙ্গানা, এলসান্তা, হোনয় যা অতিরিক্ত বা ক্লাস ১ হিসেবে শ্রেণীবদ্ধ করা হয়।\n\n\n=== সার প্রয়োগ ও ফসল উত্তোলন ===\nবেশিরভাগ স্ট্রবেরি উদ্ভিদ এখন কৃত্রিম সার দিয়ে ফলানো হয়। এ সার ফসল কাটার আগে এবং পরে, এবং প্রায়ই প্লাস্টিকালচারে রোপণ করার আগেও প্রয়োগ করা হয়।\nশীর্ষ মান বজায় রাখতে, বেরি অন্তত প্রতিদিন উত্তোলন করা হয়। বেরি, এর সাথে সংযুক্ত থাকা টুপি সহ উত্তোলন করা হয় এবং অন্তত আধা ইঞ্চি স্টেম বাকি রেখে কাটা হয়। স্ট্রবেরিকে পুরোপুরি পাকানোর জন্য গাছে থাকতে হয় কারণ এরা তোলার পর পাকে না। পচা এবং অতিরিক্ত পাকা বেরি পোকামাকড় এবং রোগ সমস্যা এড়াতে অপসারণ করা হয়। বেরি খাওয়ার আগে ছাড়া আর ধোয়া হয় না।\n\nমাটি পরীক্ষার তথ্য এবং উদ্ভিদ বিশ্লেষণের ফলাফল উর্বরতা মাত্রা নির্ধারণ করতে ব্যবহার করা হয়। প্রতি বছরের শুরুতে নাইট্রোজেন সার প্রয়োজন হয়। যখন ক্ষেত শীর্ষ উৎপাদনের জন্য প্রস্তুত করা হয়, তখন সাধারণত ফসফরাস এবং পটাশ পর্যাপ্ত মাত্রায় থাকে। আরো জৈব পদার্থ সরবরাহ করতে, স্ট্রবেরি রোপণের আগে শীতকালে গম বা রাই একটি কভার ফসল হিসেবে রোপণ করা হয়। স্ট্রবেরি ৫.৫ থেকে ৬.৫ পিএইচে ভালো উৎপাদিত হয়, তাই চুন সাধারণত প্রয়োগ করা হয় না।\nফসল কাটা এবং পরিষ্কার প্রক্রিয়া সময়ের সাথে উল্লেখযোগ্যভাবে পরিবর্তিত হয়নি। সূক্ষ্ম স্ট্রবেরি এখনও হাতে কাটা হয়। প্রক্রিয়াকরণ সুবিধা ব্যবহার না করে গ্রেডিং এবং প্যাকিং প্রায়শই মাঠেই করা হয়। বৃহৎ ক্ষেত্রে, স্ট্রবেরি কনভেয়ার বেল্টে পানি প্রবাহ এবং কম্পন দ্বার পরিষ্কার করা হয়।\n\n\n=== বালাই ===\nপ্রায় ২০০ প্রজাতির কীটপতঙ্গ প্রত্যক্ষ এবং পরোক্ষ উভয়ভাবেই স্ট্রবেরিকে আক্রমণ করার জন্য পরিচিত। এই কীটপতঙ্গের মধ্যে রয়েছে স্লাগ, পতঙ্গ, ফলের মাছি, চ্যাফার, স্ট্রবেরি রুট উইভিল, স্ট্রবেরি থ্রিপস, স্ট্রবেরি রস পোকা, স্ট্রবেরি মুকুট পতঙ্গ, মাইট, এফিড, এবং অন্যান্য। লেপিডোপটেরা প্রজাতির ক্যাটারপিলার স্ট্রবেরি উদ্ভিদ খেয়ে বেঁচে থাকে। উদাহরণস্বরূপ, ঘোস্ট মথ স্ট্রবেরি উদ্ভিদের একটি কীটপতঙ্গ হিসেবে পরিচিত।\nস্ট্রবেরি এফিড, চেতোসিফন ফ্রাজেফোলি হচ্ছে মার্কিন যুক্তরাষ্ট্র (অ্যারিজোনা), আর্জেন্টিনা এবং চিলিতে পাওয়া একটি কীট প্রজাতি। এটি স্ট্রবেরি হালকা হলুদ-প্রান্ত ভাইরাসের একটি ভেক্টর।\nস্ট্রবেরিতে প্রয়োজনীয় কীটনাশকের পরিমাণ (ক্যালিফোর্নিয়ায় প্রতি একর ক্ষেতে ৩৯৯ পাউন্ড (১৪০ কেজি)) শিল্প উৎপাদনে ইডাব্লিউজি'র \"ডার্টি ডজেন\" কীটনাশক দূষণ উৎপাদনের তালিকায় নেতৃত্ব দিচ্ছে।\n\n\n=== রোগ ===\nস্ট্রবেরি উদ্ভিদ বেশ কিছু রোগের শিকার হতে পারে, বিশেষ করে যখন পীড়নের শিকার হয়। পাতা পাউডার মিলডিউ, পাতার দাগ (ছত্রাক Sphaerella fragariae দ্বারা সৃষ্ট), পাতার ফোঁটা (ছত্রাক Phomopsis obscurans দ্বারা সৃষ্ট), এবং বিভিন্ন স্লাইম মোল্ড দ্বারা সংক্রামিত হতে পারে। মুকুট এবং শিকড় লাল স্টেল, ভার্টিসিলিয়াম উইল্ট, কালো শিকড় পচা, এবং নেমাটোডের শিকার হতে পারে। ফল গ্রে মোল্ড, রিজোপাস রট, এবং লেদার মোল্ড দ্বারা আক্রান্ত হতে পারে। শিকড় পচে যাওয়া প্রতিরোধ করতে, স্ট্রবেরি প্রতি চার থেকে পাঁচ বছর অন্তর একটি নতুন বিছানায়, একটি ভিন্ন স্থানে রোপণ করা উচিত।\nএছাড়াও শীতকালে তাপমাত্রা অনেক কমে যাওয়া থেকে এই উদ্ভিদে রোগ বিকশিত হতে পারে। যখন স্ট্রবেরিতে পানি দেয়া হয়, তখন পাতায় না দিয়ে শুধুমাত্র শিকড়ে বা গোড়ায় পানি দেয়ার পরামর্শ দেওয়া হয়। কারণ পাতার আর্দ্রতা ছত্রাক বৃদ্ধি উৎসাহিত করে।\n\n\n=== গৃহাস্থলীতে চাষ ===\n\nবিশ্বের প্রায় যে কোন জায়গায় গৃহাভ্যন্তরীণ পরিবেশে উৎপাদনের জন্য স্ট্রবেরি জনপ্রিয় উদ্ভিদ, তা হোক ভোগ বা প্রদর্শনীর উদ্দেশ্যে! গাছ লাগানোর সবচেয়ে ভাল সময় গ্রীষ্ম বা বসন্তের শেষের দিকে। পূর্ণ সূর্য বা ড্যাপড শেড, এবং কিছুটা বালুকাময় মাটিতে রোপণ করা ভালো। সার এবং সুষম সার প্রয়োগ উদ্ভিদকে শক্তিশালী করে ও বৃদ্ধিতে সাহায্য করে। অন্যথায় কম্পোস্ট ব্যবহার করে পাত্র বা বিশেষভাবে রোপণ করা যেতে পারে। প্রতিটি উদ্ভিদের নিচে রাখা ফাইবার মাদুর ফলকে মাটির স্পর্শ থেকে রক্ষা করবে, এবং আগাছার জন্য একটি বাধা হিসেবে কাজ করবে।\nস্ট্রবেরি অনেক কঠিন অবস্থায়ও টিকে থাকে। কিন্তু ফল গঠনের সময়, আর্দ্রতা অত্যন্ত গুরুত্বপূর্ণ, বিশেষ করে যদি কন্টেইনারে উৎপাদন করা হয়। উপরন্তু, পাকা ফলকে আক্রমণ কারী স্লাগ এবং শামুক থেকে সুরক্ষা প্রদান করা আবশ্যক। ফল গ্রীষ্মকালে পরিপক্ক (বন্য জাত আগে পরিপক্ক হতে পারে) এবং যখন পুরোপুরি পাকা হয় তখন তোলা উচিত - অর্থাৎ ফল একটি অভিন্ন উজ্জ্বল লাল রঙের হলে তোলা উচিত। জাত নির্বাচন উৎপাদন মৌসুমকে আগে বা পরের দিকে পরিবর্তন করতে পারে। ভোগের জন্য এবং প্রদর্শনীর উদ্দেশ্যে অসংখ্য চাষ পদ্ধতি বেছে নেওয়া যেতে পারে। নিম্নের চাষিরা রয়াল হর্টিকালচার সোসাইটি কর্তৃক অ্যাওয়ার্ড অব গার্ডেন মেরিট অর্জন করেছেন-\n\nনতুন চারা উৎপাদন করার উদ্দেশ্যে মূল গজাতে ধাবককে গোঁজ দিয়ে মাটির সাথে আটকে রাখা যেতে পারে, অথবা কেটে নিয়ে একটি নতুন অবস্থানে রোপণ করা যেতে পারে। প্রতিষ্ঠিত উদ্ভিদ প্রতি তিন বছর অন্তর, অথবা যদি রোগের লক্ষণ দেখা যায় তবে স্থান পরিবর্তন করা উচিত।\nস্ট্রবেরি রোপণের সময়, একই মাটি বা পাত্র ব্যবহার করা এড়িয়ে চলা উচিত যা পূর্বে স্ট্রবেরি চাষের জন্য ব্যবহার করা হত। স্ট্রবেরি চাষ করার সময় সময়ভেদে কালচার পরিবর্তন করা বাঞ্ছনীয়, কারণ যে সব রোগ এক প্রজাতিকে আক্রমণ করে তারা অন্য প্রজাতিকে আক্রমণ করতে পারে না।\n\n\n== উৎপাদন ==\n২০১৭ সালে সারা বিশ্বে স্ট্রবেরির উৎপাদন ছিল ৯২.২লক্ষ টন। এর মধ্যে শতকরা ৪০ ভাগ উৎপাদন চীনের এবং শতকরা ১৬ ভাগ উৎপাদন মার্কিন যুক্তরাষ্ট্র।\n\nস্ট্রবেরি শীতকালীন দেশের ফল হলেও বর্তমানে বাংলাদেশের যেসব এলাকায় শীত বেশি পড়ে ও অনেক দিন স্থায়ী হয় সেসব এলাকায় বারি স্ট্রবেরি-১ নামে একটি উচ্চফলনশীল জাতের স্ট্রবেরি চাষ করা হচ্ছে। স্ট্রবেরির পাকা ফল টকটকে লাল রঙের হয়। এ ফলটি সুগন্ধিযুক্ত, টক ও মিষ্টি স্বাদের। জমির পাশাপাশি টব, বাড়ির ছাদ বা বারান্দায় এ ফল চাষ করা সম্ভব। আমাদের দেশের অনেক জায়গায় এখন ব্যবসায়িক ভিত্তিতে স্ট্রবেরি চাষ ও বাজারজাত করা হচ্ছে।\n\n\n== রন্ধন শৈলী ==\n\nতাজা খাওয়া ছাড়াও, স্ট্রবেরি হিমায়িত বা জ্যাম আকারে সংরক্ষণ করা যেতে পারে, পাশাপাশি শুকনো এবং তৈরি খাদ্য হিসেবে, যেমন সিরিয়াল হিসেবে খাওয়া যেতে পারে। স্ট্রবেরি ফ্লেভারের দুগ্ধজাত পণ্য, যেমন স্ট্রবেরি দুধ, স্ট্রবেরি আইসক্রিম, স্ট্রবেরি মিল্কশেক/মসৃণ এবং স্ট্রবেরি দই একটি জনপ্রিয় সংযোজন।\nযুক্তরাজ্যে, \"স্ট্রবেরি এবং ক্রিম\" উইম্বলডন টেনিস টুর্নামেন্টে খাওয়া একটি জনপ্রিয় মিষ্টান্ন। এছাড়া স্ট্রবেরি এবং ক্রিম মেক্সিকোতে একটি প্রধান জলখাবার, যা সাধারণত আইসক্রিম পার্লারে পাওয়া যায়। সুইডেনে, স্ট্রবেরি সেন্ট জন দিবসে পরিবেশিত একটি ঐতিহ্যবাহী মিষ্টান্ন, যা মধ্যগ্রীষ্মের ইভ নামেও পরিচিত। এছাড়া এলাকার উপর নির্ভর করে স্ট্রবেরি পাই, স্ট্রবেরি রুবার্ব পাই, বা স্ট্রবেরি শর্টকেক খাওয়া হয়। গ্রীসে স্ট্রবেরিতে চিনি ছিটিয়ে মেটাক্সা নামের ব্র‍্যান্ডিতে চুবিয়ে  মিষ্টান্ন হিসাবে পরিবেশন করা হয়। ইতালিতে স্ট্রবেরি বিভিন্ন মিষ্টান্ন এবং গেলাতোর (গেলাতো আলা ফ্রাগোলা) জন্য একটি সাধারণ স্বাদ হিসেবে ব্যবহার করা হয়।\nফিনল্যান্ডের উত্তর সাভোনিয়ায় সুনেনজোকি স্ট্রবেরির জন্য বিখ্যাত ছোট একটি শহর, যে কারণে এটি \"স্ট্রবেরি টাউন\" বা \"স্ট্রবেরি ক্যাপিটাল\" নামেও পরিচিত। অনেক বিদেশী, প্রধানত ইউক্রেন এবং রাশিয়া থেকে, গ্রীষ্মকালে সুনেনজোকি স্ট্রবেরি খামারে কাজ করতে আসেন। জুলাই মাসে সুনেনজোকিতে মানসিক্কারনেভালিয়ালিত (\"স্ট্রবেরি কার্নিভাল\") নামক স্ট্রবেরি উদযাপন করে।\n\n\n== পুষ্টিমান ==\nস্ট্রবেরি অত্যন্ত পুষ্টিসমৃদ্ধ একটি ফল। আছে ভিটামিন এ, সি, ই, ফলিক এসিড, সেলেনিয়াম, ক্যালসিয়াম, পলিফেনল, এলাজিক এসিড, ফেরালিক এসিড, কুমারিক এসিড, কুয়েরসিটিন, জ্যান্থোমাইসিন ও ফাইটোস্টেরল। স্টবেরী রোগ প্রতিরোধ ক্ষমতা বাড়ায় , হার্টের অসুখের ঝুঁকি কমায় , ডায়াবেটিস ও কোস্টকাঠিন্য দূর করে , ক্যান্সারের ঝুঁকি কমায় , ওজন কমাতে সহায়ক , দেহের হাড় ও ত্বক সুরক্ষা করে ,চুল পড়া রোধ করে , স্মৃতিশক্তি এবং রূপচর্চায় উপযোগী।\n\n\n== উদ্ভিজ্জ-রাসায়নিক পদার্থ ==\nগার্ডেন স্ট্রবেরি ডাইমেরিক এলাগিটানিন অ্যাগ্রিমনিন ধারণ করে, যা স্যাঙ্গুইন এইচ-৬ এর আইসোমার। অন্যান্য উপস্থিত পলিফেনলের অন্তর্ভুক্ত রয়েছে- ফ্ল্যাভোনয়েড সমূহ; যেমন- অ্যান্থোসায়ানিন, ফ্লাভানল, ফ্ল্যাভনল এবং ফেনলিক অ্যাসিড সমূহ; যেমন- হাইড্রোক্সিবেনজয়িক এসিড এবং হাইড্রোক্সিসিনামিক অ্যাসিড। স্ট্রবেরিতে ফিসেটিন থাকে এবং অন্যান্য ফলের তুলনায় এতে এই ফ্ল্যাভোনয়েডের উচ্চ মাত্রা থাকে। যদিও অ্যাকেনিস স্ট্রবেরির মোট মূল ওজনের মাত্র ১%, তবে তারা পুরো ফলের মোট পলিফেনলের ১১% গঠন করে; অ্যাকিন ফাইটোকেমিক্যালগুলির মধ্যে এলাজিক অ্যাসিড, এলাজিক অ্যাসিড গ্লাইকোসাইডস এবং এলাজিটান্নিন অন্তর্ভুক্ত রয়েছে।\n\n\n=== রঙ ===\nপেলের্গোনিডিন-৩-গ্লুকোসাইড হল স্ট্রবেরিতে থাকা প্রধান অ্যান্থোসায়ানিন এবং সামান্য অনুপাতে সায়ানিডিন-৩-গ্লুকোসাইডও পাওয়া যায়। যদিও স্ট্রবেরির অ্যান্থোসায়ানিনে গ্লুকোজ সবচেয়ে সাধারণ বিকল্প চিনি হিসেবে দেখা যায়। তবে কিছু চাষকৃত স্ট্রবেরিতে রুটিনোজ, আরাবিনোজ এবং রামনোজ কনজুগেটের সন্ধান পাওয়া গেছে।\nপার্পল মাইনর পিগমেন্ট যুক্ত ডাইমেরিক অ্যান্থোসায়ানিন সমূহও (ফ্ল্যাভানল-অ্যান্থোসায়ানিন সমূহ: catechin(4α→8)pelargonidin 3-O-β-glucopyranoside, epicatechin(4α→8)pelargonidin 3-O-β-glucopyranoside, afzelechin(4α→8)pelargonidin 3-O-β-glucopyranoside and epiafzelechin(4α→8)pelargonidin 3-O-β-glucopyranoside) স্ট্রবেরিতে পাওয়া যায়।\n\n\n=== গন্ধ ও সুগন্ধি ===\n\nস্ট্রবেরির গন্ধ এবং সুগন্ধি এমন যে এটি বৈশিষ্ট্যগতভাবেই ভোক্তাদের কাছে আকর্ষণীয়। এগুলি বিভিন্ন খাবার, পানীয়, মিষ্টান্ন, সুগন্ধি এবং প্রসাধনী সহ বিস্তৃতভাবে বিভিন্ন ক্ষেত্রে ব্যবহৃত হয়।\nমিষ্টি, সুগন্ধ এবং জটিল গন্ধ এর অনুকূল বৈশিষ্ট্য। উদ্ভিদ প্রজনন এবং কৃষিতে শর্করা, অ্যাসিড এবং উদ্বায়ী যৌগগুলোর উপর জোর দেওয়া হয়, যার ফলে পাকা স্ট্রবেরির স্বাদ এবং সুগন্ধ উন্নত হয়। এস্টার, টার্পিন এবং ফিউরান হল এমন এক রাসায়নিক যৌগ যা স্ট্রবেরি গন্ধ এবং সুগন্ধির সাথে সবচেয়ে দৃঢ় সম্পর্কযুক্ত; প্রায় ৩৬০ টি উদ্বায়ী যৌগের মধ্যে মোট ৩১ টি অনুকূল স্বাদ এবং সুগন্ধের সাথে উল্লেখযোগ্যভাবে সম্পর্কিত। মার্কিন যুক্তরাষ্ট্রে বাণিজ্যিক বাজারের জন্য স্ট্রবেরি প্রজননে, বন্য স্ট্রবেরিতে সুগন্ধযুক্ত উদ্বায়ী যৌগ, মিথাইল অ্যানথ্র্যানিলেট এবং গামা-ডেকাল্যাকটোন বিখ্যাত। ভোক্তারা এর \"মিষ্টি এবং সুস্বাদু\" বৈশিষ্ট্যের জন্য বিশেষত আগ্রহী।\nস্ট্রবেরির সুবাসে উপস্থিত রাসায়নিকগুলির মধ্যে রয়েছে:\n\n\n== বিপণন ==\n\nমার্কিন যুক্তরাষ্ট্রে, ২০১৭ সালে, স্ট্রবেরি, ব্লুবেরি, রাস্পবেরি এবং ব্ল্যাকবেরির সম্মিলিত বাণিজ্যিক উৎপাদন ছিল ক্যালিফোর্নিয়ার ক্রমবর্ধমান বিপণন সংস্থা ড্রিসকলের দ্বারা নিয়ন্ত্রিত প্রায় ৬ বিলিয়ন ডলারের একটি শিল্প। ২০১৭ সালে, শুধুমাত্র স্ট্রবেরি একাই ৩.৫ মিলিয়ন ডলারের বাজার ছিল যার মধ্যে ৮২% ছিল তাজা ফলের জন্য।\nএকবিংশ শতাব্দীতে ভোক্তাদের চাহিদা বাড়ানোর জন্য, স্ট্রবেরির বাণিজ্যিক উৎপাদকরা প্রধানত সুগন্ধিযুক্ত বৈশিষ্ট্যের বন্য স্ট্রবেরির মতো স্ট্রবেরিগুলো উৎপাদন করে। এছাড়া বড় আকারের, হৃৎপিণ্ড আকারের, চকচকে লাল দেখতে, দৃঢ় এবং পরিবহণের মাধ্যমে জাহাজে পাঠানোর উপযুক্ত স্ট্রবেরি উৎপাদন করে।  মার্কিন যুক্তরাষ্ট্র এবং কানাডার মুদি দোকানে, ফ্রেশ স্ট্রবেরি সাধারণত প্লাস্টিকের ক্ল্যামশলে বিক্রি হয় এবং মুদি আয়ের শীর্ষে তাজা উৎপাদিত আইটেমগুলির মধ্যে এটি একটি। একটি বিপণন বিশ্লেষণ অনুযায়ী স্ট্রবেরি এবং অন্যান্য বেরি ফল গ্রাহকদের \"সুখের\" উৎস হিসেবে চিহ্নিত করেছিল।\n\n\n== বংশাণুগত বৈশিষ্ট্য ==\nআধুনিক স্ট্রবেরিতে জটিল অকট্যাপ্লয়েড জেনেটিক্স (৮ সেট ক্রোমোজোম) থাকে। এটি ডিএনএ নিষ্কাশনের একটি অনুকূল বৈশিষ্ট্য।\nস্ট্রবেরিতে ৭,০৯৬ টি জিন প্রদর্শন করতে অনুক্রম করা হয়েছে। স্ট্রবেরি মারাত্মক ইনব্রিডিং ডিপ্রেশনে ভোগে এবং বেশিরভাগ জাতই উচ্চতর হেটারোজাইগাস হয়।অনেক প্রাথমিক পর্যায়ের বায়োলজি ক্লাসে স্ট্রবেরি তাদের অক্টপ্লয়েড কাঠামোর কারণে ডিএনএ এর নিষ্কাশন প্রদর্শনের জন্য ব্যবহৃত হয়।\n\n\n== অতিপ্রতিক্রিয়া ==\nকিছু মানুষ স্ট্রবেরি খাওয়ার পরে অ্যানাফিল্যাক্লয়েড প্রতিক্রিয়া অনুভব করে। এই প্রতিক্রিয়ার সবচেয়ে সাধারণ অবস্থা হল মুখের এলার্জি সিন্ড্রোম, কিন্তু এই উপসর্গ ছাড়াও মিমিক হে ফিভার দেখা যেতে পারে অথবা চর্মরোগ দেখা যেতে পারে, এবং গুরুতর ক্ষেত্রে, শ্বাস-প্রশ্বাসের সমস্যা হতে পারে।\nসাদা স্ট্রবেরি ফলে ফ্রা এ১ না থাকার কারণে, স্ট্রবেরিতে এলার্জি রয়েছে এমন ব্যক্তিদের জন্য একটি বিকল্প হতে পারে। যেহেতু এতে লাল রঙের অ্যান্থোসায়ানিন সংশ্লেষণ দ্বারা স্বাভাবিকভাবে পাকানোর জন্য প্রয়োজনীয় প্রোটিন নেই, তাই এগুলো অন্যান্য প্রজাতির পরিপক্ক বেরির মতো লাল হয় না। এগুলো পাকলে সাদা, ফ্যাকাশে হলুদ বা \"সোনালী\" থাকে, অপরিণত বেরির মত দেখায়; এছাড়াও এগুলো পাখিদের কাছে কম আকর্ষণীয় হওয়ায় সুবিধা পাওয়া যায়। 'সোফার' নামে একটি কার্যত এলার্জিমুক্ত প্রজাতি পাওয়া যায়।\n\n\n== চিত্রসংগ্রহ ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\n\nFragaria × ananassa data from GRIN Taxonomy Database  ওয়েব্যাক মেশিনে আর্কাইভকৃত ২৪ সেপ্টেম্বর ২০১৫ তারিখে\n Thurber, George (১৮৭৯)। \"Strawberry\"। নিউ আমেরিকান সাইক্লোপিডিয়া। উদ্ধৃতি টেমপ্লেট ইংরেজি প্যারামিটার ব্যবহার করেছে (link) [[বিষয়শ্রেণী:উইকিপিডিয়া নিবন্ধ উইকিসংকলন তথ্যসূত্রসহ নিউ আমেরিকান সাইক্লোপিডিয়া থেকে একটি উদ্ধৃতি অন্তর্ভুক্ত]]\n\"Strawberry\"। ব্রিটিশ বিশ্বকোষ (১১তম সংস্করণ)। ১৯১১। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nইউটিউবে Demonstration of strawberry growth lifecycle timelapse"}