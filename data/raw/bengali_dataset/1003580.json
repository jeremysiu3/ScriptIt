{"pageid": 1003580, "title": "সার্স-কোভি-২ ভাইরাসের বিটা প্রকারণ", "url": "https://bn.wikipedia.org/wiki?curid=1003580", "content": "সার্স-কোভি-২ ভাইরাসের বিটা প্রকারণ, ৫০১.ভি২ প্রকারণ (সংক্ষেপে ৫০১.ভি২), দক্ষিণ আফ্রিকীয় প্রকারণ বা বি.১.৩৫১ বংশ হলো কোভিড-১৯ রোগ সৃষ্টিকারী সার্স কোভি-২ এর একটি পরিব্যক্ত প্রকারণ। এই প্রকারণটি ২০২০ সালের ১৮ই ডিসেম্বর তারিখে দক্ষিণ আফ্রিকার স্বাস্থ্য বিভাগ কর্তৃক সর্বপ্রথম শনাক্ত করা হয়। গবেষক ও কর্মকর্তাদের মতে ইতিপূর্বে অন্তর্নিহিত জটিল রোগের ইতিহাস না থাকা তরুণদের মধ্যে এই প্রকারণের বিস্তার অত্যধিক। পূর্ববর্তী জটিল রোগ না থাকা সত্ত্বেও এটি তাদের মধ্যে গুরুতর অসুস্থতা সৃষ্টি করতে পারে। দক্ষিণ আফ্রিকার স্বাস্থ্য বিভাগের মতে, করোনাভাইরাসের এই স্ট্রেইনটি পূর্বের অন্যান্য স্ট্রেইনের তুলনায় খুব দ্রুত বিস্তার লাভ করছে এবং করোনাভাইরাস মহামারির দ্বিতীয় ঢেউকে ত্বরান্বিত করছে।\nবিজ্ঞানীরা লক্ষ্য করেছেন, ভাইরাসের এই প্রকারণে বেশ কিছু পরিব্যক্তি ঘটেছে, যা এটিকে মানবকোষের সাথে আরও সহজে সংযুক্ত হতে সহায়তা করে। কেননা এর তিনটি পরিব্যক্তিই ঘটেছে ভাইরাসের স্পাইক গ্লাইকোপ্রোটিনের গ্রাহক-বন্ধন অধিক্ষেত্রে (রিসেপ্টর-বাইন্ডিং ডোমেনে); যার মধ্যে এন৫০১ওয়াই (৫০১ নম্বর অবস্থানের অ্যামিনো অ্যাসিডে অ্যাসপারাজিন (এন) থেকে টাইরোসিনে (ওয়াই) রূপান্তর) অন্যতম। এই বিশেষ রূপান্তর বা পরিব্যক্তিটি অস্ট্রেলিয়া ও যুক্তরাজ্যেও শনাক্ত করা হয়েছে।\n\n\n== আরও দেখুন ==\nভিওসি-২০২০১২/০১, যুক্তরাজ্যে প্রাপ্ত সার্স-কোভি-২ ভাইরাসের একটি প্রকারণ\nক্লাস্টার ৫, ডেনমার্কে প্রাপ্ত সার্স-কোভি-২ ভাইরাসের একটি প্রকরণ\n\n\n== তথ্যসূত্র =="}