{"pageid": 1377527, "title": "এলএ গ্যালাক্সি", "url": "https://bn.wikipedia.org/wiki?curid=1377527", "content": "লস অ্যাঞ্জেলেস গ্যালাক্সি (ইংরেজি: LA Galaxy; সংক্ষেপে এলএ গ্যালাক্সি নামে পরিচিত) হচ্ছে লস অ্যাঞ্জেলেস ভিত্তিক একটি মার্কিন পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ওয়েস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ১৯৯৪ সালের ১৫ই জুন তারিখে প্রতিষ্ঠিত হয়েছে। ২৭,০০০ ধারণক্ষমতাবিশিষ্ট ডিগনিটি হেলথ স্পোর্ট পার্কে গ্যালাক্সি নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন মার্কিন সাবেক ফুটবল খেলোয়াড় গ্রেগ ভ্যানি। বর্তমানে মেক্সিকীয় আক্রমণভাগের খেলোয়াড় হাভিয়ের এর্নান্দেস এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, এলএ গ্যালাক্সি এপর্যন্ত ১১টি শিরোপা জয়লাভ করেছে; যার মধ্যে পাঁচটি এমএলএস কাপ, চারটি সাপোর্টার্স শিল্ড এবং দুইটি ইউএস ওপেন কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ১টি শিরোপা জয়লাভ করেছে। কোবি জোন্স, ল্যান্ডন ডনোভান, কেভিন হার্টম্যান, রবি কিন এবং কার্লোস রুইসের মতো খেলোয়াড়গণ এলএ গ্যালাক্সির জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৯৬ মৌসুমে এলএ গ্যালাক্সি প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ১৯৯৬ সালের সালের ১৩ই এপ্রিল তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে এলএ গ্যালাক্সি এনওয়াই/এনজে মেট্রোস্টার্সের বিরুদ্ধে ২–১ গোলের ব্যবধানে জয়লাভ করেছিল।১৯৯৬ মেজর লিগ সকারে এলএ গ্যালাক্সি ১৫টি জয় এবং ৪টি ড্রয়ে সর্বমোট ৪৯ পয়েন্ট অর্জন করে সামগ্রিক পয়েন্ট তালিকায় ২য় স্থান অর্জন করেছিল, যেখানে এদুয়ার্দ উর্তাদো ২১টি গোল করে লিগে এলএ গ্যালাক্সির হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে লস অ্যাঞ্জেলেস গ্যালাক্সি (ইংরেজি)"}