{"pageid": 1333942, "title": "হিফজুর রহমান", "url": "https://bn.wikipedia.org/wiki?curid=1333942", "content": "হিফজুর রহমান (জন্ম: ১৬ এপ্রিল ১৯৫৮) একজন বাংলাদেশি মুফতি, লেখক ও হাদিসশাস্ত্রের গবেষক। তিনি দারুল উলুম হাটহাজারীতে শাহ আহমদ শফীর কাছে দাওরায়ে হাদিস এবং পাকিস্তানের জামিয়া উলুমুল ইসলামিয়ায় ওয়ালি হাসান টঙ্কি, আব্দুর রশীদ নোমানী ও আব্দুস সালাম চাটগামীর কাছ থেকে উচ্চতর ফিকহ পড়াশোনা সমাপ্ত করেন। পড়াশোনা সমাপ্তির পর তিনি অধ্যাপনার সঙ্গে যুক্ত হন এবং বর্তমানে তিনি জামিয়া রাহমানিয়া আরাবিয়ার প্রধান মুফতি হিসেবে দায়িত্ব পালন করছেন। বাংলা ভাষায় এ পর্যন্ত বিভিন্ন বিষয়ে তার রচিত গ্রন্থের সংখ্যা ৭২টি। এ ছাড়া আরবি ভাষায় তার রচিত ২০টি গ্রন্থ রয়েছে। ৩০ খণ্ডে প্রকাশিত আল বুদুরুল মুজিয়্যাহ ফি তারাজিমিল হানাফিয়্যাহ তার সবচেয়ে সমাদৃত গ্রন্থ। এই গ্রন্থে ৬৯৯ সাল থেকে বর্তমান সময় পর্যন্ত হানাফি মাযহাবের সকল আলেমদের জীবনী সন্নিবেশিত হয়েছে। এরপর আট খণ্ডে রচিত আল ইয়াওয়াকিতু ওয়াল জাওয়াহের ফি তারাজিমি নুবালা-ই বাঙ্গাল ওয়াল আকাবির তার জনপ্রিয় গ্রন্থ। এটি বাঙালি আলেমদের জীবনীগ্রন্থ।\n\n\n== জন্ম ও বংশ ==\nহিফজুর রহমান ১৯৫৮ সালের ১৬ এপ্রিল কুমিল্লা জেলার লাকসাম থানাধীন উত্তর হাওলা ইউনিয়নের অন্তর্গত উত্তর ফেনুয়ার মৌলবী বাড়ীতে জন্মগ্রহণ করেন। তার বাবা মুহিব্বুর রহমান ছিলেন একজন আলেম এবং হুসাইন আহমদ মাদানির খলিফা। তার মা রাজিয়া খাঁতুন ছিলেন একজন গৃহিণী।\n\n\n== শিক্ষাজীবন ==\nআব্দুল মতীনের নিকট তার শিক্ষা জীবনের হাতেখড়ি হয়। তার নিকট তিনি কুরআন শিক্ষা গ্রহণ করেন। এরপর ফেনী সরকারি পাইলট উচ্চ বিদ্যালয়ে ৭ম শ্রেণি পর্যন্ত পড়ালেখার পর তিনি ২ বছর জামিয়া ইসলামিয়া হামিউস-সুন্নাহ-তে শরহে জামী পর্যন্ত অধ্যয়ন করেন। তিনি দারুল উলুম হাটহাজারীতে দাওরায়ে হাদিস সম্পন্ন করেন। ১৯৮৭ সালে তিনি পাকিস্তানে গমন করে জামিয়া উলুমুল ইসলামিয়ার ইফতা বিভাগে ভর্তি হন। হাদিসশাস্ত্রে তার শিক্ষকদের মধ্যে আব্দুল আজিজ, হামেদ, আহমাদুল হক ও শাহ আহমদ শফী উল্লেখযোগ্য। ফিকহশাস্ত্রে তার শিক্ষকদের মধ্যে ওয়ালি হাসান টঙ্কি, আব্দুর রশীদ নোমানী, আব্দুস সালাম চাটগামী উল্লেখযোগ্য। পাকিস্তানে ফিকহ কোর্স করার সময় আব্দুর রশীদ নোমানীর তত্ত্বাবধানে ইসলামি আইনশাস্ত্রের আল-হিদায়ার ভূমিকা লেখেন আরবি ভাষায় যা পরবর্তীতে মা ইয়ামবাগি বিহিল ইনায়া লিমান ইতালিউল হিদায়া নামে প্রকাশিত হয়।\n\n\n== কর্মজীবন ==\n১৯৮৫ সালে আল জামিয়াতুল ইসলামিয়া দারুল উলুম বরুড়ায় মুহাদ্দিস হিসেবে যোগদানের মাধ্যমে তার কর্মজীবনের সূচনা হয়। ১৫ বছর পর ২০০০ সালে তিনি জামিয়া রাহমানিয়া আরাবিয়ায় যোগদান করেন। ২০০২ সালে তিনি এই মাদ্রাসায় প্রধান মুফতির দায়িত্ব গ্রহণ করেন। এছাড়াও খণ্ডকালীন মুহাদ্দিস হিসেবে পাঠদান করেন জামিয়া ইসলামিয়া বাইতুল ফালাহ মুহাম্মদপুর ঢাকা, জামিয়াতুল উলুমিল ইসলামিয়া কেরানীগঞ্জ ঢাকা ও জামিয়া ইসলামিয়া বাইতুল আমান আদাবর ঢাকাসহ বিভিন্ন মাদ্রাসায়।\n\n\n== রচনা ==\nতিনি মাসিক রহমানী প​য়গাম পত্রিকার জন্য লেখালেখি করেন এবং তার রচিত গ্রন্থের সংখ্যা ৭২টি। এ ছাড়া আরবি ভাষায় তার রচিত ২০টি গ্রন্থ রয়েছে। তার মধ্যে রয়েছে:\n\nসেবার আড়ালে এনজিওরা কি করছে\nবাংলা: সুদ ধ্বংস ও শোষণের হাতিয়ার\nবাংলা: রাসুল (সা.) কি আলিমুল গায়িব\nবাংলা: রহমতে আলম (সা.) এর মকবুল দুআ\nবাংলা: কাদিয়ানী মতবাদ ও উলামায়ে ইসলাম\nবাংলা: অপসাংস্কৃতিক আগ্রাসন ও মিল্লাতে মুসলিমা\nআরবি: ما ينبغي به العناية لمن يطالع الهداية, প্রতিবর্ণীকৃত: মা ইয়ম্বগী বিহিল এনায়েত লিমান ইয়ুতালেয়ুল হেদায়েত - আল-হিদায়া বিবরণ\nআরবি: التعليقات, প্রতিবর্ণীকৃত: আত-তাঽলীকাত, অনুবাদ 'মন্তব্যগুলো' - তকী ওসমানীর ফতোয়াগুলোর ভিত্তিতে\nআরবি: مكانة أبي حنيفة في الفقه والحديث, প্রতিবর্ণীকৃত: মকানতে আবূ হনীফা ফিল ফিকহি ওয়াল হাদীছ, অনুবাদ 'ফিকাহ ও হাদীছের ক্ষেত্রে আবূ হানিফার অবস্থান'\nআরবি: التعليقات, প্রতিবর্ণীকৃত: আত-তাঽলীকাত, অনুবাদ 'মন্তব্যগুলো' - আহলে ইরাকের ফিকহের ভিত্তিতে\nআরবি: معجم الفقيه والمتفقه, প্রতিবর্ণীকৃত: মুঽজমুল ফকীহ ওয়াল মুত্ত্ফিকাহ\nআরবি: الدرر المنتقاة على مقدمة الشيخ, প্রতিবর্ণীকৃত: আদ-দুরর আল-মুন্তকাহ আলা মুকদ্দিমাতুশ শায়খ\nআরবি: فتح الودود على شرح العقود, প্রতিবর্ণীকৃত: ফতেহুল ওদূদ আলা শরহুল ওকূদ\nআরবি: الروض النضير على النافع الكبير, প্রতিবর্ণীকৃত: আর-রওজুন নজীর আলান নাফেউল কবীর\nআরবি: الإمام محمد وكتابه الجامع الصغير, প্রতিবর্ণীকৃত: আল-ইমাম মুহম্মদ ওয়া কেতাবহুল জামেউস সগীর\nআরবি: الإمام القدوري وكتابه المختصر, প্রতিবর্ণীকৃত: আল-ইমাম আল-কুদূরী ওয়া কেতাবহুল মুখতসর\nআরবি: البدر المنير على الفوز الكبير, প্রতিবর্ণীকৃত: আল বদরুল মনীর আলাল ফৌজুল কবীর\nআরবি: البدور المضية في تراجم الحنفية, প্রতিবর্ণীকৃত: আল-বুদূর আল-মুজিয়্যাহ ফী তরাজেম আল-হানাফিয়্যাহ - ২৩-খণ্ডে হানাফী ওলামাদের জীবনী (২০১৮)\nআরবি: اليواقيت والجواهر في تراجم نبلاء بنغال والأكابر, প্রতিবর্ণীকৃত: আল-ইয়াওয়াকীত ওয়াল-জওয়াহির ফী তরাজেম নুবলায়ে বাঙ্গাল ওয়াল আকাবির - ৮ খণ্ডে ২১৮৩ বাঙ্গালী ওলামাদের জীবনী, (২০২০) (ভূমিকা কর্তৃক হাবিবুর রহমান আজমী, আব্দুস সালাম চাটগামী, নেয়ামতুল্লাহ আজমী, আল-আজহার বিশ্ববিদ্যালয়ের মুহম্মদ সুয়ূতী)\n\n\n== আরও দেখুন ==\n\nদেওবন্দি ব্যক্তিত্বের তালিকা\n\n\n== তথ্যসূত্র =="}