{"pageid": 1492769, "title": "আহমেদ হিলমি", "url": "https://bn.wikipedia.org/wiki?curid=1492769", "content": "আহমেদ হিলমি (বা ফিলিবের আহমেদ হিলমি) (১৮৬৫-১৯১৪) ছিলেন একজন সুফি ও তুর্কি ভাষার লেখক এবং চিন্তাবিদ। তুর্কিতে তাকে সাধারণত শেহবেন্দারজাদে ফিলিবেলি আহমেদ হিলমি (\"প্লভদিভের কনসালের ছেলে আহমেদ হিলমি\") বলা হয়। একজন সুফি হিসাবে, তার চিন্তাধারা সুফি চিন্তাধারা দ্বারা, বিশেষ করে ওহদাত আল-উজুদ দ্বারা ব্যাপকভাবে প্রভাবিত ছিল। তিনি ভৌতবাদবিরোধী চিন্তাধারাকে সমর্থন করতেন এবং তাঁর যুগের ভৌতবাদী লেখক ও চিন্তকদের একজন গুরুত্বপূর্ণ প্রতিদ্বন্দ্বী ছিলেন।\n\n\n== জীবনী ==\nতিনি প্লভদিভে জন্মগ্রহণ করেন, যেখানে তার পিতা সুলেমান বেই কনসাল ছিলেন। এখান থেকেই তার উপাধি \"শেহবেন্দারজাদে\" এসেছে, যার অর্থ \"কনসালের ছেলে\"। তিনি তার পরিবারের সাথে ইজমিরে না যাওয়ার আগ পর্যন্ত তার প্রাথমিক শিক্ষা প্লভদিভের ধর্মীয় কর্মকর্তা (মুফতি) থেকে গ্রহণ করেছিলেন। পরে তিনি গালাতাসারাই লাইসিতে ভর্তি হন। তার শিক্ষা শেষ হওয়ার পর, তিনি বৈরুতে সরকারি কর্মকর্তা হিসাবে কাজ শুরু করেন। রাজনৈতিক সমস্যার কারণে তিনি বৈরুত থেকে মিশরে পালিয়ে যান। ১৯০১ সালে তিনি ইস্তানবুলে ফিরে আসেন, কিন্তু পরে তাকে গ্রেপ্তার করা হয় এবং ফিজানে নির্বাসিত করা হয়। এখানে তার সুফিবাদের প্রতি আগ্রহ বৃদ্ধি পায় এবং তিনি ওহদাত আল-উজুদ (وحدة الوجود, \"অস্তিত্বের একতা\") সুফি চিন্তাধারায় বিশ্বাস করতে শুরু করেন। সুফিবাদ গ্রহণ করার মাধ্যমে তার দৃষ্টিভঙ্গিকে ব্যাপকভাবে পরিবর্তন করেছে এবং তার কাজগুলিতে সুফিবাদের প্রভাব খুব স্পষ্ট।\n১৯০৮ সালে, সংবিধানবাদী সরকার (মেশরুটিয়েত) ঘোষণার পর তিনি ইস্তানবুলে ফিরে আসেন। এখানে তিনি \"ইত্তিহাদ-ই ইসলাম\" (\"ইসলামি ইউনিয়ন\") নামে একটি সাপ্তাহিক পত্রিকা প্রকাশ শুরু করেন। তবে পত্রিকাটি বেশিদিন চলতে পারেনি এবং তিনি অন্য কিছু পত্রিকায় লেখা শুরু করেন। ১৯১০ সালে তিনি \"হিকমত\" (\"জ্ঞান\") নামে আরেকটি সাপ্তাহিক পত্রিকা প্রকাশ শুরু করেন। একই বছরে তিনি \"হিকমত মাতবা-ই ইসলামিয়েসি\" (\"ইসলামি জ্ঞান প্রকাশনা\") নামে একটি প্রকাশনা সংস্থা প্রতিষ্ঠা করেন, যা প্রধানত ইসলামি চিন্তাধারার কাজ প্রকাশ করে।\nতার নিজস্ব অনন্য চিন্তাধারার সাথে তিনি \"ইত্তিহাদ ভে তেরাক্কি সেমিয়েতি\" (\"ইউনিয়ন অ্যান্ড প্রোগ্রেস কমিটি\") এর সমালোচনা শুরু করেন, প্রধানত তার পত্রিকা \"হিকমত\"-এ, যা ১৯১১ সালে সাপ্তাহিক থেকে দৈনিক পত্রিকায় রূপান্তরিত হয়।\nতার চিন্তাধারা এবং সেগুলো প্রকাশের জন্য তার অক্লান্ত প্রচেষ্টার কারণে, তার পত্রিকা \"হিকমত\" তার প্রকাশনা সংস্থার সাথে নিষিদ্ধ হয়ে যায় এবং তাকে বুরসায় নির্বাসিত করা হয়। তবে, তার নির্বাসন শেষ হওয়ার পর, তিনি আবার \"হিকমত\" প্রকাশ শুরু করেন। তার ধারণাগুলি, যা সেই সময়ের কোনো প্রধান রাজনৈতিক গোষ্ঠীর কাছাকাছি ছিল না, কারণে তার পত্রিকা খুব বেশিদিন প্রকাশিত হতে পারেনি। তার অন্যতম সেরা কাজ হল বিখ্যাত \"আ'মাক-ই হায়াল\" (\"কল্পনার গভীরতা\"), যা ছিল ওহদাত আল-উজুদ সম্পর্কে।\nতিনি অনেক রচনা লিখেছেন, যার বেশিরভাগই ইসলামি এবং ভৌতবাদবিরোধী, তিনি \"কোশকুন কালেন্ডার\" নামে একটি হাস্যরসাত্মক পত্রিকাও প্রকাশ করেছেন। লেখক পরিচয় ছাড়াও তিনি দারুল-ফুনুন (ইস্তানবুল বিশ্ববিদ্যালয়) এ দর্শন শিক্ষক হিসাবেও কাজ করেছেন।\n১৯১৪ সালের অক্টোবরে তিনি বিষক্রিয়ায় মারা যান। এটি হত্যাকাণ্ড ছিল কিনা তা খুব স্পষ্ট নয়, তবে এমন একটি গুজব প্রচলিত আছে যে তাকে ফ্রিমেসনরা বিষ দিয়েছে, যারা তার সুপরিচিত প্রতিদ্বন্দ্বী ছিল। এই ষড়যন্ত্র তত্ত্বের কোন প্রমাণ নেই।\n\n\n== আ'মাক-ই হায়াল ==\n\"আ'মাক-ই হায়াল\" (\"কল্পনার গভীরতা\") ফিলিবের আহমেদ হিলমির সুফি মহাকাব্য। \"আ'মাক-ই হায়াল\" একটি উপন্যাস যা ১৯১৩ সালে লেখা হয়েছিল, যার বিষয় ছিল সুফি ওহদাত আল-উজুদ বিশ্বাস। আহমেদ হিলমি নিজে ওহদাত আল-উজুদের কঠোর অনুসারী ছিলেন।\nউপন্যাসের ফ্রেম স্টোরিতে, তরুণ রাচি, নায়ক, জীবন সম্পর্কে তার প্রশ্নের উত্তর খুঁজার চেষ্টা করে, যার বেশিরভাগই মূলত অন্ততত্ত্ববিদ্যাগত সমস্যা। তিনি বিজ্ঞান, দর্শন এবং ধর্মে উত্তর খুঁজার চেষ্টা করেন। তবে তিনি তার সন্তুষ্টিজনক কোন উত্তর পান না। এই পর্যায়ে তিনি আয়নালী বাবার সাথে দেখা করেন, যিনি একজন দরবেশ-সদৃশ সুফি। তারা প্রতিদিন মিলিত হন এবং তাদের সাক্ষাতের সময় রাচি ঘুমিয়ে পড়ে এবং অদ্ভুত জগৎ এবং পরিস্থিতির স্বপ্ন দেখে। প্রতিটি স্বপ্ন বা কল্পনা সুফি চিন্তাধারার একটি দিক, আরও স্পষ্টভাবে ওহদাত আল-উজুদকে প্রদর্শন করে।\n\n\n== তথ্যসূত্র ==\n\n\n== বহিঃসংযোগ ==\n\"Şehbenderzâde Filibeli Ahmed Hilmi\" from the Republic of Turkey, Ministry of Culture and Tourism Website\n\"Aşk Defterleri\" Beyaz Arif Akbaş,Yalnızgöz Yayınları;2010"}