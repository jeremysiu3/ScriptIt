{"pageid": 1430530, "title": "মেরি নীল", "url": "https://bn.wikipedia.org/wiki?curid=1430530", "content": "মেরি নীল  (জন্ম ক্লারা সোফিয়া নীল ; ৫ জুন ১৮৬০ - ২২ জুন ১৯৪৪) ছিলেন একজন ইংরেজ সমাজকর্মী, ভোটাধিকার কর্মী এবং ইংরেজি লোকনৃত্যের সংগ্রাহক।\nনীল বার্মিংহামের এজবাস্টনে একটি সমৃদ্ধ পরিবারে জন্মগ্রহণ করেন। তার বাবা ছিলেন ডেভিড নীল, একজন বোতাম প্রস্তুতকারক। ১৮৮৮ সালে, মেরি নীল হিউ প্রাইস হিউজের পশ্চিম লন্ডন মেথডিস্ট মিশনের সাথে স্বেচ্ছাসেবী সামাজিক কাজ শুরু করেন, লন্ডনের সোহো, ফিৎজরোভিয়া এবং মেরিলেবোন এলাকার দরিদ্রদের সাহায্য করেন, এবং \"সিস্টার মেরি\" নামটি গ্রহণ করেন। তিনি মিশনের ক্লিভল্যান্ড হলে একটি \"ক্লাব ফর ওয়ার্কিং গার্লস\" স্থাপন এবং পরিচালনা করেন, পাশাপাশি তিনি মিশন ম্যাগাজিনের জন্যও লেখেন। গার্লস ক্লাবে তার সাথে কাজ করা ইমেলিন পেথিকের মতে, নীলের \"গভীর হাস্যরসের অনুভূতি এবং অবাস্তবতার প্রতি গভীর ঘৃণা ছিল; তিনি ভাষায় কঠোর ছিলেন\"।\nগার্লস ক্লাব সম্পর্কে নীল বলেছেন,\n\nযে মেয়েরা তাদের মাথার ঘাম ফেলে নিজেদের জীবিকা নির্বাহ করে তাদের জীবনের কিছু সুন্দর জিনিস সহজে নাগালের মধ্যে আনতে পারার জন্য আমার মধ্যে যে আবেগপূর্ণ আকাঙ্ক্ষা আছে, তা কোন শব্দ দিয়ে প্রকাশ করা যায় না, ... যদি এই ক্লাবগুলো আমাদের মধ্যে থাকা আদর্শের উপর নির্ভর করে, তবে সেগুলো কর্মজীবী নারীদের জন্য আবাসিক স্কুল হবে, যারা অদূর ভবিষ্যতে তাদের প্রতিনিধিত্বকারী শ্রেণির অবস্থার পরিবর্তনে সহায়ক হবে।\nগার্লস ক্লাবটি একটি দুর্দান্ত সাফল্য ছিল, কিন্তু ১৮৯৫ সালের শরৎকালে, নীল এবং পেথিক কাম্বারল্যান্ড মার্কেটে মেয়েদের জন্য তাদের নিজস্ব এস্পেরেন্স ক্লাব স্থাপনের জন্য মিশন ত্যাগ করেন, কারণ তারা মিশনের প্রাতিষ্ঠানিক সীমাবদ্ধতা থেকে মুক্ত হতে এবং নাচ ও নাটক নিয়ে পরীক্ষা করতে চেয়েছিলেন। কর্মসংস্থানের জন্য তারা মেসন এস্পেরেন্স সেলাই প্রতিষ্ঠানও শুরু করেছিলেন।\n১৯০৫ সালে, নীল হ্যাম্পস্টেড কনজারভেটোয়ারে সেসিল শার্পের সাথে দেখা করেছিলেন। তিনি এবং শার্প ইংরেজি লোকসংগীতের পুনরুজ্জীবনের সময় একসাথে কাজ করতে শুরু করেছিলেন, নীল অনুভব করেছিলেন যে লন্ডনের কর্মজীবী মেয়েরা তাদের ঐতিহ্য পুনরুদ্ধার করতে সক্ষম হবে। লোকসংগীতের শিক্ষক হিসেবে এস্পেরেন্স ক্লাবের মেয়েদের লন্ডনে এবং আরও দূরে চাহিদা বেড়ে যায় এবং তারা লন্ডনে বেশ কিছু পাবলিক পরিবেশনায় অংশগ্রহণ করেন।\nনীল এবং লিলি মন্টাগু, যিনি ইহুদি কর্মজীবী মেয়েদের জন্য একটি ক্লাবের পৃষ্ঠপোষকতা করেছিলেন, ১৯২৫ সালে সাসেক্সের লিটলহ্যাম্পটনে একটি বাড়ি কিনেছিলেন এবং এটিকে \"গ্রিন বুশস\" বলে ডাকতেন, এবং এটি মেয়েদের জন্য একটি ছুটির বাড়িতে পরিণত হয়েছিল। তিনি ১৯১০ এবং ১৯১২ সালের প্রথম দিকে লোকনৃত্য প্রচারের জন্য মার্কিন যুক্তরাষ্ট্রে গিয়েছিলেন।\nকেয়ার হার্ডি এবং এডওয়ার্ড কার্পেন্টারকে অনুসরণ করে নীল একজন সমাজতান্ত্রিক হয়ে ওঠেন। ১৮৯৯ সালে, তিনি লন্ডন ইন্টারন্যাশনাল কংগ্রেস অফ উইমেনে অংশগ্রহণ করেন। ১৯০৬ সালে, নীল এবং ইমেলিন পেথিক-লরেন্স সিলভিয়া পাংখার্স্টের চেলসি বাড়িতে একটি সভায় গিয়েছিলেন, যেখানে নারী সামাজিক ও রাজনৈতিক ইউনিয়ন (ডব্লিউএসপিইউ) প্রতিষ্ঠিত হয়েছিল। নিল ডব্লিউএসপিইউ-তে যোগদান করেন এবং পরে তিনি অ্যাগনেস হারবেন এবং অন্যান্যদের সাথে নারী ও পুরুষ, জঙ্গি এবং অ-জঙ্গিদের জন্য একটি গ্রুপে যোগ দেন, যার নাম ইউনাইটেড সাফ্রাজিস্ট।\nনীল কিবো কিফট যুব সংগঠনের একজন নেতৃস্থানীয় সদস্য ছিলেন। তিনি ১৯৩৪ সালে পশ্চিম সাসেক্সে জাস্টিস অব দ্য পিস ছিলেন, তিনি শিশু অপরাধের সাথে মোকাবিলা করেন এবং শাস্তিমূলক সংস্কারের জন্য হাওয়ার্ড লীগের সদস্য হন। ইংরেজি লোকগীতি ও নৃত্য আন্দোলনে তার ভূমিকার ফলে তাকে ১৯৩৭ সালে কমান্ডার অফ দ্য অর্ডার অফ দ্য ব্রিটিশ এম্পায়ার (সিবিই) নিযুক্ত করা হয়\n\n\n== তথ্যসূত্র ==\n\n \n\n\n== বহিঃসংযোগ ==\n\"দ্য মেরি নীল প্রজেক্ট\", মেরি নিলের নাতনি সম্প্রতি মেরি নিলের আত্মজীবনী আবিষ্কার করেছেন, মেরি নীল প্রজেক্ট মেরির জীবন নথিভুক্ত করেছে এবং সেসিল শার্প হাউসে তার আত্মজীবনী দান করেছে\n\"তাহলে মেরি নিল কে ছিলেন?\", জ্যানেট ডাউলিংয়ের নিবন্ধ\nইমেলিন পেথিক, মেরি নীল এবং তরুণীদের সাথে তাদের কাজ\nওয়েব্যাক মেশিনে আর্কাইভকৃত ৭ এপ্রিল ২০১৬ তারিখে আমেরিকায় মেরি নীল এবং মরিসের নাচের উপর নিবন্ধ\nনিউ এস্পেরেন্স মরিস, লন্ডনে উইমেনস মরিস সাইড, মেরি নীলের ঐতিহ্য অব্যাহত রেখেছে"}