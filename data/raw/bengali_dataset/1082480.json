{"pageid": 1082480, "title": "শ্রীশচন্দ্র মজুমদার", "url": "https://bn.wikipedia.org/wiki?curid=1082480", "content": "শ্রীশচন্দ্র মজুমদার  (১৮৬০―১৯০৮) একজন বাঙালি সম্পাদক ও লেখক। গবেষক ও কবি বিমানবিহারী মজুমদার তাঁর পুত্র।\n\n\n== প্রারম্ভিক জীবন ==\nবর্ধমানের নপাড়া গ্রামে জন্মগ্রহণ করেন শ্রীশচন্দ্র। তাঁর পিতা প্রসন্নকুমার মজুমদার পুঠিয়া স্টেটের দেওয়ান ছিলেন। ১৮৭৬ সালে তদানীন্তন রাজশাহীর অন্তর্গত বোয়ালিয়া বিদ্যালয় থেকে তিনি এন্ট্রাস পাস করেন। নিজের চেষ্টায় ও পুঠিয়া এস্টেটের মহারাণী শরৎসুন্দরী দেবীর সহযোগিতায় তিনি সাহিত্য চর্চা শুরু করেন। ১৮৮৫ সালে তিনি নদীয়া জেলার সাব ডেপুটি কালেক্টর পদে যোগ দেন।\n\n\n== সাহিত্যচর্চা ==\n১৮৮০ সালে বঙ্কিমচন্দ্র চট্টোপাধ্যায়ের সাথে তাঁর আলাপ হয় এবং শ্রীশচন্দ্র বঙ্কিমচন্দ্রের বিখ্যাত বঙ্গদর্শন পত্রিকার সম্পাদকের দায়িত্ব নেন। এই পত্রিকা সম্পাদনার কাজ করতে রবীন্দ্রনাথ ঠাকুরের সাথেও তাঁর যোগাযোগ হয়েছিল। তার সহায়তায় রবীন্দ্রনাথ পদরত্নাবলী সংকলন করেছিলেন। তিনি বিভিন্ন সময়, বালক, সাধনা, ভারতী, সাহিত্য, প্রদীপ, বঙ্গদর্শন, সমালোচনী ইত্যাদি পত্রিকায় গল্প, প্রবন্ধ ও উপন্যাস লিখেছেন। তাঁর রচিত গ্রন্থগুলি হল শক্তিকানন, ফুলজানি, কৃতজ্ঞতা, বিশ্বনাথ, রাজতপস্বিনী ইত্যাদি। সাঁওতাল পরগণার দুমকায় হৃদরোগাক্রান্ত হয়ে মাত্র ৪৮ বছর বয়েসে মারা যান শ্রীশচন্দ্র মজুমদার। \n\n\n== তথ্যসূত্র =="}