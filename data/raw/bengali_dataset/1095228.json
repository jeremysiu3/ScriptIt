{"pageid": 1095228, "title": "সংযোজক পদ", "url": "https://bn.wikipedia.org/wiki?curid=1095228", "content": "সংযোজক পদ বা যোজক পদ হলো সে সকল শব্দ, যা  পদ, বর্গ বা বাক্যকে সংযুক্ত করে। বৃহৎ অর্থে এটি বাংলা অব্যয় পদের অংশ, তাই একে সংযোজক অব্যয়ও বলে।\n\n\n== বিভিন্ন প্রকার সংযোজক ==\n\n\n=== সাধারণ সংযোজক ===\nসংযোজক পদের মধ্যে এটিই হলো প্রধান ও প্রাথমিক পদ। এই ধরনের সংযোজক পদ দুটি শব্দ বা বাক্যকে যুক্ত করে। যেমন- ও, এবং।\nউদাহরণ: রহিম ও করিম এই কাজটি করেছে। জলদি দোকানে যাও এবং পাউরুটি কিনে আনো। \n\n\n=== বিকল্প সংযোজক ===\nএই ধরনের সংযোজক পদ একাধিক শব্দ বা বাক্যের মধ্যে বিকল্প নির্দেশ করে। এ ধরনের পদ সাধারণত না-বাচক হয়। যেমন- বা, অথবা, না-কি (নাকি), না-হয় (না হয়), আর। \nউদাহরণ: লাল বা নীল কলমটা আনো। চা না-হয় কফি খান। \n\n\n=== বিরোধী সংযোজক ===\nএই ধরনের সংযোজক পদ বাক্যের দুটি অংশের সংযোগ ঘটায় এবং প্রথম বাক্যের বক্তব্যের সঙ্গে বিরোধ তৈরি করে। যেমন- কিন্তু, তবে, তবু, তবুও, যদি, যত, তত, সুতরাং, অতএব।\nউদাহরণ: এত পড়লাম, কিন্তু পরীক্ষায় ভালো করতে পারলাম না। তাকে আসতে বললাম, তবু এল না। \n\n\n=== কারণ সংযোজক ===\nএই ধরনের সংযোজক পদ বাক্যের এমন দুটি অংশের মধ্যে সংযোগ ঘটায়, যার একটি অন্যটির কারণ হয়। যেমন- কারণ, তাই, এভাবে, ফলে।\nউদাহরণ: জিনিসের দাম বেড়েছে, কারণ চাহিদা বেশি। বসার সময় নেই, তাই যেতে হচ্ছে। \n\n\n=== সাপেক্ষ সংযোজক ===\nএ ধরনের সংযোজক পদ একে অন্যের পরিপূরক হয়ে বাক্যে ব্যবহৃত হয়। সাধারণত দুটি বিরোধ সংযোজক পদ বাক্যের দুই স্থানে ব্যবহৃত হয়েও একই আচরণ করলে তা সাপেক্ষ সংযোজক হয়। যেমন- যদি...তবে, যত...তত।\nউদাহরণ: যদি রোদ ওঠে, তবে রওনা দেবো। যত পড়ছি, ততই নতুন করে জানছি।\n\n\n== তথ্যসূত্র =="}