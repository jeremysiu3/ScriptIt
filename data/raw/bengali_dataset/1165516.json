{"pageid": 1165516, "title": "সামরিক জান্তা", "url": "https://bn.wikipedia.org/wiki?curid=1165516", "content": "সামরিক জান্তা (স্পেনীয়: Junta militar, উচ্চারিত: [ˈxũn̪.t̪a mi.liˈt̪aɾ]; ) হল সামরিক নেতাদের কার্যনির্বাহী সভার নেতৃত্বাধীন একটি সরকার।  বাংলায় প্রচলিত \"জান্তা\" শব্দটি মূলত স্পেনীয় হুন্তা শব্দটি থেকে এসেছে, যার অর্থ “সভা” বা “সমিতি”। স্পেনীয় এই শব্দটি ১৮০৮ সালে নেপোলিয়নের স্পেন আক্রমণের বিরুদ্ধে স্পেনীয় প্রতিরোধ দ্বারা সংগঠিত জাতীয় ও স্থানীয় হুন্তা নামটি থেকে উদ্ভূত হয়। তবে এই শব্দটি এখন গোষ্ঠীশাসনতান্ত্রিক সামরিক একনায়কতন্ত্র দ্বারা চিহ্নিত একটি কর্তৃত্ববাদী সরকার ব্যবস্থাকে বোঝাতে ব্যবহৃত হয়। এটি কর্তৃত্ববাদী শাসনের অন্যান্য ধরন, বিশেষত স্ট্রংম্যান (স্বৈরাচারী সামরিক একনায়কতন্ত্র); মেশিন (গোষ্ঠীশাসনতান্ত্রিক দলীয় একনায়কতন্ত্র) এবং বসবাদ (স্বৈরাচারী দলীয় একনায়কতন্ত্র) থেকে আলাদা।\nএকটি জান্তা প্রায়ই একটি কু দেতা-র ফলে ক্ষমতায় আসে। একটি জান্তা ফরমান দ্বারা শাসনের ক্ষমতা দিয়ে হয় আনুষ্ঠানিকভাবে দেশের পরিচালনা পরিষদ হিসেবে ক্ষমতা গ্রহণ করতে পারে অথবা একটি নামমাত্র বেসামরিক সরকারের উপর বাধ্যতামূলক (কিন্তু অনানুষ্ঠানিক) নিয়ন্ত্রণ প্রয়োগ করে ক্ষমতা চালাতে পারে। জান্তার শাসনের এই দুটি রূপকে কখনও কখনও প্রকাশ্য শাসন ও ছদ্মবেশী শাসন বলা হয়। ছদ্মবেশী শাসন বেসামরিকীকরণ বা পরোক্ষ শাসনের রূপ নিতে পারে। বেসামরিকীকরণ ঘটে যখন একটি জান্তা প্রকাশ্যে তার স্পষ্ট সামরিক বৈশিষ্ট্যগুলি বাতিল করলেও তার আধিপত্য বজায় রাখে। উদাহরণস্বরূপ, জান্তা সামরিক আইনের অবসান ঘটাতে পারে, বেসামরিক পোশাকের পক্ষে সামরিক উর্দি পরিত্যাগ করতে পারে, প্রাক্তন সামরিক কর্মকর্তাদের দিয়ে সরকারকে “উপনিবেশায়ন” করতে পারে এবং রাজনৈতিক দল বা গণসংগঠনের ব্যবহার করতে পারে। “পরোক্ষ শাসনে” একটি বেসামরিক পুতুল সরকারের উপর জান্তার গোপন, পর্দার আড়ালে থেকে নিয়ন্ত্রণ অব্যাহত থাকে। সামরিক বাহিনী দ্বারা পরোক্ষ শাসনের মধ্যে হয় সরকারের উপর ব্যাপক নিয়ন্ত্রণ বা সামরিক বা জাতীয় নিরাপত্তা বিষয়ের মতো নীতিগত ক্ষেত্রগুলির একটি সংকীর্ণ সমুচ্চয়ের উপর নিয়ন্ত্রণ অন্তর্ভুক্ত থাকতে পারে।\n১৯২০-এর দশক থেকে প্রায়শই লাতিন আমেরিকায় সামরিক জান্তাদের দেখা গেছে, সাধারণত একটি “প্রাতিষ্ঠানিক, উঁচুমানের কর্পোরেট/পেশাদার জান্তা” আকারে বিভিন্ন সামরিক শাখার (স্থলফৌজ, নৌফৌজ ও আকাশফৌজ) কমান্ডিং অফিসারদের নেতৃত্বে এবং কখনও কখনও জাতীয় পুলিশ বা অন্যান্য গুরুত্বপূর্ণ সংস্থার প্রধানের সহযোগে। রাষ্ট্রবিজ্ঞানী স্যামুয়েল ফিনার ১৯৮৮ সালে লিখেছিলেন যে, লাতিন আমেরিকার হুন্তাদের মাঝে অন্যান্য জায়গার হুন্তাদের চেয়ে ছোট হওয়ার প্রবণতা দেখা যায়; মধ্যবর্তী হুন্তার ১১ জন সদস্য ছিল, যেখানে লাতিন আমেরিকান হুন্তাদের সাধারণত তিন বা চারজন সদস্য ছিল।  “কর্পোরেট” সামরিক অভ্যুত্থানকে “দলীয়” সামরিক অভ্যুত্থান থেকে আলাদা করা হয়েছে। প্রাক্তনগুলি একটি প্রতিষ্ঠান হিসাবে সামরিক শ্রেণিবিন্যাসের শীর্ষে সিনিয়র কমান্ডারদের নেতৃত্বে সশস্ত্র বাহিনী দ্বারা পরিচালিত হয়, অন্যদিকে পরেরটি সশস্ত্র বাহিনীর একটি অংশ দ্বারা পরিচালিত হয় এবং প্রায়শই মধ্য-পদাধিকারী অফিসারদের দ্বারা পরিচালিত হয়।\nঅ্যানুয়াল রিভিউ অব পলিটিক্যাল সায়েন্স জার্নালে প্রকাশিত ২০১৪ সালের একটি গবেষণায় দেখা গেছে যে সামরিক শাসন বেসামরিক একনায়কতন্ত্র ও স্বৈরাচারী সামরিক স্ট্রংম্যান উভয়ের থেকে ভিন্নভাবে আচরণ করে। গবেষণাটিতে দেখা গেছে যে, (১) “বেসামরিক একনায়কত্বের চেয়ে স্ট্রংম্যান ও সামরিক শাসনগুলোর মানবাধিকার লঙ্ঘন এবং গৃহযুদ্ধে জড়িয়ে পড়ার সম্ভাবনা বেশি”; (২) “সামরিক স্ট্রংম্যানরা সামরিক শাসন বা বেসামরিক একনায়কদের চেয়ে বেশি আন্তর্জাতিক যুদ্ধ শুরু করে, সম্ভবত কারণ তাদের উত্তরোত্তর নির্বাসন, কারাগার বা হত্যার ভয় পাওয়ার কারণ বেশি” এবং (৩) সামরিক শাসন ও বেসামরিক একনায়কতন্ত্র গণতন্ত্রায়নে পর্যবসিত হওয়ার সম্ভাবনা বেশি। এর বিপরীতে সামরিক স্ট্রংম্যানগুলো প্রায়শই বিদ্রোহ, গণঅভ্যুত্থান বা আক্রমণের মাধ্যমে লোপ পায়।\n\n\n== উদাহরণ ==\n\n\n=== আফ্রিকা ===\n চাদ – ক্রান্তিকালীন সামরিক পরিষদ (২০২১–বর্তমান)\n মিশর – সশস্ত্র বাহিনীর সর্বোচ্চ পরিষদ (২০১১–২০১২)\n ইথিওপিয়া – ডার্গ (১৯৭৪–১৯৮৭)\n গিনি – পুনর্মিলন ও উন্নয়নের জাতীয় কমিটি (২০২১–বর্তমান)\n লাইবেরিয়া – গণমুক্তি পরিষদ (১৯৮০–১৯৮৪)\n মালি – গণমুক্তির জন্য জাতীয় কমিটি (২০২০–বর্তমান)\n নাইজেরিয়া – সামরিক হুন্তাসমূহ (১৯৬৬–১৯৭৯ ও ১৯৮৩–১৯৯৮)\n সুদান – ক্রান্তিকালীন সামরিক পরিষদ (২০১৯), সামরিক হুন্তা (২০২১)\n\n\n=== আমেরিকা ===\n আর্জেন্টিনা – আর্হেন্তিনীয় বিপ্লব (১৯৬৬–১৯৭৩), জাতীয় পুনর্গঠন প্রক্রিয়া (১৯৭৬–১৯৮৩)\n বলিভিয়া – বলিভীয় সামরিক হুন্তাসমূহ (১৯৭০–১৯৭১ ও ১৯৮০–১৯৮২)\n ব্রাজিল – ১৯৩০ সালের ব্রাজিলীয় সামরিক হুন্তা (১৯৩০–১৯৪৫) ও ব্রাজিলে সামরিক একনায়কতন্ত্র (১৯৬৪–১৯৮৫)\n চিলি – সরকার হুন্তা (১৯৭৩–১৯৯০)\n এল সালভাদোর – নাগরিক নির্দেশক (১৯৩১), সরকারি হুন্তা (১৯৬০–১৯৬১), নাগরিক–সামরিক নির্দেশক (১৯৬১–১৯৬১), বিপ্লবী সরকার হুন্তা (১৯৭৯–১৯৮২)\n গুয়াতেমালা – ১৯৫৪ সালের গুয়াতেমালীয় অভ্যুত্থানের হুন্তা\n হাইতি – ১৯৯১ সালের হাইতীয় অভ্যুত্থানের হুন্তা (১৯৯১–১৯৯৪)\n নিকারাগুয়া – জাতীয় পুনর্গঠনের হুন্তা (১৯৭৯–১৯৮৫)\n পেরু – পেরুবীয় সামরিক হুন্তা (১৯৬৮–১৯৮০)\n\n\n=== এশিয়া ===\n বাংলাদেশ – জিয়াউর রহমান (১৯৭৫–১৯৮১) ও হুসেইন মুহাম্মদ এরশাদের (১৯৮২–১৯৯০) সামরিক সরকার\n জর্জিয়া – জর্জীয় প্রজাতন্ত্রের সামরিক পরিষদ (৬ জানুয়ারি–১০ মার্চ ১৯৯২)\n মিয়ানমার – রাষ্ট্রীয় শান্তি ও উন্নয়ন পরিষদ (১৯৮৮–২০১১), ১৯৮৮ থেকে ১৯৯৭ সাল পর্যন্ত রাষ্ট্রীয় আইন শৃঙ্খলা পুনরুদ্ধার পরিষদ নামে পরিচিত; এবং রাষ্ট্রীয় প্রশাসন পরিষদ (২০২১–বর্তমান)\n পাকিস্তান – আইয়ুব খান (১৯৫৮–১৯৬৯), ইয়াহিয়া খান (১৯৬৯–১৯৭১), মুহাম্মদ জিয়া-উল-হক (১৯৭৭–১৯৮৮) ও পারভেজ মুশাররফের (১৯৯৯–২০০৮) সামরিক সরকার\n দক্ষিণ কোরিয়া – জাতীয় পুনর্গঠনের জন্য সর্বোচ্চ পরিষদ (১৯৬১–১৯৬৩)\n তাইওয়ান – চীনের মূল ভূখণ্ড সাম্যবাদীদের দখলে যাওয়ার পর কুওমিনতাং কর্তৃক ব্যবহৃত সাম্যবাদী বিদ্রোহের বিরুদ্ধে অস্থায়ী বিধান (১৯৪৮–১৯৯১)\n থাইল্যান্ড – জাতীয় নিরাপত্তা পরিষদ (২০০৬–২০০৮) ও জাতীয় শান্তি ও শৃঙ্খলা পরিষদ (২০১৪–২০১৯)\n\n\n=== ইউরোপ ===\n গ্রিস – গ্রীক হুন্তা, দাফতরিক নাম “বিপ্লবী কমিটি” (১৯৬৭–১৯৭৪)\n পোল্যান্ড – জাতীয় মুক্তির সামরিক পরিষদ (১৯৮১–১৯৮৩)\n পর্তুগাল – জাতীয় মুক্তি হুন্তা (১৯৭৪–১৯৭৫)\n তুরস্ক – জাতীয় ঐক্য কমিটি (১৯৬০–১৯৬১) ও জাতীয় নিরাপত্তা পরিষদ (১৯৮০–১৯৮৩)\n\n\n=== ওশেনিয়া ===\n ফিজি – ফ্র‍্যাঙ্ক বাইনিমারামার সামরিক সরকার (২০০৬–২০১৪)\n\n\n== পাদটীকা ==\n\n\n== তথ্যসূত্র =="}