{"pageid": 1107084, "title": "হেমলক হোক্স, দ্য ডিটেকটিভ", "url": "https://bn.wikipedia.org/wiki?curid=1107084", "content": "হেমলক হোক্স, দ্য ডিটেকটিভ (ইংরেজি: Hemlock Hoax, the Detective, অনুবাদ 'হেমলক হোক্স, গোয়েন্দা') ১৯১০ সালের একটি আমেরিকান স্বল্পদৈর্ঘ্য হাস্যরসাত্মক চলচ্চিত্র। এটি লুবিন ম্যানুফ্যাকচারিং কোম্পানি দ্বারা নির্মিত এবং বিতরণ করা হয়েছিল। নির্বাক চলচ্চিত্রটিতে হেমলক হোক্স নামে একজন গোয়েন্দাকে দেখানো হয়েছে যিনি একটি হত্যারহস্যের সমাধান করার চেষ্টা করছেন, যা ছিল তার সাথে দুটি তরুণ ছেলের বাস্তব রসিকতা। ছেলে দুটির রসিকতার বিষয়টি তার অজানা ছিল। এটি ছিল সেসময়ের অনেকগুলি স্বল্পদৈর্ঘ্য চলচ্চিত্রের একটি, যেটি গোয়েন্দাদের অনুসন্ধানকর্ম হতে উৎপন্ন হাস্যরস নিয়ে সাজানো। ছায়াছবির শিরোনাম অনেকটা শার্লক হোমসের মতো ছিল।\nহেমলক হোক্সের চরিত্র চলচ্চিত্রের জন্য লিখিত ও প্রত্যাখ্যাত গল্পের একটি গৌণ চরিত্রের উপর ভিত্তি করে তৈরি করা হয়েছিল। নির্মাণ সম্পন্ন হওয়ার পর এটি লুবিন ম্যানুফ্যাকচারিং কোম্পানির ভিন্ন দুটি হাস্যরসাত্মক চলচ্চিত্রের সাথে পৃথক রিল হিসাবে মুক্তি পায়। সাদা-কালো ফরম্যাটের এই ছায়াছবি ইতিবাচক পর্যালোচনা পেয়েছিল এবং বেশ কয়েকজন সাংবাদিক চলচ্চিত্রটির হাস্যরসের প্রশংসা করেছেন। চলচ্চিত্রের অভিনয়শিল্পী এবং কলাকুশলীদের পরিচয় নথিভূক্ত করা হয়নি। ছবিটির কোন টিকে থাকা মুদ্রণ আছে কিনা তা স্পষ্ট নয়।\n\n\n== কাহিনি ==\nহেমলক হোক্স একজন গোয়েন্দা। তিনি একটি ছোট গ্রীষ্মমণ্ডলীয় শহরে বাস করেন। সেই শহরে তিনি মোটেও সম্মানিত নন, যদিও তিনি মনে করেন তার অনুসন্ধান দক্ষতা শার্লক হোমসের চেয়ে ভাল। দুটি ছেলে তাকে বোকা বানানোর জন্য ফন্দি আঁটে এবং তাকে একটি হত্যার কথা জানায়। হেমলক অপরাধের ঘটনাস্থলে ছুটে যায়, যেখানে সে একটি কাপড়ের ছেড়া টুকরো আবিষ্কার করে। পরে সে দেখতে পায় একজন ভবঘুরে একই ধরনের ছিন্নবস্ত্রের পোশাক পরে ঘুরছে, যা সে পেয়েছিল। ভবঘুড়ে তাকে দেখে দৌড়ে পালিয়ে যায় এবং হোক্স তাকে তাড়া করে, অন্য লোকেরা তাকে তাড়া করতে সহায়তা করে। অবশেষে, হোক্স একজন পুলিশ কর্তার সহায়তায় ভবঘুরে লোকটিকে ধরে ফেলে এবং লোকটিকে সাথে নিয়ে খুনের ঘটনাস্থলে মৃতদেহের কাছে ফিরে আসে। হোক্স তখন বুঝতে পারে যে নিথরদেহটি কেবল একটি ডামি, গাছের পাতায় ঠাসা ছিল। ঘটনা জানার পর দুই ছেলেকে শাস্তি দেওয়ার সময় জনতা হোক্সের বোকামি নিয়ে হাসাহাসি করতে থাকে।\n\n\n== প্রযোজনা ==\n\nহেমলক হোক্স, দ্য ডিটেকটিভ চলচ্চিত্রটি জার্মান মার্কিনী অগ্রগামী নির্মাতা সিগমুন্ড লুবিন কর্তৃক প্রতিষ্ঠিত লুবিন ম্যানুফ্যাকচারিং কোম্পানি দ্বারা নির্মিত হয়েছিল, এটি সেই সময়ে অন্যদের মতো সফল চলচ্চিত্র নির্মাণের জন্য পরিচিত ছিল। লেখক রন হেয়ডক তার ডিয়ারস্টকার!:হোমস অ্যান্ড ওয়াটসন অন স্ক্রিন  গ্রন্থে এই সাদা-কালো ছায়াছবি সম্পর্কে লিখেছেন, \"কৌতুকের দীর্ঘ এবং ক্রমবর্ধমান ধারার মধ্যে আরেকটি ছিল হেমলক হোক্স যেথায় গোয়েন্দাদের কাজ নিয়ে ব্যঙ্গ করেছিল, যার নাম [শার্লক] হোমসের মতো ছিল\"।\nহেমলক হোক্সের চরিত্রটি মূলত চলচ্চিত্রে রূপান্তরের জন্য লিখিত সতন্ত্র গল্পের একটি গৌণচরিত্র ছিল যা হেমলক হোক্স, দ্য ডিটেকটিভ-এ উপস্থাপিত হওয়ার আগে প্রত্যাখ্যান করা হয়েছিল। সম্পূর্ণ নির্মাণ শেষে চলচ্চিত্রটির ফিল্মের দৈর্ঘ্য ২৩২ ফুট (৭১ মিটার) হয়েছিল। এটির অভিনেতা ও কলাকুশলীদের পরিচয় পাওয়া যায়নি।\n\n\n== মুক্তি এবং অভ্যর্থনা ==\nহেমলক হোক্স, দ্য ডিটেকটিভ লুবিন ম্যানুফ্যাকচারিং কোম্পানি'র স্বপরিবেশনায় ১৯১০ সালের ১১ এপ্রিল মুক্তি পেয়েছিল। বিজ্ঞাপনে চলচ্চিত্রটি সম্পর্কে \"একটি হৈচৈপূর্ণ কমেডি যা মজার ছাড়া আর কিছু হতে পারে না।\" বার্তা দেয়া হয়েছিল। একই দিনে লুবিন কোম্পানির অপর দুই   হাস্যরসাত্মক চলচ্চিত্র মুক্তি পেয়েছিল-জোনস ওয়াচ যা একজন ব্যক্তিকে নিয়ে যিনি বিশ্বাস করেন যে তার ঘড়ি ছিনতাই করা হয়েছে, এবং দ্য ফিশারম্যান'স লাক, যা একদিন এক জেলের একটি হ্রদে অনিষ্টকর্মকে কেন্দ্র করে চিত্রায়িত। এদুটি ছবির সাথে হেমলক হোক্স পৃথক রিলে মুক্তি দেয়া হয়েছিল।\nহেমলক হোক্স, দ্য ডিটেকটিভ মুক্তির পরে ইতিবাচক পর্যালোচনা পেয়েছে। বিনোদন সংক্রান্ত বাণিজ্যিক সাময়িকী দ্য মুভিং পিকচার ওয়ার্ল্ডের একটি নিবন্ধে একজন নাম প্রকাশে অনিচ্ছুক সাংবাদিক লিখেছিলেন,  এটা সত্য যে চলচ্চিত্রগুলি মোট মাত্র ৯৯০ ফুট (৩০০ মিটার) এবং এখনও \"একই রিলে তিনটি শক্তিশালী কমেডির বিষয়\" উল্লেখযোগ্য ছিল। পর্যালোচক লিখেছেন যে \"তিনটি বিষয় এতটাই সম্পূর্ণ আলাদা যে কোনও দ্বন্দ্ব নেই এবং রিলটি দীর্ঘ সময়ের মধ্যে অর্পিত সেরা হাস্যরসাত্মক সৃষ্টিকর্মের মধ্যে একটি।\"\nমুভিং পিকচার ওয়ার্ল্ডের আরেকজন পর্যালোচক ছবিটি সম্পর্কে ইতিবাচকভাবে লিখেছেন, \"অভিনয় চাতুর্যপূর্ণ, এটি এগিয়ে যাওয়ার সাথে সাথে অনেক মজাদার বৈশিষ্ট্য বিকাশ করে। বিবর্ধক কাচ দিয়ে একজন গোয়েন্দার রহস্যভেদের সূত্র খোজা দেখতে পাওয়া সত্যিই মজার।\" ইন্ডিয়ানা ভিত্তিক পত্রিকা দ্য হান্টিংটন হেরাল্ড-এর এ মে ছবিটিকে ইতিবাচক \"উত্তেজনাপূর্ণ পরিস্থিতিতে পূর্ণ একটি হাস্যকর গোয়েন্দা ছবি\" বর্ণনা করেছিলেন।\nকানেটিকাট  হতে প্রকাশিতসংবাদপত্র দ্য নিউ লন্ডন ডে-তে একটি পর্যালোচনায় তিনটি চলচ্চিত্রের প্রশংসা করে ছবিগুলি সম্পর্কে \"হাস্য প্ররোচনাকারীর ত্রয়ী\" লিখেছিল। তিনটি ছবির মধ্যে হেমলক হোক্স, দ্য ডিটেকেটিভ ১৯১১ সালের অক্টোবরের শেষ সপ্তাহ পর্যন্ত প্রদর্শিত হয়েছে। ২০০৯ সালের অক্টোবর-এর হিসাব অনুযায়ী, চলচ্চিত্রটির একটি টিকে থাকা মুদ্রণ আছে কিনা তা স্পষ্ট নয়; এটি সম্ভবত আরো একটি হারিয়ে যাওয়া চলচ্চিত্র। যদি পুনরায় আবিষ্কৃত হয়, ফিল্মটি পাবলিক ডোমেইনে সংরক্ষিত হবে।\n\n\n== তথ্যসূত্র ==\n\n\n== গ্রন্থপঞ্জি ==\n\n\n== বহিঃসংযোগ ==\nইন্টারনেট মুভি ডেটাবেজে হেমলক হোক্স, দ্য ডিটেকটিভ   (ইংরেজি)"}