{"pageid": 1491589, "title": "অরোরা (গায়িকা)", "url": "https://bn.wikipedia.org/wiki?curid=1491589", "content": "অরোরা আক্সনেস (নরওয়েজীয় উচ্চারণ: [æʉ̯ˈɾùːɾɑ ˈɑ̂ksˌneːs]) (জন্ম: ১৫ জুন ১৯৯৬), একজন নরওয়েজীয় গায়িকা, গীতিকার এবং রেকর্ড প্রযোজক। তিনি নরওয়ের স্ট্যাভেঞ্জারে জন্মগ্রহণ করেন এবং হালে ও অস শহরে বেড়ে ওঠেন। ছয় বছর বয়সে তিনি প্রথম গান লেখা এবং নাচ শেখা শুরু করেন। অনলাইনে আপলোড করা তার কিছু গান নরওয়েতে জনপ্রিয়তা পাওয়ার পর ২০১৪ সালে তিনি পেট্রোলিয়াম, ডেকা এবং গ্লাসনোট রেকর্ডসের সাথে চুক্তি স্বাক্ষর করেন। অরোরা তার প্রথম এক্সটেন্ডেড প্লে (ইপি) রানিং উইথ দ্য উল্ভস (২০১৫) এর মাধ্যমে পরিচিতি পান। এতে মুক্তির অনেক পরে জনপ্রিয়তা পাওয়া \"রানাওয়ে\" শীর্ষক গানটিও অন্তর্ভুক্ত ছিল। ২০১৬ সালে তিনি জন লুইসের বড়দিনের বিজ্ঞাপনের জন্য ওয়েসিসের গান \"হাফ দ্য ওয়ার্ল্ড অ্যাওয়ে\"-এর কভার গান রেকর্ড করেন।\nঅরোরার প্রথম স্টুডিও অ্যালবাম অল মাই ডিমন্স গ্রিটিং মি অ্যাজ আ ফ্রেন্ড (২০১৬) অধিকাংশ সঙ্গীত সমালোচকের কাছ থেকে ইতিবাচক পর্যালোচনা পায়। অ্যালবামটি ইউরোপের বিভিন্ন দেশের সঙ্গীত চার্টে তালিকাভুক্ত হয় এবং নরওয়েতে দুইবার প্লাটিনাম সনদ অর্জন করে। তার দ্বিতীয় স্টুডিও অ্যালবাম ইনফেকশনস অব আ ডিফারেন্ট কাইন্ড (স্টেপ ওয়ান) (২০১৮) ছিল একটি দুই অংশবিশিষ্ট অ্যালবামের প্রথম অংশ। এর দ্বিতীয় অংশটি ছিল তার তৃতীয় স্টুডিও অ্যালবাম আ ডিফারেন্ট কাইন্ড অব হিউম্যান (স্টেপ টু) (২০১৯)। তার চতুর্থ স্টুডিও অ্যালবাম দ্য গডস উই ক্যান টাচ ২০২২ সালের ২১ জানুয়ারি এবং পঞ্চম স্টুডিও অ্যালবাম হোয়াট হ্যাপেন্ড টু দ্য হার্ট? ২০২৪ সালের ৭ জুন মুক্তি পায়।\nতার সঙ্গীত প্রধানত ইলেকট্রোপপ, লোকসঙ্গীত, এবং আর্ট পপ ধারার। তার একক কাজের পাশাপাশি তিনি অন্যান্য শিল্পীদের সঙ্গে সহযোগিতা করেছেন এবং গান লিখেছেন। এসব শিল্পীদের মধ্যে রয়েছেন আসকজে, সাব আরবান, সান্দ্রে লার্কে, টম ওডেল, এবং দ্য কেমিক্যাল ব্রাদার্স। ২০২২ সালে চলচ্চিত্র সুরকার হ্যান্স জিমারের সাথে অরোরা ফ্রোজেন প্ল্যানেট ২ এর সাউন্ডট্র্যাকে কাজ করেছিলেন । তারা একসঙ্গে রয়্যাল আলবার্ট হলে বিবিসি'র আর্থ প্রম-এ \"টেইক মি ব্যাক হোম\" পরিবেশন করেন।\n\n\n== ডিস্কোগ্রাফি ==\nস্টুডিও অ্যালবাম\n\nঅল মাই ডিমনস গ্রিটিং মি অ্যাজ আ ফ্রেন্ড (২০১৬)\nইনফেকশনস অব আ ডিফরেন্ট কাইন্ড (স্টেপ ওয়ান) (২০১৮)\nআ ডিফরেন্ট কাইন্ড অব হিউম্যান (স্টেপ টু) (২০১৯)\nদা গডস উই ক্যান টাচ (২০২২)\nহোয়াট হ্যাপেন্ড টু দ্য হার্ট? (২০২৪)\n\n\n== বইয়ের তালিকা ==\nদ্য গডস উই ক্যান টাচ (২০২৩)\nহোয়াট হ্যাপেন্ড টু দ্য হার্ট? (২০২৪)\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nইন্টারনেট মুভি ডেটাবেজে অরোরা (ইংরেজি)"}