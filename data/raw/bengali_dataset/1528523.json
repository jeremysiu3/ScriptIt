{"pageid": 1528523, "title": "জনপদ লোক", "url": "https://bn.wikipedia.org/wiki?curid=1528523", "content": "জনপদ লোক ( আক্ষরিক অর্থে: লোককাহিনী জগৎ বা লোক-সংস্কৃতি জগৎ ) হলো একটি লোক জাদুঘর যেখানে কর্ণাটক জনপদ পরিষদের তত্ত্বাবধানে কর্ণাটকের গ্রামীণ লোকশিল্পের প্রদর্শনী রয়েছে। জাদুঘরের একটি শাখা লোকমহলে ৫,০০০ লোকশিল্পের প্রদর্শনী রয়েছে। এটি ভারতের কর্ণাটক রাজ্যের রামনগর জেলার রামনগরে বেঙ্গালুরু-মহীশূর মহাসড়কে পাশে বেঙ্গালুরু থেকে ৫৩ কিলোমিটার দক্ষিণে অবস্থিত।\nএইচ. এল. নাগেগৌড়া কর্ণাটকের লোকশিল্প ও সংস্কৃতি প্রদর্শনের জন্য একটি জাদুঘর তৈরি করার পরিকল্পনা করেন। এজন্য ২১ মার্চ ১৯৭৯ সালে কর্ণাটক জনপদ পরিষৎ প্রতিষ্ঠিত হয়। নাগেগৌড়া ও তাঁর বন্ধুেরা বহু বছর ধরে বিভিন্ন পুরাতাত্ত্বিক জিনিস সংগ্রহ করেন। জনপদ লোকা জাদুঘরটি বেঙ্গালুরু-মাইসুরু মহাসড়কের পাশে তৈরি হয়, যার জমি ১২ মার্চ ১৯৯৪ সালে কেনা হয়। জাদুঘরটি বিভিন্ন অংশে ভাগ করা হয়েছে, যেমন লোকশিল্প জাদুঘর, লোক মহল, চিত্র কুটীর, বড় বাড়ি, শিলা মালা ও অর্ঘ্য মালা। এখানে ৫,০০০টিরও বেশি লোকশিল্প সামগ্রী রয়েছে, যা কর্ণাটকের সংস্কৃতিকে তুলে ধরে।\n\n\n== ইতিহাস ==\n\nপ্রশাসনিক কর্মকর্তা ও লোকসংস্কৃতির গবেষক এইচ. এল. নাগেগৌড়া কর্ণাটকের সমৃদ্ধ লোকশিল্প ও সংস্কৃতি প্রদর্শনের জন্য একটি জাদুঘর তৈরির পরিকল্পনা করেন। সরকারি চাকরি থেকে অবসর নেওয়ার পর, তিনি এটি তাঁর আজীবনের লক্ষ্য হিসেবে গ্রহণ করেন। ১৯৭৯ সালে ২১ মার্চ কর্ণাটক জনপদ পরিষৎ (জনপদ একাডেমি) প্রতিষ্ঠিত হয়, যার উদ্দেশ্য ছিল কর্ণাটকের লোকসংস্কৃতিকে সংরক্ষণ, প্রচার ও নথিভুক্ত করা। এই প্রতিষ্ঠানের অধীনে জনপদ লোক গড়ে ওঠে। অবসর গ্রহণের পর, নাগেগৌড়া তাঁর ব্যক্তিগত সঞ্চয় ও বন্ধুদের আর্থিক সহায়তায় ১৫ একর জমি কিনে ১৯৯৪ সালের ১২ মার্চ বেঙ্গালুরু-মাইসুরু মহাসড়কের পাশে জনপদ লোকা স্থাপন করেন। এই জাদুঘরটি একটি গ্রাম্য পরিবেশ তৈরি করে যেখানে সবুজ প্রকৃতির মাঝেই কর্ণাটকের ঐতিহ্যকে ফুটিয়ে তোলা হয়েছে। এটি তৈরি করতে প্রায় ১ কোটি টাকা ব্যয় হয়। জাদুঘরে নাগেগৌড়া ও তাঁর বন্ধুদের তিন দশক ধরে সংগৃহীত বহু লোকশিল্প সামগ্রী সংরক্ষিত রয়েছে, যা কর্ণাটকের লোকসংস্কৃতির এক মূল্যবান ভান্ডার।\n\n\n== উৎসব ==\nজনপদ লোকে প্রতি বছর বিভিন্ন লোকসংস্কৃতি সম্পর্কিত সাংস্কৃতিক অনুষ্ঠান আয়োজন করা হয়। এর মধ্যে কিছু গুরুত্বপূর্ণ উৎসব হলো লোকোৎসব (ফেব্রুয়ারি-মার্চ), দশেরা (অক্টোবর) এবং ঘুড়ি উৎসব (জুলাই)। দুই দিনব্যাপী অনুষ্ঠিত লোকোৎসব এখানকার সবচেয়ে আকর্ষণীয় উৎসব হিসেবে পরিচিত। কর্ণাটকের বিভিন্ন অঞ্চল থেকে আসা লোকশিল্পীরা এতে অংশগ্রহণ করেন। প্রতি বছর ফেব্রুয়ারি-মার্চ মাসে এটি উদযাপিত হয়। ২০১৪ সালে উৎসবটি এর প্রতিষ্ঠাতা এইচ. এল. নাগেগৌড়ার জন্মশতবার্ষিকী উপলক্ষে বিশেষভাবে আয়োজিত হয়। এছাড়া ২০১৫ সালে কর্ণাটকের লোকশিল্পের প্রচারের জন্য ১০০ জন লোকশিল্পীকে সম্মাননা, নগদ পুরস্কার ও প্রশংসাপত্র দেওয়ার পরিকল্পনা নেওয়া হয়।\n\n\n== আরো দেখুন ==\nকর্ণাটকের লোকশিল্প\nকর্ণাটকের জাদুঘরের তালিকা\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট"}