{"pageid": 1149221, "title": "আকরাম তুফানি", "url": "https://bn.wikipedia.org/wiki?curid=1149221", "content": "আকরাম তুফানি (১৯৩০ – ২৬ ডিসেম্বর ২০২১; (উর্দু: مولانا محمد اکرم طوفانی‎‎) একজন পাকিস্তানি ইসলামি পন্ডিত এবং আলমি মজলিস তাহাফফুজ খতমে নবুয়তের কেন্দ্রীয় নেতাদের একজন। তিনি জামিয়া আশরাফিয়ার প্রাক্তন ছাত্র ছিলেন এবং সারগোদার স্থানীয় একটি মসজিদের খতিব ছিলেন। তিনি সারগোদায় খাতেমুন নাবিয়্যিন মেডিকেল কমপ্লেক্স অ্যান্ড হার্ট সেন্টার প্রতিষ্ঠা করেন। ২০২১ সালের ২৬ ডিসেম্বর হৃদরোগে আক্রান্ত হয়ে তুফানি মারা যান।\n\n\n== শিক্ষা এবং কর্মজীবন ==\nতিনি জামিয়া আশরাফিয়া থেকে দারসে নিজামিতে স্নাতক পাশ করেন এবং ১৯৬৪ সালে হাদিস শিক্ষা শেষ করেন। স্নাতক শেষ হওয়ার পর তিনি সারগোদায় চলে যান এবং স্থানীয় একটি মসজিদে প্রচার শুরু করেন।\nতিনি আহমদ আলি লাহোরি, আতাউল্লাহ শাহ বুখারী, শামসুল হক আফগানি, মাওলানা রসুল খান, গোলাম গাউস হাজারভি, মাওলানা মুহাম্মদ আবদুল্লাহ বাহলভী এবং খাজা খান মুহাম্মদসহ বিশিষ্ট আলেমদের কাছ থেকে উপকৃত হয়েছেন।\nদাওয়াত এবং ধর্মীয় প্রচারের স্বার্থে তিনি বহু দেশ ভ্রমণ করেন। এছাড়াও তিনি অনেকগুলো গ্রন্থ লিখেছেন। ১৯৫৮ সালে মুলতানে তিনি আতাউল্লাহ শাহ বুখারীর খেদমত করে নিজেকে ধন্য মনে করেন। এছাড়াও তিনি হুসাইন আহমদ মাদানির সাথেও চিঠিপত্র আদান-প্রদান করতেন।\n\n\n== খাতেমুন নাবিয়্যিন মেডিকেল কমপ্লেক্স অ্যান্ড হার্ট সেন্টার ==\nতিনি সারগোদায় খাতেমুন নাবিয়্যিন মেডিকেল কমপ্লেক্স অ্যান্ড হার্ট সেন্টার প্রতিষ্ঠা করেন, যা পাকিস্তানের অন্যতম সেরা হাসপাতাল। হাসপাতালের অত্যাধুনিক চিকিৎসা সুবিধা যেমন এনজিওগ্রাফি, এনজিওপ্লাস্টি, ইকোগ্রাফি, ভেন্টিলেটর, ইসিজি, অ্যাম্বুলেন্স এবং সমস্ত বাহ্যিক সুবিধা রয়েছে। এছাড়াও হাসপাতালটিতে চিকিৎসা খরচ অর্ধেক।\n\n\n== মৃত্যু ==\nতিনি ২০২১ সালের ২৬ ডিসেম্বর হৃদরোগে আক্রান্ত হয়ে মারা যান। ফজলুর রহমানসহ অন্যরা তার মৃত্যুতে শোক প্রকাশ করেন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}