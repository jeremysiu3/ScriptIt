{"pageid": 1524356, "title": "ভি এস চন্দ্রলেখা", "url": "https://bn.wikipedia.org/wiki?curid=1524356", "content": "ভি এস চন্দ্রলেখা (জন্ম: ১৪ই আগস্ট ১৯৪৭) একজন ভারতীয় রাজনীতিবিদ এবং প্রাক্তন সরকারি কর্মচারী, যিনি জনতা পার্টির তামিলনাড়ু রাজ্য ইউনিটের সভাপতি ছিলেন, দলটি ২০১৩ সালের ১১ই আগস্ট ভারতীয় জনতা পার্টিতে একীভূত হয়। ১৯৫১ ব্যাচের আন্না রাজম মালহোত্রার পর এম জি রামচন্দ্রন তাঁকে সম্ভবত রাজ্যের দ্বিতীয় মহিলা কালেক্টর হিসেবে নিযুক্ত করেছিলেন। আন্না রাজম ছিলেন দেশের প্রথম মহিলা আইএএস অফিসার এবং কালেক্টর।\n\n\n== ব্যক্তিগত জীবন এবং শিক্ষা ==\nচন্দ্রলেখার জন্ম ১৯৪৭ সালের ১৪ই আগস্ট তৎকালীন মাদ্রাজ প্রেসিডেন্সির ডিণ্ডিগুলে। তিনি মাদ্রাজে তাঁর শিক্ষাজীবন সম্পন্ন করেন। ভারতীয় প্রশাসনিক পরিষেবায় যোগদানের আগে তিনি মাদ্রাজের প্রেসিডেন্সি কলেজ থেকে অর্থনীতিতে স্নাতকোত্তর ডিগ্রি অর্জন করেছিলেন।\n\n\n== জনপালনকৃত্যক (সিভিল সার্ভিস) ==\nচন্দ্রলেখা ১৯৭১ সালে ভারতীয় প্রশাসনিক পরিষেবায় যোগদান করেন এবং ১৯৭৩ থেকে ১৯৭৫ সাল পর্যন্ত চেঙ্গালপাট্টু ও চেরানমহাদেবীর উপ-কালেক্টর, এবং ১৯৭৬ থেকে ১৯৮০ সাল পর্যন্ত সিভিল সাপ্লাই কর্পোরেশনের জেনারেল ম্যানেজার ও খাদ্য বিভাগের উপ-সচিব হিসেবে দায়িত্ব পালন করেন। ১৯৮০ থেকে ১৯৮৫ সাল পর্যন্ত, তিনি প্রথমে দক্ষিণ আর্কট এবং পরে মাদুরাইয়ের জেলা কালেক্টর হিসেবে দায়িত্ব পালন করেন। তিনি ১৯৮৫ থেকে ১৯৮৮ সাল পর্যন্ত তামিলনাড়ুর গ্রামীণ উন্নয়ন পরিচালক, ১৯৮৮ থেকে ১৯৯০ সাল পর্যন্ত তামিলনাড়ুর মহিলা উন্নয়ন কর্পোরেশনের চেয়ারম্যান এবং ১৯৯১ থেকে ১৯৯২ সাল পর্যন্ত তামিলনাড়ু শিল্প উন্নয়ন কর্পোরেশনের চেয়ারম্যান ও ব্যবস্থাপনা পরিচালক হিসেবে দায়িত্ব পালন করেন। তিনি ১৯৯২ সালে সিভিল সার্ভিস থেকে পদত্যাগ করেন।\n\n\n== অ্যাসিড আক্রমণ ==\nটিডকোর এমডি থাকাকালীন, তিনি তৎকালীন মুখ্যমন্ত্রী জে জয়ললিতার বিনিয়োগ নীতির বিরোধিতা করেছিলেন, যার কারণে ১৯৯২ সালে চেন্নাইয়ের এগমোরে চন্দ্রলেখা অ্যাসিড আক্রমণের শিকার হন।\n\n\n== রাজনৈতিক জীবন ==\nঅ্যাসিড হামলার পর ১৯৯২ সালে চন্দ্রলেখা জনতা পার্টিতে যোগ দেন। তিনি ১৯৯২ সাল থেকে দলের তামিলনাড়ু ইউনিটের সভাপতির দায়িত্ব পালন করেন। ১৯৯৬ সালে, তিনি চেন্নাই কর্পোরেশনের মেয়র পদের জন্য দ্রাবিড় মুনেত্র কাজগমের এমকে স্ট্যালিনের বিরুদ্ধে প্রতিদ্বন্দ্বিতা করেছিলেন, কিন্তু হেরে যান। তিনি ২০০৬ সালের তামিলনাড়ু বিধানসভা নির্বাচনে মাইলাপুর আসন থেকে প্রার্থী হিসেবে অংশগ্রহণ করেন এবং মাত্র ২,৮৯৭ ভোট পেয়ে পঞ্চম স্থান অধিকার করেন। তিনি সুব্রহ্মণ্যম স্বামীর ঘনিষ্ঠ সহযোগী। তিনি এখন বিরাট হিন্দুস্তান সঙ্গম (ভিএইচএস) এর তামিলনাড়ু রাজ্য সভাপতি, যেটি ২০১৫ সালে সুব্রহ্মণ্যম স্বামী কর্তৃক প্রতিষ্ঠিত একটি সংগঠন।\n\n\n== মন্তব্য ==\n\n\n== তথ্যসূত্র ==\n\"Profile of V. S. Chandralekha\"। Janata Party। \n\"Karunanidhi does not have a good track record\"। Rediff। ১০ মে ১৯৯৬।"}