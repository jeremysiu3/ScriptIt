{"pageid": 1383006, "title": "বন্দে ভারত (ট্রেনসেট)", "url": "https://bn.wikipedia.org/wiki?curid=1383006", "content": "বন্দে ভারত ট্রেনসেট, পূর্বনাম ট্রেন ১৮, হচ্ছে ভারতীয় রেল দ্বারা তৈরি করা একধরনের সেমি-হাই-স্পিড ইএমইউ ট্রেনসেট এবং কোনো পৃথক ইঞ্জিন ছাড়া স্বচালিত ট্রেন। চেন্নাইয়ের ইন্টিগ্রাল কোচ ফ্যাক্টরিতে প্রস্তুত এই ট্রেনের পরীক্ষামূলক সর্বোচ্চ বেগ ১৮৩ কিলোমিটার প্রতি ঘণ্টা (১১৪ মাইল প্রতি ঘণ্টা) কিন্তু রেল ট্র্যাক এত বেগ সহ্য করতে পারে না বলে পরিচালনার সময় এর বেগ সাধারণত ১৬০ কিলোমিটার প্রতি ঘণ্টা (৯৯ মাইল প্রতি ঘণ্টা) এ সীমাবদ্ধ করা হয়। এই ট্রেনসেটটি বন্দে সাধারণ ব্যতীত সমস্ত বন্দে ভারত এক্সপ্রেস পরিষেবার ব্যবহৃত হয়।\n\n\n== ইতিহাস ==\n\n\n=== ইএমইউ-এর আবির্ভাব ===\n\n৩ ফেব্রুয়ারি ১৯২৫-এ ভারতের বোম্বাই শহরে প্রথম ইলেকট্রিক মাল্টিপল ইউনিট বা ইএমইউ চালু হয়েছিল। স্বাধীনতার পরে চাহিদা বৃদ্ধির জন্য ভারত ইউরোপ ও জাপান থেকে ইএমইউ আমদানি করতে লেগেছিল। ১৯৬০-এর দশকে ভারত হেভি ইলেক্ট্রিক্যালস লিমিটেড (ভেল) স্বদেশী ইএমইউ-এর জন্য বৈদ্যুতিক উপকরণ তৈরি করতে লাগল। একই সময়ে চেন্নাই শহরের ইন্টিগ্রাল কোচ ফ্যাক্টরি (আইসিএফ) স্বদেশী ইএমইউ তৈরি করতে লাগল। একে ভারতীয় রেল শিল্পে যুগান্তর বলে মনে করা হচ্ছে, কারণ স্বদেশী ইএমইউ ক্রমে বন্দে ভারত প্রযুক্তির পূর্বপুরুষে পরিণত হয়েছিল।\n১৯৯০-এর দশকে ভারতীয় রেলের কাছে কলকাতা, চেন্নাই, দিল্লি ও মুম্বইয়ে খুব কম দূরত্বের জন্য প্রচুর ইএমইউ পরিষেবা বর্তমান ছিল। সাধারণ দূরপাল্লার পরিবহনের জন্য ভারতকে লোকোমোটিভের উপর নির্ভর হতে হয়েছিল। ঐ সময় উন্নত বিশ্বের কাছে আগে থেকেই ইএমইউ উচ্চ-গতির রেল প্রযুক্তি ছিল এবং লোকোমোটিভ ট্রেনের অদক্ষতা ক্রমেই ফুটে উঠেছিল। এর ফলে দূরপাল্লার ইএমইউ-র আবির্ভাব হয়েছিল, যা মেইনলাইন ইলেকট্রিক মাল্টিপল ইউনিট বা মেমু নামে পরিচিত। দ্রুত ত্বরণ ও মন্দনের সুবিধা, বিপরীত প্রান্তে চালক কামরা (অর্থাৎ লোকোমোটিভের স্থান পরিবর্তনের প্রয়োজন নেই), রিজেনেরেটিভ ব্রেকিঙের সাথে শক্তি সাশ্রয়ী এবং সাধারণভাবে একটি দক্ষ সিস্টেম হওয়ায় দূরপাল্লার জন্য মেমু তৈরি করতে লাগল। এক দশকের মধ্যে ভারতের বৈদ্যুতিকীকৃত রেলপথ জুড়ে বহু আন্তঃনগর মেমু পরিষেবা চালু হতে লাগল। তখনও দূরপাল্লার পরিবহনের জন্য ভারতকে লোকোমোটিভের উপর নির্ভর হতে হতো।\n\n\n=== গতি বৃদ্ধির প্রচেষ্টা ===\n\nভারতীয় রেলের বেশিরভাগ ইতিহাসে গতি ও সময়ানুবর্তিতা প্রাথমিক চিন্তার বিষয় ছিল না, তখন নিরাপত্তা সর্বাধিক গুরুত্ব পেয়েছিল। ২০০৩-০৪ সালে ভারতে ৩২৫টি রেল দুর্ঘটনা হতো এবং ২০১৫-১৬ সালে ভারতে ১০৬টি রেল দুর্ঘটনা হতে লাগল। পুরনো আইসিএফ কোচের পরিবর্তে আধুনিক নিরাপদ এলএইচবি কোচ ব্যবহারও রেল দুর্ঘটনা কমে যাওয়ার অন্যতম কারণ। রেল নিরাপত্তার বিষয়টি সামলানোর পরে ভারতীয় রেলের কাছে গতি ও আরাম গুরুত্ব পেতে লাগল। বড় বড় শহরের মধ্যে অর্ধ-উচ্চ-গতির (১৬০–২২০ কিমি/ঘ অথবা ৯৯–১৩৭ মা/ঘ) রেল পরিষেবার জন্য প্রস্তাব হতে লেগেছিল। ২০১৬ সালে গতিমান এক্সপ্রেস দেশের প্রথম অর্ধ-দ্রুতগামী রেল পরিষেবা হিসেবে চালু হয়েছিল। ট্রেনটি আগ্রা ক্যান্টনমেন্ট ও তুঘলকাবাদের মধ্যে গ্রেড এ রেলপথের উপর দিয়ে যেত এবং এর সর্বোচ্চ গতিবেগ ১৬০ কিমি/ঘ (৯৯ মা/ঘ)।\nজুন ২০১৬-এ ভারতীয় রেল যৌথভাবে ৫০০০ আধুনিক ইএমইউ কোচ তৈরির জন্য একটি রিকোয়েস্ট ফর কোয়ালিফিকেশনের (আরএফকিউ) আবেদন করেছিল এবং কানাডা, চীন, জার্মানি, ফ্রান্স ও সুইজারল্যান্ডের কাছ থেকে ভাল প্রতিক্রিয়া পেয়েছিল। মেধা ও ভেলের মতো স্থানীয় কোম্পানিও ভাল প্রতিক্রিয়া দিয়েছিল। নতুন দিল্লি–মুম্বই প্রধান রেলপথে স্পেনীয় তালগো ট্রেন একটি পরীক্ষা নিয়েছিল। ট্রেনটি দশ ঘণ্টার মধ্যে যাত্রা সম্পূর্ণ করেছিল (যা রাজধানী এক্সপ্রেসের থেকে প্রায় ছয় ঘণ্টা কম) এবং এর গড় বেগ ১১৭.৫ কিলোমিটার প্রতি ঘণ্টা (৭৩.০ মাইল প্রতি ঘণ্টা)। কিন্তু রেল মন্ত্রক বলল যে ভারতীয় রেল কোনও প্রত্যক্ষ চুক্তিতে রাজি হতে পারবে না এবং তাকে টেন্ডারিঙের মাধ্যমে যেতে বলেছিল। যেহেতু অন্য কোনও দরদাতা ছিল না, সেহেতু এই ট্রেনের লাভ করা অসম্ভব বলে মনে হয়েছিল। মেক ইন ইন্ডিয়া প্রকল্প নতুন প্রজন্মের ইএমইউ অর্ধ-দ্রুতগামী ট্রেন স্বদেশীভাবে তৈরির জন্য ইন্ধন যুগিয়েছিল।\n\n\n=== প্রথম বন্দে ভারত ===\nইএমইউ অর্ধ-উচ্চ-গতির ট্রেন চালু করার বৈদেশিক প্রচেষ্টা ব্যর্থ হওয়ার পর আইসিএফে জেনারেল ম্যানেজার সুধাংশু মানির নেতৃত্বে ভারতীয় রেল আমদানির অর্ধেক দামে নতুন ইএমইউ ট্রেনের নকশা তৈরি করতে শুরু করেছিল। যেহেতু এই ট্রেন ২০১৮ সালের মধ্যে প্রস্তুত হওয়ার কথা ছিল, তাই এর নাম প্রথমে \"ট্রেন ২০১৮\" এবং পরে \"ট্রেন ১৮\" রাখা হয়েছিল। ট্রেনটি সম্পূর্ণ শীতাতপ নিয়ন্ত্রিত এবং সেখানে ছিল স্বয়ংক্রিয় প্লাগ দরজা, কামরার ভিতর ওয়াই-ফাই, ইনফোটেনমেন্টসহ বহু আধুনিক পরিষেবা। এধরনের ট্রেন দেশে প্রথম এবং এটি ভবিষ্যতে এগোনোর এক মাইলফলকস্বরূপ। ট্রেন ১৮-এর নকশা এলএইচবি কোচের আদলে করা হয়েছিল। ১৬টি চেয়ার কার ও ১৬০ কিলোমিটার প্রতি ঘণ্টা (৯৯ মাইল প্রতি ঘণ্টা) গতিবেগের এই ট্রেন শতাব্দী এক্সপ্রেসের পরিবর্তে আসার কথা ছিল।\nকাকতলীয়ভাবে ট্রেন ১৮, ১৮ মাসের মধ্যে তৈরি হয়ে গিয়েছিল। এর তৈরির খরচ ₹৯৭ কোটি এবং এর ৮০% উপাদান স্বদেশী। পরীক্ষার সময় ১৮০ কিমি/ঘ (১১০ মা/ঘ) বেগ নিয়ে ট্রেন ১৮ ভারতের সবচেয়ে দ্রুত ইএমইউ ট্রেন, যা ১৯৯৭ সালের ১৮৪ কিমি/ঘ (১১৪ মা/ঘ) বেগের ডাব্লিউএপি-৫ ক্লাস লোকোমোটিভের থেকে ৪ কিমি/ঘ (২.৫ মা/ঘ) কম। ট্রেন ১৮-এর নাম পরে \"বন্দে ভারত\" রাখা হয়েছিল যেহেতু এটি সম্পূর্ণভাবে ভারতীয় কারিগরদের দ্বারা ভারতে তৈরি হয়েছে।\n\n\n=== উদ্বোধন ও প্রাথমিক পরিষেবা ===\n\n১৫ ফেব্রুয়ারি ২০১৯-এ প্রধানমন্ত্রী নরেন্দ্র মোদী নতুন দিল্লি রেলওয়ে স্টেশনে দিল্লি ও বারাণসীর মধ্যে প্রথম বন্দে ভারত এক্সপ্রেসের উদ্বোধন করেছিলেন। ট্রেনটি কানপুর ও প্রয়াগরাজ হয়ে বারাণসীকে রাজধানীর সঙ্গে যুক্ত রাখে এবং ঐ পথ বরাবর যাত্রার সময় ১৫% কমে গিয়েছিল। দিল্লি ও বারাণসীর মধ্যে এই ৮-ঘণ্টার যাত্রা শহরদুটির মধ্যে ৭৬২ কিলোমিটার (৪৭৩ মাইল) পথ অতিক্রান্ত করে। পরের বছর, দিল্লি ও কাটরার মধ্যে দ্বিতীয় বন্দে ভারত এক্সপ্রেস চালু হয়েছিল, যা বন্দে ভারত এক্সপ্রেসের প্রথম প্রজন্মের ট্রেন (ভিবি১)।\n\n\n=== দ্বিতীয় প্রজন্মের ট্রেনসেট ===\nজানুয়ারি ২০২১-এ ৪৪টি দ্বিতীয় প্রজন্মের বন্দে ভারত ট্রেনসেট তৈরির জন্য ভারতীয় রেল হায়দ্রাবাদ ভিত্তিক মেধা সার্ভো ড্রাইভসের সঙ্গে ₹ ২,২১১ কোটি (ইউএস$ ২৭০.২৬ মিলিয়ন) চুক্তি করেছিল, এবং আত্মনির্ভর ভারত প্রকল্প অনুযায়ী ট্রেনসেটটির ৭৫% উপাদানের উৎস স্থানীয় হওয়া উচিত। মার্চ ২০২২-এ ৫৮টি অতিরিক্ত ট্রেনসেটের জন্য ভারতীয় রেল ৭টি কোম্পানির সঙ্গে মোট ₹ ১৮.৫ বিলিয়ন (ইউএস$ ২২৬.১৩ মিলিয়ন) চুক্তি করেছিল। সাতটি কোম্পানি হলো মেধা সার্ভো ড্রাইভস, অ্যালস্টম, সিমেন্স, ভারত হেভি ইলেক্ট্রিক্যালস লিমিটেড (ভেল), টিটাগড় ওয়াগনস, সাইনি ইলেক্ট্রিকালস ও সিজিএল। নির্মাণের সময় ২০২২-এ ইউক্রেনে রুশ আক্রমণের জন্য ইউক্রেন থেকে চাকা আমদানি ব্যহত হয়েছিল।\n\n\n=== বিবিধ পরিবর্তন ===\nজুলাই ২০২৩-এ বিগত ৩০ দিনে বন্দে ভারতসহ যেসব ট্রেনের অকিউপেন্সি ৫০%-এর কম, সেইসব ট্রেনের এসি চেয়ার কার ও এগজিকিউটিভ শ্রেণির ভাড়া ২৫% পর্যন্ত কমানো হয়েছে। একই মাসে বন্দে ভারত এক্সপ্রেসের সাদা-নীলের রঙের পরিবর্তে সাদা-গেরুয়া-কালো রং চালু করার পরিকল্পনা করা হয়েছে। রেলমন্ত্রী অশ্বিনী বৈষ্ণবের মতে, ভারতের জাতীয় পতাকা দ্বারা অনুপ্রাণিত হয়ে ট্রেনটির এমন রং করা হয়েছে।\n\n\n== কারিগরি ==\nবন্দে ভারত ট্রেনের অগ্রভাগ বায়ুগতীয়, অর্থাৎ এটি উচ্চগতিতে বায়ুর ঘর্ষণ এড়াতে পারে। ট্রেনের প্রতিটি প্রান্তে একটি ড্রাইভার কক্ষ রয়েছে, যার ফলে লাইনের প্রতিটি প্রান্তে দ্রুত চালক পরিবর্তন করা যায়, যা লোকোমোটিভ ট্রেনে সম্ভব নয়। ট্রেনটিতে ১৬টি কোচ বর্তমান ওজন এবং এটি ১,৮২৮ জন যাত্রী ধারণ করতে পারে।\nকেন্দ্রীয় দুটি কামরায় প্রথম শ্রেণির কামরা রয়েছে যার প্রতিটিতে ৫২টি আসন রয়েছে, বাকি কামরাগুলিতে ৭৮টি ক'রে আসন আছে। প্রত্যেক কামরার চ্যাসিসের দৈর্ঘ্য ২৩ মিটার (৭৫ ফুট) এবং ট্রেনের বহিঃকাঠামো মরিচাবিহীন ইস্পাত দিয়ে তৈরি। উভয়প্রান্তের কোচগুলি মোটরাইজড যাতে ক'রে ক্ষমতার সমবণ্টন এবং দ্রুত ত্বরণ ও মন্দন সম্ভব হয়। গাড়িগুলি পরস্পর যুক্ত এবং সম্পূর্ণভাবে সিল করা যাতে ক'রে কামরাগুলির মধ্যে সহজে যাতায়াত করা যায় এবং আওয়াজ কম হয়। ট্রেনে জিপিএস ভিত্তিক যাত্রী তথ্য ব্যবস্থা, বায়ো-ভ্যাকুয়াম টয়লেট, এগজিকিউটিভ চেয়ার কারে ঘূর্ণায়মান আসন যা যাত্রার অভিমুখে ঘোরানো যায় এবং রিজেনারেটিভ ব্রেকিং ব্যবস্থা বর্তমান।\nবন্দে ভারত এক্সপ্রেসের সর্বোচ বেগ ১৮০ কিলোমিটার প্রতি ঘণ্টা (১১০ মাইল প্রতি ঘণ্টা)। আমদানি করা উপাদানের মধ্যে আছে চাকা, আসন, দরজা, ব্রেকিং ব্যবস্থা, রূপান্তরক ও বিভিন্ন বৈদ্যুতিন সরঞ্জাম যেমন প্রসেসিং চিপ।\nমেক ইন ইন্ডিয়া প্রকল্প অনুযায়ী ইন্টিগ্রাল কোচ ফ্যাক্টরি (আইসিএফ) বন্দে ভারত ট্রেনসেট তৈরি করে। নকশা উন্নয়ন ও নতুন বিশিষ্টের ভিত্তিতে ট্রেনটির বিভিন্ন প্রজন্ম বর্তমান।\n\n\n=== বন্দে ভারত ১.০ ===\n\nবন্দে ভারত ১.০ (ভিবি১), ৫৪.৬ সেকেন্ডে ১০০ কিলোমিটার প্রতি ঘণ্টা (৬২ মাইল প্রতি ঘণ্টা) বেগে ত্বরান্বিত হতে পারে এবং ১৪৫ সেকেন্ডে এটি সর্বোচ্চ বেগে পৌঁছয়। এর ওজন ৪৩০ টন (৪,৩০,০০০ কিলোগ্রাম; ৯,৫০,০০০ পাউন্ড)। ট্রেনটির মধ্যে ২৪ ইঞ্চি (৬১০ মিলিমিটার) টেলিভিশন স্ক্রিন বর্তমান যা যাত্রীদের তথ্য ও মনোরঞ্জন দেয় ট্রেনটির আন্ডারফ্রেম বৈদ্যুতিক সরঞ্জাম ৪০ সেন্টিমিটার (১৬ ইঞ্চি) বন্যা সহ্য করতে পারে। একমাত্র নতুন দিল্লি–শ্রী মাতা বৈষ্ণো দেবী কাটরা বন্দে ভারত এক্সপ্রেস ভিবি১ প্রজন্মের ট্রেন।\n\n\n=== বন্দে ভারত ২.০ ===\n\nবন্দে ভারত ২.০ (ভিবি২), ৫২ সেকেন্ডে ১০০ কিলোমিটার প্রতি ঘণ্টা (৬২ মাইল প্রতি ঘণ্টা) বেগে ত্বরান্বিত হতে পারে, যা পূর্বের প্রজন্মের তুলনায় প্রায় ২ সেকেন্ড বেশি। ট্রেনটি ১৪০ সেকেন্ডে ১৬০ কিলোমিটার প্রতি ঘণ্টা (৯৯ মাইল প্রতি ঘণ্টা) বেগে ত্বরান্বিত হতে পারে, যা পূর্বের প্রজন্মের তুলনায় ৫ সেকেন্ড বেশি। এর ওজন ৩৯২ টন (৩,৯২,০০০ কিলোগ্রাম; ৮,৬৪,০০০ পাউন্ড), যা পূর্বের প্রজন্মের তুলনায় হাল্কা। ট্রেনটির মধ্যে আরও বড় ৩২ ইঞ্চি (৮১০ মিলিমিটার) টেলিভিশন স্ক্রিন এবং ওয়াই-ফাই বর্তমান। ভিবি২-এর শীতাতপ নিয়ন্ত্রণ ব্যবস্থায় শক্তির খরচ পূর্বের প্রজন্মের তুলনায় ১৫% কম হয়। ভিবি২-এ স্বয়ংক্রিয় প্লাগ ডোর, স্লাইডিং ডোর যাকে স্পর্শ করার দরকার নেই, আপতকালীন যোগাযোগ ব্যবস্থা, অভিগম্য শৌচাগার, আরও বড় চালক কামরা এবং সমস্ত কোচে হেলানো আসন বর্তমান। পূর্বের প্রজন্মের আসন হেলানোর সমস্যা সমাধানের জন্য নতুন আসনে পুশ-ব্যাক সরঞ্জাম বর্তমান।\nভিবি২-এ কবচ প্রযুক্তিসহ বিভিন্ন সুরক্ষা ব্যবস্থা বর্তমান। ট্রেনটিতে উন্নত পরিষেবা, নিরাপত্তা, নজরদারি ব্যবস্থা এবং বিভিন্ন আপতকালীন ব্যবস্থা বর্তমান। আসনগুলি ফাইবার রিইনফোর্স‌ড পলিমার (এফআরপি) দিয়ে তৈরি, যা টাটা স্টিলের কম্পোসিট বিভাগে প্রস্তুত হয়। নতুন প্রজন্মে চারটি আপতকালীন জানালা, আলোর ব্যবস্থার ত্রুটির সময় প্রত্যেক কোচে বিপর্যয় আলো, দরজায় ফায়ার সারভাইভল কেবল, শীতাতপ নিয়ন্ত্রক নিষ্ক্রিয় হয়ে গেলে তিন ঘণ্টার ভেন্টিলেশন এবং প্রতি কোচে চারটি অতিরিক্ত আপতকালীন পুশ বটন। নতুন কোচে সমস্তরকম বিদ্যুৎ ও জলবায়ু নিয়ন্ত্রণের জন্য কেন্দ্রীভূত কোচ মনিটরিং সিস্টেমসহ অন্যান্য সরঞ্জাম বর্তমান। এক কর্মীর মতে, নতুন কোচগুলিতে ব্যাকটেরিয়ামুক্ত শীতাতপ নিয়ন্ত্রণ ব্যবস্থা এবং ৬৫ সেন্টিমিটার (২৬ ইঞ্চি) মৌসুমির জন্য উচ্চ বন্যা প্রতিরোধকারী বৈদ্যুতিক সরঞ্জাম বর্তমান।\n\n\n=== রূপান্তরিত রেক ===\nদিল্লি ক্যান্টনমেন্ট–আজমির বন্দে ভারত এক্সপ্রেস ট্রেনে উচ্চ প্যান্টোগ্রাফ ব্যবহৃত হয়েছে, যেহেতু ডবল স্ট্যাকড কন্টেনার ও ডবল ডেকার এক্সপ্রেস ট্রেনের জন্য দিল্লি–জয়পুর রেলপথে তুলনায় উঁচু ক্যাটেনারি ব্যবহৃত হয়েছে। এটি বিশ্বের প্রথম উচ্চ প্যান্টোগ্রাফবিশিষ্ট অর্ধ-উচ্চ-গতির যাত্রীবাহী ট্রেন।\n\n\n=== রেক গঠন ===\nনিচে ট্রেনটির সমস্ত পরিচালিত রূপের রেক গঠন দেওয়া হয়েছে:\n\nসংক্ষেপ\n\n\n== ভবিষ্যত ==\n\n\n=== বন্দে ভারত ৩.০ ===\nবন্দে ভারত ৩.০ (ভিবি৩) প্রথমবার শয়নযান, অর্থাৎ শোয়া যায় এমন কামরা, চালু করতে পারে। ট্রেনটিতে তিনটি শ্রেণিথাকবে:১এ, ২এ অ ৩এ। ভিবি৩-র সর্বোচ্চ বেগ ১৮০–২০০ কিলোমিটার প্রতি ঘণ্টা (১১০–১২০ মাইল প্রতি ঘণ্টা) এবং নকশা অনুযায়ী এর মেয়াদ ৩৫ বছর হবে। ভিবি৩, ভিবি২-এর তুলনায় হাল্কা ও আরও শক্তি সাশ্রয়ী হবে এবং আরও ভাল যাত্রী সুবিধা থাকবে। ভিবি৩ ট্রেনসেটের অর্ধেক কোচ ইস্পাত এবং বাকি অর্ধেক আর্টি‌কুলেটেড বগিসহ অ্যালুমিনিয়াম দিয়ে তৈরি হবে।\n২০২২ সালের এপ্রিলে ভারতীয় রেল ২০০টি ভিবি৩ ট্রেনসেটের নকশা ও প্রস্তুতির জন্য নিলাম ডেকেছিল। ভারতীয় রেল অনুমান করেছিল যে এর খরচ ₹২৬,০০০ কোটি (ইউএস$ ৩.১৮ বিলিয়ন) হতে পারে। এই অনুমানের মধ্যে ভিবি৩ প্রস্তুতির জন্য মারাঠওয়াড়া রেল কোচ ফ্যাক্টরি বা ইন্টিগ্রাল কোচ ফ্যাক্টরির পরিকাঠামোর উন্নয়নের খরচ ধরা হয়েছে। রক্ষণাবেক্ষণের জন্য নিলামে জয়ী সংস্থাকে ৩৫ বছর ধরে আরও ₹৩২,০০০ কোটি (ইউএস$ ৩.৯১ বিলিয়ন) খরচ করবে। নিলামে জয়ী সংস্থাকে কন্ট্রাক্ট লাভের ২৪ মাসের মধ্যে প্রথম ভিবি৩-এর প্রতিরূপ তৈরি করতে হবে।\n\n\n=== বন্দে ভারত ৪.০ ===\nবন্দে ভারত ৪.০ (ভিবি৪) ট্রেনের বেগ ২০০ কিলোমিটার প্রতি ঘণ্টা (১২০ মাইল প্রতি ঘণ্টা) অপেক্ষা বেশি হতে পারে। ভিবি৪-এর কোচগুলি এক হাল্কা অ্যালুমিনিয়ামের সংকর ধাতু দিয়ে তৈরি হবে। ভিবি৪-এ আরও উন্নত যাত্রী সুবিধা থাকতে পারে, যেমন প্রত্যেক যাত্রীর জন্য ৩-পিন সকেট এবং ইউএসবি পাওয়ার সকেট, জিরো ডিসচার্জ শৌচাগার এবং হুইলচেয়ারে ভ্রমণকারী প্রতিদ্বন্দ্বীদের জন্য বিশেষ ব্যবস্থা। ভিবি৪-এর সঙ্গে ৬০০ কিলোগ্রাম (১,৩০০ পাউন্ড) পর্যন্ত প্রাণীর সংঘাত সহ্য করতে পারে এবং সংঘাতের সময় প্রাণীদের ট্রেনের তলা দিয়ে চলার হাত থেকে রক্ষা করে।\nসমস্ত ভিবি৪ ট্রেনসেটগুলি টিল্টিং ট্রেন হবে, অর্থাৎ রেলপথে বাঁক থাকলে ট্রেনও বাঁকবে। ভিবি৪ ভারতের প্রথম টিল্টিং ট্রেন হতে পারে। ২০২৪ সালে প্রথম ভিবি৪ চালু হতে পারে।\n\n\n== রফতানি ==\nবন্দে ভারত ট্রেনের উদ্বোধনের পর ভারতীয় রেল দক্ষিণপূর্ব এশিয়া ও দক্ষিণ আমেরিকার কিছু দেশ থেকে আবেদন পেয়েছে। ভারতীয় রেলের এক বোর্ড মেম্বার বলেছেন যে গ্রাহকদের প্রয়োজন অনুযায়ী ট্রেনটিকে পরিবর্তিত করা যায়। নভেম্বর ২০২২-এ এক রেলকর্মী বলেছেন যে রেল মন্ত্রক ২০২৬-এ বন্দে ভারত ট্রেনসেট রফতানির পরিকল্পনা তৈরি করছে। রফতানি তবেই শুরু হবে যখন অভ্যন্তরীণ ব্যবহারের জন্য ৪৭৫টি ট্রেনসেট তৈরি হবে।\n\n\n== তথ্যসূত্র ==\n\n\n== বহিঃসংযোগ =="}