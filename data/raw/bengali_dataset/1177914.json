{"pageid": 1177914, "title": "সুপেয় পানি সরবরাহ, পয়ঃনিষ্কাশন ও স্বাস্থ্যসম্মত পরিবেশ", "url": "https://bn.wikipedia.org/wiki?curid=1177914", "content": "সুপেয় পানি সরবরাহ, পয়ঃনিষ্কাশন ও স্বাস্থ্যসম্মত পরিবেশ একটি পদগুচ্ছ যেটি উন্নয়নশীল দেশগুলিতে ব্যাপকভাবে বেসরকারি সংস্থা ও সাহায্য প্রদানকারী সংস্থাগুলি ব্যবহার করে থাকে। ঐসব সেবা সুলভ করার উদ্দেশ্য হল জনস্বাস্থ্যে অগ্রগতি অর্জন করা, পয়ঃনিষ্কাশনের ক্ষেত্রে মানবিক মর্যাদারক্ষার ব্যাপারটি উন্নত করা, সুপেয় পানি ও পয়ঃনিষ্কাশনের মানবাধিকার বাস্তবায়ন করা, নারীদের জন্য সুপেয় পানি সংগ্রহ করার বোঝা লাঘব করা, নারীদের বিরুদ্ধে সহিংসতার ঝুঁকি হ্রাস করা, বিদ্যালয় ও স্বাস্থ্যকেন্দ্রগুলিতে শিক্ষা ও স্বাস্থ্য সংক্রান্ত ফলাফলগুলি উন্নত করা এবং পানি দূষণ হ্রাস করা। একে ইংরেজিতে সংক্ষেপে \"ওয়াশ\"  (WASH, যা হল Water, Sanitation and Hygiene-এর সংক্ষেপিত রূপ) বলা হয়।\nসুপেয় পানি, পয়ঃনিষ্কাশন ও স্বাস্থ্যসম্মত পরিবেশের সুলভ্যতা পানি নিরাপত্তার একটি গুরুত্বপূর্ণ উপাদান। এই সেবাগুলিতে সর্বজনীন, সামর্থ্যের নাগালে ও টেকসই সুলভ্যতা আন্তর্জাতিক উন্নয়ন ক্ষেত্রের একটি গুরুত্বপূর্ণ বিষয় এবং টেকসই উন্নয়ন লক্ষ্য ৬-এর প্রথম দুইটি লক্ষ্যবস্তুর কেন্দ্রবিন্দু। ৬.১ এবং ৬.২ লক্ষ্যগুলিতে সবার জন্য সমান ও সুলভ সুপেয় পানি ও পয়ঃনিষ্কাশনের ব্যবস্থার কথা বলা হয়েছে। ২০১৭ সালের প্রাক্কলন অনুযায়ী বিশ্বের প্রায় ২৩০ কোটি লোক প্রাথমিক পয়ঃনিষ্কাশনের সুব্যবস্থা ও প্রায় ৮৪ কোটি ৪০ লক্ষ লোক নিরাপদ ও নির্মল সুপেয় পানির ব্যবস্থা ছাড়া বাস করত।\nসুপেয় পানি, পয়ঃনিষ্কাশন ও স্বাস্থ্যসম্মত পরিবেশের অভাবের কারণে সৃষ্ট রোগের বোঝা নিয়ে ব্যাপক গবেষণা হয়েছে। এগুলির সাথে সংশ্লিষ্ট অতি সাধারণ কিছু রোগ ও অসুস্থতার মধ্যে আছে উদরাময় (ডায়রিয়া), অপুষ্টি, খর্বিত বৃদ্ধি; আরও আছে অবহেলিত গ্রীষ্মমণ্ডলীয় রোগসমূহ। উপরোক্ত সেবাগুলির অনুপস্থিতি নারীদের জন্য অধিকতর স্বাস্থ্যঝুঁকির সৃষ্টি করে, যেমন গর্ভাবস্থাতে বা মাসিক স্রাবের স্বাস্থ্যবিধি ব্যবস্থাপনাতে। প্রতি বছর পয়ঃনিষ্কাশন ব্যবস্থার অভাবে মূলত উন্নয়নশীল দেশগুলিতে প্রায় ৭ লক্ষ শিশুর উদরাময়ে মৃত্যু হয়। দীর্ঘমেয়াদী উদরাময় শিশুদের শারীরিক ও বৌদ্ধিক বিকাশের উপর দীর্ঘমেয়াদী নেতিবাচক প্রভাব ফেলতে পারে। এ সত্ত্বেও সুপেয় পানি, পয়ঃনিষ্কাশন ও স্বাস্থ্যসম্মত পরিবেশের সুলভ্যতার উন্নতির সাথে স্বাস্থ্যগত ফলাফলের সম্পর্ক বিষয়ে স্পষ্ট বৈজ্ঞানিক সাক্ষ্যপ্রমাণ সংগ্রহ করা বেশ দুরূহ, যার পেছনে অনেকগুলি জটিল কারণ বিদ্যমান। বিশেষজ্ঞরা তাই প্রযুক্তির কার্যকারিতা বিষয়ে দীর্ঘমেয়াদী গবেষণা, পয়ঃনিষ্কাশনমূলক হস্তক্ষেপগুলির বৃহত্তর বিশ্লেষণ ও বহুসংখ্যক হস্তক্ষেপমূলক ব্যবস্থার সমন্বিত ফলাফল সম্পর্কে গবেষণার সুপারিশ করেছেন, যাতে এ সংক্রান্ত স্বাস্থ্যগত ফলাফলগুলি আরও ভালমত বিশ্লেষণ করা যায়।\nসুপেয় পানি, পয়ঃনিষ্কাশন ও স্বাস্থ্যসম্মত পরিবেশের সেবাগুলি কেবল গৃহস্থালি স্তরেই নয়, বরং গৃহের বাইরের পরিবেশে যেমন বিদ্যালয়, স্বাস্থ্যসেবা কেন্দ্র, কার্যালয় ও কর্মপরিবেশ, কারাগার, অস্থায়ী ব্যবহার্য পরিবেশ, জনসমাবেশ ও বাস্তুচ্যুত লোকদের জন্যও নিশ্চিত করা প্রয়োজন। বিদ্যালয়গুলিতে হাত ধোয়ার অভ্যাস ও সুব্যবস্থা নিশ্চিত করা স্বাস্থ্যসম্মত পরিবেশ উন্নত করার একটি নির্ভরযোগ্য সমাধান। সুপেয় পানি, পয়ঃনিষ্কাশন ও স্বাস্থ্যসম্মত পরিবেশের সুবন্দোবস্তের অভাবের কারণে শিক্ষার্থীরা বিশেষত ছাত্রীরা বিদ্যালয়ে যেতে সংকোচ বোধ করতে পারে, এবং এর ফলে তাদের শিক্ষাগত অর্জন ও ভবিষ্যৎ কর্ম উৎপাদনশীলতা ব্যাহত হতে পারে। \nসুপেয় পানি, পয়ঃনিষ্কাশন ও স্বাস্থ্যসম্মত পরিবেশের সেবা প্রদানে সামর্থ্য প্রমাণে বাধার মধ্যে আছে পৌর বস্তিগুলিতে ঐসব সেবা প্রদান করা, ঐসব সেবা ব্যবস্থার বৈকল্য (যেমন পানি বিতরণ ব্যবস্থাতে ফুটো হওয়া), পানি দূষণ ও জলবায়ু পরিবর্তনজনিত অভিঘাতসমূহ। উন্নততর, অধিকতর নির্ভরযোগ্য ও ন্যায়সঙ্গত সেবার জন্য পরিকল্পনার কিছু দিকের মধ্যে আছে  জাতীয় সুপেয় পানি, পয়ঃনিষ্কাশন ও স্বাস্থ্যসম্মত পরিবেশ  পরিকল্পনা, এগুলির পরিবীক্ষণ (যার মধ্যে লৈঙ্গিক মূলধারায়ন অন্তর্ভুক্ত), সমন্বিত পানি সম্পদ ব্যবস্থাপনা ও আরও সম্প্রতি সুপেয় পানি, পয়ঃনিষ্কাশন ও স্বাস্থ্যসম্মত পরিবেশ সেবাগুলি জলবায়ুগত ঘাতসহিষ্ণুতা বৃদ্ধিকরণ। পানি সরবরাহ ব্যবস্থার উপযোজনমূলক ধারণক্ষমতা জলবায়ু-সংশ্লিষ্ট অবাঞ্ছিত ঘটনাবলীর অভিঘাত কাটিয়ে উঠতে সাহায্য করতে পারে ও জলবায়ুগত ঘাতসহিষ্ণুতা বৃদ্ধি করতে পারে। এছাড়া বিভিন্ন স্তরের অংশীজন, যেমন ক্ষুদ্র পৌর উপযোগসমূহ থেকে শুরু করে জাতীয় সরকার স্তর পর্যন্ত আঞ্চলিক জলবায়ু ও জলবায়ু পরিবর্তন সম্পর্কে বিশদ ও নির্ভরযোগ্য তথ্য সুলভ হওয়া উচিত।\n\n\n== আরও দেখুন ==\nশিশুমৃত্যু\nপানি ও পয়ঃনিষ্কাশনের মানবাধিকার\nউন্নয়নশীল দেশগুলিতে পানি সমস্যা\nআন্তর্জাতিক জালকব্যবস্থা ও অংশিদারিত্ব\n\nবৈশ্বিক পানি নিরাপত্তা ও পয়ঃনিষ্কাশন অংশিদারিত্ব\nপানি সরবরাহ ও পয়ঃনিষ্কাশন সমন্বয়মূলক পরিষদ\nসবার জন্য পয়ঃনিষ্কাশন ও পানি\nটেকসই পয়ঃনিষ্কাশন মৈত্রী\n\n\n== তথ্যসূত্র ==\n\n\n== বহিঃসংযোগ ==\nWater, Sanitation and Hygiene (WASH) - UNHCR website\nGlobal Water, Sanitation and Hygiene Home - Healthy Water - Centres for Disease Control and Prevention website\nRural Water Supply Network (RWSN)"}