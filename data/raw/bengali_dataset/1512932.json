{"pageid": 1512932, "title": "শাবাব মুস্তাফা", "url": "https://bn.wikipedia.org/wiki?curid=1512932", "content": "শাবাব মুস্তাফা (জন্ম: ২১ জুলাই ১৯৮৬) একজন বাংলাদেশি ওয়েব ডেভেলপার এবং উইকিমিডিয়া বাংলাদেশের সভাপতি। তিনি ২০২৫ সালে মেহদী হাসান খানের অভ্র টিমের অন্যতম সদস্য হিসেবে বিজ্ঞান ও প্রযুক্তি ক্ষেত্রে দলগতভাবে একুশে পদক লাভ করেন।\n\n\n== প্রারম্ভিক জীবন ==\nশাবাব মুস্তাফা ১৯৮৬ সালের ২১ জুলাই জন্মগ্রহণ করেন। তিনি ধানমন্ডি গভ. বয়েজ হাই স্কুল ও ঢাকা সিটি কলেজে পড়াশোনা করেছেন। পরবর্তী সময়ে তিনি ব্যবসায় শিক্ষায় স্নাতক সম্পন্ন করেন।\n\n\n== কর্মজীবন ==\nশাবাব মুস্তাফা তার কর্মজীবনের শুরুতে একজন হিসাববিজ্ঞানের শিক্ষক ছিলেন। পরবর্তীতে তিনি প্রযুক্তি খাতে আসেন এবং বর্তমানে পেশাগতভাবে একজন ওয়েব ডেভেলপার হিসেবে কাজ করছেন।\n\n\n== স্বেচ্ছাসেবা ==\n\n\n=== অভ্র ===\nশাবাব মুস্তাফা অভ্র কিবোর্ডের সাপোর্ট ফোরামের মডারেটর হিসেবে দায়িত্ব পালন করেছেন, যেখানে তিনি ব্যবহারকারীদের সমস্যাগুলি শুনে সমাধান করার চেষ্টা করতেন। পাশাপাশি, তিনি প্রভাত ও মুনির অপটিমা কিবোর্ডের সংযোজনে গুরুত্বপূর্ণ ভূমিকা রাখেন।\n\n\n=== উইকিমিডিয়া ===\n\nতিনি উইকিমিডিয়া বাংলাদেশের প্রতিষ্ঠাতা সদস্য এবং আন্তর্জাতিক উইকি আন্দোলনের একাধিক কমিটি ও উপ-কমিটিতে দায়িত্ব পালন করেছেন। বাংলা কম্পিউটিং জনপ্রিয়করণ আন্দোলনের কর্মী হিসেবে কাজ করার পাশাপাশি তিনি বাংলাদেশে লিনাক্স সম্প্রদায়ের নেতৃস্থানে কাজ করেছেন। এছাড়া, তিনি ২০১২ থেকে ২০২৩ পর্যন্ত ছয় মেয়াদে উইকিমিডিয়া বাংলাদেশের নির্বাহী পরিষদ সদস্য এবং ২০১৮–১৯, ২০২২–২৩ ও ২০২৪–২৫ সালে তিন মেয়াদে সভাপতি হিসেবে দায়িত্ব পালন করেছেন।\n\n\n=== অন্যান্য ===\nশাবাব মুস্তাফা বাংলা ভাষায় প্রযুক্তি বিষয়ক অনলাইন ফোরাম \"আমাদের প্রযুক্তি ফোরাম\"-এর প্রতিষ্ঠাতা মডারেটর। তিনি উবুন্টু বাংলাদেশের সাবেক কান্ট্রি কন্টাক্ট হিসেবে দায়িত্ব পালন করেছেন। পাশাপাশি, তিনি বাংলাদেশ লিনাক্স ইউজার্স অ্যালায়েন্সের সদস্য এবং কোয়ান্টাম ফাউন্ডেশনের সাবেক আর্ডেন্টিয়ার হিসেবেও দায়িত্ব পালন করেছেন।\n\n\n== পুরস্কার ও সম্মাননা ==\nশাবাব মুস্তাফা ২০২৫ সালে অভ্র কিবোর্ডের জন্য মেহদী হাসান খান, রিফাত নবী ও তানবিন ইসলাম সিয়ামের সাথে বিজ্ঞান ও প্রযুক্তি ক্ষেত্রে দলগতভাবে একুশে পদক পান।\n\n\n== তথ্যসূত্র ==\n\n\n== বহিঃসংযোগ ==\n\nঅফিসিয়াল ওয়েবসাইট\nটুইটারে শাবাব মুস্তাফা"}