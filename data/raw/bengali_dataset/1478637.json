{"pageid": 1478637, "title": "অলকা উকিল", "url": "https://bn.wikipedia.org/wiki?curid=1478637", "content": "অলকা উকিল (বিবাহের পূর্বে অলকা বন্দ্যোপাধ্যায়) (১৯১৫ - ২০ জানুয়ারি ১৯৮০) ছিলেন স্বর্ণযুগের বাংলা গানের গীতিকার। \n\n\n== জীবনী ==\n রায়গুণাকর ভারতচন্দ্রের উত্তর পুরুষ গুণানন্দের বংশধর দেবজীবন বন্দ্যোপাধ্যায়ের কন্যা অলকা। বহুমুখী প্রতিভা ছিল তার। কলকাতা বিশ্ববিদ্যালয়ের কৃতী ছাত্রী ছিলেন তিনি।খেলাধূলাতেও অত্যন্ত পটু ছিলেন।  বাংলায় মহিলাদের খেলাধুলার উন্নতির জন্য বিশেষকরে ক্রিকেট খেলার ব্যাপারে উদ্যোগী ছিলেন। ত্রিশের দশক থেকে খেলাধুলার সমস্ত শাখাতেই যুক্ত ছিলেন। বেঙ্গল উইমেন্স ক্রিকেট অ্যাসোসিয়েশনের প্রতিষ্ঠাত্রী-সম্পাদিকা এবং ওমেনস্ স্পোর্টস ফাউন্ডেশন (W.S.F)-এর সম্পাদিকা হয়েছিলেন। এছাড়াও, ভারত-সোভিয়েত মৈত্রী সমিতির অন্যতম প্রতিষ্ঠাত্রী হিসাবে আমন্ত্রিত হয়ে রাশিয়া, জার্মানি, ফ্রান্স ইত্যাদি বহু দেশ ভ্রমণ করেন। \nস্বর্ণযুগের বাংলাগানের গীতিকার হিসাবে বিশেষ পরিচিতি ছিল অলকার। খ্যাতনামা সঙ্গীতশিল্পী হেমন্ত মুখোপাধ্যায় প্রথমদিকে অলকার লেখা গান নিজের সুরে রেকর্ড করেছিলেন। যেমন -\n\nস্বপ্ন ঘুমে মগ্ন ছিলেম (১৯৪৬)\nমনে হল তুমি এলে (১৯৪৬)\nতোমার পায়ের কাছে (১৯৪৭)\nআসবে তা নাইবা এলে (১৯৪৭)\nতার লেখা প্রকাশিত কাব্যগ্রন্থটি হল- মায়া কাজল। \n\n\n== মৃত্যু ==\n১৯৮০ খ্রিস্টাব্দের ২০ জানুয়ারি ৬৪ বছর বয়সে কলকাতায় প্রয়াত হন। তার স্বামী অমূল্যচরণ উকিল ছিলেন একজন চিকিৎসক।\n\n\n== তথ্যসূত্র =="}