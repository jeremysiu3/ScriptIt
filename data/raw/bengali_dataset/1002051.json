{"pageid": 1002051, "title": "কুক দ্বীপপুঞ্জের ইতিহাস", "url": "https://bn.wikipedia.org/wiki?curid=1002051", "content": "কুক দ্বীপপুঞ্জ এর নামকরণ করা হয়েছে ক্যাপ্টেন জেমস কুকের নামানুসারে, তিনি ১৭৭৩ এবং ১৭৭৭ সালে দ্বীপপুঞ্জ পরিদর্শন করেছিলেন, যদিও স্পেনীয় সমুদ্র-অভিযাত্রী আলভারো দে মেন্দনা প্রথম ইউরোপীয় হিসাবে ১৫৯৫ সালে এই দ্বীপে পৌঁছেছিলেন। কুক দ্বীপপুঞ্জ ১৮৮৮ সালে একটি ব্রিটিশ আশ্রিত রাজ্যে পরিণত হয়।\n১৯০০ সালের মধ্যে দ্বীপপুঞ্জকে ব্রিটিশ অঞ্চল হিসাবে সংযুক্ত করা হয়। ১৯০১ সালে দ্বীপপুঞ্জ নিউজিল্যান্ডের উপনিবেশ সীমানার মধ্যে অন্তর্ভুক্ত করা হয়।\nদক্ষিণ প্রশান্ত মহাসাগরীয় অঞ্চলে বিস্তৃত কুক দ্বীপপুঞ্জে ১৫ টি দ্বীপ রয়েছে। দ্বীপপুঞ্জের বেশিরভাগ রারোটোঙ্গা সহ উত্তর গ্রুপে নিচু বেষ্টনকারী বৃত্তাকার প্রবাল প্রাচীর, দক্ষিণ গ্রুপে আগ্নেয় দ্বীপ রয়েছে; প্রধান প্রশাসন এবং সরকার মধ্যভাগে অবস্থিত । কুক দ্বীপপুঞ্জের প্রধান ভাষা হলো রারোটোঙ্গান মাওরি। 'বহিরাভাগ' এর দ্বীপসমূহের উপভাষায় কিছু বৈচিত্র রয়েছে।\n\n\n== কুক দ্বীপপুঞ্জে প্রাথমিক বসতি স্থাপনকারী ==\nধারণা করা হয় যে কুক দ্বীপপুঞ্জে ৯০০-১২০০ খ্রিস্টাব্দের মধ্যে বসতি স্থাপিত হয়। প্রথম দিকের বসতিগুলি থেকে বোঝা যায় যে বসতি স্থাপনকারীরা তাহিতি থেকে কুকের উত্তর-পূর্ব অংশে আগমন করে। কুক দ্বীপপুঞ্জ তাহিতির সাথে বিশেষ যোগাযোগ অব্যাহত রাখে এবং এই দুই দেশের সংস্কৃতি, ঐতিহ্য এবং ভাষায় সাধারণত মিল পাওয়া যায়। এটাও মনে করা হয় যে প্রথম দিকের বসতি স্থাপনকারীরা ছিলেন সত্যিকারের তাহিতীয়, তারা রারোটোঙ্গায় (তাকিতুমু জেলা) অবতরণ করেছিল। যারা বিভিন্ন কারণে দুই জাতির মধ্যে ভ্রমণ করেছে সেই  মহান যোদ্ধাদের নিয়ে উল্লেখযোগ্য ঐতিহাসিক মহাকাব্য রয়েছে। এই মিশনের উদ্দেশ্যগুলি এখনও অস্পষ্ট তবে সাম্প্রতিক গবেষণা ইঙ্গিত দেয় যে স্থানীয় যুদ্ধগুলি তাদের উপর চাপ প্রয়োগ করার কারণে প্রায়ই বড় গ্রুপ থেকে ছোট গ্রুপগুলি তাদের দ্বীপ ত্যাগ করে। প্রতিটি গ্রুপ ভ্রমণ এবং বেঁচে থাকার জন্য সাধারণত তাদের নেতৃত্ব দেওয়ার জন্য কোনও যোদ্ধার উপর নির্ভর করে। বিশিষ্ট যোদ্ধাদের এখনও দেশগুলির ঐতিহ্য এবং কাহিনীগুলিতে উল্লেখ করা হয়।\nএই আগমনের পক্ষে প্রমাণ হিসাবে তোই এর একটি পুরানো রাস্তা আরা মেতুয়া উপস্থাপন করা হয়, যেটি রারোটোঙ্গা জুড়ে রয়েছে এবং এটির বয়স কমপক্ষে ১২০০ বছর বলে বিশ্বাস করা হয়। ২৯ কিলোমিটার দীর্ঘ এই পাকা রাস্তাটি প্রাচীন ইঞ্জিনিয়ারিংয়ের প্রভূত কৃতিত্বের প্রমাণ, সম্ভবত পলিনেশিয়ার অন্য কোথাও এটি অতুল। ম্যানিহিকি ও রাকাহাঙ্গা দ্বীপপুঞ্জে রারোটোঙ্গা থেকে নির্বাসিত তোয়া এবং রারোটোঙ্গার পুয়াইকুরা উপজাতির উচ্চ শ্রেণীর মহিলা তুপায়েরু আগমনের মাধ্যমে সূত্রপাত হয়। দ্বীপপুঞ্জের উত্তরের বাকী অংশসমূহে সম্ভবত সামোয়া থেকে অভিযানের মাধ্যমে বসতী স্থাপিত হয়েছিল।\n\n\n== প্রথম দিকের ইউরোপীয় যোগাযোগ ==\nষোড়শ শতকে স্পেনীয় জাহাজ দ্বীপপুঞ্জে আগমন করেছিল; কুক দ্বীপপুঞ্জের স্থানীয় বাসিন্দাদের সাথে ইউরোপীয়দের যোগাযোগের প্রথম লিখিত নথী অনুসারে ১৫৯৫ সালে স্পেনীয় নাবিক আলভারো দে মেন্দানা প্রথম পুকাপুকা দেখতে পান, তিনি এটিকে সান বার্নার্দো (সেন্ট বার্নার্ড) নামে অভিহিত করেছিলেন। প্রথম নথীভুক্ত তথ্য অনুসারে ১৬০৬ সালে পর্তুগিজ-স্পেনিয় পেদ্রো ফার্নান্দেজ দে কুইরিস রাকাহাঙায় পা রাখার মাধ্যমে দ্বীপপুঞ্জতে অবতরণ করা ইউরোপীয়, তাকে জেন্টে হার্মোসা (চমৎকার মানুষ) নামে ডাকা হতো।\nব্রিটিশ সমুদ্র-অভিযাত্রী ক্যাপ্টেন জেমস কুক ১৭৭৩ এবং ১৭৭৭ সালে এখানে এসেছিলেন। তিনি একজন ব্রিটিশ লর্ড অফ অ্যাডমিরালটির সম্মানে কুক দ্বীপপুঞ্জের নাম দিয়েছিলেন 'হার্ভে দ্বীপপুঞ্জ'। অর্ধ শতাব্দী পর রাশিয়ার বাল্টিক জার্মান অ্যাডমিরাল অ্যাডাম জোহান ফন ক্রুসেনস্টার্ন আটলাস দে ল’ওশান প্যাসিফিক প্রকাশ করেন, সেখানে তিনি কুক এর সম্মানে দ্বীপপুঞ্জের পুনঃনামকরণ করেন কুক দ্বীপপুঞ্জ। ক্যাপ্টেন কুক গ্রুপের বেশিরভাগ জায়গায় জাহাজ চালনা করেছেন এবং মানচিত্র অঙ্কণ করেছেন। আশ্চর্যের বিষয় হল কুক কখনই বৃহত্তম দ্বীপ রারোটোঙ্গা দর্শন করতে পারেন নি এবং একমাত্র দ্বীপ যাতে তিনি ব্যক্তিগতভাবে পা রেখেছিলেন তা হলো ক্ষুদ্র, জনহীন পালমারস্টন অ্যাটল।\n১৮১৪ সালে কম্বারল্যান্ডে ইউরোপীয়দের প্রথম অবতরণ করার নথী পাওয়া যায়; নাবিক এবং দ্বীপপুঞ্জের বাসিন্দাদের মধ্যে উত্তেজনা ছড়িয়ে পড়ে এবং উভয় পক্ষেরই অনেক মানুষ মারা যায়।\n১৮২১ সালে ইংল্যান্ড থেকে মিশনারিদের আগমন না হওয়া অবধি দ্বীপপুঞ্জতে আর কোনও ইউরোপীয় দেখা যায়নি। খ্রিস্টধর্ম দ্রুত সংস্কৃতিতে মিশে যায় এবং আজও এটি প্রধান ধর্ম হিসাবে টিকে রয়েছে।\n১৮২৩ সালে ঔপনিবেশিক জাহাজ এন্ডেভার এর ক্যাপ্টেন জন ডিবস প্রথম সরকারি কর্মকর্তা হিসাবে রারোটোঙ্গা দ্বীপ দর্শন করেছিলেন। এন্ডেভার রেভারেন্ড জন উইলিয়ামসকে দ্বীপপুঞ্জে মিশনারী হিসাবে নিয়ে যায়।\nব্ল্যাকবার্ডার হিসাবে পরিচিত পেরুর বর্বর দাস ব্যবসায়ীরা ১৮৬২ এবং ১৮৬৩ সালে উত্তর গ্রুপের দ্বীপগুলিতে এক ভয়ানক শুল্ক গ্রহণ করেছিল। প্রথমদিকে ব্যবসায়ীরা প্রকৃত শ্রমিক নিয়োগকারী হিসাবে পরিচালনা করতো, তবে তারা দ্রুত তাদের কৌশল পরিবর্তন করতো এবং অবৈধ অপহরণকারীতে পরিণত হতো যাতে তাদের মানব কার্গো বহন করতে পারে। ব্যবসায়ীরা কুক দ্বীপপুঞ্জে কেবলমাত্র দ্বীপই পরিদর্শন করেনি, পেনরিন অ্যাটলে তাদের প্রথম যোগাযোগের বন্দর ছিল এবং এটি অনুমান করা হয়েছে যে তারা জনসংখ্যার তিন-চতুর্থাংশ পেরুর ক্যালাওতে নিয়ে যায়। রাকাহাঙ্গা ও পুকাপুকায়ও চরম ক্ষয়ক্ষতির সম্মুখীন হয়।\n\n\n== ব্রিটিশ আশ্রিত রাজ্য ==\nতাহিতির মতো ফ্রান্সও এই অঞ্চলটি দখল করতে পারে জনগণের এই আশঙ্কায় ১৮৮৮ সালে কুক দ্বীপপুঞ্জ একটি ব্রিটিশ আশ্রিত রাজ্যে পরিণত হয়। ১৯০০ সালের ৬ সেপ্টেম্বর দ্বীপপুঞ্জের শীর্ষস্থানীয় বাসীন্দাগণ একটি আর্জি জানায় যে দ্বীপপুঞ্জ (\"যদি সম্ভব হয়\" নিউই সহ) ব্রিটিশ অঞ্চল হিসাবে অন্তর্ভুক্ত করা উচিত। ১৯০০ সালের ৮-৯ অক্টোবর রারোটোঙ্গা এবং অন্যান্য দ্বীপপুঞ্জের অধিবেশনে তাদের প্রধান ও লোকেরা সাতটি দলিল স্বাক্ষর করে এবং একই সময়ে জারি করা ব্রিটিশ ঘোষণাটি অধিবেশন গ্রহণ করে, দ্বীপপুঞ্জকে ব্রিটেনের ম্যাজেস্টির আধিপত্যের অংশ হিসাবে ঘোষণা করা হয়। এই দলিলে আরাউরা অন্তর্ভুক্ত ছিল না। এটি প্রতীয়মান হয় যে, যদিও বাসিন্দারা নিজেদেরকে ব্রিটিশ প্রজা হিসাবে বিবেচনা করেছিল, তবে রাজমুকুটের স্বত্ব অনিশ্চিত ছিল এবং ১৯০০ সালের ৯ অক্টোবর এই দ্বীপটিকে আনুষ্ঠানিকভাবে ঘোষণার মাধ্যমে সংযুক্ত করা হয়েছিল। এই দ্বীপপুঞ্জ যুক্তরাজ্যের ১৮৯৫ সালের ঔপনিবেশিক সীমানা আইন এর অধীনে অর্ডার ইন কাউন্সিলের মাধ্যমে ১৯০১ সালে নিউজিল্যান্ডের কলোনি সীমার মধ্যে অন্তর্ভুক্ত করা হয়। ১৯০১ সালের ১১ জুন সীমানা পরিবর্তন কার্যকর হয় এবং সেই সময় থেকে কুক দ্বীপপুঞ্জের সাথে নিউজিল্যান্ডের একটি আনুষ্ঠানিক সম্পর্ক তৈরি হয়।\n\n\n== সাম্প্রতিক ইতিহাস ==\nদ্বীপপুঞ্জ ১৯৬৫ সাল পর্যন্ত নিউজিল্যান্ড নির্ভর অঞ্চল হিসাবে রয়ে যায় এবং এই সময় তারা নিউজিল্যান্ডের সাথে সংযুক্ত রাষ্ট্র হিসাবে একটি স্ব-শাসিত অঞ্চলে পরিণত হয়।  প্রথম প্রধানমন্ত্রী অ্যালবার্ট হেনরি ১৯৭৮ সাল পর্যন্ত ভোট-কারচুপির অভিযোগে অভিযুক্ত হয়ে দেশ পরিচালনা করেছিলেন। ১৯৬৫ সাল থেকে কুক দ্বীপপুঞ্জ মূলত স্বাধীন (নিউজিল্যান্ডের সাথে নিবিড়ভাবে স্ব-শাসন), তবে আনুষ্ঠানিকভাবে নিউজিল্যান্ডের সার্বভৌমত্বের অধীনে রয়ে গেছে। নিউজিল্যান্ডকে দেশটির বৈদেশিক সম্পর্ক এবং প্রতিরক্ষা তদারকি করার দায়িত্ব দেওয়া হয়েছে। কুক দ্বীপপুঞ্জ, নিউই এবং নিউজিল্যান্ড (সাথে এর অঞ্চলসমূহ: টোকেলাউ এবং রস অঞ্চল) নিয়ে নিউজিল্যান্ডের এলাকা গঠিত হয়।\n১৯৬৫ সালে স্বায়ত্তশাসন অর্জনের পর কুক দ্বীপপুঞ্জ কুক আইল্যান্ডস পার্টির আলবার্ট হেনরিকে তাদের প্রথম প্রধানমন্ত্রী নির্বাচিত করে। তিনি ১৯৭৮ সালে ডেমোক্র্যাটিক পার্টির টম ডেভিস এর নিকট পরাজিত হন।\n১৯৮০ সালের ১১ জুন মার্কিন যুক্তরাষ্ট্র কুক দ্বীপপুঞ্জের সাথে কুক দ্বীপপুঞ্জ এবং আমেরিকান সামোয়ার মধ্যকার সমুদ্র সীমানা নির্দিষ্ট করে একটি চুক্তি স্বাক্ষর করে এবং পেনরিন, পুকাপুকা, মানিহিকি ও রাকাহাঙ্গা দ্বীপে মার্কিন দাবি ত্যাগ করে। ১৯৯০ সালে কুক দ্বীপপুঞ্জ ফ্রান্সের সাথে একটি চুক্তি স্বাক্ষর করে যাতে কুক দ্বীপপুঞ্জ এবং ফরাসি পলিনেশিয়ার মধ্যে সমুদ্রসীমা সীমানা নির্ধারণ করা হয়।\n২০০৮ সালের ১৩ জুন হাউস অফ আরিকি-র সংখ্যালঘু সদস্যরা একটি অভ্যুত্থানের চেষ্টা করে, তারা নির্বাচিত সরকারকে বিলোপ করার এবং দেশের নেতৃত্বের নিয়ন্ত্রণ নেওয়ার দাবি করে। প্রধান মেকা ভাকাটিনি জোসেফ আরিকি ব্যাখ্যা করেন, \"মূলত আমরা নেতৃত্ব, প্রধানমন্ত্রী এবং উপ-প্রধানমন্ত্রী এবং মন্ত্রীদের বিলুপ্ত করছি।\" দ্য কুক আইল্যান্ডস হেরাল্ড প্রকাশ করে যে আরিকি এর মাধ্যমে তাদের কিছু ঐতিহ্যবাহী প্রতিপত্তি বা মানা ফিরে পাওয়ার চেষ্টা করেছে। প্রধানমন্ত্রী জিম মারুরাই এই কর্তৃত্ব গ্রহণের পদক্ষেপকে \"ভিত্তিহীন ও অযৌক্তিক\" হিসাবে বর্ণনা করেন। ২৩ জুনের মধ্যে হাউস অফ আরিকি সদস্যদের তাদের নিয়মিত দায়িত্ব গ্রহণ করার সাথে সাথে পরিস্থিতি স্বাভাবিক হয়ে যায় বলে মনে হয়।\n\n\n== গ্যালারী ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== সময়রেখা ==\n৯০০ - দ্বীপপুঞ্জে প্রথম মানুষের পদার্পন।\n১৫৯৫ — স্পেনিয়ার্ড আলভারো দে মেন্দানা দে নেইরা দ্বীপপুঞ্জ দেখা প্রথম ইউরোপীয়।\n১৬০৬ — প্রথম নথীভুক্ত তথ্য অনুসারে পর্তুগিজ-স্পেনিয় পেদ্রো ফার্নান্দেজ দে কুইরিস রাকাহাঙায় পা রাখার মাধ্যমে দ্বীপপুঞ্জতে অবতরণ করা ইউরোপীয়\n১৭৭৩ — ক্যাপ্টেন জেমস কুক দ্বীপগুলি অনুসন্ধান করে এর নাম রাখেন হার্ভে দ্বীপপুঞ্জ। পঞ্চাশ বছর পরে রাশিয়ান অ্যাডমিরাল এডাম জোহান ভন ক্রুসেনটার্ন কুকের সম্মানে নতুন নামকরণ করেন কুক দ্বীপপুঞ্জ।\n১৮২১ — ইংরেজ এবং তাহিতীয় ধর্মপ্রচারকরা আরাউরাতে অবতরণ করে, তারা প্রথম অ-পলিনেশীয় বসতি স্থাপনকারী।\n১৮২৩ — ইংরেজ মিশনারী জন উইলিয়ামস রারোটোঙ্গায় অবতরণ করে, ম্যাকেয়া পরি আরিকিকে খ্রিস্টধর্মে ধর্মান্তরিত করে।\n১৮৫৮ — কুক দ্বীপপুঞ্জ রারোটোঙ্গা রাজ্য হিসাবে যুক্ত হয়ে যায়।\n১৮৬২ — পেরুর ক্রীতদাস ব্যবসায়ীরা ১৮৬২ এবং ১৮৬৩ সালে পেনরিন, রাকাহাঙ্গা এবং পুকাপুকা দ্বীপগুলিতে ভয়াবহ ক্ষতি করে।\n১৮৮৮ — কুক দ্বীপপুঞ্জকে ব্রিটিশ আশ্রিত রাজ্য হিসাবে ঘোষণা দেওয়া হয় এবং একটি একক যুক্তরাষ্ট্রীয় সংসদ প্রতিষ্ঠিত হয়।\n১৯০০ — আরাউরা বাদে কুক দ্বীপপুঞ্জকে ব্রিটিশ ভূখণ্ড হিসাবে যুক্তরাজ্যের হাতে তুলে দেওয়া হয়, আরাউরা সে সময় যুক্তরাজ্যের সংযুক্ত ছিল।\n১৯০১ — যুক্তরাজ্য নিউজিল্যান্ডের উপনিবেশের সীমানা বাড়িয়ে কুক দ্বীপপুঞ্জকে এর অন্তর্ভুক্ত করে।\n১৯২৪ — অল ব্ল্যাক যুক্তরাজ্য যাওয়ার পথে রারোটোঙ্গায় যাত্রাবিরতী করে এবং রারোটোঙ্গার দলের বিপক্ষে একটি প্রীতি ম্যাচ খেলে।\n১৯৪৬ — আইন পরিষদ প্রতিষ্ঠিত হয়। ১৯১২ সাল থেকে প্রথমবারের মতো এই অঞ্চলের প্রত্যক্ষ প্রতিনিধিত্ব রয়েছে।\n১৯৫৭ — আইন পরিষদকে আইনসভা হিসাবে পুনর্গঠিত করা হয়।\n১৯৬৫ — কুক দ্বীপপুঞ্জ নিউজিল্যান্ডের সাথে সংযুক্ত রাষ্ট্র হিসাবে একটি স্ব-শাসিত অঞ্চলে পরিনত হয়। কুক আইল্যান্ডস পার্টির নেতা আলবার্ট হেনরি এই অঞ্চলের প্রথম প্রধানমন্ত্রী নির্বাচিত হন।\n১৯৭৪ — রানী দ্বিতীয় এলিজাবেথ আলবার্ট হেনরিকে নাইট উপাধি প্রদান করেন।\n১৯৭৯ — স্যার আলবার্ট হেনরি নির্বাচনী জালিয়াতির জন্য দোষী সাব্যস্ত হন এবং তার প্রধানমন্ত্রীত্ব এবং নাইটহুড কেড়ে নেওয়া হয়। টম ডেভিস পধান হন।\n১৯৮০ — কুক দ্বীপপুঞ্জ - মার্কিন যুক্তরাষ্ট্র সামুদ্রিক সীমানা চুক্তি কুক দ্বীপপুঞ্জ - আমেরিকান সামোয়া সীমানা প্রতিষ্ঠিত করে।\n১৯৮১ — সংবিধান সংশোধন করা হয়। আইনসভার নামকরণ সংসদ করা হয়, আসন সংখ্যা ২২ টি থেকে ২৪ টিতে উন্নীত করা হয় এবং সংসদের মেয়াদটি চার বছর থেকে বাড়িয়ে পাঁচ বছর করা হয়। টম ডেভিস নাইট হয়।\n১৯৮৪ — স্যার টমাস এবং জিওফ্রে হেনরির মধ্যে দেশটির প্রথম জোট সরকার গঠিত হয়, ১৯৮৫ সালে আঞ্চলিক মিনি গেমসের আয়োজক হিসাবে সই করে। বদলে যাওয়া জোট দশ বছরের রাজনৈতিক অস্থিতিশীলতা দেখেছিল। এক পর্যায়ে দুই সংসদ সদস্য ছাড়া বাকি সবাই সরকারে যোগ দেয়।\n১৯৮৫ — দক্ষিণ প্রশান্ত মহাসাগরে পারমাণবিক-মুক্ত অঞ্চল তৈরির জন্য কুক দ্বীপপুঞ্জের স্বাক্ষর করার জন্য রারোটোঙ্গা চুক্তি উন্মুক্ত হয়।\n১৯৮৬ — ১৯৮৬ সালের জানুয়ারিতে আনজুস নিরাপত্তা ব্যবস্থা বিষয়ে নিউজিল্যান্ড এবং যুক্তরাষ্ট্রের মধ্যে বিভেদের পর প্রধানমন্ত্রী টম ডেভিস কুক দ্বীপপুঞ্জকে একটি নিরপেক্ষ দেশ হিসাবে ঘোষণা করেন, কারণ তিনি মনে করেছিলেন যে নিউজিল্যান্ড (যাদের কাছে দ্বীপপুঞ্জের প্রতিরক্ষা এবং বিদেশী নীতির নিয়ন্ত্রণ রয়েছে) দ্বীপপুঞ্জ রক্ষার পক্ষে আর অনুকূল ছিল না। নিরপেক্ষতার ঘোষণার অর্থ হলো কুক দ্বীপপুঞ্জ কোন বিদেশী শক্তির সাথে সামরিক সম্পর্ক স্থাপন করবে না এবং বিশেষত মার্কিন যুদ্ধজাহাজের ভ্রমণকে নিষিদ্ধ করবে। মার্কিন নৌবাহিনীর জাহাজের ভ্রমণ হেনরির সরকার পুনরায় চালু করার অনুমতি দিয়েছিল।\n১৯৯০ — কুক দ্বীপপুঞ্জ ফ্রান্সের সাথে একটি চুক্তি স্বাক্ষর করে যাতে কুক দ্বীপপুঞ্জ এবং ফরাসি পলিনেশিয়ার মধ্যে সমুদ্রসীমা সীমানা নির্ধারণ করা হয়।\n১৯৯১ — কুক দ্বীপপুঞ্জ ফ্রান্সের সাথে বন্ধুত্ব এবং সহযোগিতার একটি চুক্তি স্বাক্ষর করে, যা দ্বীপপুঞ্জের ইইজেডের অর্থনৈতিক উন্নয়ন, বাণিজ্য এবং তত্বাবধান যুক্ত করে। ফ্রান্সের সাথে ঘনিষ্ঠ সম্পর্ক স্থাপন ব্যাপকভাবে কুক দ্বীপপুঞ্জের সরকার কর্তৃক নিউজিল্যান্ডের সাথে বিদ্যমান ব্যবস্থাগুলিতে অসন্তুষ্টির বহিঃপ্রকাশ হিসাবে বিবেচিত ছিল যা কুক দ্বীপপুঞ্জের রক্ষা করার পক্ষে আর অবস্থান করতে পারছিল না।\n১৯৯৫ — ফরাসি সরকার কুক দ্বীপপুঞ্জকে বিব্রত করে ১৯৯৫ সালের সেপ্টেম্বরে মুরুরোয়া অ্যাটলে পারমাণবিক অস্ত্র পরীক্ষার কার্যক্রম পুনরায় শুরু করে। নতুন প্রধানমন্ত্রী জিওফ্রে হেনরি এই সিদ্ধান্তের তীব্র সমালোচনা করেন এবং প্রতিবাদ করার জন্য পরীক্ষার জায়গার কাছে কুক দ্বীপপুঞ্জের ঐতিহ্যবাহী যোদ্ধাদের নাবিকদল নিয়ে একটি ভাকা (ঐতিহ্যবাহী ভ্রমণ করার ক্যানো) প্রেরণ করেছিল। এই পরীক্ষাসমূহ ১৯৯৬ সালের জানুয়ারিতে শেষ হয়েছিল এবং ফরাসি সরকার ভবিষ্যতে পরীক্ষার জন্য একটি স্থগিতাদেশ দেয়।\n১৯৯৭ — গণপ্রজাতন্ত্রী চীনের সাথে পূর্ণ কূটনৈতিক সম্পর্ক স্থাপন করা হয়।\n১৯৯৭ — নভেম্বর মাসে মানিহিকিতে ঘূর্ণিঝড় মার্টিন আঘাত হানে এবং কমপক্ষে ছয়জন নিহত হয়; ৮০% ভবন ক্ষতিগ্রস্থ হয় এবং কালো মুক্তা শিল্প মারাত্মক ক্ষতির সম্মুখীন হয়।\n১৯৯৯ — রাজনৈতিক অস্থিতিশীলতার দ্বিতীয় যুগ শুরু হয়, নয় মাসেরও কম সময়ে পাঁচটি পৃথক জোট সরকার গঠিত হয় এবং এর পরেও অনেকগুলি গঠিত হয়।\n২০০০ — ফ্রান্সের সাথে পূর্ণ কূটনৈতিক সম্পর্ক শেষ হয়।\n২০০২ — প্রধানমন্ত্রী তারেপাই মাওআতে তার নেতৃত্বের অনাস্থার দ্বিতীয় ভোটের পরে সরকার থেকে পদচ্যুত হয়।\n২০০৪ — প্রধানমন্ত্রী রবার্ট ওনটন চীন সফর করেন; চীনা প্রধানমন্ত্রী ওয়েন জিয়াবাও ১ কোটি ৬০ লক্ষ ডলার উন্নয়ন সহায়তা প্রদান করে।\n২০০৬ — সংসদ নির্বাচন অনুষ্ঠিত হয়। ডেমোক্র্যাটিক পার্টি সংসদে সংখ্যাগরিষ্ঠ আসন লাভ করে, তবে সরকার গঠনের জন্য সংখ্যাগরিষ্ঠতা লাভে অসমর্থ হয়, দলত্যাগ করা সংসদ সদস্যদের জোর করে জোটবদ্ধ করে \"ডেমোস\" -এ আবার যোগ দেন।\n২০০৮ — প্রশান্ত মহাসাগরীয় দ্বীপ রাষ্ট্রসমূহ অত্যধিক মাছ ধরা বন্ধ করার লক্ষ্যে একাধিক ব্যবস্থা আরোপ করে।\n\n\n== আরও দেখুন ==\n\nকুক দ্বীপপুঞ্জের পৌরাণিক কাহিনী\nকুক দ্বীপপুঞ্জের ডাক টিকেট এবং ডাকবিভাগের ইতিহাস\n\n\n== তথ্যসূত্র =="}