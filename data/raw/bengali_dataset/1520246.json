{"pageid": 1520246, "title": "আবহাওয়ার পূর্বাভাস", "url": "https://bn.wikipedia.org/wiki?curid=1520246", "content": "আবহাওয়ার পূর্বাভাস বলতে বিজ্ঞান ও প্রযুক্তি প্রয়োগ করে কোনও প্রদত্ত ভৌগোলিক অবস্থান এবং সময়ের জন্য বায়ুমণ্ডলের অবস্থার পূর্বাভাস প্রদান করাকে বোঝায়। মানুষ বহু হাজার বছর ধরে অনানুষ্ঠানিকভাবে এবং ১৯শ শতাব্দী থেকে আনুষ্ঠানিকভাবে আবহাওয়ার পূর্বাভাস দেওয়ার চেষ্টা করে আসছে।\nবায়ুমণ্ডল, ভূমি এবং সমুদ্রের বর্তমান অবস্থা সম্পর্কে পরিমাণবাচক উপাত্ত সংগ্রহ করে এবং আবহাওয়াবিজ্ঞান নামক শাস্ত্র ব্যবহার করে একটি নির্দিষ্ট অবস্থানে বায়ুমণ্ডল কীভাবে পরিবর্তিত হবে তার বিজ্ঞানসম্মত প্রাক্কলন করে আবহাওয়ার পূর্বাভাস তৈরি করা হয়। একসময় মূলত বায়ুমণ্ডলীয় চাপের পরিবর্তন, বিদ্যমান আবহাওয়ার অবস্থা এবং আকাশের হাল বা মেঘের আচ্ছাদনের উপর ভিত্তি করে হাতেকলমে আবহাওয়ার পূর্বাভাস হিসাব করা হত। বর্তমানে এটি পরিগণামূলক প্রতিমানের (কম্পিউটার-ভিত্তিক মডেল) উপর নির্ভরশীল, যাতে বহুসংখ্যক বায়ুমণ্ডলীয় চলরাশি বিবেচনা করা হয়। পূর্বাভাসের ভিত্তি হিসেবে সর্বোত্তম সম্ভাব্য প্রতিমানটি বেছে নেওয়ার জন্য এখনও মানুষের অংশগ্রহণ প্রয়োজন, যাদেরকে বিন্যাস শনাক্তকরণ দক্ষতা, দূরসংযোগ সম্পর্কিত জ্ঞান এবং ব্যবহৃত প্রতিমানের কর্মক্ষমতা ও পক্ষপাত সম্পর্কে সম্যক জ্ঞানের অধিকারী হতে হয়।\nবায়ুমণ্ডলের বিশৃঙ্খল প্রকৃতি; বায়ুমণ্ডল, ভূমি এবং মহাসমুদ্রকে বর্ণনাকারী সমীকরণগুলি সমাধান করার জন্য প্রয়োজনীয় বিশাল পরিগণনামূলক শক্তি; প্রাথমিক অবস্থা পরিমাপে ত্রুটি; এবং বায়ুমণ্ডলীয় এবং সম্পর্কিত প্রক্রিয়াগুলি সম্পর্কে মানুষের জ্ঞানের অসম্পূর্ণতা আবহাওয়ার পূর্বাভাসে ত্রুটির কারণ হতে পারে। অতএব, বর্তমান সময় এবং যে সময়ের জন্য পূর্বাভাস করা হচ্ছে (যাকে পূর্বাভাসের পরিসর  বলে), এই দুইয়ের মধ্যে দূরত্ব বৃদ্ধি পেলে পূর্বাভাস অধিকতর ভুল হবার সম্ভাবনা থাকে। একক পূর্বাভাসের পরিবর্তে গুচ্ছ-পূর্বাভাস (অঁসঁবল) ব্যবহার  এবং প্রতিমানের ব্যাপারে ঐকমত্যের ব্যবহার ত্রুটির পরিমাণ কমিয়ে আনতে এবং পূর্বাভাসে আস্থা রাখতে সহায়তা করে।\nআবহাওয়ার পূর্বাভাসের অন্তিম ব্যবহার বিভিন্ন ধরনের হয়ে থাকে। পূর্বাভাসভিত্তিক আবহাওয়ার সতর্কীকরণ বিজ্ঞপ্তিগুলি জানমালের সুরক্ষার জন্য খুবই গুরুত্বপূর্ণ। তাপমাত্রা এবং বৃষ্টিপাতের উপর ভিত্তি করে পূর্বাভাস কৃষির জন্য এবং এর সূত্র ধরে কৃষি-পণ্যের বাজারের ব্যবসায়ীদের জন্যও গুরুত্বপূর্ণ। আগামী দিনগুলিতে পানি-গ্যাস-বিদ্যুতের চাহিদা অনুমান করার জন্য ঐসব উপযোগ সরবরাহকারী সংস্থাগুলি তাপমাত্রার পূর্বাভাস ব্যবহার করে। দৈনন্দিন জীবনে অনেকেই আবহাওয়ার পূর্বাভাস ব্যবহার করে নির্দিষ্ট দিনে কী পরবেন তা নির্ধারণ করেন। যেহেতু ভারী বৃষ্টিপাত, তুষারপাত, বায়ুশৈত্য, অনুভূত উষ্ণতা, ইত্যাদি কারণে উন্মুক্ত বহিরাঙ্গনে মানব কর্মকাণ্ড গুরুতরভাবে ব্যাহত হতে পারে, তাই এই ঘটনাগুলিকে এড়িয়ে কাজকর্ম পরিকল্পনা করতে এবং পূর্ব-পরিকল্পনা করে এগুলি থেকে রেহাই পেতে পূর্বাভাস ব্যবহার করা হতে পারে।\nআবহাওয়ার পূর্বাভাস অর্থনীতির একটি অংশ। উদাহরণস্বরূপ, ২০০৯ সালে মার্কিন যুক্তরাষ্ট্রে আবহাওয়ার পূর্বাভাসের পেছনে প্রায় ৫৮০ কোটি মার্কিন ডলার খরচ হয়, এবং হিসাবে বের হয়ে আসে যে এগুলি ছয় গুণ বেশি মুনাফা ফেরত দেয়।\n\n\n== আরও দেখুন ==\nবায়ু দূষণের পূর্বাভাস\nনাগরিক আবহাওয়া পর্যবেক্ষক কর্মসূচি\nগুচ্ছ পূর্বাভাস\nজাতীয় বিশ্ববিদ্যালয় আবহাওয়া পূর্বাভাস প্রতিযোগিতা (মার্কিন যুক্তরাষ্ট্র)\nজাতীয় আবহাওয়াবিদ দিবস\nঅ-সমসত্ত্ব গাউসীয় নির্ভরণ\nপৃষ্ঠতলীয় আবহাওয়া পর্যবেক্ষণ\nক্রান্তীয় ঘূর্ণিঝড়ের পূর্বাভাস\nআবহাওয়া এবং সমাজের সমন্বিত অধ্যয়ন\nআবহাওয়া গহ্বর\nডব্লিউএক্সচ্যালেঞ্জ\nঅপারেশন ওভারলর্ডের জন্য আবহাওয়ার পূর্বাভাস\n\n\n== তথ্যসূত্র ==\n\n\n== আরও পড়ুন ==\nBlum, Andrew (২০১৯)। The Weather Machine: A Journey Inside the Forecast। New York: HarperCollins। আইএসবিএন 978-0-062-36861-4। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nIan Roulstone; John Norbury (২০১৩)। Invisible in the Storm: the role of mathematics in understanding weather। Princeton University Press। আইএসবিএন 978-0691152721।  উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== বহিঃসংযোগ =="}