{"pageid": 1024190, "title": "হুমায়ুন ফরহাত", "url": "https://bn.wikipedia.org/wiki?curid=1024190", "content": "হুমায়ুন ফরহাত (উর্দু: ہمایوں فرحت‎‎; জন্ম: ২৪ জানুয়ারি, ১৯৮১) লাহোর এলাকায় জন্মগ্রহণকারী সাবেক পাকিস্তানি আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ২০০০-এর দশকের সূচনালগ্নে অত্যন্ত সংক্ষিপ্ত সময়ের জন্যে পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন। দুই ভাইয়ের অন্যতম হিসেবে পাকিস্তানের পক্ষে টেস্ট ক্রিকেটে অংশগ্রহণের সুযোগ লাভ করেন। তার ভ্রাতা ইমরান ফরহাত পাকিস্তানের পক্ষে আন্তর্জাতিক ক্রিকেটে অংশ নিয়েছেন।\nঘরোয়া প্রথম-শ্রেণীর পাকিস্তানি ক্রিকেটে অ্যালাইড ব্যাংক, হাবিব ব্যাংক ও লাহোর দলের প্রতিনিধিত্ব করেন। দলে তিনি মূলতঃ উইকেট-রক্ষক হিসেবে খেলতেন। এছাড়াও, ডানহাতে নিচেরসারিতে ব্যাটিং করতেন তিনি।\n\n\n== খেলোয়াড়ী জীবন ==\n১৯৯৭-৯৮ মৌসুম থেকে ২০১৪ সাল পর্যন্ত হুমায়ুন ফরহাতের প্রথম-শ্রেণীর খেলোয়াড়ী জীবন চলমান ছিল।\nসমগ্র খেলোয়াড়ী জীবনে একটিমাত্র টেস্ট ও পাঁচটিমাত্র একদিনের আন্তর্জাতিকে অংশগ্রহণ করেছেন হুমায়ুন ফরহাত। পাকিস্তান দলে মঈন খান ও রশীদ লতিফের ন্যায় উইকেট-রক্ষকদ্বয়ের উপস্থিতিই তার আন্তর্জাতিক ক্রিকেটে প্রতিবন্ধকতার প্রধান কারণ ছিল। ২৭ মার্চ, ২০০১ তারিখে হ্যামিল্টনে স্বাগতিক নিউজিল্যান্ড দলের বিপক্ষে টেস্ট ক্রিকেটে অভিষেক ঘটে তার। এটিই তার একমাত্র টেস্টে অংশগ্রহণ ছিল। এরপর আর তাকে কোন টেস্টে অংশগ্রহণ করতে দেখা যায়নি। অন্যদিকে, ৮ এপ্রিল, ২০০১ তারিখে শারজায় শ্রীলঙ্কা দলের বিপক্ষে একদিনের আন্তর্জাতিকে অভিষেক ঘটে তার। ২০ এপ্রিল, ২০০১ তারিখে একই মাঠে ও একই দলের বিপক্ষে সর্বশেষ ওডিআইয়ে অংশ নেন তিনি।\nমার্চ, ২০০১ সালে নিউজিল্যান্ডের বিপক্ষে একটিমাত্র টেস্ট খেলেন। এরফলে, টেস্ট ক্রিকেটের ইতিহাসে একমাত্র খেলোয়াড় হিসেবে খেলায় তিনি কোন ডিসমিসাল না ঘটানোর অজনপ্রিয় রেকর্ডের সাথে নিজেকে যুক্ত করেন।\n\n\n== অবসর ==\n২০০৭ সালে অনুমোদনবিহীন ইন্ডিয়ান ক্রিকেট লীগে (আইসিএল) লাহোর বাদশাহের পক্ষে অংশগ্রহণ করেন। ফলশ্রুতিতে, তাকে নিষেধাজ্ঞার কবলে পড়তে হয়। এছাড়াও, নিষেধাজ্ঞা থেকে মুক্ত হবার পর উদীয়মান কামরান আকমলের উপস্থিতিতে তাকে আর জাতীয় দলে রাখা হয়নি।\n\n\n== তথ্যসূত্র ==\n\n\n== আরও দেখুন ==\nএহসান আদিল\nমিসবাহ-উল-হক\nএক টেস্টের বিস্ময়কারী\nপাকিস্তানি টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\nপাকিস্তানি একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে হুমায়ুন ফরহাত  (ইংরেজি)\nক্রিকেটআর্কাইভে হুমায়ুন ফরহাত   (সদস্যতা প্রয়োজনীয়) (ইংরেজি)"}