{"pageid": 1317945, "title": "মহেশ্বরদী পরগনা", "url": "https://bn.wikipedia.org/wiki?curid=1317945", "content": "মহেশ্বরদী পরগনা মুঘল আমলে ঢাকা জেলার অন্তর্গত নারায়ণগঞ্জ মহকুমার অধীন একটি পরগনা ছিল। সুলতানি আমলে এর নাম ছিল \"সুবর্ণবীথি\"। পরগনাটি বর্তমান নরসিংদী, নারায়ণগঞ্জ ও কিশোরগঞ্জ জেলার মধ্যে পড়েছে।\n\n\n== নামকরণ ও ইতিহাস ==\nকিংবদন্তি অনুসারে, মহেশ্বর নামক একজন বৈদ্যবংশীয় সম্ভ্রান্ত ব্যক্তি নিজের নামানুসারে এই পরগনার নামকরণ করেন। কোনো কোনো প্রাচীন গ্রন্থে এই পরগনার নাম \"মশ্বাদি\" পাওয়া যায়। আবার, কেদারনাথ মজুমদার রচিত ঢাকার বিবরণ গ্রন্থানুসারে, মহাভারতের বর্ণনাকারী কবি সঞ্জয় এর নিবাস মহেশ্বতী, যা মহেশ্বরদী পরগনাকে নির্দেশ করে। এটি সত্য হয়ে থাকলে মহেশ্বর নামক কোনো ব্যক্তির অনুসন্ধান বৃথা। তবে রায় বাহাদুর দীনেশচন্দ্র সেন বৃহৎ বঙ্গ গ্রন্থে কোনো কোনো স্থানে মহেশ্বরদীকে বিক্রমপুর মহকুমা হিসেবে উল্লেখ করেছেন। উপেন্দ্রনাথ ভট্টাচার্য রচিত বঙ্গের বীর সন্তান গ্রন্থ অনুসারে, ১৫৮৪ সালে বাংলার সুবেদার শাহবাজ খান কাম্বো ঈশা খাঁ এর সাথে যুদ্ধকালে ঈশা খাঁ এর অস্ত্রাগার কর্তাভূ লুণ্ঠন করে মস্যাদি গ্রামের শস্যভাণ্ডার লুণ্ঠন করেন। এখানে মস্যাদি বলতে মহেশ্বরদীকে নির্দেশ করা হচ্ছে। পরবর্তীতে ঈশা খাঁ পুনরায় এর কর্তৃত্ব নেন।\n\n\n== ভূগোল ==\nমহেশ্বরদী পরগনার মোট আয়তন সোনারগাঁ পরগনার তিনগুণ, ভাওয়াল পরগনার দেড়গুণ এবং বিক্রমপুর পরগনার কিছু বেশি। এর সীমানা উত্তর-পশ্চিম প্রান্তে একডালা দুর্গ ও দক্ষিণ-পশ্চিম প্রান্তে সোনাকান্দা দুর্গ পর্যন্ত বিস্তৃত। মহেশ্বরদীর পূর্ব দিকে মেঘনা নদী, মধ্যভাগে পুরাতন ব্রহ্মপুত্র নদ ও পশ্চিমে শীতলক্ষ্যা নদী। এর উত্তরে আলাপসিংহ পরগনা, যা বর্তমান ময়মনসিংহ জেলার অংশ।\n\n\n== প্রশাসন ==\nমহেশ্বরদী পরগনা ও নারায়ণগঞ্জ মহকুমার অধীন থানাসমূহ নিম্নরূপ:\n\nনরসিংহদী\nরূপগঞ্জ\nশিবপুর\nরায়পুরা\nমনোহরদী\nআড়াইহাজার\nডাঙ্গাবাজার (ফাঁড়ি বা আউটপোস্ট)\nগোপালদী\nবারদী (মহেশ্বরদীর পার্শ্ববর্তী)\nকাপাসিয়া (মহেশ্বরদীর পার্শ্ববর্তী)\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জী ==="}