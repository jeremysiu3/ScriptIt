{"pageid": 1523662, "title": "এম কে কমলম", "url": "https://bn.wikipedia.org/wiki?curid=1523662", "content": "এম কে কমলম (১৯২৩- ২০ এপ্রিল ২০১০) মালায়ালাম সিনেমার একজন প্রক্তন অভিনেত্রী। তিনি প্রথম মালায়ালাম সবাক ছবি, বালান (১৯৩৮) -এ নায়িকা ছিলেন।\n\n\n== ব্যক্তিগত জীবন ==\nএম কে কমলম ১৯২৩ সালে  কোট্টায়ামে জন্মগ্রহণ করেন। তিনি সঙ্গীত শিক্ষক কুমারকম মঙ্গত কোচুপানিকর এবং তাঁর স্ত্রী কার্ত্যায়িনীর তৃতীয় কন্যা ছিলেন।\nঅভিনয়ের পাশাপাশি তিনি সঙ্গীতে জগতেও সক্রিয় ছিলেন। তার প্রথম সঙ্গীত শিক্ষক ছিলেন সেবাস্তিয়ান কুঞ্জুকুঞ্জু ভাগবথর। এছাড়াও তিনি টমাস পুন্নান, নারায়ণন ভাগবথার, ওচিরা রমন ভাগবথার এবং কোট্টায়াম সংকুন্নি নায়ারের অধীনে প্রশিক্ষণ সংগীত নেন।\n\n\n== কর্মজীবন ==\nএম কে কমলম সাত বছর বয়সে তার প্রথম নাটক আলিরানিতে অভিনয় করেছিলেন। তিনি তার বাবার সাথে এই নাটকে অভিনয় করেছিলেন। বিচিত্রবিজয়ম নামক একটি নাটকে অভিনয় করার সময় তিনি একটি সিনেমায় অভিনয়ের সুযোগ পান। পরিচালক এস. নাত্তানি, প্রযোজক টিআর সুন্দরম এবং অভিনেতা অ্যালেপ্পি ভিনসেন্ট সকলেই কমলমের অভিনীত নাটকটি দেখছিলেন এবং তাকে চলচ্চিত্রের জন্য নির্বাচিত করেছিলেন। ১৫ বছর বয়সে, তিনি তার প্রথম পূরনদৈর্ঘ্য মালায়ালাম চলচ্চিত্র বালান (১৯৩৮) -এ অভিনয় করেন। \nকমলম তার প্রথম ছবিতে তিনটি গানও গেয়েছিলেন, যেগুলির মধ্যে জগদীশ্বর জয়জয় গানটি বেশ জনপ্রিয়তা পেয়েছিল। মালায়ালাম ভাষার প্রথম সবাক চলচ্চিত্র ছিল বালান ।  সিনেমায় তার অভিনয় বেশ গুরুত্বপূর্ন ও সাহসী বলে বিবেচিত হয়েছিল কারণ সেই সময়ে একজন মহিলার জন্য সিনেমায় এমনকি মঞ্চ নাটকেও অভিনয় করার নিষেধাজ্ঞা ছিল।\nচলচ্চিত্রে অভিনয়ের পর, তিনি মঞ্চ নাটকে অভিনয়ের মাধ্যমে জনপ্রিয় হয়ে ওঠেন। মঞ্চ নাটক সংস্থার সাথে তার চুক্তির কারণে, তিনি সেই সময়ে খুব বেশি চলচ্চিত্রের প্রস্তাব গ্রহন করতে পারেননি। তিনি ভূতরায়ার নামে একটি চলচ্চিত্রের চিত্রগ্রহনের কাজ সম্পন্ন করেন। কিন্তু চুলচ্চিত্র প্রযোজক ত্রিশুর আপ্পান থামপুরানের মৃত্যুর কারণে কখনও সেই ছবিটি মুক্তি পায়নি। ভূতরায়ার অভিনেতা এসপি পিল্লাইয়েরও প্রথম চলচ্চিত্র ছিল।\nশ্রী নারায়ণ গুরু, আনারকলি, মাগদালানা মারিয়াম, কচু সীথা, এবং মারাক্কানাভাথা মনুষ্যন ইত্যাদি ভু চলচ্চিত্র প্রকল্পে অভিনয়ের পর তিনি ১৯৬৪ সালে অভিনয় থেকে অবসর নেন। কিন্তু ১০ বছর পর আবার সায়াহ্নাম ছবিতে অভিনয়ের মাধ্যমে চলচ্চিত্র জগতে ফিরে আসেন। থ্রিসুর নাদাকা কালাসামিথির লেখা জিভিথাম আভাসানিককুনিল্লায় নাটক ছিল তার শেষ অভিনীত মঞ্চ নাটক। \n\n\n== মৃত্যু ==\nকমলম ২০১০ সালের ২০ এপ্রিল তারিখে কোট্টায়ামে মারা যান। কোট্টায়াম মেডিকেল কলেজে চিকিৎসাধীন অবস্থায় তিনি হাসপাতালের বিছানা থেকে পড়ে যান এবং তার পা ভেঙে যায়। মৃত্যুর সঠিক কারণ এখনও প্রকাশ করা হয়নি।  মৃত্যুকালে তার বয়স ছিল ৮৬।  তার স্বামী এবং তিন সন্তান ছিল।\n\n\n== তথ্যসূত্র =="}