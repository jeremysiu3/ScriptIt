{"pageid": 1007714, "title": "সুশান্ত ঘোষ", "url": "https://bn.wikipedia.org/wiki?curid=1007714", "content": "সুশান্ত ঘোষ ভারতের কমিউনিস্ট পার্টি (মার্ক্সবাদী) দলের একজন ভারতীয় বাঙালি নেতা। তিনি ১৯৮৭ থেকে ২০১৬ পর্যন্ত টানা ২৯ বছর গড়বেতা পূর্ব বিধানসভা কেন্দ্রের বিধায়ক ছিলেন। সুশান্ত ঘোষ ষষ্ঠ বামফ্রন্ট সরকারে এমপ্লয়মেন্ট এক্সচেঞ্জ, ইএসআই এবং শ্রম মন্ত্রণালয়ের প্রতিমন্ত্রী ছিলেন। ২০০৬ সালে গঠিত সপ্তম বামফ্রন্ট সরকারে সুশান্ত ঘোষ পশ্চিমাঞ্চল উন্নয়ন মন্ত্রী হন। বর্তমানে তিনি দলের পশ্চিম মেদিনীপুর জেলা কমিটির সম্পাদক ও পশ্চিমবঙ্গ রাজ্য কমিটির একজন সদস্য।\n\n\n== বিতর্ক ==\n২০১১ সালে তৃণমূল সরকার ক্ষমতায় আসার পর বেঁড়াচাপড়া কঙ্কাল কাণ্ডে সুশান্ত ঘোষের নাম জড়ায়।\n\n\n=== গ্রেফতার ===\n২০১১ সালের আগস্ট মাসে সুশান্ত ঘোষ কে একাধিক খুনের মামলায় গ্রেফতার করা হয়।   খুনগুলি হয়েছিল নয় বছর আগে। ২০১১ সালের তৃণমূল সরকার ক্ষমতায় আসার পর বেঁড়াচাপড়া অঞ্চলে সাতজনের কঙ্কাল উদ্ধার হয় এবং সরকার সেই ঘটনার জন্য সুশান্ত ঘোষকে অভিযুক্ত করে গ্রেফতার করে। নিম্ন আদালতে এবং হাইকোর্টে একাধিকবার জামিনের আবেদন খারিজ হওয়ার পর শেষমেশ ২০১২ সালের ফেব্রুয়ারি মাসে সুশান্ত ঘোষ সুপ্রিমকোর্টের নির্দেশে জামিন পান।\nসিপিআই(এম)এর মুখপত্র গনশক্তি দাবি করে যে তৃণমূল সরকার রাজনৈতিক প্রতিহিংসাজনিত কারণে সুশান্ত ঘোষকে কালিমালিপ্ত করছে।\nশ্যামল আচার্য্য যিনি এফআইআর করেছিলেন তিনি নিজেই ঘরে বেআইনি অস্ত্র মজুত করার জন্য ২০০৯ সালে গ্রেফতার হন।\n\n\n=== জেলায় প্রত্যাবর্তন ===\nসুপ্রিমকোর্টে জামিন মঞ্জুর হলেও সুশান্ত ঘোষ দীর্ঘদিন তাঁর নিজের এলাকায় ফিরতে পারেননি। এপ্রসঙ্গে সরকারের যুক্তি ছিল যে সুশান্ত ঘোষের মতো প্রভাবশালী নেতা এলাকায় ফিরলে এলাকায় আবার নতুন করে অশান্তি সৃষ্টি হবে। ২০২০ সালের শেষের দিকে কোর্ট সুশান্ত ঘোষ কে তাঁর নিজের জেলায় ফেরার অনুমতি দেয়। সেই মতো ৬ই ডিসেম্বর, ২০২০ সুশান্ত ঘোষ এলাকায় ফেরেন।\n\n\n=== জনমানসে প্রভাব ===\n২০২০ সালের ৬ই ডিসেম্বর সুশান্ত ঘোষ মিছিল করে তাঁর নিজের জেলায় ফেরেন। সেই মিছিলে সুশান্ত ঘোষ ছাড়াও পশ্চিমবঙ্গ বিধানসভার বাম পরিষদীয় দলনেতা সুজন চক্রবর্তী এবং সিপিআই(এম) এর যুবনেতা শতরুপ ঘোষ উপস্থিত ছিলেন। সুশান্ত ঘোষের এলাকায় ফেরাকে কেন্দ্র করে জনমানসে বিরাট উত্তেজনা লক্ষ্য করা যায়। কোনো পূর্বনির্ধারিত কর্মসূচি ছাড়াই সুশান্ত ঘোষের এলাকায় ফেরাকে কেন্দ্র করে মানুষজন জড়ো হতে শুরু করে। এবং ক্রমেই তা জনসমাবেশে পর্যবসিত হয়। সেই জনসমাবেশে সুশান্ত ঘোষ বক্তব্যও রাখেন এবং সেই সমাবেশ থেকে ভবিষ্যতে তৃণমূলের যাবতীয় ষড়যন্ত্র ফাঁস করবেন বলে হুঁশিয়ারিও দেন।\n\n\n== তথ্যসূত্র =="}