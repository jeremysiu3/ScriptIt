{"pageid": 1191257, "title": "লিওনেল মেসির আন্তর্জাতিক গোলের তালিকা", "url": "https://bn.wikipedia.org/wiki?curid=1191257", "content": "লিওনেল মেসি হচ্ছেন আর্জেন্টিনার একজন পেশাদার ফুটবলার, যিনি ২০০৫ সালে আন্তর্জাতিক ফুটবলে অভিষেকের পর থেকে একজন ফরোয়ার্ড হিসেবে আর্জেন্টিনা জাতীয় ফুটবল দলের প্রতিনিধিত্ব করেছেন। এখন পর্যন্ত ১৮২টি আন্তর্জাতিক খেলায় ১০৮টি গোল। করার মাধ্যমে মেসি নিজ দেশের সর্বকালের সর্বোচ্চ গোলদাতায় পরিণত হয়েছেন। ২০১৬ সালের ২১ জুনে কোপা আমেরিকা সেন্টেনারিওর সেমিফাইনালে মার্কিন যুক্তরাষ্ট্রের বিরুদ্ধে ফ্রি-কিকে গোল লাভের মাধ্যমে তিনি গ্যাব্রিয়েল বাতিস্তুতার ৫৪ গোলের রেকর্ড ছাড়িয়ে যান। এছাড়াও পুরুষ ফুটবলে দক্ষিণ আমেরিকার (কনমেবল) খেলোয়াড়দের মধ্যে সর্বাধিক গোলের রেকর্ডও তার দখলেই আছে। ২০২১ সালের সেপ্টেম্বরে বলিভিয়ার বিরুদ্ধে হ্যাটট্রিক করার মাধ্যমে তিনি পেলের ৭৭ গোলের রেকর্ড ছাড়িয়ে যান। ২০০৫ সালের ১৭ই আগস্টে হাঙ্গেরির বিরুদ্ধে আর্জেন্টিনার ২-১ ব্যবধানের জয়ের ম্যাচে আন্তর্জাতিক ফুটবলে মেসির অভিষেক হয়। পরের বছরের ১ মার্চে আর্জেন্টিনার হয়ে তার ষষ্ঠ খেলায় ক্রোয়েশিয়ার বিরুদ্ধে তিনি প্রথম আন্তর্জাতিক গোল করেন।\n২০০৬ সালের ১৬ জুনে ১৮ বছর ৩৫৭ দিন বয়সে সার্বিয়া-মন্টিনিগ্রোর বিপক্ষে বিশ্বকাপে নিজের প্রথম গোলটির মাধ্যমে মেসি ফিফা বিশ্বকাপে আর্জেন্টিনার হয়ে সর্বকনিষ্ঠ গোলদাতায় পরিণত হন। আন্তর্জাতিক ফুটবলে তিনি মোট আটটি হ্যাটট্রিক করার পাশাপাশি আরও দশবার জোড়া গোল (ব্রেস) করেছেন। ২০২২ সালের জুনে এস্তোনিয়ার বিপক্ষে প্রীতি ম্যাচে মেসি প্রথমবারের মতো কোনও আন্তর্জাতিক ম্যাচে পাঁচ গোল করেন। সকল আন্তর্জাতিক প্রতিপক্ষের মধ্যে, মেসি বলিভিয়ার বিপক্ষে সবচেয়ে বেশি গোল করেছেন। এই দলের বিরুদ্ধে তার মোট গোলসংখ্যা ৮।\nফিফা বিশ্বকাপে মেসি এখন পর্যন্ত ১৩টি গোল করেছেন। এগুলোর মধ্যে ২০০৬ বিশ্বকাপে ১টি, ২০১৪ বিশ্বকাপে ৪টি, ২০১৮ বিশ্বকাপে ১টি এবং সর্বশেষ ২০২২ বিশ্বকাপে নিজের সর্বোচ্চ ৭টি গোল করেন। ২০১০ বিশ্বকাপে তিনি কোনও গোল না পেলেও গোলে সহায়তা (অ্যাসিস্ট) করেছিলেন। ২০১৪ বিশ্বকাপে তার ৪ গোলে ভর করে আর্জেন্টিনা ফাইনাল খেলে। কিন্তু অতিরিক্ত সময়ের গোলে পরাজিত হয়ে সেবার তার দল রানার্স আপ হয়। তবে মেসি সেবার সেরা খেলোয়াড়ের পুরস্কার তথা গোল্ডেন বল জয় করেন। ২০২২ বিশ্বকাপের কোয়ার্টার ফাইনালে নেদারল্যান্ডসের বিরুদ্ধে গোল করে তিনি গাব্রিয়েল বাতিস্তুতার সমান এবং সেমি ফাইনালে ক্রোয়েশিয়ার বিপক্ষে গোল করে তাকে ছাড়িয়ে বিশ্বকাপে আর্জেন্টিনার হয়ে সর্বোচ্চ গোলদাতায় পরিণত হন। একই বিশ্বকাপের ফাইনালে ফ্রান্সের বিরুদ্ধে তিনি জোড়া গোল করেন। অতিরিক্ত সময় শেষে ট্রাইব্রেকারে জিতে মেসি বিশ্বকাপ জয় করার পাশাপাশি তিনি দ্বিতীয়বারের মতো বিশ্বকাপের সেরা খেলোয়াড়ের পুরস্কার গোল্ডেন বল অর্জন করেন।\nফিফা বিশ্বকাপের বাছাইপর্বে মেসি মোট ৩১ গোল করেছেন। কোপা আমেরিকায় তিনি করেছেন ১৩টি গোল। তার নৈপুণ্যে ২০২১ কোপা আমেরিকায় আর্জেন্টিনা চ্যাম্পিয়ন হয়। এটিই মেসির প্রথম আন্তর্জাতিক শিরোপা। এছাড়া ২০০৭, ২০১৫ এবং ২০১৬ কোপা আমেরিকায় তার দল রানার আপ হয়। ২০১৫ আসরে তিনি প্রথমে সেরা খেলোয়াড়ের পুরস্কার প্রত্যাখ্যান করায় ট্রফিটি অনুষ্ঠান থেকে বাদ দেওয়া হয়েছিল। পরবর্তীতে ২০২১ কোপা আমেরিকা জয়ের পর তিনি এই আসরের সেরা খেলোয়াড়ের পুরস্কার গ্রহণ করেন। মেসি বাকি ৪৯টি গোল করেছেন বিভিন্ন প্রীতি ম্যাচে।\n\n\n== গোল ==\n১৭ অক্টোবর ২০২৩ পর্যন্ত হালনাগাদকৃত।\nস্কোর এবং ফলাফলের তালিকায় আর্জেন্টিনার গোল সংখ্যা প্রথমে, স্কোর কলাম প্রতিটি মেসির গোলের পরে স্কোর নির্দেশ করে।\n\n\n== হ্যাটট্রিক ==\n\n\n== পরিসংখ্যান ==\n১৭ অক্টোবর ২০২৩ পর্যন্ত হালনাগাদকৃত।\n\n\n== অলিম্পিক গোল ==\nঅলিম্পিক ফুটবল প্রতিযোগিতাটি অলিম্পিক কমিটি কর্তৃক আয়োজিত এবং এটি ফিফা কর্তৃক স্বীকৃত না হওয়ায় অলিম্পিক ফুটবলে করা গোলগুলো আনুষ্ঠানিকভাবে আন্তর্জাতিক গোল হিসেবে স্বীকৃত নয়।\n\n\n== আরও দেখুন ==\nলিওনেল মেসির অর্জনের তালিকা\n৫০০ বা তদূর্ধ্ব গোলকারী পুরুষ ফুটবলারের তালিকা\n১০০ বা তদূর্ধ্ব আন্তর্জাতিক ম্যাচ খেলা পুরুষ ফুটবলারের তালিকা\n৫০ বা তদূর্ধ্ব আন্তর্জাতিক গোলকারী পুরুষ ফুটবলারের তালিকা\nদেশ অনুসারে শীর্ষ আন্তর্জাতিক পুরুষ ফুটবল গোলদাতা তালিকা\nহ্যাটট্রিকের তালিকা\nগাব্রিয়েল বাতিস্তুতার আন্তর্জাতিক গোলের তালিকা\nদিয়েগো মারাদোনার আন্তর্জাতিক গোলের তালিকা\n\n\n== তথ্যসূত্র ==\n\n\n== বহিঃসংযোগ ==\nলিওনেল মেসির আন্তর্জাতিক গোলের তালিকা – ফিফা প্রতিযোগিতার রেকর্ড (ইংরেজি)"}