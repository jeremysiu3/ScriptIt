{"pageid": 1301322, "title": "এ এস এম লুৎফুল আহসান", "url": "https://bn.wikipedia.org/wiki?curid=1301322", "content": "এ এস এম লুৎফুল আহসান একজন বাংলাদেশী অধ্যাপক। তিনি চট্টগ্রাম ভেটেরিনারি ও এনিম্যাল সাইন্সেস বিশ্ববিদ্যালয়ের (সিভাসু) এনাটমি ও হিস্টোলজি বিভাগের অধ্যাপক এবং বিশ্ববিদ্যালয়টির সাবেক উপাচার্য।\n\n\n== প্রাথমিক জীবন ==\nলুৎফুল আহসান চট্টগ্রাম জেলার মীরসরাই উপজেলায় জন্মগ্রহণ করেন। তিনি চট্টগ্রাম বিশ্ববিদ্যালয়ের অধীনে তৎকালীন চট্টগ্রাম সরকারি ভেটেরিনারি কলেজের (বর্তমানে সিভাসু) প্রথম ব্যাচের ছাত্র হিসেবে ২০০৩ সালে ডক্টর অব ভেটেরিনারি মেডিসিন ডিগ্রি লাভ করেন। তিনি বেলজিয়াম থেকে মলিকিউলার বায়োলজি বিষয়ে মাস্টার্স ও ইতালির মিলান বিশ্ববিদ্যালয় থেকে ২০১৫ সালে এনিম্যাল নিউট্রিশন ও ফুড সেফটি বিষয়ে পিএইচডি ডিগ্রি অর্জন করেন। এছাড়া নেদারল্যান্ড থেকেও তিনি উচ্চতর ডিগ্রি লাভ করেন।\n\n\n== কর্মজীবন ==\nএ এস এম লুৎফুল আহসান ২০০৩ সালে তৎকালীন চট্টগ্রাম সরকারি ভেটেরিনারি কলেজে (২০০৬ সালে চট্টগ্রাম ভেটেরিনারি ও এনিম্যাল সাইন্সেস বিশ্ববিদ্যালয়ে উন্নীত) প্রভাষক হিসেবে যোগদান করেন। এরই ধারাবাহিকতায় তিনি বিশ্ববিদ্যালয়টির অধ্যাপক হন। অধ্যাপনার পাশাপাশি তিনি বিশ্ববিদ্যালয়টির সিন্ডিকেট ও অ্যাকাডেমিক কাউন্সিলের সদস্য, এনাটমি ও হিস্টোলজি বিভাগের প্রধান, গবেষণা ও সম্প্রসারণ দপ্তরের পরিচালকসহ বিভিন্ন দায়িত্ব পালন করেন। ২০২৩ সালের ১ জানুয়ারি তিনি চট্টগ্রাম ভেটেরিনারি ও এনিম্যাল সাইন্সেস বিশ্ববিদ্যালয়ের উপাচার্য হিসেবে নিয়োগ লাভ করেন। তবে নিয়োগের মাত্র ১ বছর ৯ মাসের মাথায় ব্যক্তিগত কারণ দেখিয়ে ২০২৪ সালের ১৫ সেপ্টেম্বর তিনি পদত্যাগ করেন।\n\n\n== তথ্যসূত্র =="}