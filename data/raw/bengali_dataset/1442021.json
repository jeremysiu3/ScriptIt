{"pageid": 1442021, "title": "২০১ (সাউথ পার্ক)", "url": "https://bn.wikipedia.org/wiki?curid=1442021", "content": "\"২০১\" হলো সাউথ পার্কের চতুর্দশ সিজনের ষষ্ঠ পর্ব এবং এই সিরিজের সামগ্রিকভাবে ২০তম পর্ব। এটি মূলত যুক্তরাষ্ট্রে কমেডি সেন্ট্রাল চ্যানেলে ২০ এপ্রিল, ২০১০ সালে প্রচারিত হয়েছিল। এই পর্বটি পূর্ববর্তী পর্ব \"২০০\"-এর বেশ কয়েকটি গল্পের ধারাবাহিকতা বহন করে। পর্বটিতে, ক্ষুব্ধ সেলিব্রিটিদের একটি গ্রুপ সাউথ পার্কে মুহাম্মদকে তুলে ধরার দাবি জানায়। \"২০১\" পর্বে, ধর্মীয় ব্যক্তিত্বদের একটি সুপারহিরো-সদৃশ দল (দ্য সুপার বেস্ট ফ্রেন্ডস), সাউথ পার্ককে সেলেব্রিটিদের হাত থেকে এবং তাদের দৈত্যাকার মেচা-স্ট্রেইস্যান্ড থেকে রক্ষা করার জন্য একজোট হয়। একইসাথে, এরিক কার্টম্যান তার বাবার আসল পরিচয় সম্বন্ধে জানতে পারে।\nপর্বটি সিরিজের সহ-নির্মাতা ট্রে পার্কার দ্বারা লিখিত এবং পরিচালিত। \"২০০\"-এর মতোই, এটি পূর্ববর্তী সাউথ পার্ক পর্বের বেশ কিছু পূর্ববর্তী গল্পের ধারা এবং বিতর্ককে নির্দেশ করে, বিশেষ করে কমেডি সেন্ট্রালের নেটওয়ার্কে মুহাম্মদকে চিত্রিত করতে অস্বীকৃতি। এর মূল কারণ ২০০৫ এবং ২০০৭ সালের বিতর্ক, যখন ইউরোপীয় সংবাদপত্রগুলিতে মুহাম্মদকে চিত্রিত করা কার্টুন প্রকাশিত হয় এবং এর ফলে দাঙ্গা ও হুমকির সৃষ্টি হয়। \"২০১\" প্রচারের আগে, আমূল মুসলিম সংগঠন রেভলিউশন মুসলিম তাদের ওয়েবসাইটে একটি সতর্কতা পোস্ট করে যে, মুহাম্মাদকে চিত্রিত করার জন্য পার্কার এবং স্টোনকে হত্যা করা হতে পারে। কমেডি সেন্ট্রাল পার্কার এবং স্টোনের এই পর্বের সংস্করণটি পরিবর্তন করে। তারা মুহাম্মদের সমস্ত উল্লেখ ব্লীপ করে দেয় - এতে গল্পটির শেষ দুই মিনিটের নৈতিক উপসংহারকে বিঘ্নিত করে। তবুও, \"২০০\" এবং \"২০১\" উভয়ই ২০১০ সালে শ্রেষ্ঠ অ্যানিমেটেড অনুষ্ঠানের জন্য প্রাইমটাইম এমি এ্যাওয়ার্ডের জন্য মনোনীত হয়েছিল।\nএই সেন্সরশিপ কমেডি সেন্ট্রালের তীব্র সমালোচনার জন্ম দেয়। সমালোচকরা বলেন, নেটওয়ার্কের এই পদক্ষেপ আমূল গোষ্ঠীগুলোর কাছ থেকে আরও হুমকিকে উৎসাহিত করবে। \"২০১\" রিপিট প্রচারে দেখানো হয়নি, সাউথ পার্ক ওয়েবসাইটে এটি উপলব্ধ করা হয়নি এবং সুইডেন, হাঙ্গেরি বা নেদারল্যান্ডসেও এটি দেখানো হয়নি। নিলসেন মিডিয়া রিসার্চ অনুসারে, এই পর্বটি ৩৫ লক্ষ দর্শক দেখেছিলেন, যা এটিকে সেই রাতের সবচেয়ে বেশি দেখা কেবল টেলিভিশন প্রোগ্রামে পরিণত করেছিল।\n২০১৪-এর ৩১ জানুয়ারী, \"২০১\"-এর আসল, আনসেন্সরড সংস্করণটি অনলাইনে ফাঁস হয়ে যায়। এটি সাউথ পার্ক স্টুডিওর সার্ভার থেকে টেনে এনে কমেডি সেন্ট্রালের অনুমোদন ছাড়াই সম্পূর্ণভাবে অনলাইনে পোস্ট করা হয়েছিল।"}