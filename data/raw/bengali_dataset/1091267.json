{"pageid": 1091267, "title": "আকরাম আব্দুল ঘানি", "url": "https://bn.wikipedia.org/wiki?curid=1091267", "content": "আকরাম আব্দুল ঘানি (ইংরেজি: Akram Abdul Ghanee; জন্ম: ১৯ মার্চ ১৯৮৭) হলেন একজন মালদ্বীপীয় পেশাদার ফুটবল খেলোয়াড়। তিনি বর্তমানে মালদ্বীপীয় ক্লাব ঈগলস এবং মালদ্বীপ জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় রক্ষণভাগের খেলোয়াড় হিসেবে খেলেন।\n২০০৫ সালে, মালদ্বীপীয় ক্লাব ক্লাব ভ্যালেন্সিয়ার হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ক্লাব ভ্যালেন্সিয়ার হয়ে দুই মৌসুমে ৩৪ ম্যাচে ১টি গোল করার পর ২০০৭ সালে তিনি নিউ রেডিয়েন্টে যোগদান করেছেন। নিউ রেডিয়েন্টে তিন মৌসুম অতিবাহিত করার পর ভিবি আড্ডুর সাথে চুক্তি স্বাক্ষর করেছেন, যেখানে তিনি ১৯ ম্যাচে ৩টি গোল করেছেন। পরবর্তীকালে, তিনি মাজিয়া, ভিক্টরি, ক্লাব ভ্যালেন্সিয়া, নিউ রেডিয়েন্ট এবং ট্রাস্ট অ্যান্ড কেয়ারের হয়ে খেলেছেন। ২০২১–২২ মৌসুমে, তিনি ক্লাব ভ্যালেন্সিয়া হতে মালদ্বীপীয় ক্লাব ঈগলসে যোগদান করেছেন।\nআকরাম মালদ্বীপ অনূর্ধ্ব-১৯ দলের হয়ে মালদ্বীপের বয়সভিত্তিক পর্যায়ে অভিষেক করেছিলেন। মালদ্বীপের বয়সভিত্তিক দলের হয়ে খেলার পর, তিনি ২০০৭ সালে মালদ্বীপের হয়ে আন্তর্জাতিক পর্যায়ে অভিষেক করেছেন; মালদ্বীপের জার্সি গায়ে তিনি এপর্যন্ত ৭৪ ম্যাচে ২টি গোল করেছেন।\n\n\n== প্রারম্ভিক জীবন ==\nআকরাম আব্দুল ঘানি ১৯৮৭ সালের ১৯শে মার্চ তারিখে মালদ্বীপের মারাফুতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nআকরাম মালদ্বীপ অনূর্ধ্ব-১৯ এবং মালদ্বীপ অনূর্ধ্ব-২৩ দলের হয়ে খেলার মাধ্যমে মালদ্বীপের প্রতিনিধিত্ব করেছেন।\n২০০৭ সালের ৮ই অক্টোবর তারিখে, মাত্র ২০ বছর, ৬ মাস ও ১৯ দিন বয়সে, ডান পায়ে ফুটবল খেলায় পারদর্শী আকরাম ইয়েমেনের বিরুদ্ধে অনুষ্ঠিত ২০১০ ফিফা বিশ্বকাপ বাছাইপর্বের ম্যাচে অংশগ্রহণ করার মাধ্যমে আন্তর্জাতিক ফুটবলে মালদ্বীপের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচটি ইয়েমেন ০–৩ গোলের ব্যবধানে জয়লাভ করেছিল। মালদ্বীপের হয়ে অভিষেকের বছরে আকরাম সর্বমোট ২ ম্যাচে অংশগ্রহণ করেছেন। জাতীয় দলের হয়ে অভিষেকের ৪ বছর, ১০ মাস ও ২১ দিন পর, মালদ্বীপের জার্সি গায়ে প্রথম গোলটি করেছেন; ২০১২ সালের ২৯শে আগস্ট তারিখে, ক্যামেরুনের বিরুদ্ধে ম্যাচের ২৬তম মিনিটে মালদ্বীপের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন। ২০১৮ সালের ২৭শে মার্চ তারিখে, ২০১৯ এএফসি এশিয়ান কাপ বাছাইপর্বে ভুটানের বিরুদ্ধে অনুষ্ঠিত ম্যাচে তিনি মালদ্বীপের হয়ে প্রথমবারের মতো অধিনায়কের দায়িত্ব পালন করেছেন, ম্যাচটি মালদ্বীপ ৭–০ গোলের ব্যবধানে জয়লাভ করেছিল, যেখানে তিনি পূর্ণ ৯০ মিনিট খেলেছিলেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে আকরাম আব্দুল ঘানি  (ইংরেজি)  \nট্রান্সফারমার্কেটে আকরাম আব্দুল ঘানি (ইংরেজি) \nওয়ার্ল্ডফুটবল.নেটে আকরাম আব্দুল ঘানি (ইংরেজি) \nইএসপিএন এফসিতে আকরাম আব্দুল ঘানি (ইংরেজি) \nন্যাশনাল-ফুটবল-টিমস.কমে আকরাম আব্দুল ঘানি (ইংরেজি)"}