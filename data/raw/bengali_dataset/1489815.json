{"pageid": 1489815, "title": "দোদুল্যমান অঙ্গরাজ্য", "url": "https://bn.wikipedia.org/wiki?curid=1489815", "content": "মার্কিন যুক্তরাষ্ট্রের রাজনীতিতে দোদুল্যমান অঙ্গরাজ্য (Swing state), যুদ্ধক্ষেত্র অঙ্গরাজ্য (Battleground state), সমসম্ভব অঙ্গরাজ্য (Toss-up state) বা রক্তবেগুনী অঙ্গরাজ্য (Purple state) বলতে দেশটির সেই সব অঙ্গরাজ্যকে বোঝায়, যেগুলিতে অঙ্গরাজ্য পর্যায়ের নির্বাচনে কিংবা মার্কিন রাষ্ট্রপতি নির্বাচনে ভোটারদের ভোটদান প্রক্রিয়ায় এক ধরনের ঝোঁক বা দোলন সৃষ্টির মাধ্যমে হয় ডেমোক্র্যাটিক অথবা রিপাবলিকান দলের প্রার্থীর বিজয়ী হবার সমান সম্ভাবনা থাকে। তাই এই দুইটি প্রধান রাজনৈতিক দলের নির্বাচনী প্রচারণা অভিযানগুলি প্রতিযোগিতাপূর্ণ নির্বাচনগুলিতে এই অঙ্গরাজ্যগুলির উপর বিশেষভাবে লক্ষ্যস্থির করে থাকে। অন্যদিকে যে মার্কিন অঙ্গরাজ্যগুলি নিয়মিতভাবে যেকোনও একটি দলের দিকে ঝুঁকে থাকে সেগুলিকে \"নিরাপদ অঙ্গরাজ্য\" বলা হয়; আরও সঠিক করে বললে রিপাবলিকান ও ডেমোক্র্যাটিক দলের দিকে বেশি ঝুঁকে থাকা অঙ্গরাজ্যগুলিকে যথাক্রমে \"লাল অঙ্গরাজ্য\" এবং \"নীল অঙ্গরাজ্য\" হিসেবে বর্ণনা করা হয়। এক্ষেত্রে ধরে নেওয়া হয় যে এসব নিরাপদ অঙ্গরাজ্যে কোনও একজন প্রার্থীর সমর্থনে এমন একটি ভোটার-ঘাঁটি আছে, যেটির সুবাদে উল্লেখযোগ্য সময় ও অর্থ বিনিয়োগ বা প্রচারণা-প্রচেষ্টা ছাড়াই ভোটারদের একটি পর্যাপ্ত অংশ জিতে নেওয়া যেতে পারে।\nবেশিরভাগ অঙ্গরাজ্য মার্কিন রাষ্ট্রপতি নির্বাচনের সময় বিজয়ীর-সব-প্রাপ্য পদ্ধতি ব্যবহার করে বলে প্রার্থীরা প্রায়শই শুধুমাত্র প্রতিযোগিতাপূর্ণ অঙ্গরাজ্যগুলিতে প্রচারণা চালিয়ে থাকে। এ কারণে কতগুলি বিশেষ অঙ্গরাজ্যেই  বেশিরভাগ বিজ্ঞাপন প্রচারিত হয় এবং নির্বাচনের প্রার্থীরা সেগুলিই বেশি পরিদর্শন করে থাকেন। নির্বাচনী চক্রভেদে দোদুল্যমান অঙ্গরাজ্যগুলি ভিন্ন ভিন্ন হতে পারে এবং সামগ্রিক জনমত জরিপ, জনপরিসংখ্যান এবং মনোনীত প্রার্থীদের মতাদর্শগত আবেদনে এ ব্যাপারটি প্রতিফলিত হতে পারে।\n\n\n== পটভূমি ==\nমার্কিন যুক্তরাষ্ট্রের রাষ্ট্রপতি নির্বাচনে প্রতিটি অঙ্গরাজ্য নির্বাচক মণ্ডলীর জন্য তার নির্বাচক বাছাই করার পদ্ধতিটির ব্যাপারে স্বাধীনভাবে সিদ্ধান্ত নিতে পারে। নির্বাচক মণ্ডলীভিত্তিক পদ্ধতিতে নিজের ভোটদানের ক্ষমতা বৃদ্ধি করার লক্ষ্যে (মেইন ও নেব্রাস্কা বাদে) প্রতিটি অঙ্গরাজ্য একটি বিজয়ীর-সব-প্রাপ্য পদ্ধতি অবলম্বন করে থাকে, যে পদ্ধতিতে কোনও অঙ্গরাজ্যে সর্বাধিক সংখ্যক জনতার ভোট লাভকারী প্রার্থী সেই অঙ্গরাজ্যের সমস্ত \"নির্বাচক ভোট\" জয় করে নেয়।\nবিজয়ীর-সব-প্রাপ্য পদ্ধতিটি ব্যবহার করার ক্ষেত্রে এই প্রত্যাশা ছিল যে প্রার্থীরা অধিকতর নির্বাচক ভোটের অধিকারী অঙ্গরাজ্যগুলির স্বার্থ দেখবে। কিন্তু বাস্তবে বেশিরভাগ ভোটদাতার মধ্যেই এক নির্বাচন থেকে পরবর্তী নির্বাচনে দলীয় আনুগত্য পরিবর্তন করার প্রবণতা দেখা যায় না। ফলে রাষ্ট্রপতি পদপ্রার্থীরা তাদের সীমিত সময় এবং সম্পদ সেইসব অঙ্গরাজ্যগুলিতে প্রচারণার উপরেই মনোনিবেশ করেন, যেগুলিকে তাদের নিজের দিকে দোল খাওয়ানো সম্ভব কিংবা তাদের থেকে দূরে সরে যাওয়াতে বাধা দেওয়া সম্ভব বলে তারা বিশ্বাস করেন। অন্যদিকে যেসব অঙ্গরাজ্যে পরিষ্কার জেতার বা হারার সম্ভাবনা আছে, সেগুলিতে তারা ঐ পরিমাণ সময় বা সম্পদ ব্যয় করেন না।\nএই নির্বাচনী ব্যবস্থার কারণে নির্বাচনী প্রচারণা অভিযানগুলি কোনও প্রার্থীর জাতীয় পর্যায়ে জনতার ভোট জেতার ব্যাপারে কম উদ্বিগ্ন থাকে। বরং তারা শুধুমাত্র সেই অঙ্গরাজ্যগুলিতে জনতার ভোট জয়ের প্রতি মনোনিবেশ করে, যে অঙ্গরাজ্যগুলি নির্বাচনে জয়ী হওয়ার জন্য প্রয়োজনীয় নির্বাচক ভোট প্রদান করবে, কারণ অনেক সফল প্রার্থী জনতার ভোটে হেরে গেলেও নির্বাচক সমিতির ভোটে জিতে গিয়েছেন।\nঅতীতের নির্বাচনগুলির ফলাফলে দেখা গেছে যে রিপাবলিকান দলের প্রার্থীরা সহজেই বেশিরভাগ পার্বত্য অঙ্গরাজ্য এবং মহাসমভূমিস্থ অঙ্গরাজ্যগুলিতে জিতে থাকেন, যে অঙ্গরাজ্যগুলির মধ্যে আছে আইডাহো, ওয়াইয়োমিং, ডাকোটা অঙ্গরাজ্যদ্বয়, মন্টানা, ইউটা, ক্যানসাস, ওকলাহোমা ও নেব্রাস্কা। এছাড়া তারা অ্যালাব্যামাসহ দক্ষিণের বেশিরভাগ অংশে জয়লাভ করবে বলে আশা করেছিল, যার মধ্যে মিসিসিপি, লুইজিয়ানা, আরকানস', টেনেসি, কেনটাকি, দক্ষিণ ক্যারোলাইনা, মিজরি, টেক্সাস এবং পশ্চিম ভার্জিনিয়া পড়েছে। এছাড়া উত্তর-পশ্চিমের আলাস্কাও রিপাবলিকার দলের জন্য একটি নিরাপদ অঙ্গরাজ্য। অন্যদিকে ডেমোক্র্যাট দলের প্রার্থীরা সাধারণত পূর্ব উপকূলের মধ্য-আটলান্টিক অঙ্গরাজ্যগুলি যেমন নিউ ইয়র্ক, নিউ জার্সি, মেরিল্যান্ড, ভার্জিনিয়া ও ডেলাওয়্যার, উত্তর-পূর্বের নিউ ইংল্যান্ড অঞ্চল, বিশেষ করে ভার্মন্ট, ম্যাসাচুসেটস, রোড আইল্যান্ড ও কানেটিকাট, পশ্চিম উপকূলের অঙ্গরাজ্যগুলি যেমন ক্যালিফোর্নিয়া, ওরেগন, ওয়াশিংটন ও হাওয়াই এবং দক্ষিণ-পশ্চিমাঞ্চলীয়  কলোরাডো এবং নিউ মেক্সিকো এবং মহাহ্রদ (গ্রেট লেকস) অঞ্চলের ইলিনয় এবং মিনেসোটার অঙ্গরাজ্যগুলিতে জয়লাভ করে থাকে।\nতবে কিছু কিছু অঙ্গরাজ্যের মানুষ ধারাবাহিকভাবে রাষ্ট্রপতি পর্যায়ে একটি পছন্দের দলকে বেশি ভোট দিলেও তারা মাঝে মাঝে বিপরীত দলের অঙ্গরাজ্যপাল বা গভর্নর নির্বাচন করে। যেমন ২০২৩ সালে ডেমোক্র্যাটিক দলের রাষ্ট্রপতি প্রার্থী পছন্দকারী ভার্মন্ট এবং ভার্জিনিয়া  অঙ্গরাজ্যে রিপাবলিকান অঙ্গরাজ্যপাল রয়েছে, অন্যদিকে রিপাবলিকান রাষ্ট্রপতি প্রার্থী পছন্দকারী কেনটাকি এবং ক্যানসাসে ডেমোক্র্যাটিক গভর্নর ছিল৷ এমনকি রাষ্ট্রপতি নির্বাচনের বছরগুলিতেও ভোটাররা ভিন্ন ভিন্ন দলের রাষ্ট্রপতি এবং রাজ্যপাল নির্বাচন করতে পারে। ২০২০ সালে ভারমন্ট এবং নিউ হ্যাম্পশায়ারে এই ব্যাপারটি ঘটেছিল, যেখানে ডেমোক্র্যাটিক দলের রাষ্ট্রপতি প্রার্থী জো বাইডেন উভয় অঙ্গরাজ্যে জয়লাভ করলেও, রিপাবলিকান প্রার্থীরা অঙ্গরাজ্যপাল বা গভর্নর নির্বাচিত হন। আবার একই সময় উত্তর ক্যারোলাইনা রিপাবলিকান রাষ্ট্রপতি প্রার্থী ডোনাল্ড ট্রাম্পকে ভোট দেওয়া সত্ত্বেও ডেমোক্র্যাটিক অঙ্গরাজ্যপালকে নির্বাচিত করে।\nমেইন ও নেব্রাস্কা অঙ্গরাজ্যে নির্বাচনী ভোটের ভাগ মার্কিন সিনেটর এবং প্রতিনিধিদের জন্য সমান। যে প্রার্থী অঙ্গরাজ্যব্যাপী আপেক্ষিক সংখ্যাগরিষ্ঠ ভোটে জয়ী হন, তিনি দুইটি নির্বাচক ভোট লাভ করেন এবং প্রতিটি কংগ্রেস নির্বাচনী এলাকাতে আপেক্ষিক সংখ্যাগরিষ্ঠ ভোটের জন্য একটি করে অতিরিক্ত নির্বাচক ভোট লাভ করেন। এই দুইটি অঙ্গরাজ্যেই নির্বাচক ভোটের সংখ্যা অপেক্ষাকৃত কম – মোট যথাক্রমে ৪ এবং ৫টি। নেব্রাস্কা ১৯৯২ সাল থেকে এবং মেইন ১৯৭২ সাল থেকে সব নির্বাচক ভোট বিজয়ীকে না দিয়ে এভাবে ভেঙে ভেঙে দেবার নিয়ম অনুসরণ করছে। এই নিয়ম বাস্তবায়নের পর থেকে বাস্তবে মাত্র দুইবার তাদের নির্বাচক ভোটগুলি ভেঙে ভেঙে দেবার ঘটনা ঘটেছে। ২০০৮ সালে নেব্রাস্কাতে রিপাবলিকান জন ম্যাককেইন চারটি নির্বাচক ভোট পান ও ডেমোক্র্যাট বারাক ওবামা একটি পান। ২০২০ সালে নেব্রাস্কাতে ডোনাল্ড ট্রাম্প চারটি এবং জো বাইডেন একটি নির্বাচক ভোট পান; ২০১৬ এবং ২০২০ সালে ডোনাল্ড ট্রাম্প মেইন অঙ্গরাজ্যে একটি করে নির্বাচক ভোট জিতেছিলেন, যেখানে ২০১৬ সালে হিলারি ক্লিনটন এবং ২০২০ সালে জো বাইডেন উভয়ই তিনটি করে নির্বাচক ভোট লাভ করেছিলেন।\n\n\n== প্রতিযোগিতাপূর্ণ অঙ্গরাজ্য ==\nযেসব অঙ্গরাজ্যে নির্বাচনের ফলাফল স্বল্প-ব্যবধানের হয়ে থাকে, সেগুলি জাতীয় পর্যায়ে বড়-ব্যবধানে একচেটিয়া জয়লাভকারী নির্বাচনী ফলাফলের প্রেক্ষিতে কম অর্থবহ হয়ে পড়ে। এর পরিবর্তে যে অঙ্গরাজ্যগুলিতে জাতীয় ভোটের অনুপাতের অনুরূপে ভোট পড়ে, সেগুলির হাড্ডাহাড্ডি লড়াইয়ের অঙ্গরাজ্য হিসাবে আবির্ভূত হওয়ার সম্ভাবনা বেশি। উদাহরণস্বরূপ, ১৯৮৪ সালের মার্কিন রাষ্ট্রপতি নির্বাচনে সবচেয়ে কাছাকাছি ফলাফলবিশিষ্ট অঙ্গরাজ্যগুলি ছিল মিনেসোটা এবং ম্যাসাচুসেটস। কিন্তু এগুলিকে কেন্দ্র করে প্রচারাভিযান চালানোর কৌশল অবলম্বন করলে তা নির্বাচক মণ্ডলীর ভোটে বিজয়ের উদ্দেশ্যে অর্থবহ হতো না, কারণ ডেমোক্র্যাটিক মনোনীত প্রার্থী ওয়াল্টার মনডেলের জন্য ম্যাসাচুসেটস ছাড়াও আরও অনেকগুলি অঙ্গরাজ্যে জয়লাভ করা আবশ্যক ছিল এবং রিপাবলিকান প্রার্থী রোনাল্ড রেগান তারপরেও বড় ব্যবধানে জয়লাভ করতেন।  এর পরিবর্তে সেই বছর মীমাংসাকারী অঙ্গরাজ্যটি (টিপিং পয়েন্ট স্টেট) ছিল মিশিগান, কারণ এটি থেকেই রেগান তার জয়-নিশ্চিতকারী  নির্বাচক ভোটটি লাভ করেন। মিশিগানে রেগানের সাথে তাঁর প্রতিদ্বন্দ্বীর ভোটের পার্থক্য ছিল উনিশ শতাংশ, যা জাতীয় পর্যায়ে প্রতিদ্বন্দ্বীর সাথে রেগানের আঠারো শতাংশ  ভোটের পার্থক্যের অনুরূপ ছিল। যদি জাতীয় পর্যায়ের নির্বাচন আরও স্বল্প ব্যবধানের হত, তাহলে মিশিগান নির্বাচনের ফলাফল আরও প্রাসঙ্গিক হত।\nঅনুরূপে ২০০৮ সালের মার্কিন রাষ্ট্রপতি নির্বাচনে ইন্ডিয়ানা অঙ্গরাজ্যে বারাক ওবামা সংকীর্ণ ব্যবধানে বিজয় লাভ করলেও এটিকে একটি দোদুল্যমান অঙ্গরাজ্যে হিসেবে চিত্রিত করা সঠিক হবে না। ২০১২ সালের মার্কিন রাষ্ট্রপতি নির্বাচনে ওবামা জাতীয় পর্যায়ে স্বল্প-ব্যবধানে জিতলেও ইন্ডিয়ানাতে দশ শতাংশেরও বেশি ভোটের ব্যবধানের হেরে গিয়েছিলেন। তবে ইন্ডিয়ানার নির্বাচক ভোট ২৭০ ভোটের জোটের জন্য সরাসরি প্রয়োজনীয় ছিল না বলে ওবামা জাতীয় পর্যায়ে জিতে যান। একই চিত্র দেখা যায় মিজরিতে, যেখানে জন ম্যাককেইন ২০০৮ সালের মার্কিন রাষ্ট্রপতি নির্বাচনে মাত্র ৪ হাজার ভোটের ব্যবধানে জিতেছিলেন, কিন্তু ২০১২ সালের মার্কিন রাষ্ট্রপতি নির্বাচনে মিট রমনি প্রায় ১০ শতাংশ ভোটের ব্যবধানে ঐ অঙ্গরাজ্যটিতে জয়লাভ করেন, যা অঙ্গরাজ্যটির রিপাবলিকান দলের দিকে ঝুঁকে পড়ার প্রবণতাটি নির্দেশ করে। রিপাবলিকান দলের দিকে হালকাভাবে ঝুঁকে থাকা অন্যান্য অঙ্গরাজ্য, যেমন উত্তর ক্যারোলাইনা ও অ্যারিজোনা ২০১২ সালে ডেমোক্র্যাটিক দলের বিজয়ের জন্য অধিকতর বাস্তবসম্মত পছন্দ ছিল৷\n২০১২ সালে উত্তর ক্যারোলাইনা, ফ্লোরিডা, ওহাইও এবং ভার্জিনিয়া অঙ্গরাজ্যগুলির নির্বাচনী ফলাফল ভোটের পাঁচ শতাংশের কম ব্যবধানে মীমাংসিত হয়েছিল। তা সত্ত্বেও এগুলির কোনওটিকেই মীমাংসাকারক অঙ্গরাজ্য হিসেবে বিবেচনা করা হয়নি, কারণ রমনি যদি এগুলির সবকটিতেও বিজয়ী হতেন, তার পরেও তিনি  ওবামাকে পরাজিত করতে সক্ষম হতেন না। আগ্রহজনকভাবে ভার্জিনিয়ার সাথে দেশের বাকি অংশের সবচেয়ে বেশি মিল ছিল। ভার্জিনিয়াবাসী ওবামাকে মাত্র ৪ শতাংশেরও কম ব্যবধানে ভোট দিয়ে জয় প্রদান করে, যা জাতীয় পর্যায়ের ব্যবধানের প্রায় সমান।  যদি নির্বাচনের ফলাফল আরও স্বল্প-ব্যবধানের হত, তাহলে হয়ত রমনির বিজয়ের পথে উইসকনসিন, নেভাডা, নিউ হ্যাম্পশায়ার বা আইওয়াতে জয়লাভ করতে হত , কারণ এই অঙ্গরাজ্যগুলিতে কলোরাডোর সাথে তুলনীয় ব্যবধান ছিল এবং নির্বাচনের সময় এগুলিকে যুদ্ধক্ষেত্র অঙ্গরাজ্য হিসেবে গণ্য করা হয়েছিল।\nতবে বহু গাণিতিক বিশ্লেষকের মতে সামগ্রিকভাবে জাতীয় পর্যায়ের ভোটের অনুরূপ পন্থায় ভোটদানকারী অঙ্গরাজ্যটি মীমাংসাকারী যে হবেই, তার কোনও নিশ্চয়তা নেই। উদাহরণস্বরূপ যদি একজন প্রার্থী শুধুমাত্র কয়েকটি অঙ্গরাজ্যে ব্যাপক ব্যবধানে জয়ী হন, এবং তার প্রতিদ্বন্দ্বী প্রার্থীর বিজয়গুলি অনেক স্বল্প-ব্যবধানের হয়, তাহলে জনতার ভোট সম্ভবত প্রথমোক্ত প্রার্থীর পক্ষে বেশি হবে। কিন্তু যদি অঙ্গরাজ্যগুলির বিশাল সংখ্যাগরিষ্ঠ অংশ সমগ্র দেশের তুলনায় পরবর্তী প্রার্থীর দিকে ঝুঁকেছে, তবে তাদের মধ্যে অনেকেই মীমাংসাকারী অঙ্গরাজ্যের চেয়ে বেশি সংখ্যায় পরাজিত প্রার্থীকে ভোট দিয়েছে।  ২০১৬ সালের মার্কিন রাষ্ট্রপতি নির্বাচন ছিল এই ধরনের ঘটনার একটি উল্লেখযোগ্য উদাহরণ, কারণ এই নির্বাচনে নির্বাচক মণ্ডলীর ভোট এবং জনতার ভোটের মধ্যে ঐতিহাসিকভাবে সবচেয়ে বড় পার্থক্যগুলির একটি পরিলক্ষিত হয়।\nউপরন্তু, ভোটের এই \"বিভাজন\" আগের নির্বাচনের তুলনায় উভয় দিক থেকে অনেক বড় ছিল, যেমন ২০০০ সালের নির্বাচন। সেই নির্বাচনে উপ-রাষ্ট্রপতি আল গোর জনতার ভোটে ১ শতাংশেরও কম ব্যবধানে জয়লাভ করেন; অন্যদিকে আগমনী রাষ্ট্রপতি জর্জ ডব্লিউ বুশ নির্বাচক মণ্ডলীতে মাত্র ৫ ভোটে জয়ী হন। এর বিপরীতে ২০১৬ সালের ডেমোক্র্যাটিক দলের মনোনীত প্রার্থী হিলারি ক্লিনটন জনতার ভোট  ২ শতাংশের বেশি ব্যবধানে জেতেন। অর্থাৎ যদি দুই প্রার্থীর জনতার ভোট সমান সমান হত, তাহলে রিপাবলিকান প্রার্থী ডোনাল্ড ট্রাম্প নিউ হ্যাম্পশায়ার, নেভাডা এবং মিনেসোটাকে দোদুল্যমান রাষ্ট্র হিসেবে বেছে নিতেন, কারণ এক্ষেত্রে দোদুল্যমান অঙ্গরাজ্যগুলিতে সুষম পরিবর্তন ঘটেছে বলে অনুমান করা হত। অন্যদিকে, নির্বাচক মণ্ডলীর ভোটে জয়লাভ করতে হলে ক্লিনটনকে অন্তত ৩ শতাংশ ব্যবধানে জনতার ভোট জিততে হত, কারণ রিপাবলিকান দলের মনোনীত প্রার্থী ট্রাম্প মীমাংসাকারী উইসকনসিন অঙ্গরাজ্যে ১ শতাংশেরও কম ভোটের ব্যবধানে জয়ী হয়েছিলেন।\n২০২০ সালে জো বাইডেন সারা দেশে সামগ্রিকভাবে ৪ শতাংশের বেশি ব্যবধানে জনতার ভোটে জিতলেও মীমাংসাকারী অঙ্গরাজ্য পেনসিলভানিয়াতে মাত্র ১ শতাংশের ব্যবধানে জিতেছিলেন। এতে প্রমাণীত হয় যে ডোনাল্ড ট্রাম্প ৩ শতাংশ থেকে ৪ শতাংশ পর্যন্ত ব্যবধানে জনতার ভোটে হেরে গেলেও নির্বাচনে জিততে পারতেন এবং জর্জিয়া, অ্যারিজোনা এবং উইসকনসিন অঙ্গরাজ্যগুলিতে জিততে পারতেন।\nদোদুল্যমান অঙ্গরাজ্যগুলি সাধারণত সময়ের সাথে সাথে পরিবর্তিত হয়েছে। উদাহরণস্বরূপ, ওহাইও, কানেটিকাট, ইন্ডিয়ানা, নিউ জার্সি এবং নিউ ইয়র্কের দোদুল্যমান অঙ্গরাজ্যগুলি ১৮৮৮ সালের নির্বাচনের ফলাফলের মূল চাবিকাঠি ছিল।  একইভাবে ইলিনয় এবং টেক্সাস ১৯৬০ সালের নির্বাচনের ফলাফলের চাবিকাঠি ছিল, ২০০০ সালের নির্বাচনের সিদ্ধান্ত নেওয়ার ক্ষেত্রে ফ্লোরিডা এবং নিউ হ্যাম্পশায়ার গুরুত্বপূর্ণ ছিল এবং ২০০৪ সালের নির্বাচনের সময় ওহাইও গুরুত্বপূর্ণ ছিল। ওহাইও ১৯৮০ সালের পর একটি নিয়মিত দোদুল্যমান অঙ্গরাজ্য হিসাবে খ্যাতি অর্জন করেছে  এবং ১৯৬০ থেকে ২০২০-এর মধ্যে বিজয়ীর বিরুদ্ধে ভোট দেয়নি।\nপ্রকৃতপক্ষে, ১৯০০ সাল থেকে ওহাইও অঙ্গরাজ্যে জয়ী না হয়ে মাত্র তিনজন ব্যক্তি রাষ্ট্রপতি নির্বাচনে জয়ী হয়েছেন; এরা হলেন  ফ্র্যাঙ্কলিন ডি. রুজভেল্ট, জন এফ কেনেডি এবং জো বাইডেন । ২০২০ সালের নির্বাচনে যুদ্ধক্ষেত্র হিসাবে বিবেচিত অঙ্গরাজ্যগুলি ছিল অ্যারিজোনা, ফ্লোরিডা, জর্জিয়া, আইওয়া, মেইনের ২য় সংসদীয় জেলা, মিশিগান, মিনেসোটা, নেব্রাস্কার ২য় সংসদীয় জেলা, নেভাডা, নিউ হ্যাম্পশায়ার, উত্তর ক্যারোলাইনা, ওহাইও, পেনসিলভেনিয়া, টেক্সাস ও উইসকনসিন। এদের মধ্যে ফ্লোরিডা, মিশিগান, ওহাইও, পেনসিলভানিয়া এবং উইসকনসিনগুলিকে একত্রে \"বড় পাঁচ\" নাম দেওয়া হয়, কারণ এগুলির দ্বারাই নির্বাচক মণ্ডলীর ভোটের ফলাফল নির্ধারিত হবার সম্ভাবনা বেশি ছিল। শেষ পর্যন্ত জো বাইডেন অ্যারিজোনা, জর্জিয়া, মিশিগান, মিনেসোটা, নেব্রাস্কা-০২, নেভাডা, নিউ হ্যাম্পশায়ার, পেনসিলভানিয়া এবং উইসকনসিনে জয়লাভ করেন। অন্যদিকে ডোনাল্ড ট্রাম্প জিতেছেন মেইন-০২, ফ্লোরিডা, আইওয়া, উত্তর ক্যারোলাইনা, ওহাইও এবং টেক্সাসে জয়লাভ করেন।\nপ্রচারণা অভিযানের কৌশলগুলি সব দোদুল্যমান অঙ্গরাজ্যে একই রকম হয় না। পরিসংখ্যানিক বিশ্লেষণধর্মী ওয়েবসাইট ফাইভথার্টিএইট লক্ষ করেছে যে কিছু দোদুল্যমান অঙ্গরাজ্য যেমন নিউ হ্যাম্পশায়ার দোদুল্যমান হয় কারণ এগুলিতে অনেক মধ্যপন্থী, স্বাধীন দোদুল্যমান ভোটদাতা থাকে এবং প্রচারণা অভিযানে ঐসব ভোটদাতাদেরকে প্ররোচিত করার উপর জোর দেয়া হয়। এর বিপরীতে জর্জিয়ার দোদুল্যমান অঙ্গরাজ্য হওয়ার কারণটি ভিন্ন: এটিতে একদিকে রয়েছে রিপাবলিকান দলের দিকে ঝুঁকে থাকা  ইভাঞ্জেলিক্যাল শ্বেতাঙ্গ এবং অন্যদিকে রয়েছে ডেমোক্র্যাটি দলের দিকে ঝুঁকে থাকা কৃষ্ণাঙ্গ এবং পৌর উচ্চশিক্ষিত পেশাদার ব্যক্তিদের বিশাল জনসমষ্টি। তাই প্রচারণা অভিযানগুলি প্রায়শই ভোটারদের উপস্থিতি বৃদ্ধির উপরে মনোনিবেশ করে।\n\n\n== দোদুল্যমান অঙ্গরাজ্য নির্ধারণ ==\nরাষ্ট্রপতি পদের জন্য নির্বাচনী প্রচারণা অভিযান এবং পণ্ডিতরা নির্বাচনী ভূপ্রকৃতিতে পরিবর্তন অনুসরণ করে থাকে। অতীতের নির্বাচনগুলিতে কোনও অঙ্গরাজ্যে ভোট কত কাছাকাছি পড়েছে, শুধু তা দেখেই দোদুল্যমান অঙ্গরাজ্যগুলিকে বের করা যেত। কিন্তু ভবিষ্যতের নির্বাচনগুলিতে সম্ভাব্য দোদুল্যমান অঙ্গরাজ্যগুলি নির্ধারণের জন্য পূর্ববর্তী নির্বাচনের ফলাফল, জনমত জরিপ, রাজনৈতিক হালচাল, পূর্ববর্তী নির্বাচনের পর থেকে সংঘটিত উন্নয়ন, সংশ্লিষ্ট নির্দিষ্ট প্রার্থীর শক্তি বা দুর্বলতা, ইত্যাদি বিষয় প্রাক্কলন করে ভবিষ্যদ্বাণী করতে হয়। প্রতিটি নির্বাচনী চক্রে প্রার্থীগণ এবং তাদের নীতির উপর নির্ভর করে দোদুল্যমান অঙ্গরাজ্যসমূহের \"মানচিত্র\"-টি কখনও সূক্ষ্মভাবে, কখনও বা নাটকীয়ভাবে পুনরঙ্কিত হয়ে থাকে।\nউদাহরণস্বরূপ, ২০১৬ সালের মার্কিন রাষ্ট্রপতি নির্বাচনে  হিলারি ক্লিনটন অতীতের ডেমোক্র্যাটিক দলের প্রার্থীদের তুলনায় কলোরাডো এবং ভার্জিনিয়ার মতো শিক্ষিত, শহরতলি-নির্ভর অঙ্গরাজ্যগুলিতে অধিকতর ভালো ফলাফল লাভ করেন। অন্যদিকেডোনাল্ড ট্রাম্প মিশিগান, ওহাইও, পেনসিলভেনিয়া এবং উইসকনসিনের মতো তথাকথিত মরিচা বেষ্টনীতে অবস্থিত অঙ্গরাজ্যগুলিতে রিপাবলিকান দলের মান প্রত্যাশার চেয়ে বেশি ভালো ফলাফল লাভ করেন। এছাড়াও, জনপরিসংখ্যান, ভূগোল বা জনসংখ্যার বিন্যাসে পরিবর্তনের কারণে অঙ্গরাজ্যগুলির মধ্যে ধীরে ধীরে সরণ বা পরিবর্তন ঘটতে পারে। দৃষ্টান্তস্বরূপ, বর্তমানের অনেক স্পষ্ট রিপাবলিকান প্রাধান্যবিশিষ্ট অঙ্গরাজ্য, যেমন আরকানস', মিজরি, টেনেসি এবং পশ্চিম ভার্জিনিয়া ২০০৪ সাল পর্যন্তও দোদুল্যমান অঙ্গরাজ্য ছিল।\n২০১৬ সালের একটি প্রাক-নির্বাচন বিশ্লেষণ অনুসারে, সবচেয়ে প্রতিযোগিতামূলক তেরোটি অঙ্গরাজ্য ছিল উইসকনসিন, পেনসিলভেনিয়া, নিউ হ্যাম্পশায়ার, মিনেসোটা, অ্যারিজোনা, জর্জিয়া, ভার্জিনিয়া, ফ্লোরিডা, মিশিগান, নেভাডা, কলোরাডো, উত্তর ক্যারোলাইনা এবং মেইন। নেব্রাস্কার ২য় সংসদীয় জেলাটিও প্রতিযোগিতামূলক বলে বিবেচিত হয়েছিল (এবং এখনও ২০২০ সাল পর্যন্ত তাই আছে)। তবে এই পূর্বাভাস কোন বিশেষ নির্বাচনী চক্রের জন্য প্রযোজ্য ছিল না এবং  এতে উভয় দলের জন্য একই মাত্রার সমর্থন অনুমান করা হয়েছিল।\n২০২০ সালের রাষ্ট্রপতি নির্বাচনের দশ সপ্তাহ আগে, পরিসংখ্যানিক বিশ্লেষণ ওয়েবসাইট ফাইভথার্টিএইট উল্লেখ করে যে নির্বাচনী মানচিত্রটি \"একটি ধারাবাহিক পরিবর্তনের মধ্য দিয়ে যাচ্ছে\", কিছু অঙ্গরাজ্য ধীরে ধীরে ডানপন্থী হয়ে যাচ্ছে, আবার অন্য কিছু অঙ্গরাজ্য বামপন্থী হয়ে যাচ্ছে। তবে দুইটি অঙ্গরাজ্যকে (২০২০ সালের নির্বাচন পর্যন্ত ফ্লোরিডা এবং উত্তর ক্যারোলাইনা ) \"চিরকালীন\" দোদুল্যমান অঙ্গরাজ্য হিসাবে বর্ণনা করা হয়।  অনুরূপভাবে  ২০১৮ সালের মধ্য-মেয়াদের নির্বাচনগুলির ফলাফল বিশ্লেষণ করে এই ইঙ্গিত পাওয়া যায় যে \"দোদুল্যমান অঙ্গরাজ্যগুলি\" পরিবর্তিত হচ্ছে, কলোরাডো এবং ওহাইও কম প্রতিযোগিতামূলক হয়ে উঠছে এবং প্রথমোক্তটি অধিকতর ডেমোক্র্যাটিক-পন্থী এবং শেষোক্তটি অধিকতর রিপাবলিকান-পন্থী হয়ে উঠছে। এর বিপরীতে জর্জিয়া এবং অ্যারিজোনা ধীরে ধীরে দোদুল্যমান অঙ্গরাজ্যে পরিণত হচ্ছে।  \n\n\n== সমালোচনা ==\n\nনির্বাচক মণ্ডলীভিত্তিক নির্বাচনী ব্যবস্থার কারণে রাজনৈতিক প্রচারণা অভিযানগুলি তাদের বেশিরভাগ প্রচেষ্টা দোদুল্যমান অঙ্গরাজ্যগুলির ভোটারদের উপর কেন্দ্রীভূত করার ব্যাপারে উৎসাহিত বোধ করে। যেসব অঙ্গরাজ্যের জনমত জরিপে কোনও পছন্দের প্রার্থী স্পষ্ট প্রতীয়মান হয় না, সেগুলিতে উচ্চহারে প্রচারণামূলক সাক্ষাৎ-পরিদর্শন, দূরদর্শন (টেলিভিশন) বিজ্ঞাপন সম্প্রচার, বিতর্ক ও  ভোটার উপস্থিতি বৃদ্ধি প্রচেষ্টার মাধ্যমে সেগুলির উপর লক্ষ্যস্থির করা হয়। মার্কিন দ্য নেশন সাময়িকীর সাংবাদিক ক্যাটরিনা ভ্যানডেন হিউভেলের মতে, জাতীয় নির্বাচনে \"পাঁচজনের মধ্যে চারজন\" ভোটারকে \"সম্পূর্ণরূপে উপেক্ষা\" করা হয়।\nযেহেতু বেশিরভাগ অঙ্গরাজ্য বিজয়ীর-সব-প্রাপ্য ব্যবস্থাটি ব্যবহার করে থাকে, যে ব্যবস্থায় অঙ্গরাজ্যের সর্বাধিক সংখ্যক জনতার ভোটপ্রাপ্ত প্রার্থী সেটির সমস্ত নির্বাচক ভোট লাভ করেন, তাই শুধুমাত্র কয়েকটি দোদুল্যমান অঙ্গরাজ্যের উপর প্রায় সম্পূর্ণ একচেটিয়াভাবে লক্ষ্যস্থির করার জন্য একটি স্পষ্ট উদ্দীপনা বিদ্যমান। এর বিপরীতে ক্যালিফোর্নিয়া, টেক্সাস এবং নিউ ইয়র্কের মতো বৃহৎ জনসংখ্যাবিশিষ্ট অনেক অঙ্গরাজ্য সাম্প্রতিক নির্বাচনগুলিতে একটি নির্দিষ্ট দলের জন্য \"নিরাপদ\" বলে বিবেচিত হয়েছে, এবং তাই প্রচারণামূলক পরিদর্শন এবং অর্থ বিনিয়োগের জন্য এগুলির অগ্রাধিকার নেই। অন্যদিকে তেরোটি ক্ষুদ্রতম অঙ্গরাজ্যের মধ্যে বারোটিকে যেকোনও একটি দলের জন্য নিরাপদ বলে মনে করা হয় - শুধুমাত্র নিউ হ্যাম্পশায়ার একমাত্র ক্ষুদ্র অঙ্গরাজ্য যেটি নিয়মিতভাবে সব নির্বাচনে একটি দোদুল্যমান অঙ্গরাজ্য।  উপরন্তু, প্রচারণা অভিযানগুলি ২০০৮ সালের নির্বাচনী চক্রের শেষের কয়েক মাসে দেশব্যাপী নির্বাচনী প্রচেষ্টা বৃদ্ধি করা বন্ধ করে দিয়েছিল, এবং এর বদলে শুধুমাত্র কয়েকটি যুদ্ধক্ষেত্র অঙ্গরাজ্যের উপর লক্ষ্যস্থির করেছিল।\n\n\n== ফলাফল অনুযায়ী দোদুল্যমান অঙ্গরাজ্য ==\nনেট সিলভার একটি পদ্ধতি বের করেছেন, যা ব্যবহার করে দোদুল্যমান  অঙ্গরাজ্যগুলির একটি ছক থেকে মীমাংসাকারী অঙ্গরাজ্যগুলি নির্ধারণ করা যায়। ছকটিতে সাম্প্রতিক নির্বাচনগুলিতে কাছাকাছি প্রতিযোগিতায় থাকা অঙ্গরাজ্যগুলিকে বিজয়ের ব্যবধানের ভিত্তিতে ক্রমাঙ্কিত করা হয়েছে। এই পদ্ধতিতে অঙ্গরাজ্যগুলি ও ওয়াশিংটন ডিসি-কে বিজয়ের ব্যবধান অনুযায়ী  ক্রমবিন্যস্ত করা হয়, তারপর সারণী করে বের করা হয় ২৭০+ নির্বাচনী ভোট পেতে হলে কোন অঙ্গরাজ্যগুলিকে  ব্যবধানে  হবে। মীমাংসাকারী অঙ্গরাজ্যএবং পরবর্তী ১০টি অঙ্গরাজ্য যাদের প্রতিটিতে ব্যবধান কম, \"পক্ষপাত\" সহ, পূর্ববর্তী দৃষ্টিতে দোদুল্যমান অঙ্গরাজ্য হিসাবে দেখানো হয়েছে, যা মীমাংসাকারী অঙ্গরাজ্যে চূড়ান্ত ব্যবধান এবং চূড়ান্ত জনতার ভোটের ব্যবধানের মধ্যে পার্থক্য। এটিতে নির্বাচক মণ্ডলীতে অন্তর্নিহিত সুবিধা বিবেচনা করা হয়েছে; উদাহরণস্বরূপ, মিশিগান ছিল ২০১৬ সালের নির্বাচনের চূড়ান্ত ফলাফলের সবচেয়ে কাছাকাছি অঙ্গরাজ্য, আর নেভাডা ছিল জাতীয় পর্যায়ের জনতার ভোটের ফলাফলের সবচেয়ে কাছের অঙ্গরাজ্য, তবে ২৭০টি নির্বাচক ভোটের জোট একত্রিত করার জন্য সবচেয়ে গুরুত্বপূর্ণ ও মীমাংসাকারী অঙ্গরাজ্যগুলি ছিল উইসকনসিন এবং পেনসিলভেনিয়া।\n\n\n== আরও দেখুন ==\nআগমনী ঘণ্টাবাদক\nনীল দেয়াল (রাজনীতি)\nপ্রান্তিক আসন\nমিজারির আগমনী ঘণ্টাবাদক\nনীলাভ-লাল আমেরিকা\nলাল ও নীল অঙ্গরাজ্য\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\n২০১২ সালের নির্বাচনে অতি-গুরুত্বপূর্ণ দোদুল্যমান অঙ্গরাজ্যগুলি\nওয়াশিংটন পোস্টের মাধ্যমে ২০০৮-এর যুদ্ধক্ষেত্র/দোদুল্যমান অঙ্গরাজ্য\nদোদুল্যমান অঙ্গরাজ্য ওহাইও-র উপর প্রামাণ্যচিত্র\nদোদুল্যমান অঙ্গরাজ্যগুলির উপর পূর্ণদৈর্ঘ্য প্রামাণ্যচিত্র প্রকল্প\n\"মার্কিন রাষ্ট্রপতি নির্বাচন কতটা কাছাকাছি ছিল? - প্রভাবশালী অঙ্গরাজ্য \" - মাইকেল শেপার্ড\nবুশের প্রচারাভিযানের মেমো দোদুল্যমান অঙ্গরাজ্যের দিকে তার চেহারার বিশদ বিবরণ (পিডিএফ ফাইল)"}