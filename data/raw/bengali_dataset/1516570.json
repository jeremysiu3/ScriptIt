{"pageid": 1516570, "title": "মার্চ অন (সংস্থা)", "url": "https://bn.wikipedia.org/wiki?curid=1516570", "content": "মার্চ অন, যাকে প্রতীকে লেখা হয় মার্চ অন, ছিল নারী-নেতৃত্বাধীন এবং তৃণমূল পর্যায়ের রাজনৈতিক কর্মী গোষ্ঠীগুলির একটি আমেরিকান অলাভজনক সংগঠন। এটি ২০১৭ সালের ২১শে জানুয়ারী নারীদের পদযাত্রা  থেকে উদ্ভূত হয়েছিল।\n\n\n== সম্পর্কে ==\nনির্বাচনী রাজনীতির উপর মনোযোগ কেন্দ্রীভূত ক'রে প্রগতিশীল রাজনৈতিক শক্তি তৈরির জন্য মার্চ অন দেশজুড়ে নারীদের সংগঠিত করে। মার্চ অন হল নারী-নেতৃত্বাধীন, কিন্তু একটি সর্বাত্মক সংগঠন যারা রাজনৈতিক কৌশল ব্যবহার ক'রে লক্ষ লক্ষ পদযাত্রার যৌথ প্রচেষ্টার মাধ্যমে ফেডারেল, রাজ্য এবং স্থানীয় পর্যায়ে কর্মকাণ্ডের সমন্বয় সাধন করে।\n\n\n=== ভোট নিয়ে পদযাত্রা ===\nমার্চ অন দ্য পোলস হল মার্চ অন-এর নির্বাচনী বছরের উদ্যোগ যেটি ভোটারদের উপস্থিতি বৃদ্ধির দিকে লক্ষ্য রেখে এবং ভোটদান ও নাগরিক অংশগ্রহণের ধারণা পরিবর্তন করার জন্য তৈরি। এরা নারী পদযাত্রা এবং দেশের বিভিন্ন শহরে অন্যান্য তৃণমূল পর্যায়ের গোষ্ঠীগুলি প্রগতিশীল ভোটারের উপস্থিতি বৃদ্ধির লক্ষ্যে অনুষ্ঠানের পরিকল্পনা করেছে। এই অনুষ্ঠানগুলির মধ্যে ছিল মিছিল, হারিকেন ফ্লোরেন্সের (ক্রান্তীয় ঘূর্ণিঝড়) কারণে বাস্তুচ্যুত ভোটারদের জন্য ক্যারাভান আয়োজন, এবং পুরো দিনব্যাপী সম্প্রদায়ের অংশগ্রহণের মাধ্যমে প্রথম ভোটারদের উৎসাহিত করা। মার্চ অন সংগঠনের আওতায় থাকা সত্ত্বেও, প্রতিটি পদযাত্রাই ভিন্ন, এগুলি স্থানীয় বৈশিষ্ট্যগুলিকে প্রতিফলিত করে সংগঠিত হয়েছে।\n\n\n=== ৫০ মাইল আরও ===\n২০১৮ সালে ফ্লোরিডার পার্কল্যান্ডে স্কুলে গুলি চালানোর প্রতিক্রিয়া হিসেবে মার্চ অন-এর যুব শাখা তৈরি হয়, যার নাম ৫০ মাইলস মোর। ৫০ মাইলস মোর হল একটি ছাত্র-নেতৃত্বাধীন বন্দুক নিয়ন্ত্রণ সংস্থা যারা আমেরিকায় বন্দুক নিয়ন্ত্রণের পক্ষে প্রচারণা চালানোর জন্য পঞ্চাশ মাইল মিছিল করেছে। তারা এখন পর্যন্ত দুটি পদযাত্রা সম্পন্ন করেছে, প্রথমটি উইসকনসিনে, যেখানে তারা পল রায়ানের সম্মুখীন হয়েছিল, এবং দ্বিতীয়টি ম্যাসাচুসেটসে যেখানে তারা স্মিথ অ্যাণ্ড ওয়েসন কারখানার সম্মুখীন হয়েছিল। এই জায়গাদুটিতে স্কুলে গুলি চালানোর সময় ব্যবহৃত অনেক বন্দুক তৈরি করা হয়েছে। এই সংগঠনের লক্ষ্য হল মার্কিন যুক্তরাষ্ট্রের পঞ্চাশটি রাজ্যে পঞ্চাশ মাইল পদযাত্রার আয়োজন করা।\n\n\n=== ২০১৮ সালের নারী মার্চ ===\n২০১৭ সালের নারী মার্চের বার্ষিকীতে, অর্থাৎ ২০১৮ সালে, প্রায় ২৫০টি মিছিল, সমাবেশ এবং কর্মসূচী অনুষ্ঠিত হয়েছিল, যার অনেকগুলি মার্চ অন দ্বারা সমন্বিত হয়েছিল।\n\n\n=== ভবিষ্যত জোট ===\nভবিষ্যত জোট (ফিউচার কোয়ালিশন) হল ২৫টিরও বেশি যুব-নেতৃত্বাধীন কর্মী সংগঠনের একটি জোট, যারা প্রগতিশীল সক্রিয়তার উপর দৃষ্টি নিবদ্ধ করে। জোটের প্রথম উদ্যোগ ছিল ওয়াকআউট টু ভোট। এর অংশ হওয়ার জন্য মার্চ ফর আওয়ার লাইভস সংগঠনও স্বাক্ষর করেছে। মার্চ মাসের মধ্যেই ফিউচার কোয়ালিশন তাদের \"যুবক বাহিনী\" হিসেবে প্রতিষ্ঠিত হয়েছে।\n\n\n=== ২০ সেপ্টেম্বর জলবায়ু ধর্মঘট ===\nমার্চ অন ২০ সেপ্টেম্বর জলবায়ু ধর্মঘট আয়োজনে সহায়তা করেছে। ২০শে সেপ্টেম্বর নিউ ইয়র্ক সিটিতে জাতিসংঘ জলবায়ু সম্মেলনের তিন দিন আগে আমেরিকায় এবং বিশ্বজুড়ে তরুণ এবং প্রাপ্তবয়স্কদের নেতৃত্বে একটি আন্তর্জাতিক ধর্মঘট এবং প্রতিবাদ সমাবেশ অনুষ্ঠিত হয়েছিল, সেখানে জলবায়ু সংকট মোকাবিলায় পদক্ষেপ নেওয়ার দাবি জানানো হয়। এই অনুষ্ঠানটি মার্কিন ইতিহাসের বৃহত্তম জলবায়ু সংহতিগুলির মধ্যে একটি। এই অনুষ্ঠানটি জলবায়ু আন্দোলনের জন্য স্কুল ধর্মঘটের একটি অংশ।\n\n\n=== আমাদের সাথে ভোট দিন ===\nমার্চ অন ২০২০ সালের মার্কিন যুক্তরাষ্ট্রের রাষ্ট্রপতি নির্বাচনে আগাম ভোটদানের প্রচারণার জন্য \"ভোট উইথ আস\" প্রচারণা তৈরি করেছে। এই প্রচারণায় দেশজুড়ে সামনাসামনি সমাবেশ অনুষ্ঠান এবং উল্লেখযোগ্য ব্যক্তিত্ব ও ভোটার কর্মীদের অংশগ্রহণে একটি ভার্চুয়াল সমাবেশ অন্তর্ভুক্ত রয়েছে।\n\n\n=== ভোটাধিকারের জন্য পদযাত্রা ===\n২৮শে আগস্ট দিনটি হল মার্টিন লুথার কিং জুনিয়রের ওয়াশিংটনে ঐতিহাসিক পদযাত্রার ৫৮তম বার্ষিকী। এই দিনে ভোটাধিকারের জন্য মার্চ অন সংগঠিত হয়, এর সংগঠনের দায়িত্বে ছিল মার্চ অন এবং অন্যান্য উল্লেখযোগ্য নাগরিক অধিকার নেতারা। সিনেট রিপাবলিকানদের ফর দ্য পিপল অ্যাক্ট-কে বাধা দেবার প্রতিক্রিয়ায় এটি আয়োজিত হয়েছিল।\n\n\n== ইতিহাস ==\n২০১৭ সালের অক্টোবরে দেশজুড়ে নারীদের পদযাত্রার নেতারা মার্চ অন গঠন করেছিলেন। নেতৃবৃন্দের মধ্যে ছিলেন দ্য উইমেন'স মার্চের সহ-প্রতিষ্ঠাতা ভেনেসা রুবল, উইমেন'স মার্চ শিকাগোর জেসিকা শেলার এবং জ্যাকি অ্যালজি, উইমেন'স মার্চ ওকলাহোমার লিণ্ডসে কানালি এবং স্যাসিয়া ফাউলার, উইমেন'স মার্চ কানাডার পেনেলোপ চেস্টার সহ দেশব্যাপী অন্যান্যরা।\n২০১৭ সালের জানুয়ারিতে আমেরিকায় রাজনৈতিক ক্ষমতা সুসংহত করার জন্য নারীদের পদযাত্রার পর নেতারা একত্রিত হন। তাঁরা প্রাথমিকভাবে মধ্যবর্তী নির্বাচনে নারীদের নির্বাচনী ক্ষমতার ওপর দৃষ্টি নিবদ্ধ করেন।\nজোট থেকে উল্লেখযোগ্যভাবে অনুপস্থিত ছিল একটি বিচ্ছিন্ন দল, উইমেন'স মার্চ ইনকর্পোরেটেড, যার মধ্যে কিছু মহিলা ছিলেন যাঁরা ওয়াশিংটনে ২০১৭ সালের নারী মার্চের মুখপাত্র ছিলেন। উইমেন'স মার্চ ইনকর্পোরেটেডের ওপর আনা ইহুদি-বিদ্বেষের অভিযোগের আলোকে, মার্চ অন প্রকাশ্যে নিজেদের এবং অন্যান্য সহযোগী সংস্থাগুলিকে গোষ্ঠী থেকে দূরে সরিয়ে নিয়েছিল।\n২০২৪ সালের জানুয়ারিতে, মার্চ অন ভেঙে দেওয়া হয় এবং ফিউচার কোয়ালিশন নামে পুনঃনামকরণ করা হয়।\n\n\n== নেতৃত্ব ==\n২০২৩ সালের মে মাসে, করিন জি ফ্রিম্যান সংস্থার নির্বাহী পরিচালক হিসেবে দায়িত্ব গ্রহণ করেন।\n\n\n== তথ্যসূত্র =="}