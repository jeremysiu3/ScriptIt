{"pageid": 1417982, "title": "ম্যাগনেসিয়াম হাইড্রাইড", "url": "https://bn.wikipedia.org/wiki?curid=1417982", "content": "ম্যাগনেসিয়াম হাইড্রাইড একটি অজৈব যৌগ যার রাসায়নিক সংকেত MgH2। এটি ম্যাগনেসিয়াম এবং হাইড্রোজেনের একটি রাসায়নিক যৌগ।\n\n\n== প্রস্তুতি ==\n১৯৫১ সালে উচ্চ চাপ এবং তাপমাত্রায় ম্যাগনেসিয়াম ধাতুর সঙ্গে সরাসরি হাইড্রোজেন গ্যাসের বিক্রিয়া ঘটিয়ে সর্বপ্রথম ম্যাগনেসিয়াম হাইড্রাইড তৈরি করার খবর প্রকাশিত হয়। এই হাইড্রোজেনেশন বিক্রিয়াটি ৫০০ ডিগ্রি সেলসিয়াস তাপমাত্রায় ২০০ বায়ুমণ্ডলীয় চাপে ম্যাগনেসিয়াম আয়োডাইড (MgI২) অনুঘটকের উপস্থিতিতে করা হয়েছিল। বিক্রিয়াটি এই রকম:\n\nMg + H২ → MgH২\nঅন্য একটি পদ্ধতিতে ম্যাগনেসিয়াম ধাতুকে বল মিলের সাহায্যে ন্যানোস্ফটিক আকারে গুঁড়ো করে কম তাপমাত্রায় হাইড্রোজেন গ্যাসের সঙ্গে বিক্রিয়া ঘটিয়ে ম্যাগনেসিয়াম হাইড্রাইড তৈরি করা হয়। যদিও এই পদ্ধতি নিয়ে আরও গবেষণা চলছে।\nএছাড়া ম্যাগনেসিয়াম অ্যানথ্রাসিনের সঙ্গে হাইড্রোজেনের বিক্রিয়া ঘটিয়ে ম্যাগনেসিয়াম হাইড্রাইড তৈরি করা যায়। বিক্রিয়াটি নিম্নরূপ:\n\nMg(অ্যানথ্রাসিন) + H ২ → MgH২\nলিথিয়াম অ্যালুমিনিয়াম হাইড্রাইডের সাথে ডাইইথাইলম্যাগনেসিয়ামের বিক্রিয়া করেও ম্যাগনেসিয়াম হাইড্রাইড তৈরি করা যায়।\nইথার বা হাইড্রোকার্বন দ্রাবকের উপস্থিতিতে ফেনাইলসিলেন এবং ডাইবিউটাইল ম্যাগনেসিয়ামের বিক্রিয়া করেও ম্যাগনেসিয়াম হাইড্রাইড তৈরি করা যেতে পারে।\n\n\n== গঠন এবং বন্ধন ==\nম্যাগনেসিয়াম হাইড্রাইড স্ফটিকের বহুরূপতা রয়েছে অর্থাৎ ম্যাগনেসিয়াম হাইড্রাইড বিভিন্ন রকমের স্ফটিক তৈরি করতে পারে। সাধারণ তাপমাত্রায় যে ম্যাগনেসিয়াম হাইড্রাইড পাওয়া যায় সেটি α-MgH2 নামে পরিচিত। এর গঠন রুটাইল আকরিকের গঠনের সঙ্গে মিল রয়েছে। এছাড়া উচ্চ চাপে প্রাপ্ত কমপক্ষে চারটি আরও বহুরূপতা রয়েছে। যেগুলি β-MgH2, γ-MgH2, অর্থরম্বিক HP1 এবং অর্থরম্বিক HP2 নামে পরিচিত।\nকিছুক্ষেত্রে খুবই অল্পপরিমাণে নির্দিষ্ট রাসায়নিক অনুপাত ছাড়া অর্থাৎ নন স্টোইচিওমেট্রিক অনুপাতেও ম্যাগনেসিয়াম হাইড্রাইডের উপস্থিতি দেখা যায়, যেমন MgH(2-δ)। তবে বেশিরভাগ ম্যাগনেসিয়াম হাইড্রাইডই নির্দিষ্ট রাসায়নিক অনুপাতে তৈরি হয়ে থাকে। রুটাইল গঠনযুক্ত ম্যাগনেসিয়াম হাইড্রাইড কখনও কখনও বিশুদ্ধভাবে আয়নিক না হয়ে প্রকৃতিতে আংশিকভাবে সমযোজী হিসাবেও দেখা যায়। ম্যাগনেসিয়াম হাইড্রাইড অণুর আণবিক রূপগুলি হলো, MgH, MgH2, Mg2H, Mg 2H2, Mg 2H 3, এবং Mg2H 4 যা এই সব যৌগের কম্পনমূলক বর্ণালী দ্বারা চিহ্নিত করা যায়। ম্যাগনেসিয়াম হাইড্রাইড ডাইমার অণু (Mg 2H4) গঠন করতে পারে। এই ডাইমার অণুর একটি সেতুযুক্ত কাঠামো রয়েছে যা ডাইমেরিক অ্যালুমিনিয়াম হাইড্রাইড Al 2H 6 এর গঠনের মতন হয়।\n\n\n== বিক্রিয়া ==\nম্যাগনেসিয়াম হাইড্রাইড সহজেই জলের সাথে বিক্রিয়া করে হাইড্রোজেন গ্যাস তৈরি করে। বিক্রিয়াটি এই রকম:\n\nMgH2 + 2 H2O → 2 H2 + Mg(OH)2\n২৮৭ ডিগ্রি সেলসিয়াস তাপমাত্রায় ম্যাগনেসিয়াম হাইড্রাইড ভেঙ্গে গিয়ে স্বাভাবিক বায়ুর চাপের হাইড্রোজেন গ্যাস উৎপন্ন করে। উচ্চ তাপমাত্রায় হাইড্রোজেন গ্যাসের নির্গমণ উভমুখী হওয়ার কারণে ম্যাগনেসিয়াম হাইড্রাইডের ব্যবহারের ক্ষেত্রে সীমাবদ্ধতা হিসাবে দেখা যায়।\n\nMgH2 → Mg + H2\n\n\n== ব্যবহার ==\nম্যাগনেসিয়াম হাইড্রাইডে ওজন অনুপাতে শতকরা ৭.৬৬ ভাগ হাইড্রোজেন রয়েছে। বেশি পরিমাণে হাইড্রোজেনের উপস্থিতির জন্য এই যৌগটিকে হাইড্রোজেনের সম্ভাব্য ভাণ্ডার হিসাবে ধরা হয়। এক কিলোগ্রাম হাইড্রাইডে ৮০০ লিটার পর্যন্ত হাইড্রোজেন গ্যাস হাইড্রাইড হিসাবে সংরক্ষণ করা যেতে পারে। ম্যাগনেসিয়াম হাইড্রাইড থেকে নির্গত হাইড্রোজেন ব্যবহার করে ধাতব ফোম তৈরি করা যায়।\n\n\n== সুরক্ষা ==\nম্যাগনেসিয়াম হাইড্রাইডের গুঁড়ো বেশি ঘাঁটাঘাটি করলে ত্বক এবং চোখের ক্ষতি করতে পারে। এটি অত্যন্ত জ্বলনশীল পদার্থ ও রাসায়নিকভাবে সক্রিয়। অত্যন্ত জ্বলনশীল হওয়ায় এটি বিপজ্জনক আগুন ও বিস্ফোরণ সৃষ্টিকারী। তাই ম্যাগনেসিয়াম হাইড্রাইড নাড়াচাড়া করার সময় সাবধানতা অবলম্বন করে করা উচিত।\n\n\n== তথ্যসূত্র =="}