{"pageid": 1096461, "title": "আবুল কালাম মনজুর মোরশেদ", "url": "https://bn.wikipedia.org/wiki?curid=1096461", "content": "ড. আবুল কালাম মনজুর মোরশেদ ১৯৩৮ সালে রাজশাহী জেলায় জন্মগ্রহণ করেন। তিনি একজন বাংলাদেশি সাহিত্যিক, ভাষাবিজ্ঞানী বিশেষত ধ্বনিবিজ্ঞানী ও কর্মজীবনে বাংলা একাডেমির মহাপরিচালক ছিলেন। তিনি আমৃত্যু অধ্যাপনার সাথে যুক্ত ছিলেন। প্রথমে ঢাকা বিশ্ববিদ্যালয়ের বাংলা বিভাগ তারপর চট্টগ্রাম বিশ্ববিদ্যালয়ের বাংলা বিভাগের প্রথম শিক্ষক হিসেবে যোগদান করেন। পরবর্তীতে তিনি ঢাকা বিশ্ববিদ্যালয়ের বাংলা বিভাগে ফিরে আসেন। ১৯৯২ সালে ঢাকা বিশ্ববিদ্যালয়ে কলা অনুষদভুক্ত 'ভাষাতত্ত্ব' (বর্তমানে ভাষাবিজ্ঞান) বিভাগ প্রতিষ্ঠায় তিনি গুরুত্বপূর্ণ ভূমিকা পালন করেন। আমৃত্যু তিনি এই বিভাগের সাম্মানিক অধ্যাপক হিসেবে নিযুক্ত ছিলেন।\nঅধ্যাপক ড. আবুল কালাম মনজুর মোরশেদ ২৫ জুলাই ২০২৩ তারিখ সকাল ১১-১২ টার মধ্যে ঘুমন্ত অবস্থায় (সম্ভবত) স্ট্রোক করে নিজ বাসভবনে ইন্তেকাল করেন। ২৬ জুলাই বাদ যোহর ঢাকা বিশ্ববিদ্যালয়ের কেন্দ্রীয় মসজিদে জানাযা শেষে তাঁকে মিরপুর বুদ্ধিজীবী কবরস্থানে সমাহিত করা হয়। মৃত্যুকালে তাঁর বয়স হয়েছিলো ৮৫ বছর।\n\n\n== প্রাথমিক জীবন ==\nআবুল কালাম মনজুর মোরশেদ রাজশাহীতে জন্মগ্রহণ করেন। তিনি রাজশাহী কলেজিয়েট স্কুল থেকে ম্যাট্রিক ও রাজশাহী গভর্নমেন্ট কলেজ থেকে আইএ পাশ করেন। এর পর ঢাকা বিশ্ববিদ্যালয় থেকে বাংলা ভাষা ও সাহিত্যে বিএ ও এমএ পাশ করেন। পরে ভাষাবিজ্ঞানে এমএ ডিগ্রী অর্জন করেন কানাডার ব্রিটিশ কলাম্বিয়া বিশ্ববিদ্যালয় থেকে। পিএইচডি ডিগ্রী লাভ করেন স্কটল্যান্ডের এডিনবরা বিশ্ববিদ্যালয় থেকে।\n\n\n== কর্মজীবন ==\nড. আবুল কালাম মনজুর মোরশেদ ঢাকা বিশ্ববিদ্যালয়ের ভাষাবিজ্ঞান বিভাগে সংখ্যাতিরিক্ত, পরবর্তীতে সাম্মানিক অধ্যাপক হিসেবে আমৃত্যু কর্মরত ছিলেন। তিনি ১৯৬৪ সালে ঢাকা বিশ্ববিদ্যালয়ের বাংলা বিভাগের শিক্ষক হিসেবে কর্মজীবন শুরু করেন। ১৯৬৬ সালে চট্টগ্রাম বিশ্ববিদ্যালয়ের বাংলা বিভাগের প্রথম শিক্ষক হিসেবে যােগদান করেন। পরে আবার ঢাকা বিশ্ববিদ্যালয়ে ফিরে আসেন। ১৯৮৭ থেকে ১৯৯০ সাল পর্যন্ত তিনি ঢাকা বিশ্ববিদ্যালয়ের বাংলা বিভাগের চেয়ারম্যান হিসেবে দায়িত্ব পালন করেন। ২০০৩ সালে তিনি অবসর গ্রহণ করেন।\n২৪ ফেব্রুয়ারি ২০০৫ থেকে ১৬ নভেম্বর ২০০৬ সাল পর্যন্ত বাংলা একাডেমির মহাপরিচালক হিসেবে দায়িত্ব পালন করেন।\n\n\n== সাহিত্য চর্চা ==\nআবুল কালাম মনজুর মোরশেদ স্কুল জীবন থেকে সাহিত্য চর্চা শুরু করেন। তার লেখা গল্প ও প্রবন্ধ দেশ-বিদেশের বিভিন্ন পত্র-পত্রিকায় প্রকাশিত হয়।\n\n\n=== গ্রন্থ ===\nতার উল্লেখযোগ্য প্রকাশিত গ্রন্থের মধ্যে রয়েছে:\n\nআধুনিক ভাষাতত্ত্ব\nরবীন্দ্রনাথ, নজরুল ও অন্যান্য প্রসঙ্গ\nনজরুল ও অন্যান্য প্রসঙ্গ\nসন্ত্রাসমুক্ত বাংলাদেশ\nরাজনৈতিক সংঘাত\nবাংলা ভাষাতত্ত্ব\nবাংলা সম্বন্ধবাচক সর্বনাম : গঠন ও প্রকৃতি\n'আধুনিক ভাষাতত্ত্ব'গ্রন্থটি তাঁর লেখা অন্যতম প্রধান গ্রন্থ।যা ভাষাবিজ্ঞানের মৌলিক বিষয়াবলি পাঠের জন্য ছাত্র-শিক্ষক সকলের কাছেই সমাদর লাভ করেছে।\n\n\n== পুরস্কার ও সম্মাননা ==\nএকুশে পদক -২০০৬\nবাংলাদেশ শিশু একাডেমি সাহিত্য পুরস্কার - ১৪০৭\nবাংলাদেশ লেখিকা সংঘ পুরস্কার -২০০৬\n\n\n== তথ্যসূত্র =="}