{"pageid": 1468315, "title": "অভয় দেওল", "url": "https://bn.wikipedia.org/wiki?curid=1468315", "content": "অভয় দেওল (জন্ম: ১৫ মার্চ ১৯৭৬) একজন ভারতীয় অভিনেতা। তিনি হিন্দি চলচ্চিত্রে কাজের জন্য সুপরিচিত। দেওল পরিবারে জন্মগ্রহণকারী অভয় ২০০৫ সালে ইমতিয়াজ আলী পরিচালিত প্রণয়ধর্মী হাস্যরসাত্মক সোচা না থা-এ অভিনয়ের মধ্য দিয়ে বলিউডে আগমন করেন। দেওল স্বাধীন চলচ্চিত্র মনোরমা সিক্স ফিট আন্ডার (২০০৭) ও ওয়ে লাকি! লাকি ওয়ে! (২০০৮)-এ তার অভিনয়ের জন্য প্রশংসিত হন। ২০০৯ সালে তিনি অনুরাগ কশ্যপের তিক্ত হাস্যরসাত্মক দেব.ডি চলচ্চিত্রে শ্রেষ্ঠাংশে অভিনয় করে সাফল্য অর্জন করেন।\nদেওলের সবচেয়ে ব্যবসাসফল চলচ্চিত্র হল জোয়া আখতার পরিচালিত জিন্দগি না মিলেগি দোবারা (২০১১)। এই কাজের জন্য তিনি সমাদৃত হন এবং শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কার, জি সিনে পুরস্কার ও আইফা পুরস্কারের মনোনয়ন লাভ করেন। তিনি এরপর স্বাধীন নাট্যধর্মী চলচ্চিত্র রোড, মুভি (২০১০) ও যুদ্ধভিত্তিক চক্রব্যূহ (২০১২) এবং ব্যবসাসফল প্রণয়মূলক নাট্যধর্মী রাঞ্ঝনা (২০১৩) ও প্রণয়মূলক হাস্যরসাত্মক হ্যাপি ভাগ জায়েগি (২০১৬) চলচত্রে অভিনয় করেছেন। এছাড়া তিনি নেটফ্লিক্সের নাট্যধর্মী সীমিত ধারাবাহিক ট্রায়াল বাই ফায়ার (২০২৩) শ্রেষ্ঠাংশে অভিনয় করেছেন।\nদেওল পর্দায় জটিল ধরনের চরিত্রে অভিনয় এবং ভারতে সমান্তরাল চলচ্চিত্রে তার সমর্থনের জন্য খ্যাতি অর্জন করেন। তিনি ২০০৯ সালে প্রযোজনা প্রতিষ্ঠান ফরবিডেন ফিল্মস প্রতিষ্ঠা করেন। অভিনয়ের পাশাপাশি তিনি একজন সক্রিয় মানবসেবী এবং বিভিন্ন এনজিওকে সহায়তা প্রদান করেন।\n\n\n== প্রারম্ভিক জীবন ==\nদেওল ১৯৭৬ সালের ১৫ই মার্চ মহারাষ্ট্রের বোম্বে শহরে জন্মগ্রহণ করেন। তার পিতা অজিত দেওল ও মাতা ঊষা দেওল। তিনি অভিনেতা ধর্মেন্দ্রের ভাইপো এবং অভিনেতা সানি দেওল, ববি দেওল ও অভিনেত্রী এশা দেওলের চাচাতো ভাই। রেডিফ.কম-এ দেওয়া এক সাক্ষাৎকারে দেওল বলেন তিনি তারা পিতার জন্য নয় বরং বিদ্যালয় থেকে মঞ্চে জড়িত থাকার কারণে অভিনয়কে পেশা হিসেবে গ্রহণ করেন। তিনি বলেন, \"১৮ বছর বয়সে আমি অভিনয়ের সিদ্ধান্ত নিই। কিন্তু আমার আরও ১০ বছর লেগে যায় কারণ আমি চলচ্চিত্রে আসার জন্য আমার পড়াশোনা ছাড়তে চাইনি।\"\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে অভয় দেওল  (ইংরেজি)\nবলিউড হাঙ্গামায় অভয় দেওল"}