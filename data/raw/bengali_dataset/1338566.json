{"pageid": 1338566, "title": "সন্দীপ দত্ত", "url": "https://bn.wikipedia.org/wiki?curid=1338566", "content": "সন্দীপ দত্ত (২৪ জুলাই ১৯৫১ — ১৫ মার্চ ২০২৩) একজন বাঙালি সম্পাদক, অনুবাদক, লেখক ও পত্রিকা সংগ্রাহক।\n\n\n== প্রারম্ভিক জীবন ==\nসন্দীপ দত্তের প্রাথমিক শিক্ষা কলকাতার সেন্ট পলস স্কুলে। তারপর স্কটিশ চার্চ কলেজ থেকে বাংলায় স্নাতক হন তিনি। পরে কলকাতা বিশ্ববিদ্যালয় থেকে বাংলা বিষয়ে স্নাতকোত্তর এবং বি এড করেন। তিনি মির্জাপুর সিটি স্কুলের শিক্ষক ছিলেন।\n\n\n== অবদান ==\nবাংলা লিটল ম্যাগাজিন আন্দোলনের অন্যতম প্রধান মুখ সন্দীপ। তিনি ছাত্রাবস্থায় ভারতের জাতীয় গ্রন্থাগারে পত্র-পত্রিকা সন্ধান করতে গিয়ে সেগুলোর প্রতি অবহেলা ও সংরক্ষণের অভাব বোধ করেন ও সম্পূর্ণ ব্যক্তিগত উদ্যোগে শুধুমাত্র পত্র পত্রিকার পঠন পাঠন ও সংরক্ষণের উদ্দেশ্যে একটি গ্রন্থাগার প্রতিষ্ঠা করেন। ১৯৭৮ খ্রিস্টাব্দের ২৩শে জুন সামান্য কয়েকটি পত্র-পত্রিকা নিয়ে কলকাতার টেমার লেনে যে গ্রন্থাগার চালু করেন সন্দীপ তা বর্তমানে ভারতের অন্যতম সমৃদ্ধ পত্রিকার সংগ্রহালয় হিসেবে গণ্য হয়ে থাকে। তাঁর তত্ত্বাবধানে বহু দুষ্প্রাপ্য ও দুর্লভ পত্রিকা সংরক্ষণ করা হয়। ১৯৭৯ সালের ৮ই মে গ্রন্থাগারটি জনগণের জন্য গবেষণার স্বার্থে উন্মুক্ত  হয়। এই গবেষণা কেন্দ্রের নাম হয় কলিকাতা লিটল ম্যাগাজিন লাইব্রেরি ও গবেষণা কেন্দ্র। ১৯৭৬ সাল থেকে কলকাতা বইমেলায় সন্দীপ দত্ত তাঁর পত্র-পত্রিকার সংগ্রহ নিয়ে অংশগ্রহণ করতেন। লিটল ম্যাগাজিন সংগ্রহ ও গবেষণা ছাড়াও তিনি বহু পত্রিকা সম্পাদনা করেছেন। তাঁর রচিত একাধিক গল্প, প্রবন্ধ এবং কবিতা সংকলন রয়েছে। সিনে সেন্ট্রাল কলকাতা ও বঙ্গীয় সাহিত্য পরিষদের আজীবন সদস্য ছিলেন তিনি। সুভাষ মুখোপাধ্যায়ঃ জীবন ও সাহিত্য এবং বাংলা কবিতার কালপঞ্জি (১৯২৭-১৯৮৯ ) তাঁর রচিত গ্রন্থ। \n\n\n== মৃত্যু ==\nসন্দীপ দত্ত দীর্ঘদিন ধরেই মধুমেহ রোগে ভুগছিলেন। ১৫ মার্চ ২০২৩, এসএসকেএম হাসপাতালে ৭২ বছর বয়েসে মারা যান তিনি।\n\n\n== তথ্যসূত্র =="}