{"pageid": 1005377, "title": "নিসো (প্রাকৃতিক উপগ্রহ)", "url": "https://bn.wikipedia.org/wiki?curid=1005377", "content": "নিসো (ইংরেজি: Neso, ) বা নেপচুন ১৩ (ইংরেজি: Neptune XIII) হল নেপচুনের সর্ব-বহিঃস্থ প্রাকৃতিক উপগ্রহ। ২০০২ সালে ম্যাথিউ জে. হোলম্যান, ব্রেট জে. গ্ল্যাডম্যান ও অন্যান্য জ্যোতির্বিজ্ঞানীগণ এই অনিয়মিত উপগ্রহটি আবিষ্কার করলেও ২০০৩ সাল পর্যন্ত এটি অলক্ষিতই থেকে যায়। নিসো ৪৮ জিগামিটারেরও (মিলিয়ন কিলোমিটার) বেশি দূরত্ব থেকে নেপচুনকে প্রদক্ষিণ করছে। ২০১৫ সালের হিসেব অনুযায়ী এটিই কোনও গ্রহের সর্বাধিক দূরবর্তী উপগ্রহ। নেপচুন থেকে এটির সর্বাধিক দূরত্ব ৭২ জিগামিটারেরও বেশি। এই দূরত্ব সূর্য থেকে অপসূর অবস্থানে বুধের দূরত্বের (প্রায় ৭০ জিগামিটার) থেকেও বেশি। উপগ্রহ হিসেবে নিসোর কক্ষীয় আবর্তনকাল সর্বাধিক: ২৬.৬৭ বছর। এটির কক্ষপথ পশ্চাদমুখী, উচ্চ নতি-সম্পন্ন এবং উচ্চ উৎকেন্দ্রিকতা-সম্পন্ন। আনুমানিক অ্যালবেডোর ভিত্তিতে নিসোর ব্যাস নির্ধারণ করা হয়েছে প্রায় ৬০ কিমি (৩৭ মা) এবং এটির আনুমানিক গড় ঘনত্ব ১.৫ গ্রাম/ঘন সেন্টিমিটার। উপগ্রহটির ভর অনুমান করা হয় ২×১০১৭ কিলোগ্রাম। নিসোর কক্ষপথের পরিমাপগুলির সঙ্গে স্যামাথির (এস/২০০৩ এন ১) কক্ষপথের পরিমাপগুলির সাদৃশ্য থেকে অনুমান করা হয় যে, এই দুই অনিয়তাকার উপগ্রহই কোনও একক বৃহত্তর উপগ্রহের ধ্বংসাবশেষ থেকে সৃষ্ট। ২০০৭ সালের ৩ ফেব্রুয়ারি আইএইউ-এর ৮৮০২ নং সার্কুলারের মাধ্যমে নিসোর নামকরণ করা হয় গ্রিক পুরাণে উল্লিখিত অন্যতম নিরিডের নামানুসারে। তার আগে এটির অস্থায়ী নামকরণ করা হয়েছিল এস/২০০২ এন ৪ (ইংরেজি: S/2002 N 4)।\n\n\n== তথ্যসূত্র ==\nপাদটীকা\n\nসূত্রনির্দেশ\n\nMPC: Natural Satellites Ephemeris Service\nMean orbital parameters from JPL\n\n\n== বহিঃসংযোগ ==\nMatthew Holman's Neptune's page\nDavid Jewitt's pages\nScott Sheppard's pages\nNeso in Fiction"}