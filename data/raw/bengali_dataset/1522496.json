{"pageid": 1522496, "title": "ভারতে তিন তালাক", "url": "https://bn.wikipedia.org/wiki?curid=1522496", "content": "ভারতের তিন তালাক (তাৎক্ষণিক বিবাহবিচ্ছেদ)  এবং তালাক-এ-মুগাল্লাজা (অপরিবর্তনীয় বিবাহবিচ্ছেদ) হল ইসলামিক বিবাহবিচ্ছেদের পদ্ধতি। একসময় এই পদ্ধতি মুসলমানদের জন্য বিদ্যমান ছিল, তবে এখন এটি নিষিদ্ধ। বিশেষ করে হানাফি সুন্নি ইসলামী বিধানের অনুসারীদের মধ্যে এটি প্রচলিত ছিল। একজন মুসলিম পুরুষ তার স্ত্রীকে পরপর তিনবার তালাক (\"বিবাহবিচ্ছেদের\" এর আরবি শব্দ) (মৌখিক, লিখিত বা, সম্প্রতি, ইলেকট্রনিক মাধ্যমে) উচ্চারণ করে বিবাহবিচ্ছেদ করতে পারতেন।\nভারতে তিন তালাকের ব্যবহার ও এর বৈধতা নিয়ে দীর্ঘদিন ধরে বিতর্ক ও আলোচনা চলে আসছে। এই প্রথার বিরোধীরা ন্যায়বিচার, লিঙ্গসমতা, মানবাধিকার ও ধর্মনিরপেক্ষতার দৃষ্টিকোণ থেকে প্রশ্ন তুলেছেন। বিষয়টিতে ভারত সরকার এবং ভারতের সুপ্রিম কোর্ট জড়িত, এবং এটি ভারতে অভিন্ন দেওয়ানি বিধি (ধারা ৪৪) নিয়ে বিতর্কের সাথে যুক্ত।  ২২ আগস্ট ২০১৭ তারিখে, ভারতীয় সুপ্রিম কোর্ট তাৎক্ষণিক তিন তালাক ( তালাক-ই-বিদ্দাহ ) কে অসাংবিধানিক বলে ঘোষণা করে।  পাঁচ সদস্যের বিচারক দলের মধ্যে তিনজন এই প্রথাকে অসাংবিধানিক বলে মত দেন, তবে বাকি দুইজন এটি সাংবিধানিক বলে রায় দেন। ৩০ জুলাই ২০১৯ তারিখে, ভারতের সংসদ তিন তালাককে বেআইনি ও অসাংবিধানিক ঘোষণা করে। ১ আগস্ট ২০১৯ থেকে এটিকে শাস্তিযোগ্য অপরাধ হিসেবে ঘোষণা করে।  ভারতের তিন প্রতিবেশী দেশ—পাকিস্তান, বাংলাদেশ ও শ্রীলঙ্কা—সহ বিশ্বব্যাপী মোট ২৩টি দেশ তিন তালাক নিষিদ্ধ করেছে। কুরআনে তালাক দেওয়ার ক্ষেত্রে তাড়াহুড়ো এড়ানোর জন্য কিছু নিয়ম নির্ধারণ করা হয়েছে। সেখানে বলা হয়েছে, চূড়ান্ত বিচ্ছেদের আগে দুই দফায় তিন মাস অপেক্ষার সময় দেওয়া উচিত, যাতে স্বামী সিদ্ধান্ত পুনর্বিবেচনা করতে পারেন। ভারতের সুপ্রিম কোর্টের একটি বেঞ্চ জানিয়েছে যে, মুসলিম পুরুষদের জন্য \"তালাক-এ-হাসান\" পদ্ধতি বৈধ। এই পদ্ধতিতে এক মাস অন্তর তিন মাসের ব্যবধানে তালাক উচ্চারণ করতে হয়। এছাড়া, মুসলিম নারীরাও \" খুলা \" (পারস্পরিক সম্মতিতে বিবাহবিচ্ছেদ) এর মাধ্যমে বিবাহ বিচ্ছেদ করতে পারেন।\nকিছু বিজেপি সমর্থক মনে করেন, তিন তালাক নিষিদ্ধ হওয়ার পর মুসলিম বিবাহপ্রথার অন্যান্য বিষয়, যেমন বহুবিবাহের বৈধতাও চ্যালেঞ্জের মুখে পড়তে পারে।\n\n\n== তিন তালাকের উপর আইনি নিষেধাজ্ঞা ==\nমুসলিম নারী (বিবাহ অধিকার সুরক্ষা) আইন, ২০১৯ দীর্ঘ আলোচনা ও বিরোধিতার পর ৩০ জুলাই ২০১৯ সালে সংসদে পাস হয়। এটি ২০১৭ সালের ভারতের সুপ্রিম কোর্টের রায়ের ভিত্তিতে চূড়ান্তভাবে গৃহীত হয় এবং ১ আগস্ট ২০১৯ থেকে কার্যকর হয়। এর মাধ্যমে তিন তালাক সম্পূর্ণ বেআইনি ঘোষণা করা হয়, যা ফেব্রুয়ারি ২০১৯ সালে জারি করা তিন তালাক সংক্রান্ত অস্থায়ী অধ্যাদেশের স্থলে কার্যকর হয়। এই নতুন আইনে তাৎক্ষণিক তিন তালাক (তালাক-এ-বিদ্দাত) যেকোনো রূপে—মৌখিক, লিখিত বা ইলেকট্রনিক মাধ্যমে (যেমন ইমেইল বা এসএমএস)—সম্পূর্ণ অবৈধ ও বাতিল বলে গণ্য করা হয়েছে। এছাড়া, স্বামী এই আইন লঙ্ঘন করলে সর্বোচ্চ তিন বছরের কারাদণ্ডের বিধান রাখা হয়েছে। নতুন আইনের অধীনে, স্ত্রী তার নির্ভরশীল সন্তানদের ভরণপোষণের দাবি জানাতে পারবেন।\nভারতে তিন তালাক নিষিদ্ধ করার বিল প্রথমবার সংসদে উত্থাপন করা হয় ২২ আগস্ট ২০১৭ সালে। তবে এটি বিভিন্ন রাজনৈতিক দল থেকে তীব্র বিরোধিতার সম্মুখীন হয়। রাষ্ট্রীয় জনতা দল, অল ইন্ডিয়া মজলিস-ই-ইত্তেহাদুল মুসলিমীন, বিজু জনতা দল, অল ইন্ডিয়া আন্না দ্রাবিড় মুনেত্র কাজগম, ইন্ডিয়ান ন্যাশনাল কংগ্রেস এবং অল ইন্ডিয়া মুসলিম লিগের এর সাংসদরা বিলটির বিপক্ষে অবস্থান নেন। বিরোধী দলের অনেক সদস্য বিলটি বিস্তারিত পর্যালোচনার জন্য একটি নির্বাচিত কমিটিতে পাঠানোর দাবি জানান। তবে ২৮ ডিসেম্বর ২০১৭, লোকসভায় (সংসদের নিম্নকক্ষ) এটি গৃহীত হয়, যেখানে সংখ্যাগরিষ্ঠ সদস্য বিলের পক্ষে ভোট দেন।\nএই বিলটি ২০১৭ সালের সুপ্রিম কোর্টের ঐতিহাসিক রায়ের ভিত্তিতে আনা হয়, যেখানে তাৎক্ষণিক তিন তালাককে অসাংবিধানিক ও অবৈধ ঘোষণা করা হয়েছিল। আদালত স্পষ্টভাবে জানায় যে, এক বৈঠকে তিনবার \"তালাক\" উচ্চারণ করে বিবাহবিচ্ছেদ বৈধ হবে না।\nসলিম তিন তালাক মামলার অন্যতম আবেদনকারী ইশরাত জাহান সংসদে বিলটি উত্থাপনের পর তা স্বাগত জানান। একইভাবে, বিশিষ্ট মুসলিম নেতা ও সাবেক কেন্দ্রীয় মন্ত্রী আরিফ মোহাম্মদ খান সরকারের ও ভারত সরকার এবং সংসদ কর্তৃক গৃহীত সিদ্ধান্তকে স্বাগত জানিয়েছেন এবং প্রশংসা করেছেন। \nএর আগে, প্রধানমন্ত্রী নরেন্দ্র মোদির আগের মেয়াদে তিন তালাক নিষিদ্ধ করার জন্য একটি বিল সংসদে আনা হয়েছিল। তবে সাধারণ নির্বাচন ঘোষণার ফলে লোকসভা ভেঙে যাওয়ায় বিলটি রাজ্যসভায় পেশ হওয়ার আগেই বাতিল হয়ে যায়।\n\n\n== প্রথা ==\n\nতিন তালাক ইসলামি বিবাহ বিচ্ছেদের একটি প্রথা, যেখানে একজন মুসলিম পুরুষ তার স্ত্রীকে তালাক শব্দটি তিনবার উচ্চারণ করে আইনত বিবাহ বিচ্ছেদ করতে পারতেন। এটি মৌখিক বা লিখিতভাবে দেওয়া যেত, এমনকি সাম্প্রতিক সময়ে টেলিফোন, এসএমএস, ইমেইল বা সামাজিক যোগাযোগমাধ্যমের মাধ্যমে পাঠানো সম্ভব ছিল। এই প্রক্রিয়ায় স্বামীকে বিচ্ছেদের কোনো নির্দিষ্ট কারণ উল্লেখ করতে হতো না, এবং স্ত্রী উপস্থিত থাকলেও বা না থাকলেও তালাক কার্যকর হতো। তালাক ঘোষণার পর একটি নির্দিষ্টইদ্দত এ(প্রতীক্ষার সময়) পালন করা হতো, যার মধ্যে স্ত্রীর গর্ভবতী হওয়ার সম্ভাবনা পরীক্ষা করা হতো। এরপর তালাক অপরিবর্তনীয় হয়ে যেত। প্রথাগত নিয়ম অনুযায়ী, প্রতিটি তালাক ঘোষণার মধ্যে একটি অপেক্ষার সময় থাকা উচিত ছিল, যাতে পুনর্মিলনের চেষ্টা করা যায়। তবে সাধারণত এক বৈঠকে তিনবার তালাক উচ্চারণ করে তাৎক্ষণিক বিবাহ বিচ্ছেদ দেওয়ার প্রবণতা দেখা যায়। যদিও এই পদ্ধতিকে ভালোভাবে দেখা হতো না, তবু এটি নিষিদ্ধ ছিল না। এতালাকপ্রাপ্ত নারী তার স্বামীকে পুনরায় বিয়ে করতে চাইলে তাকে প্রথমে অন্য একজন পুরুষকে বিয়ে করতে হতো এবং এরপর সেই বিয়ে বিচ্ছেদ হলে তবেই আগের স্বামীকে পুনরায় বিয়ে করা সম্ভব হতো। এই প্রথাটি নিকাহ হালালা নামে পরিচিত।\nতালাক-এ-বিদ্দত প্রথাটির অস্তিত্ব খলিফা উমরের সময়কাল থেকে বলে মনে করা হয়, যা প্রায় ১৪০০ বছর পুরনো  ভারতের সুপ্রিম কোর্ট এই প্রথাকে \"প্রকাশ্যভাবে স্বেচ্ছাচারী\" বলে বর্ণনা করেছে এবং এবং বলেছে যে এটি একজন পুরুষকে \"[একটি]  ইচ্ছামতো ও খামখেয়ালিভাবে বিবাহ বিচ্ছেদ\" করার সুযোগ দেয়।\nতাৎক্ষণিক বিবাহ বিচ্ছেদকে বলা হয় তালাক-ই-বিদ'আত। আন-নাসাঈর -তে বর্ণিত একটিহাদিসে বলা হয়েছে যে, রাসুল মুহাম্মদ (সা.) তিনবার তালাক উচ্চারণ করে বিবাহ বিচ্ছেদ দেওয়াকে কুরআনের সঙ্গে ঠাট্টা করার শামিল বলে অভিহিত করেছিলেন। সহীহ মুসলিমের মতে, রাসুল মুহাম্মদ (সা.) থেকে শুরু করে খলিফা উমরের শাসনের প্রথম দুই বছর পর্যন্ত একসঙ্গে তিনবার তালাক উচ্চারণ করাকে একক তালাক হিসেবেই গণ্য করা হতো। তবে পরবর্তীতে খলিফা উমর দেখেন যে, মানুষ ইদ্দতকাল যথাযথভাবে মানছে না, তাই তিনি এই পদ্ধতি অনুমোদন করেন, তবে যারা এটি প্রয়োগ করত তাদের চাবুক মারার শাস্তি দিতেন।\nআবু হানিফা, মালিক ইবনে আনাস, আল-শাফি'ঈ, আহমদ ইবনে হাম্বল এবং সালাফ ও খালাফের (পরবর্তী প্রজন্মের) উভয় যুগের অধিকাংশ ইসলামি পণ্ডিত তিন তালাককে বৈধ বলে মনে করেন। সুন্নি ইসলামে, ন তালাকের বৈধতা নিয়ে একটি ( ইজমা ) রয়েছে।\nআবু হানিফা এবং মালিক ইবনে আনাস এটিকে অবৈধ হওয়া সত্ত্বেও অপরিবর্তনীয় বলে মনে করেছিলেন। আল-শাফি'ই এএটিকে বৈধ মনে করতেন এবং আহমদ ইবনে হাম্বল  এটিকে স্বীকৃতি দিয়েছিলেন।\nতিন তালাকের উল্লেখ কুরআনে নেই। অধিকাংশ ইসলামি আইনি পণ্ডিতরাও এটিকে অনুমোদন করেন না। পাকিস্তান এবং বাংলাদেশসহ হু ইসলামি দেশ এই প্রথা নিষিদ্ধ করেছে, যদিও সুন্নি ফিকহ অনুযায়ী এটি প্রযুক্তিগতভাবে বৈধ। ইসলামে বিশ্বাস করা হয় যে, স্বামী যদি যথাযথ কারণ দেখিয়ে স্ত্রীকে প্রত্যাখ্যান বা বিবাহ বিচ্ছেদ করতে চায়, তবে তার সেই অধিকার রয়েছে।\nঅল ইন্ডিয়া মুসলিম পার্সোনাল ল বোর্ড (এআইএমপিএলবি), যা একটি বেসরকারি সংগঠন, ভারতের সুপ্রিম কোর্টে জানিয়েছিল যে নারীরাও তিন তালাক উচ্চারণ করতে পারেন এবং তারা এমন নিকাহনামা সম্পাদন করতে পারেন যেখানে স্বামীরা তিন তালাক দেওয়ার ক্ষমতা হারাবেন। এআইএমপিএলবি  আরও দাবি করে যে, \"ইসলাম পুরুষদের সিদ্ধান্ত গ্রহণের অধিক ক্ষমতা প্রদান করে বলে শরিয়া স্বামীদের তালাক দেওয়ার অধিকার দেয়।\" \n\n\n== পটভূমি ==\n\nভারতে মুসলিম পারিবারিক বিষয়াদি মুসলিম পার্সোনাল ল’ (শরিয়ত) অ্যাপ্লিকেশন অ্যাক্ট, ১৯৩৭-এর মাধ্যমে পরিচালিত হয়, যা সাধারণত মুসলিম পার্সোনাল ল’ নামে পরিচিত। ১৯৩৫ সালের ভারত শাসন আইন কার্যকর হওয়ার পর প্রণীত প্রথম আইনগুলোর একটি। এই আইনের মাধ্যমে প্রাদেশিক স্বায়ত্তশাসন এবং কেন্দ্রীয় স্তরে দ্বৈত শাসনব্যবস্থা চালু করা হয়। এর ফলে মুসলিমদের জন্য আগে কার্যকর থাকা অ্যাংলো-মোহামেডান ল’ বাতিল করা হয় এবং এটি ভারতের সমস্ত মুসলিমদের জন্য বাধ্যতামূলক হয়।\nশরিয়াহ উলামাদের (মুসলিম আইনী পণ্ডিতদের একটি শ্রেণী) ব্যাখ্যার ওপর নির্ভরশীল। হানাফি সুমনে করতেন, তিন তালাক কার্যকর হতে হলে এটি মুসলিম সাক্ষীদের সামনে উচ্চারণ করতে হবে এবং পরে শরিয়াহ আদালতে নিশ্চিত করতে হবে। তবে আহলে হাদিস, দ্বাদশ এবং মুস্তা'লি সম্প্রদায়ের উলামারা এই পদ্ধতিকে যথাযথ বিবাহ বিচ্ছেদ হিসেবে স্বীকৃতি দিতেন না। গবেষক অপর্ণা রাও উল্লেখ করেছেন যে, ২০০৩ সালে এই বিষয়ে উলামাদের মধ্যে তীব্র বিতর্ক চলছিল।\nপ্রথাগত  ইসলামী ফিকহ অনুযায়ী,  তিন তালাককে অত্যন্ত অপছন্দনীয় মনে করা হলেও এটি আইনি বৈধতা পেয়ে এসেছে। তবে,  বিশ্বজুড়ে পরিবর্তিত সামাজিক পরিস্থিতির কারণে ২০শ শতকের শুরু থেকেই ইসলামি বিবাহ বিচ্ছেদ সংক্রান্ত প্রচলিত আইনের প্রতি অসন্তোষ বৃদ্ধি পায়, এবং বিভিন্ন দেশে এই বিষয়ে সংস্কার আনা হয়। অধিকাংশ মুসলিম সংখ্যাগরিষ্ঠ দেশে যেসব নিয়ম কার্যকর হয়েছে, তার বিপরীতে ভারতে মুসলিম দম্পতিদের বৈবাহিক সম্পর্ক সরকারিভাবে নিবন্ধন করার বাধ্যবাধকতা নেই। ভারতে মুসলিম বিবাহ একটি ব্যক্তিগত বিষয় হিসেবে বিবেচিত হয়, যদি না দম্পতি ১৯৫৪ সালের বিশেষ বিবাহ আইনের অধীনে তাদের বিবাহ নিবন্ধনের সিদ্ধান্ত নেন।  এই ঐতিহাসিক প্রেক্ষাপটের কারণে, বেশিরভাগ মুসলিম সংখ্যাগরিষ্ঠ দেশে স্বামীর একতরফা বিবাহ বিচ্ছেদের ওপর যে নিয়ন্ত্রণ আরোপ করা হয়েছে এবং তিন তালাক নিষিদ্ধ করা হয়েছে, তা ভারতে কার্যকর হয়নি।\n\n\n== মতামত ==\n\n\n=== বিরোধিতা ===\nতিন তালাক প্রথার বিরুদ্ধে মুসলিম নারীদের একটি বড় অংশ সোচ্চার হন। তাদের মধ্যে কয়েকজন সুপ্রিম কোর্টে জনস্বার্থ মামলা দায়ের করেন এবং এই প্রথাকে \"প্রগতিবিরোধী\" বলে অভিহিত করেন। আবেদনকারীরা মুসলিম পার্সোনাল ল’ (শরিয়ত) আবেদন আইন, ১৯৩৭,  এর ধারা  ২ নম্বর ধারাকে বাতিল করার দাবি জানান। তারা যুক্তি দেন যে, এই আইন ভারতের সংবিধানের ১৪ নম্বর অনুচ্ছেদের ( আইনের সামনে সমতা ) পরিপন্থী বলে বর্ণনা করেন। \n১৩ মে ২০১৭ সালে, সুপ্রিম কোর্ট তার চূড়ান্ত রায়ের শুনানির সময় তাৎক্ষণিক তিন তালাককে \"বিবাহ বিচ্ছেদের সবচেয়ে খারাপ রূপ\" বলে মন্তব্য করে। আদালত আরও উল্লেখ করে যে, সৌদি আরব, মরক্কো, আফগানিস্তান এবং পাকিস্তানের মতো মুসলিম সংখ্যাগরিষ্ঠ দেশগুলোতে এই প্রথা নিষিদ্ধ। এর আগে, ৮ ডিসেম্বর ২০১৬ সালে, এলাহাবাদ হাইকোর্ট এক রায়ে জানায় যে তাৎক্ষণিক তিন তালাক অসাংবিধানিক এবং এটি মুসলিম নারীদের অধিকার লঙ্ঘন করে।\n২০১৭ সালের মার্চ মাসে, প্রায় ১০ লক্ষ ভারতীয় মুসলিম—যাদের অধিকাংশই নারী—তাৎক্ষণিক তিন তালাকের বিরুদ্ধে একটি স্বাক্ষর অভিযানে অংশ নেন। এই পিটিশনটি মুসলিম রাষ্ট্রীয় মঞ্চ নামে একটি ইসলামিক সংগঠন শুরু করে, যা  রাষ্ট্রীয় স্বয়ংসেবক সংঘ (আরএসএস)-এর সঙ্গে যুক্ত। আবেদনকারীরা প্রমাণ উপস্থাপন করেন যে তাৎক্ষণিক তিন তালাক মূলত একটি নতুন সংযোজন, যা প্রকৃতপক্ষে কোরআনের শিক্ষার সঙ্গে সঙ্গতিপূর্ণ নয়। বহু ইসলামি পণ্ডিত, ঐতিহাসিক তথ্য এবং আইনি নজিরের ভিত্তিতে এই যুক্তিকে সমর্থন করা হয়।\n১০ মে ২০১৭ সালে, প্রবীণ ইসলামি ধর্মগুরু মৌলানা সৈয়দ শাহাবুদ্দিন সালাফি ফিরদৌসি তিন তালাক এবং নিকাহ হালালাকে  অবৈধ ঘোষণা করেন। তিনি বলেন, এগুলো প্রকৃত ইসলামের অংশ নয়, বরং নারীদের শোষণের জন্য ব্যবহৃত হয়। এই প্রথার বিরুদ্ধে হিন্দু জাতীয়তাবাদী এবং মুসলিম উদারপন্থীরাও অবস্থান নেন। কংগ্রেস নেতা কপিল সিব্বল টুইট করে বলেন, \"আদালতে ঐকমত্যের অভাব থাকায় বিভিন্ন সম্প্রদায়ের মধ্যে ঐকমত্য গঠনে আরও বেশি সমস্যা হবে। তবে, আমি খুশি যে আদালত একটি 'পাপপূর্ণ' প্রথাকে বাতিল করেছে।\" যদিও, অন্য এক প্রসঙ্গে তিনি তিন তালাকের পক্ষে কিছু বক্তব্যও দিয়েছিলেন (পরবর্তী অংশটি দেখুন)।\nবছরের পর বছর ধরে ভারতীয় মুসলিম মহিলা আন্দোলন এবং আরও বেশ কয়েকটি মহিলা সংগঠননারী সংগঠন এই প্রথার বিরুদ্ধে অবস্থান নেয় এবং মুসলিম পার্সোনাল ল’-এ আরও সংস্কারের দাবি তোলে।\n\n\n=== সমর্থন ===\nতিন তালাকের পক্ষে অল ইন্ডিয়া মুসলিম পার্সোনাল ল বোর্ড (এআইএমপিএলবি) অবস্থান নেয়। এটি একটি বেসরকারি সংস্থা, যা ভারতে মুসলিম ব্যক্তিগত আইনের প্রয়োগ তদারকি করে। তাদের মতামত ছিল যে, রাষ্ট্রের ধর্মীয় বিষয়ে হস্তক্ষেপ করার অধিকার নেই। এআইএমপিএলবি-র আইনজীবী কপিল সিব্বল বলেন যে, যদিও কিছু মানুষের কাছে তাৎক্ষণিক তালাককে \"পাপ\" বলে মনে হতে পারে, তবে কোনো সম্প্রদায়ের ঐতিহ্য ও রীতিনীতি নিয়ে সিদ্ধান্ত নেওয়া একটি অনিশ্চিত ও জটিল বিষয়। কপিল সিব্বল ভারতীয় সংবিধানের ৩৭১এ অনুচ্ছেদ উদ্ধৃত করে বলেন যে, সংবিধান নিজেই বিভিন্ন সম্প্রদায়ের প্রথা, রীতি ও সংস্কৃতি রক্ষার কথা বলে। যদিও তিনি অন্য প্রসঙ্গে তিন তালাকের বিরোধিতাও করেছিলেন।(পূর্ববর্তী বিভাগটি দেখুন)।\n২০১৭ সালের এপ্রিল মাসে, মুসলিম মহিলা রিসার্চ কেন্দ্র এবং শরিয়াহ কমিটি ফর উইমেনের একটি প্রতিবেদনের ভিত্তিতে অল ইন্ডিয়া মুসলিম পার্সোনাল ল বোর্ড (আএআইএমপিএলবি) দাবি করে যে, ভারতে অন্যান্য ধর্মীয় সম্প্রদায়ের তুলনায় মুসলমানদের মধ্যে বিবাহবিচ্ছেদের হার কম। এই যুক্তি দিয়ে তারা তিন তালাকের বিরোধিতাকারীদের সেই বক্তব্য খণ্ডন করে, যেখানে বলা হয়েছিল মুসলিম সমাজে তিন তালাকের কারণে বিবাহবিচ্ছেদের হার সবচেয়ে বেশি। তাদের দাবি, তারা দেশের ৩.৫ কোটি মুসলিম নারীর স্বাক্ষর সংগ্রহ করেছে, যেখানে শরিয়াহ আইন ও তিন তালাকের পক্ষে সমর্থন জানানো হয়েছে।\nএআইএমপিএলবি ২০১৭ সালের এপ্রিলে তালাক নিয়ে একটি আচরণবিধি জারি করে। তারা সতর্ক করে দেয় যে, শরিয়াহ অনুযায়ী বৈধ কারণ ছাড়া যারা তালাক দেবে, তাদের সামাজিকভাবে বয়কট করা হবে। সেই সঙ্গে যারা দায়িত্বহীনভাবে ও বিনা যুক্তিতে তিন তালাক প্রয়োগ করবে, তাদেরও বয়কটের আহ্বান জানানো হয়। বোর্ড জানায় যে, তালাক তিনটি পৃথক সময়ে, কমপক্ষে এক মাসের ব্যবধানে উচ্চারণ করা উচিত।\nএ বিষয়ে অ্যামনেস্টি ইন্টারন্যাশনাল ইন্ডিয়ার চেয়ারম্যান আকর প্যাটেল মতামত দেন যে, মুসলমানরাই একমাত্র সম্প্রদায়, যাদের জন্য বিবাহবিচ্ছেদকে অপরাধ হিসেবে গণ্য করা হয়েছে।\n\n\n== রায় ==\n\nভারতের সুপ্রিম কোর্টের এক বেঞ্চ জানিয়েছে যে, মুসলিম পুরুষদের জন্য \"তালাক-এ-হাসান\" বৈধ, যেখানে তালাক এক মাস অন্তর উচ্চারণ করা হয় এবং তা তিন মাসে সম্পূর্ণ হয়। এছাড়া, মুসলিম নারীরাও \"খুলা\" (পারস্পরিক সম্মতিতে বিবাহবিচ্ছেদ) এর মাধ্যমে স্বামী থেকে আলাদা হতে পারেন।\n\n\n=== সায়রা বানু বনাম ভারত অধিরাজ্য ===\n২০১৭ সালে বিতর্কিত সায়রা বানু বনাম ভারত অধিরাজ্য ও অন্যান্য মামলাটি শোনার জন্য সুপ্রিম কোর্টের একটি পাঁচ বিচারপতির বেঞ্চ গঠিত হয়। এই বেঞ্চের বিচারপতিরা ছিলেন ভিন্ন ভিন্ন ধর্মীয় সম্প্রদায়ের প্রতিনিধি—প্রধান বিচারপতি জে. এস. খেহার (শিখ), বিচারপতি কুরিয়ান জোসেফ (খ্রিস্টান), বিচারপতি আর. এফ. নারিমান (পারসি), বিচারপতি ইউ. ইউ. ললিত (হিন্দু) এবং বিচারপতি এস. আবদুল নাজির (মুসলিম)।\nসুপ্রিম কোর্ট এই মামলায় পরীক্ষা করে দেখেছিল যে, তিন তালাক সংবিধানের সুরক্ষা পায় কিনা, বিশেষ করে সংবিধানের ২৫(১) নুচ্ছেদের আওতায়, যেখানে ধর্ম পালনের অধিকার নিশ্চিত করা হয়েছে। আদালত চেয়েছিল বুঝতে যে তিন তালাক ইসলাম ধর্মের একটি অপরিহার্য অংশ কিনা।\n৩৯৭ পৃষ্ঠার এই রায়ে, পাঁচজন বিচারকের মধ্যে দুইজন তাৎক্ষণিক তিন তালাক ( তালাক-ই-বিদ্দত ) বৈধ বলে রায় দেন। কিন্তু বাকি তিনজন বিচারক একে অসাংবিধানিক ঘোষণা করেন। ফলে ৩-২ সংখ্যাগরিষ্ঠতার ভিত্তিতে এই প্রথাকে নিষিদ্ধ করা হয়। এক বিচারক মন্তব্য করেন যে, তাৎক্ষণিক তিন তালাক ইসলামী বিধানেরও বিরোধী। বিচারকদের বেঞ্চ কেন্দ্রীয় সরকারকে নির্দেশ দেয়, ছয় মাসের মধ্যে মুসলিম সম্প্রদায়ের বিয়ে ও তালাক সম্পর্কিত একটি আইন প্রণয়ন করতে হবে। আদালত আরও জানায়, সরকার আইন না করা পর্যন্ত, কোনো স্বামী তার স্ত্রীকে তাৎক্ষণিক তিন তালাক দিতে পারবে না।\nদ্য ইকোনমিস্টের -এর মতে, \"সাংবিধানিক বিশেষজ্ঞরা বলেন, বিচারকদের আইনি যুক্তি ধর্মীয় বিধানের ওপর ব্যক্তিগত অধিকারের সুরক্ষা যথেষ্টভাবে নিশ্চিত করতে পারেনি\"। এছাড়া, \"এই রায়ে মুসলিম তালাকের অন্যান্য প্রথাগুলো নিষিদ্ধ করা হয়নি, শুধুমাত্র তাৎক্ষণিক তিন তালাককেই অবৈধ ঘোষণা করা হয়েছে।\"\n\n\n== আইন প্রণয়ন ==\n\n\n=== মুসলিম নারী (বিবাহ অধিকার সুরক্ষা) বিল, ২০১৭ ===\n\nসরকার একটি বিল তৈরি করে এবং তা সংসদে উপস্থাপন করে। এর কারণ ছিল, ২০১৭ সালের আগস্টে সুপ্রিম কোর্টের রায়ের পরও দেশে প্রায় ১০০টি তাৎক্ষণিক তিন তালাকের ঘটনা ঘটে। ২৮ ডিসেম্বর ২০১৭ সালে লোকসভা মুসলিম নারী (বিবাহ অধিকার সুরক্ষা) বিল, ২০১৭ পাস করে। এই বিলের উদ্দেশ্য ছিল তাৎক্ষণিক তিন তালাক ( তালাক-ই-বিদ্দাহ ) ষিদ্ধ করা। মুখে উচ্চারণ, লিখিত বা ই-মেইল, এসএমএস, হোয়াটসঅ্যাপের মাধ্যমে দেওয়া তালাককেও অবৈধ ঘোষণা করা হয়। সেইসঙ্গে, যদি কোনো স্বামী এই নিয়ম লঙ্ঘন করে, তবে তাকে সর্বোচ্চ তিন বছরের কারাদণ্ডের বিধান রাখা হয়। বিলটি সংসদে উত্থাপন করেন আইনমন্ত্রী রবিশঙ্কর প্রসাদ। কংগ্রেস বিলটির সমর্থন করলেও, আরজেডি, এআইএমআইএম, বিজেডি, এআইএডিএমকে এবং এআইএমএল- বিলটির বিরোধিতা করে। তাদের দাবি ছিল, বিলটি ত্রুটিপূর্ণ এবং একতরফা। বিল সংশোধনের জন্য লোকসভায় ১৯টি সংশোধনী প্রস্তাব আনা হয়, তবে সবগুলোই বাতিল করা হয়।\n\n\n=== মুসলিম নারী (বিবাহ অধিকার সুরক্ষা) অধ্যাদেশ, ২০১৮ ===\n\nসরকার দেখতে পায় যে, সুপ্রিম কোর্টের নিষেধাজ্ঞা সত্ত্বেও দেশে তাৎক্ষণিক তিন তালাকের ঘটনা বন্ধ হচ্ছে না। তাই সরকার একটি অর্ডিন্যান্স জারি করে, যা এই প্রথাকে অবৈধ ও অকার্যকর ঘোষণা করে।\nএই অধ্যাদেশের প্রধান বিধানগুলি নিম্নরূপ:\n\nতাৎক্ষণিক তিন তালাক অপরাধ হিসেবে গণ্য হবে। এর জন্য সর্বোচ্চ তিন বছরের কারাদণ্ড ও জরিমানার বিধান রাখা হয়েছে।\nশুধুমাত্র স্ত্রী বা তার নিকট আত্মীয় পুলিশের কাছে অভিযোগ জানাতে পারবে।\nএটি জামিন অযোগ্য অপরাধ হিসেবে বিবেচিত হবে। অর্থাৎ,কেবল একজন ম্যাজিস্ট্রেট জামিন দিতে পারেন, পুলিশ নয়। স্ত্রীর কথা শোনার পরই জামিন মঞ্জুর করা যেতে পারে।\nতালাকপ্রাপ্তা নারীর নাবালক সন্তানের অভিভাবকত্ব মায়ের কাছেই থাকবে।\nস্ত্রীকে ভরণপোষণের পরিমাণ নির্ধারণ করবেন ম্যাজিস্ট্রেট।\nরাষ্ট্রপতি ১৯ সেপ্টেম্বর ২০১৮ তারিখে অধ্যাদেশটি অনুমোদন করেন।\n\n\n=== মুসলিম নারী (বিবাহ অধিকার সুরক্ষা) বিল, ২০১৮ ===\n\n২০১৮ সালের তিন তালাকবিরোধী অর্ডিন্যান্সের মেয়াদ ২২ জানুয়ারি ২০১৯-এ শেষ হতে চলেছিল। তাই সরকার নতুন একটি বিল আনতে হয়, যা ১৭ ডিসেম্বর ২০১৮-এ লোকসভায় পেশ করা হয়। এই বিলটি অধ্যাদেশটি প্রতিস্থাপনের উদ্দেশ্যে আনা হয়েছিল।\nএই বিলে যে নিয়মগুলো প্রস্তাব করা হয়:\n\nতাৎক্ষণিক তিন তালাকের যেকোনো ঘোষণা, লিখিত বা ইলেকট্রনিক মাধ্যমে দেওয়া হলেও, তা আইনগতভাবে অকার্যকর ও অবৈধ বলে গণ্য হবে।\nএটি অপরাধ হিসেবে গণ্য হবে, যার জন্য সর্বোচ্চ তিন বছরের কারাদণ্ড ও জরিমানার বিধান থাকবে। জরিমানার পরিমাণ ম্যাজিস্ট্রেট নির্ধারণ করেন।\nঅপরাধটি তখনই আমলযোগ্য হবে যখন অপরাধ সম্পর্কিত তথ্য স্ত্রী বা তার রক্তের সম্পর্কের আত্মীয় দেবেন।\nএটি জামিন অযোগ্য অপরাধ হবে, তবে ম্যাজিস্ট্রেট চাইলে জামিন দিতে পারবেন। জামিনের জন্য স্ত্রীকে শুনানির সুযোগ দিতে হবে এবং ম্যাজিস্ট্রেট যুক্তিসঙ্গত কারণ দেখলে তবেই জামিন দিতে পারবেন।\nস্ত্রী ভরণপোষণের অধিকারী হবেন, যার পরিমাণ নির্ধারণ করবেন ম্যাজিস্ট্রেট।\nস্ত্রী তার নাবালক সন্তানের অভিভাবকত্ব চাইতে পারবেন। সন্তানের হেফাজতের বিষয়টি ম্যাজিস্ট্রেট নির্ধারণ করবেন।\nযদি তালাকপ্রাপ্তা নারী চান, তবে মামলাটি নিষ্পত্তি করতে (আইনি প্রক্রিয়া বন্ধ করে সমঝোতায় পৌঁছাতে) পারবেন। এই সিদ্ধান্ত নেবেন ম্যাজিস্ট্রেট।\nএই বিলটি ২৭ ডিসেম্বর ২০১৮-এ লোকসভায় পাস হয়। তবে, রাজ্যসভায় বিরোধীদের দাবির কারণে এটি আটকে যায়, কারণ তারা বিলটিকে বিশদ আলোচনার জন্য সিলেক্ট কমিটিতে পাঠানোর দাবি জানায়।\n\n\n=== মুসলিম নারী (বিবাহ অধিকার সুরক্ষা) অধ্যাদেশ, ২০১৯ ===\n২০১৮ সালের তিন তালাকবিরোধী অর্ডিন্যান্সের মেয়াদ ২২ জানুয়ারি ২০১৯-এ শেষ হয়ে যাচ্ছিল। পাশাপাশি, ২০১৮ সালের তিন তালাক বিল সংসদে পাস হয়নি। এই পরিস্থিতিতে, সরকার অধ্যাদেশটি পুনরায় জারি করে ১০ জানুয়ারি ২০১৯-এ। ১২ ১২ জানুয়ারি ২০১৯-এ, ভারতের রাষ্ট্রপতি রামনাথ কোবিন্দ এই অর্ডিন্যান্সকে অনুমোদন দেন, ফলে এটি আইনি স্বীকৃতি পায়।\n\n\n=== মুসলিম নারী (বিবাহ অধিকার সুরক্ষা) আইন, ২০১৯ ===\n\nমুসলিম নারী (বিবাহ অধিকার সুরক্ষা) আইন, ২০১৯ ৩১ জুলাই ২০১৯ তারিখে আইনে পরিণত হয়, যা পূর্ববর্তী অধ্যাদেশকে প্রতিস্থাপন করে। \n\n\n== আরও দেখুন ==\n\nশাহ বানো মামলা\nঅল ইন্ডিয়া মুসলিম উইমেন্স পার্সোনাল ল বোর্ড\nপবিত্র অধিকার\nভারতে মুসলিম ব্যক্তিগত আইন\n\n\n== টীকা ==\n\n\n== তথ্যসূত্র ==\n\n\n== গ্রন্থপঞ্জি ==\nChoudhury, Cyra Akila (২০০৮), \"(Mis)Appropriated Liberty: Identity, Gender Justice and Muslim Personal Law Reform in India\", Columbia Journal of Gender & Law, 17 (1), পৃষ্ঠা 45–110 \nEsposito, John L.; DeLong-Bas, Natana J. (২০০১)। Women in Muslim Family Law (2nd সংস্করণ)। Syracuse University Press। \nJoseph, Suad; Naǧmābādī, Afsāna (২০০৩), Encyclopedia of Women and Islamic Cultures: Family, Law and Politics, Brill, পৃষ্ঠা 341, আইএসবিএন 90-04-12818-2 \nMurshid, Tazeen Mahnaz (২০০৩), \"Inheritance: Contemporary Practice – South Asia\", Ibid, BRILL, পৃষ্ঠা 304, আইএসবিএন 90-04-12818-2 \nRao, Aparna (২০০৩), \"Kinship, Descent Systems and State – South Asia\", Ibid, BRILL, পৃষ্ঠা 341, আইএসবিএন 90-04-12818-2 \nMukhopadhyay, Maitrayee (আগস্ট ১৯৯৪), Construction of Gender Identity: Women, the State and Personal Laws in India, University of Sussex \nSingh, Rajvendra (December 2019), Three Verdicts : the Man with Extreme Will Power, Amazon Publishing.\n\n\n== বহিঃসংযোগ =="}