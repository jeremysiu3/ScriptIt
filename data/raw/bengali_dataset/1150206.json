{"pageid": 1150206, "title": "অতিরিক্ত জেলা ও দায়রা জজ", "url": "https://bn.wikipedia.org/wiki?curid=1150206", "content": "অতিরিক্ত জেলা ও দায়রা জজ বাংলাদেশের জেলায় অবস্থিত জজ কোর্টের বিচারক যিনি দেওয়ানি ও ফৌজদারি উভয় এখতিয়ার প্রয়োগ করেন। তিনি জেলা ও দায়রা জজের সমপর্যায়ের বিচারিক ক্ষমতার অধিকারী। বাংলাদেশ জুডিসিয়াল সার্ভিসের গ্রেড-২ এর কর্মকর্তাগণের মধ্য হতে অতিরিক্ত জেলা ও দায়রা জজ নিয়োগ দেওয়া হয়। তিনি জেলা ও দায়রা জজের ডেপুটি হিসেবে তার অবর্তমানে তার কার্যভার পালন করে থাকেন।\n\n\n== নিয়োগ ==\nবাংলাদেশের সংবিধান এর ১১৫ ও ১৩৩ অনুচ্ছেদ অনুযায়ী বাংলাদেশের রাষ্ট্রপতি অতিরিক্ত জেলা ও দায়রা জজ নিয়োগ দিয়ে থাকেন। আইন মন্ত্রণালয় সুপ্রীম কোর্টের সাথে পরামর্শক্রমে অতিরিক্ত জেলা ও দায়রা জজদের পদায়ন ও বদলি করে থাকে।\n\n\n== এখতিয়ার ও ক্ষমতা ==\nঅতিরিক্ত জেলা ও দায়রা জজ যখন ফৌজদারি এখতিয়ার প্রয়োগ করেন তখন তিনি অতিরিক্ত দায়রা জজ এবং যখন দেওয়ানি এখতিয়ার প্রয়োগ করেন তখন তিনি অতিরিক্ত জেলা জজ হিসেবে অভিহিত হন।\nফৌজদারি এখতিয়ার: অতিরিক্ত দায়রা জজ মৃত্যুদণ্ড ও যাবজ্জীবন কারাদণ্ড সহ আইনে উল্লেখিত সকল প্রকারের দন্ড প্রদান করতে পারেন।\nদেওয়ানি এখতিয়ার: অতিরিক্ত জেলা জজের রিভিশন এখতিয়ার হচ্ছে দেওয়ানী বিষয়বস্তুর আপীল যার মূল্যমান সর্বোচ্চ ৫ কোটি টাকা।\n\n\n== পদমর্যাদা ==\nবাংলাদেশের পদমর্যাদা ক্রম অনুযায়ী অতিরিক্ত জেলা ও দায়রা জজের পদমর্যাদার ক্রম ১৭।\n\n\n== আরও দেখুন ==\nজেলা ও দায়রা জজ\nচীফ জুডিসিয়াল ম্যাজিস্ট্রেট\nঅতিরিক্ত চীফ জুডিসিয়াল ম্যাজিস্ট্রেট\nযুগ্ম জেলা ও দায়রা জজ\nসিনিয়র সহকারী জজ\nম্যাজিস্ট্রেট\n\n\n== তথ্যসূত্র =="}