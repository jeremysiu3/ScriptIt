{"pageid": 1532923, "title": "এম. আতাউর রহমান", "url": "https://bn.wikipedia.org/wiki?curid=1532923", "content": "এম. আতাউর রহমান (১৮ অক্টোবর ১৯২৭ - ২০ মার্চ ২০২১) ছিলেন বাংলাদেশ নৌবাহিনীর একজন কমোডর, ইবনে সিনা ট্রাস্টের সাবেক চেয়ারম্যান, ইসলামী ব্যাংক এবং দিগন্ত টেলিভিশনের চেয়ারম্যান।\n\n\n== প্রারম্ভিক জীবন ও শিক্ষা ==\nরহমান ১৯২৭ সালের ১৮ অক্টোবর ব্রিটিশ ভারতের বেঙ্গল প্রেসিডেন্সির নারায়ণগঞ্জ জেলায় (বর্তমানে ঢাকা বিভাগ) জন্মগ্রহণ করেন। তিনি ১৯৪৯ সালে ভারতের শিবপুরের বেঙ্গল ইঞ্জিনিয়ারিং কলেজ থেকে প্রকৌশলে স্নাতক ডিগ্রি অর্জন করেন।\n\n\n== সামরিক জীবন ==\nরহমান ১৯৫০ সালে পাকিস্তান নৌবাহিনীতে উপ-লেফটেন্যান্ট হিসেবে কমিশন লাভ করেন। তিনি একজন প্রকৌশলী কর্মকর্তা ছিলেন এবং রয়েল নেভাল ইঞ্জিনিয়ারিং কলেজ থেকে স্নাতকোত্তর সম্পন্ন করেন। বাংলাদেশের স্বাধীনতার পর ১৯৭৩ সালে তিনি পাকিস্তান থেকে দেশে ফিরে আসেন। তিনি বাংলাদেশ নৌবাহিনীতে যোগদান করেন। এছাড়াও তিনি বাংলাদেশ অভ্যন্তরীণ নৌপরিবহন কর্তৃপক্ষের চেয়ারম্যান নিযুক্ত হন। তিনি ১৯৭৬ সালে বাংলাদেশ নৌবাহিনী থেকে অবসর গ্রহণ করেন, কিন্তু সচিব পদমর্যাদা নিয়ে সরকারি চাকরিতে যোগদান অব্যাহত রাখেন। পরবর্তীতে তিনি মোংলা বন্দর কর্তৃপক্ষের চেয়ারম্যান হিসেবে দায়িত্ব পালন করেন। ১৯৮০ সালের ২৭ অক্টোবর তিনি বাংলাদেশ ট্রেড এন্ড ট্যারিফ কমিশনের চেয়ারম্যান নিযুক্ত হন। তিনি ১৯৮৪ সালের ৩০ জানুয়ারি অবসর গ্রহণের আগ পর্যন্ত এই পদে দায়িত্ব পালন করেন।\nসরকারি চাকরি থেকে অবসর গ্রহণের পর তিনি ইসলামী ব্যাংকের চেয়ারম্যান হিসেবে দায়িত্ব পালন করেন, এই পদে তিনি ১৭ বছর ধরে অধিষ্ঠিত ছিলেন। তিনি ইবনে সিনা ট্রাস্টের চেয়ারম্যান হিসেবেও দায়িত্ব পালন করেন। এছাড়াও তিনি দিগন্ত টেলিভিশনের প্রতিষ্ঠাতা চেয়ারম্যান ছিলেন।\n\n\n== মৃত্যু ==\nরহমান ২০২১ সালের ২০ মার্চ বাংলাদেশের রাজধানী ঢাকায় মারা যান।\n\n\n== তথ্যসূত্র =="}