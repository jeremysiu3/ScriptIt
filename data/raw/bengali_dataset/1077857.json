{"pageid": 1077857, "title": "ঘটনাপ্রবাহের মাঝখানে", "url": "https://bn.wikipedia.org/wiki?curid=1077857", "content": "সাহিত্যের আলোচনায় ঘটনাপ্রবাহের মাঝখানে বলতে কোনও আখ্যানমূলক কর্ম শুরু করার একটি জনপ্রিয় আখ্যান কৌশলকে বোঝায়, যেখানে লেখক, গল্পকথক বা কাহিনীকার কোনও কাহিনীর ঘটনাবিন্যাসের মাঝখানের কোনও আবেগ-উত্তেজনাময় ঘটনা বর্ণনার মাধ্যমে কাহিনীর সূত্রপাত করেন (তুলনীয় আব ইনিতিও বা \"শুরু থেকে\" এবং আব ওভো বা \"উৎস থেকে\"), যাতে পাঠকের পড়ার আগ্রহ জেগে ওঠে। পাশ্চাত্যে এই কৌশলটি লাতিন পদবন্ধ \"ইন মেদিয়াস রেস\" (In medias res) বা ইংরেজি উচ্চারণে \"ইন মিডিয়াস রেস\" নামে পরিচিত। যেসব কাহিনীমূলক সৃষ্টিকর্মে \"ঘটনাপ্রবাহের মাঝখানে\" শুরু করার কৌশল প্রয়োগ করা হয়, সেগুলিতে প্রায়ই কাহিনীর মুখ বা প্রারম্ভকে পাশ কাটিয়ে যাওয়া হয় এবং পরবর্তীতে ধীরে ধীরে কথোপকথন, অতীতচারণ (Analepses বা Flashback), অতীতের ঘটনা বর্ণন বা অন্য কোনও ধরনের অরৈখিক আখ্যানকৌশল ব্যবহার করে পেছনের কাহিনীর ঘাটতি পূরণ করা হয়।\nউদাহরণস্বরূপ উইলিয়াম শেকসপিয়রের রচিত হ্যামলেট নাটকটির কাহিনী হ্যামলেটের বাবার মৃত্যুর পরে শুরু করা হয়। কাহিনীর চরিত্রগুলি হ্যামলেটের বাবা তথা রাজার মৃত্যুর উল্লেখ করে, কিন্তু মৃত্যু কেন কখন কীভাবে হয়েছে, তা উপস্থাপন করা হয় না। যেহেতু নাটকটির মূল বিষয়বস্তু হ্যামলেট ও তার প্রতিশোধ, কিন্তু প্রতিশোধের কারণ নয়, তাই শেকসপিয়ার অনাবশ্যক মুখ বা প্রারম্ভ পাশ কাটিয়ে মাঝখান থেকে কাহিনী শুরু করার কৌশল অবলম্বন করেন। গ্রিক কবি হোমারের অডিসি মহাকাব্যে কাহিনীটি নায়ক অডিসিয়াসের যাত্রার মাঝপথে, যখন সে ক্যালিপসোর দ্বীপে বন্দীদশায় ছিল, সেই মুহূর্তে শুরু হয়। পাঠক পরবর্তীতে ৯ম থেকে ১২শ গ্রন্থে গিয়ে আবিষ্কার করেন যে অডিসিয়াসের যাত্রার এক বিরাট অংশ ক্যালিপসোর দ্বীপে পৌঁছানোর আগেই ঘটে  গেছে। হোমারের ইলিয়াড মহাকাব্যটিও ট্রোজানের যুদ্ধের মাঝখানে শুরু হয়, যদিও এক্ষেত্রে অতীতচারণের পরিমাণ কম।ইংরেজ মহাকবি মিল্টনের প্যারাডাইস লস্ট মহাকাব্যেও একই কৌশল অবলম্বন করা হয়।\n\n\n== তথ্যসূত্র =="}