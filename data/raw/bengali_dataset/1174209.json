{"pageid": 1174209, "title": "উৎক্ষেপণ অবকাশ", "url": "https://bn.wikipedia.org/wiki?curid=1174209", "content": "মহাকাশ যাত্রার প্রেক্ষাপটে উৎক্ষেপণ পর্ব (ইংরেজি: Launch period) বলতে এমন একটি দিনসমষ্টি এবং উৎক্ষেপণ অবকাশ (ইংরেজি: Launch window) বলতে কোনও প্রদত্ত দিনের এমন একটি সময় পরিসরকে বোঝায়, যার মধ্যে কোনও নির্দিষ্ট রকেটকে অবশ্যই উৎক্ষেপণ করতে হয়, যাতে সেটি উদ্দিষ্ট লক্ষ্যে পৌঁছাতে পারে। যদি রকেটটিকে কোনও প্রদত্ত অবকাশের মধ্যে উৎক্ষেপণ না করা যায়, তাহলে সেটিকে পরবর্তী কোনও দিনের ঐরূপ অবকাশের জন্য অপেক্ষা করতে হয়। উৎক্ষেপণ পর্ব ও উৎক্ষেপণের অবকাশগুলি রকেটের সক্ষমতা এবং সেটি কোন কক্ষপথের দিকে যাচ্ছে, এই দুইটি ব্যাপারের উপরেই অত্যন্ত নির্ভরশীল।\nউৎক্ষেপণ পর্ব বলতে উদ্দিষ্ট কক্ষপথে পৌঁছানোর জন্য কোনও রকেটটি যেসব দিনে উৎক্ষেপণ করা যায়, সেগুলিকে একত্রে উৎক্ষেপক পর্ব বলে। কোনও অভিযানের উৎক্ষেপণ পর্ব বছরে ৩৬৫ দিন হতে পারে, কোনও মাসের কয়েক সপ্তাহ হতে পারে, প্রতি ২৬ মাস অন্তর কয়েক সপ্তাহব্যাপী হতে পারে (যেমন মঙ্গল গ্রহ উৎক্ষেপণ অবকাশ), কিংবা হতে পারে স্বল্পমেয়াদী একটি পর্ব, যেটির কোনও পুনরাবৃত্তি ঘটবে না।\nউৎক্ষেপণ অবকাশ বলতে কোনও প্রদত্ত দিনের এমন একটি সময়ের পরিসরকে নির্দেশ করা হয়, যে পরিসরের অভ্যন্তরে রকেট উৎক্ষেপণ করলে সেটি উদ্দিষ্ট লক্ষ্যে পৌঁছাতে পারে। এই পরিসরটি ন্যূনতম এক সেকেন্ড দৈর্ঘ্যেরও হতে পারে (যেক্ষেত্রে সেটিকে তাৎক্ষণিক অবকাশ instantaneous window বলে), কিংবা সমগ্র দিনব্যাপী হতে পারে। তবে অভিযান পরিচালনার অন্যান্য দিক বিবেচনা করে সাধারণত প্রায় সর্বদাই উৎক্ষেপণ অবকাশটিকে কয়েক ঘণ্টার মধ্যে সীমিত রাখা হয়। উৎক্ষেপণ অবকাশটি পৃথিবীর দুইটি দিবস জুড়ে অবস্থিত হতে পারে, যেমন এটি একদিন রাত সাড়ে এগারটায় শুরু হয়ে পরবর্তী দিনের ভোররাত একটা পর্যন্ত ব্যাপ্ত হতে পারে। উৎক্ষেপণ অবকাশগুলি প্রতিদিন একই সময়ে অবস্থান করার ঘটনা বিরল।\nজনসাধারণ্যে উৎক্ষেপণ অবকাশ ও উৎক্ষেপণ পর্ব পরিভাষা দুইটিকে প্রায়শই সমার্থক হিসেবে ব্যবহার করা হয়ে থাকে। তবে নাসা ও অন্যান্য মহাকাশ সংস্থাগুলির উৎক্ষেপণ পরিচালক ও গতিপথ বিশ্লেষকেরা এই দুইটির মধ্যে সংজ্ঞাগত পার্থক্য করেন।\n\n\n== তথ্যসূত্র =="}