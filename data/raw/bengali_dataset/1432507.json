{"pageid": 1432507, "title": "সবুজ বাংলা-শ্রেণীর টহল জাহাজ", "url": "https://bn.wikipedia.org/wiki?curid=1432507", "content": "সবুজ বাংলা-শ্রেণীর টহল জাহাজ হলো বাংলাদেশে নির্মিত ইনশোর প্যাট্রোল ভেসেল (আইপিভি) জাহাজের শ্রেণী যা বাংলাদেশ কোস্ট গার্ড কর্তৃক ব্যবহৃত হয়। এই জাহাজগুলো চায়না শিপবিল্ডিং ইন্ডাস্ট্রি কর্পোরেশন এর প্রযুক্তিগত সহায়তায় ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এবং খুলনা শিপইয়ার্ড লিমিটেড কর্তৃক নির্মাণ করা হয়। পদ্মা-শ্রেণীর টহল জাহাজের উপর ভিত্তি করে নির্মিত প্রতিটি জাহাজ সামুদ্রিক এবং উপকূলীয় অঞ্চলে অবৈধ অনুপ্রবেশ, চোরাচালান রোধ, জলদস্যুতা দমন, সমুদ্রে উদ্ধার অভিযান, সুনীল অর্থনীতির বিভিন্ন কর্মকাণ্ড পরিচালনাসহ মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম। এছাড়াও জাহাজগুলি দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ করে।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সে অনুযায়ী বাংলাদেশ কোস্ট গার্ডের জন্য ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এ জাহাজ নির্মানের পদক্ষেপ নেয়া হয়। এরই ধারাবাহিকতায় ২১ এপ্রিল, ২০১৬ সালে বাংলাদেশ কোস্ট গার্ডের ২টি ইনশোর প্যাট্রোল ভেসেল নির্মাণের জন্য বাংলাদেশ কোস্ট গার্ড এবং ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এর মধ্যেকার জাহাজ নির্মাণ সংক্রান্ত চুক্তি স্বাক্ষরিত হয়। সম্পাদিত চুক্তির অংশ হিসেবে বিসিজিএস সবুজ বাংলা এবং বিসিজিএস শ্যামল বাংলা জাহাজ দুটি নির্মিত হয়। ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করা হয়। নির্মাণকাজ শেষে ১ ডিসেম্বর, ২০১৬ সালে তৎকালীন স্বরাষ্ট্র মন্ত্রী আসাদুজ্জামান খাঁন কামাল, বাংলাদেশ কোস্ট গার্ডের মহাপরিচালক অ্যাডমিরাল আবু মোজাফফর মহিউদ্দিন মোহাম্মদ আওরঙ্গজেব চৌধুরী এনবিপি, ওএসপি, বিসিজিএম, বিসিজিএমএস, এনডিসি, পিএসসি মহোদয়ের উপস্থিতিতে জাহাজটির লঞ্চিং অনুষ্ঠান সম্পন্ন হয়। পরবর্তীতে ১ আগস্ট, ২০১৮ সালে ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড কর্তৃক নির্মাণকৃত ইনশোর প্যাট্রোল ভেসেল জাহাজটি বাংলাদেশ কোস্ট গার্ডের নিকট আনুষ্ঠানিকভাবে হস্তান্তর করা হয়।\n\n১৭ জুলাই, ২০১৬ সালে বাংলাদেশ কোস্ট গার্ডের ৩টি ইনশোর প্যাট্রোল ভেসেল নির্মাণের জন্য বাংলাদেশ কোস্ট গার্ড এবং খুলনা শিপইয়ার্ড লিমিটেড এর মধ্যে ২৬৬ কোটি ৮৩ লক্ষ ৯৭ হাজার ৫২০ টাকা অর্থব্যয়ে জাহাজ নির্মাণ সংক্রান্ত চুক্তি স্বাক্ষরিত হয়। সম্পাদিত চুক্তির অংশ হিসেবে বিসিজিএস সোনার বাংলা, বিসিজিএস অপরাজেয় বাংলা এবং বিসিজিএস স্বাধীন বাংলা জাহাজ তিনটি নির্মিত হয়। ২ অক্টোবর, ২০১৬ সালে খুলনা শিপইয়ার্ড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করেন। খুলনা শিপইয়ার্ডের তৎকালীন ব্যবস্থাপনা পরিচালক কমোডর আনিছুর রহমান মোল্লা-(এল), এনইউপি, পিএসসি-বিএন, এর সভাপতিত্বে উক্ত অনুষ্ঠানে প্রতিষ্ঠানটির জিএমবৃন্দ ছাড়াও উর্ধ্বতন সামরিক ও বেসামরিক কর্মকর্তাগণ উপস্থিত ছিলেন। নির্মাণকাজ শেষে ২৩ মে, ২০১৮ সালে তৎকালীন স্বরাষ্ট্র মন্ত্রী আসাদুজ্জামান খাঁন কামাল, বাংলাদেশ কোস্ট গার্ডের মহাপরিচালক অ্যাডমিরাল আবু মোজাফফর মহিউদ্দিন মোহাম্মদ আওরঙ্গজেব চৌধুরী এনবিপি, ওএসপি, বিসিজিএম, বিসিজিএমএস, এনডিসি, পিএসসি মহোদয়ের উপস্থিতিতে জাহাজটির লঞ্চিং অনুষ্ঠান সম্পন্ন হয়। পরবর্তীতে ২০ জুন, ২০১৯ সালে খুলনা শিপইয়ার্ড লিমিটেড কর্তৃক নির্মাণকৃত ইনশোর প্যাট্রোল ভেসেল জাহাজটি স্বরাষ্ট্র মন্ত্রণালয়ের জননিরাপত্তা বিভাগের তৎকালীন সচিব মোস্তাফা কামাল উদ্দীন মহোদয় বাংলাদেশ কোস্ট গার্ডের মহাপরিচালক রিয়ার এডমিরাল এম আশরাফুল হক এনবিপি, এনউপি, বিসিজিএম, এনডিসি, এএফডব্লিউসি, পিএসসি মহোদয়ের নিকট আনুষ্ঠানিকভাবে হস্তান্তর করেন। অবশেষে ১৫ নভেম্বর, ২০২০ সালে প্রধানমন্ত্রী শেখ হাসিনা রাজধানীতে তাঁর সরকারি বাসভবন গণভবন থেকে ভিডিও কনফারেন্সের মাধ্যমে বাংলাদেশ কোস্ট গার্ডের (বিসিজি) ২টি অফশোর প্যাট্রোল ভেসেল, ৫টি ইনশোর প্যাট্রোল ভেসেল, ২টি ফাস্ট প্যাট্রোল বোট এবং ভোলায় বাংলাদেশ কোস্ট গার্ড ঘাঁটিঁর কমিশনিং সম্পন্ন করেন।\nপরবর্তী ধাপে ৬ জুন, ২০১৭ সালে বাংলাদেশ কোস্ট গার্ডের ২টি ইনশোর প্যাট্রোল ভেসেল নির্মাণের জন্য বাংলাদেশ কোস্ট গার্ড এবং ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এর মধ্যেকার জাহাজ নির্মাণ সংক্রান্ত চুক্তি স্বাক্ষরিত হয়। সম্পাদিত চুক্তির অংশ হিসেবে বিসিজিএস অপূর্ব বাংলা জাহাজটি নির্মিত হয়। জাহাজটি নির্মাণকালে চায়না ক্ল্যাসিফিকেশন সোসাইটি (সিসিএস) এর নীতিমালা অনুসরণ করা হয়। ১২ ডিসেম্বর, ২০১৭ সালে ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করা হয়। নির্মাণকাজ শেষে ০৩ আগস্ট ২০১৯ সালে তৎকালীন বাংলাদেশ কোস্ট গার্ডের মহাপরিচালক রিয়ার এডমিরাল এম আশরাফুল হক, এনডিইউ, এনডিসি, এএফডব্লিউসি, পিএসসি মহোদয়ের উপস্থিতিতে জাহাজটির লঞ্চিং অনুষ্ঠান সম্পন্ন হয়। ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এর তৎকালীন ব্যবস্থাপনা পরিচালক কমোডর শামসুল আলম, (জি), এনইউপি, এনডিইউ, পিএসসি-বিএন, এর সভাপতিত্বে উক্ত অনুষ্ঠানে প্রতিষ্ঠানটির জিএমবৃন্দ ছাড়াও বাংলাদেশ নৌবাহিনী, বাংলাদেশ কোস্ট গার্ড বাহিনী, ও ডকইয়ার্ডের উর্দ্ধতন কর্মকর্তাবৃন্দ উপস্থিত ছিলেন। পরবর্তীতে ৩১ অক্টোবর, ২০২১ সালে ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড কর্তৃক নির্মাণকৃত ইনশোর প্যাট্রোল ভেসেল জাহাজটি বাংলাদেশ কোস্ট গার্ডের নিকট আনুষ্ঠানিকভাবে হস্তান্তর করেন। অবশেষে ২১ জুন, ২০২৩ সালে তৎকালীন প্রধানমন্ত্রী শেখ হাসিনা রাজধানীতে তাঁর সরকারি বাসভবন গণভবন থেকে ভিডিও কনফারেন্সের মাধ্যমে চট্টগ্রাম বিসিজি পতেঙ্গা বার্থ প্রাঙ্গণে আয়োজিত অনুষ্ঠানে অংশগ্রহ করে ইনশোর প্যাট্রোল ভেসেল জাহাজের কমিশনিং সম্পন্ন করেন। প্রতিটি জাহাজ নির্মাণকালে চায়না ক্ল্যাসিফিকেশন সোসাইটি (সিসিএস) এর নীতিমালা অনুসরণ করা হয়\n\n\n== বৈশিষ্ট্য ও যান্ত্রিক কাঠামো ==\nসবুজ বাংলা-শ্রেণীর প্রতিটি জাহাজের দৈর্ঘ্য:\n\n১.৯৬ মিটার (৬.৪ ফুট);\n২ মিটার (৬.৬ ফুট);\n১.৯৫ মিটার (৬.৪ ফুট)।\nপ্রস্হ: \n\n৭ মিটার (২৩ ফুট);\n৭.৫০ মিটার (২৪.৬ ফুট);\n৭.৪০ মিটার (২৪.৩ ফুট)।\nগভীরতা: \n\n৪.১০ মিটার (১৩.৫ ফুট)।\nজাহাজের ওজন ২৯৬-৩১৫ টন। প্রতিটি জাহাজে রয়েছে: \n\n২টি ৩,০০০ অশ্বশক্তি (২,২০০ কিলোওয়াট) (১,৮০০ আরপিএম) বিশিষ্ট ডুয়েটজ টিবিডি ৬২০ভি ১৬ ডিজেল ইঞ্জিন (জার্মানি);\n২টি ৬সিটি৮.৩-জিএম৫৫ ১৫৫ কিলোওয়াট (১,৫০০ আরপিএম) ক্ষমতাসম্পন্ন কামিন্স জেনারেটর (গণচীন) (বিসিজিএস সবুজ বাংলা, বিসিজিএস শ্যামল বাংলা)।\n২টি ২,৮১৫ অশ্বশক্তি (২,০৯৯ কিলোওয়াট) (২,১০০ আরপিএম) বিশিষ্ট এমটিইউ ডিজেল ইঞ্জিন (জার্মানি);\n২টি ১০০ কিলোওয়াট (১,৫০০ আরপিএম) ক্ষমতাসম্পন্ন কোহলার জেনারেটর (মার্কিন যুক্তরাষ্ট্র) (বিসিজিএস সোনার বাংলা, বিসিজিএস অপরাজেয় বাংলা, বিসিজিএস স্বাধীন বাংলা)।\n২টি ৩,১৪০ অশ্বশক্তি (২,৩৪০ কিলোওয়াট) (২,১০০ আরপিএম) বিশিষ্ট এমটিইউ ১২ভি৪০০০এম৯৩ ডিজেল ইঞ্জিন (জার্মানি);\n২টি ১২৫ কিলোওয়াট (১,৫০০ আরপিএম) ক্ষমতাসম্পন্ন কোহলার ১২৫ইএমএফওজেডডিযে জেনারেটর (মার্কিন যুক্তরাষ্ট্র) (বিসিজিএস অপূর্ব বাংলা, বিসিজিএস জয় বাংলা)।\n২টি জেডএফ ৭৬০০ ট্রান্সমিশন (জার্মানি);\n২টি ফিক্সড পিটচ প্রোপেলার এবং ২টি শ্যাফট।\nযার ফলে জাহাজের সর্বোচ্চ গতিবেগ ঘন্টায় ২৩ নট (৪৩ কিলোমিটার প্রতি ঘণ্টা; ২৬ মাইল প্রতি ঘণ্টা)। এছাড়াও প্রতিটি জাহাজ ৪৫ জন সদস্য নিয়ে একনাগাড়ে ৭ দিন অভিযান পরিচালনা করতে সক্ষম। সেন্সর এবং কার্যপদ্ধতি হিসেবে জাহাজে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ফুরুনো এফএআর-৩৩২০ চার্ট র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি জেআরসি জেএমএ-৩৩০০ মাল্টিরোল ডিসপ্লে সহ নেভিগেশন র‍্যাডার (মার্কিন যুক্তরাষ্ট্র);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n১০টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nসবুজ বাংলা-শ্রেণীর টহল জাহাজের আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n১টি এইচ/পিজে-১৭ ৩০ মিমি কামান রিমোট কন্ট্রোলড গান;\n১টি টুইন ব্যারেল জেডউ-২৩ ২৩ মিমি বিমান-বিধ্বংসী নেভাল গান;\n২টি সিএস/এলএম২ ১৪.৫ মিমি বিমান-বিধ্বংসী মেশিনগান;\n৬টি কিউডব্লিউ-২ ভূমি থেকে আকাশে উৎক্ষেপণ যোগ্য বিমান-বিধ্বংসী ক্ষেপণাস্ত্র।\n\n\n== জাহাজসমূহ ==\n বাংলাদেশ কোস্ট গার্ড\n\n\n== তথ্যসূত্র =="}