{"pageid": 1492313, "title": "এ এম এম নাসির উদ্দিন", "url": "https://bn.wikipedia.org/wiki?curid=1492313", "content": "এ এম এম নাসির উদ্দিন (জন্ম: ১ জুলাই ১৯৫৩) বাংলাদেশ সরকারের একজন অবসরপ্রাপ্ত সচিব। কর্মজীবনের শুরুতে তিনি চট্টগ্রাম বিশ্ববিদ্যালয়েও কিছুদিন শিক্ষকতা করেছেন। বর্তমানে তিনি বাংলাদেশের প্রধান নির্বাচন কমিশনার (সিইসি) হিসেবে দায়িত্ব পালন করছেন।\n\n\n== প্রাথমিক জীবন ও শিক্ষা ==\nনাসির উদ্দিন ১৯৫৩ সালের ১ জুলাই কক্সবাজার জেলার কুতুবদিয়া উপজেলায় জন্মগ্রহণ করেন। তিনি চট্টগ্রাম বিশ্ববিদ্যালয় থেকে অর্থনীতিতে স্নাতক ও স্নাতকোত্তর ডিগ্রি অর্জন করেন। এছাড়া তিনি দেশ-বিদেশে বিভিন্ন প্রশিক্ষণ গ্রহণ করেন।\n\n\n== কর্মজীবন ==\nএ এম এম নাসির উদ্দিন ১৯৭৭ সালে চট্টগ্রাম বিশ্ববিদ্যালয়ে শিক্ষকতার মাধ্যমে কর্মজীবন শুরু করেন। ১৯৭৯ সালে তিনি বিসিএস (কর) ক্যাডারে সরকারি চাকরিতে যোগ দেন।\nকর্মজীবনে তিনি জাতীয় রাজস্ব বোর্ডের অতিরিক্ত কর কমিশনার, বেসরকারিকরণ কমিশনের সচিব এবং বাংলাদেশ সড়ক পরিবহন কর্পোরেশনের পরিচালনা পর্ষদের সদস্য হিসেবে দায়িত্ব পালন করেন। এছাড়া তিনি অর্থনৈতিক সম্পর্ক বিভাগের যুগ্মসচিব, প্রধানমন্ত্রীর কার্যালয়ের অতিরিক্ত সচিব/মহাপরিচালক এবং বাংলাদেশ উন্মুক্ত বিশ্ববিদ্যালয়ের বোর্ড অব গভর্নর্সের সদস্য ছিলেন।\nতিনি বাংলাদেশ চলচ্চিত্র উন্নয়ন কর্পোরেশন ও সেন্সর বোর্ডের চেয়ারম্যান এবং বাংলাদেশ বিমান কর্পোরেশন ও কর্ণফুলি ফার্টিলাইজার কোম্পানি লিমিটেডের পরিচালক হিসেবে দায়িত্ব পালন করেন। তার অন্যান্য উল্লেখযোগ্য দায়িত্বের মধ্যে তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেড, বাংলাদেশ পেট্রোলিয়াম এক্সপ্লোরেশন কোম্পানি লিমিটেড, বাংলাদেশ গ্যাস ফিল্ডস কোম্পানি লিমিটেড, রূপান্তরিত প্রাকৃতিক গ্যাস কোম্পানি লিমিটেড, ইস্টার্ন রিফাইনারি লিমিটেড, মবিল-যমুনা লুব্রিকেন্টস লিমিটেড এবং মবিল-যমুনা ফুয়েলস লিমিটেড-এর চেয়ারম্যান হিসেবে দায়িত্ব পালন অন্তর্ভুক্ত।\nএছাড়া তিনি বাংলাদেশ পেট্রোলিয়াম ইনস্টিটিউট-এর বোর্ড অব গভর্নর্সের চেয়ারম্যান, ইন্টারন্যাশনাল সেন্টার ফর ডায়রিয়াল ডিজিজ রিসার্চ, বাংলাদেশ (আইসিডিডিআর,বি)-এর বোর্ড অব ট্রাস্টিজের সদস্য ছিলেন। তিনি কান্ট্রি কোঅর্ডিনেশন মেকানিজম গ্লোবাল ফান্ড এবং এসেনশিয়াল ড্রাগস কোম্পানি লিমিটেডের চেয়ারম্যান এবং পরিকল্পনা কমিশনের সদস্য হিসেবেও দায়িত্ব পালন করেন।\nসরকারি চাকরির শেষ পর্যায়ে তিনি তথ্য মন্ত্রণালয়, স্বাস্থ্য মন্ত্রণালয় এবং জ্বালানি ও খনিজ সম্পদ বিভাগের সচিব হিসেবে দায়িত্ব পালন করেন। তিনি ২০১০ সালে সরকারি চাকরি থেকে অবসর গ্রহণ করেন।\nনাসির উদ্দিন ২০২৪ সালের ২১ নভেম্বর বাংলাদেশের প্রধান নির্বাচন কমিশনার (সিইসি) হিসেবে নিয়োগ লাভ করেন এবং ২৪ নভেম্বর শপথ গ্রহণ করেন।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে এ এম এম নাসির উদ্দিন সম্পর্কিত মিডিয়া দেখুন।"}