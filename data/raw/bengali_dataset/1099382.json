{"pageid": 1099382, "title": "সুজান তামিম", "url": "https://bn.wikipedia.org/wiki?curid=1099382", "content": "সুজান তামিম (আরবি: سوزان تميم‎, ২৩ সেপ্টেম্বর, ১৯৭৭ - ২৮ জুলাই, ২০০৮) একজন লেবানিজ গায়িকা ছিলেন  যিনি ১৯৯৬ সালে জনপ্রিয় টেলিভিশন শো  স্টুডিও এল ফ্যান-এ প্রথম স্থান অধিকার করে আরব বিশ্বে খ্যাতি অর্জন করেছিলেন। ২০০৮ সালের জুলাই মাসে তাকে  দুবাইয়ে খুন করা হয়। তার জন্ম ও বেড়ে ওঠা একটি সুন্নি লেবানিজ পরিবারে।\n\n\n== জীবনী ==\nতামিমের ক্যারিয়ার একটি অনাকাঙ্খিত ব্যক্তিগত জীবনের গুজব দ্বারা ক্ষতিগ্রস্ত হয়েছিল। তার প্রথম স্বামী আলী মুজানারের সাথে তার বিবাহবিচ্ছেদের খবর আরব মিডিয়ায় ব্যাপক আলোড়ন সৃষ্টি করে। তামিম পরে লেবানিজ পরিচালক এবং প্রযোজক আদেল মাতুককে বিয়ে করেন, যিনি পরবর্তীতে তার ম্যানেজার হয়েছিলেন।\n\n\n== সঙ্গীত পেশা ==\nস্টুডিও এল ফ্যানে স্বর্ণপদক জেতার পরে, তিনি কেবল তার সৌন্দর্যের জন্যই নয়, তার পপ সঙ্গীতে পারদর্শিতা এবং ধ্রুপদী আরবি সঙ্গীতে সমান দক্ষতার উপযুক্ত একটি কণ্ঠের জন্যও প্রশংসিত হন। তামিমের শেষ অ্যালবাম ২০০২ সালে রোটানা কর্তৃক প্রকাশিত হয়েছিল এবং যার নাম ছিল সাকেন অ্যালবি। এটি বিক্রয়ের ক্ষেত্রে একটি রেকর্ড স্থাপন করেছিল। ২০০৬ সালে তার রেকর্ড করা শেষ গান \"লাভার্স\", লেবাননের নিহত প্রধানমন্ত্রী রফিক হারিরি-এর স্মৃতির উদ্দেশ্যে উৎসর্গ করা হয়েছিল।\n\n\n== মৃত্যু ==\nসুজান তামিমকে ২৮ জুলাই, ২০০৮-এ দুবাইয়ে তার অ্যাপার্টমেন্টে মৃত অবস্থায় পাওয়া যায়। যদিও তার শিরশ্ছেদ করা হয়েছে বলে জানা যায়, তার প্রাক্তন স্বামীর আইনজীবী প্রকাশ করেন যে তার মৃত্যু সনদ ইঙ্গিত করে যে তাকে গলা কেটে হত্যা করা হয়েছে। তার মৃত্যুর সময়, তিনি প্রায় ১৮ মাস যাবৎ ইরাকি বংশোদ্ভূত ব্রিটিশ কিকবক্সিং চ্যাম্পিয়ন রিয়াদ আল-আজ্জাভির সাথে বিবাহিত ছিলেন বলে জানা যায়।\n\n\n== খুনের বিচার ==\n২রা সেপ্টেম্বর, ২০০৮-এ, বিশিষ্ট মিশরীয় ব্যবসায়ী এবং শুরা কাউন্সিলের আইন প্রণেতা, হিশাম তালাত মোস্তফাকে কায়রোতে গ্রেপ্তার করা হয়েছিল। মিশরীয় বিজনেজ টাইকুন তালাত মোস্তফার ছেলে, হিশাম মোস্তফার বিরুদ্ধে তামিমকে হত্যার জন্য হিটম্যান, মোহসেন আল-সুক্কারিকে, অর্থ প্রদানের অভিযোগ আনা হয়েছিল। ২১শে মে, ২০০৯-এ, মোস্তফা এবং আল-সুক্কারিকে তামিমের হত্যার জন্য দোষী সাব্যস্ত করা হয় এবং কায়রোতে ফাঁসিতে ঝুলিয়ে মৃত্যুদণ্ড দিতে আদেশ দেওয়া হয়। একটি মিশরীয় আদালত ২৫শে জুন, ২০০৯ তারিখে তাদের এই সাজা নিশ্চিত করে। কিন্তু, ৪ঠা মার্চ, ২০১০-এ, মিশরের সুপ্রিম সাংবিধানিক আদালত দুই দোষীর বিরুদ্ধে দোষী সাব্যস্ততা এবং সাজা বাতিল করে এবং আইনি প্রযুক্তিগতভাবে তাদের পুনঃবিচারের আদেশ দেয়। পুনঃবিচারের পর, মোস্তফাকে ১৫ বছরের সাজা দেওয়া হয়। তার সহ- আসামী, আল-সুক্কারির মৃত্যুদণ্ডের সাজা কমিয়ে যাবজ্জীবন করা হয়। ২০১১ সালের মিশরীয় বিক্ষোভের সময় মোস্তফা কারাগার থেকে পালিয়ে গিয়েছিল বলে শোনা যায়। \nঅভিযুক্ত হিটম্যান আল-সুক্কারি মিশরের একজন ৩৯ বছর বয়সী প্রাক্তন পুলিশ সদস্য ছিলেন। কায়রোতে আগস্টের শুরুতে তাকে অভিযুক্ত খুনি হিসেবে গ্রেফতার করা হয়। হত্যার জন্য মোস্তফার কাছ থেকে ২ মিলিয়ন ডলার আল-সুক্কারি নিয়েছিলেন বলে অভিযোগ ওঠে। ২৩শে মে ২০২০-এ মিশরের রাষ্ট্রপতি আবদেল ফাত্তাহ এল-সিসি রমজানের রোজার মাসের সমাপ্তির পর ঈদ-উল-ফিতরের ছুটি উপলক্ষে, সরকারি গেজেট অনুসারে, আল-সুক্কারি সহ কয়েক হাজার বন্দিকে ক্ষমা করে মুক্তি দেন।\n\n\n== জনসংস্কৃতিতে ==\nতার হত্যার ঘটনায়  অনুপ্রাণিত হয়ে তৈরী করা হয় সুইডিশ নোয়ার (অপরাধমূলক চলচ্চিত্র বা কথাসাহিত্যের একটি ধারা) দ্য নাইল হিলটন ইনসিডেন্ট।\n\n\n== তথ্যসূত্র =="}