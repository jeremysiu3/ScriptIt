{"pageid": 1485901, "title": "রেজাউল করিম (নগর পরিকল্পনাবিদ)", "url": "https://bn.wikipedia.org/wiki?curid=1485901", "content": "রেজাউল করিম একজন বাংলাদেশী নগর পরিকল্পনাবিদ। তিনি খুলনা বিশ্ববিদ্যালয়ের নগর ও গ্রামীণ পরিকল্পনা ডিসিপ্লিনের অধ্যাপক এবং বিশ্ববিদ্যালয়টির বর্তমান উপাচার্য।\n\n\n== শিক্ষাজীবন ==\nরেজাউল ১৯৭৫ সালে ঢাকার তেজগাঁও পলিটেকনিক হাই স্কুল থেকে এসএসসি এবং ১৯৭৭ সালে নটর ডেম কলেজ থেকে এইচএসসি পাস করেন। তিনি ১৯৮১ সালে বাংলাদেশ কৃষি বিশ্ববিদ্যালয় থেকে কৃষি প্রকৌশলে বিএসসি এবং ১৯৮৫ সালে বাংলাদেশ প্রকৌশল বিশ্ববিদ্যালয় (বুয়েট) থেকে নগর ও অঞ্চল পরিকল্পনায় স্নাতকোত্তর ডিগ্রি অর্জন করেন। ১৯৯৫ সালে তিনি কানাডার অন্টারিওতে স্যার স্যান্ডফোর্ড ফ্লেমিং কলেজ অব অ্যাপ্লাইড আর্টস অ্যান্ড টেকনোলজি থেকে ভৌগোলিক তথ্য পদ্ধতির প্রয়োগ বিষয়ে একটি বিশেষায়িত স্নাতকোত্তর কোর্স সম্পন্ন করেন। রাজশাহী বিশ্ববিদ্যালয়ের ভূগোল ও পরিবেশ বিভাগ থেকে ২০০০ সালে তিনি পিএইচডি ডিগ্রি লাভ করেন। এছাড়া, ২০০৭ সালে তিনি যুক্তরাজ্যের লন্ডন বিশ্ববিদ্যালয়ের বার্কবেক কলেজ থেকে কমিউনিটি লিডারশিপ বিষয়ে একটি সার্টিফিকেট কোর্স সম্পন্ন করেন।\n\n\n== কর্মজীবন ==\nরেজাউল করিম ১৯৮৩ থেকে ১৯৮৪ সাল পর্যন্ত বাংলাদেশ কৃষি গবেষণা কাউন্সিলে বৈজ্ঞানিক কর্মকর্তার পদে কর্মরত ছিলেন। এরপর তিনি ১৯৮৭ থেকে ১৯৮৮ সাল পর্যন্ত রাজধানী উন্নয়ন কর্তৃপক্ষে (রাজউক) শহর পরিকল্পনা পরামর্শক হিসেবে কাজ করেন। তিনি ১৯৮৮ থেকে ১৯৯১ সাল পর্যন্ত পরিকল্পনা মন্ত্রণালয়ের বাস্তবায়ন পরিবীক্ষণ ও মূল্যায়ন বিভাগে সহকারী পরিচালক হিসেবে দায়িত্ব পালন করেন। ১৯৯১ সালে তিনি খুলনা বিশ্ববিদ্যালয়ের নগর ও গ্রামীণ পরিকল্পনা ডিসিপ্লিনে সহকারী অধ্যাপক হিসেবে শিক্ষকতা শুরু করেন এবং পরবর্তীকালে ওই ডিসিপ্লিনের অধ্যাপক পদে উন্নীত হন।\nঅধ্যাপনার পাশাপাশি তিনি খুলনা বিশ্ববিদ্যালয়ের সিনেট ও সিন্ডিকেট সদস্য, বিজ্ঞান প্রকৌশল ও প্রযুক্তিবিদ্যা স্কুলের ডিন, ইনস্টিটিউশনাল কোয়ালিটি অ্যাস্যুরেন্স সেলের পরিচালক, ছাত্র বিষয়ক পরিচালক এবং নগর ও গ্রামীণ পরিকল্পনা ডিসিপ্লিনের প্রধানসহ বিভিন্ন গুরুত্বপূর্ণ দায়িত্ব পালন করেছেন। এছাড়া, তিনি জাতীয় ও আন্তর্জাতিক বিভিন্ন প্রতিষ্ঠানের পরামর্শক হিসেবেও কাজ করেছেন।\n২০২৪ সালের ১৭ অক্টোবর তিনি খুলনা বিশ্ববিদ্যালয়ের উপাচার্য নিযুক্ত হন এবং ২০ অক্টোবর আনুষ্ঠানিকভাবে দায়িত্ব গ্রহণ করেন। উল্লেখ্য, তিনি খুলনা বিশ্ববিদ্যালয়ের শিক্ষকদের মধ্য থেকে ওই বিশ্ববিদ্যালয়ে নিয়োগপ্রাপ্ত তৃতীয় উপাচার্য।\n\n\n== তথ্যসূত্র =="}