{"pageid": 1017901, "title": "জুলিয়া গার্নার", "url": "https://bn.wikipedia.org/wiki?curid=1017901", "content": "জুলিয়া গার্নার (জন্ম ১ ফেব্রুয়ারি ১৯৯৪) একজন মার্কিন অভিনেত্রী। তিনি নেটফ্লিক্সের অপরাধ নাট্যধর্মী ধারাবাহিক ওজার্ক (২০১৭-বর্তমান)-এ রুথ ল্যাংমোর চরিত্রে অভিনয়ের জন্য সুপরিচিত। এই কাজের জন্য তিনি দুইবার নাট্যধর্মী ধারাবাহিকে সেরা পার্শ্ব অভিনেত্রী বিভাগে প্রাইমটাইম এমি পুরস্কার অর্জন করেন এবং দুটি স্ক্রিন অ্যাক্টরস গিল্ড পুরস্কারের মনোনয়ন লাভ করেন। এছাড়াও গার্নার এফএক্সের নাট্যধর্মী ধারাবাহিক দি আমেরিকান্স (২০১৫-২০১৮), নেটফ্লিক্সের মিনি ধারাবাহিক ম্যানিয়াক (২০১৮), এবং ব্রাভোর সত্য ঘটনা অবলম্বনে নির্মিত অপরাধধর্মী ধারাবাহিক ডার্টি জন (২০১৮-২০১৯)-এ অভিনয় করেছেন।\nগার্নারকে মার্থা মার্সি মে মার্লিন (২০১১), দ্য পার্কস অব বিয়িং আ ওয়ালফ্লাওয়ার (২০১২) ও সিন সিটি: আ ডেম টু কিল ফর (২০১৪)-এ পার্শ্ব চরিত্রে অভিনয় করতে দেখা যায়। তিনি উই আর হোয়াট উই আর (২০১৩), গ্র্যান্ডমা (২০১৫), এবং দি অ্যাসিস্ট্যান্ট (২০১৯) চলচ্চিত্রে প্রধান চরিত্রে অভিনয় করেন।\nগার্নার ফোর্বসের ২০২১ সালের ৩০ অনূর্ধ্ব ৩০ তালিকায় স্থান করে নেন।\n\n\n== প্রারম্ভিক জীবন ==\nগার্নার নিউ ইয়র্ক অঙ্গরাজ্যের দ্য ব্রংক্‌সের পার্শ্ববর্তী রিভারডেলে জন্মগ্রহণ করেন। তার মাতা টামি জিনগোল্ড একজন থেরাপিস্ট এবং তার নিজ দেশ ইসরায়েলে কৌতুকাভিনেত্রী হিসেবে সফল ছিলেন। তার পিতা টমাস গার্নার চিত্রশিল্পী ও চারুকলার শিক্ষক। তিনি ওহাইও অঙ্গরাজ্যের শেকার হাইটসে জন্মগ্রহণ করেছিলেন। গার্নার তার মায়ের ধর্ম অনুযায়ী ইহুদি ধর্মাবলম্বী।\n\n\n== কর্মজীবন ==\n\nগার্নার ১৫ বছর বয়স থেকে তার লজ্জাবোধ কাটিয়ে ওঠে অভিনয়ের পাঠ গ্রহণ শুরু করেন। ১৭ বছর বয়সে শন ডার্কিনের মার্থা মার্সি মে মার্লিন (২০১১) চলচ্চিত্রে সারা চরিত্রে অভিনয়ের মধ্য দিয়ে তার চলচ্চিত্রে অভিষেক ঘটে। ২০১২ সালে পরিচালক ডেভিড চেজ তাকে নট ফেড অ্যাওয়ে চলচ্চিত্রে একটি ছোট চরিত্রে অভিনয়ের জন্য আমন্ত্রণ জানান, যে চরিত্রটি তিনি বিশেষভাবে তার জন্যই লিখেছিলেন। তিনি ২০১২ সালের ইলেকট্রিক চিলড্রেন চলচ্চিত্রে প্রথমবার শ্রেষ্ঠাংশে অভিনয় করেন। ২০১৩ সালে তিনি ভীতিপ্রদ দ্য লাস্ট এক্সরসিজম পার্ট টু-এ অ্যাশলি বেলের সাথে এবং মেক্সিকান ভীতিপ্রদ চলচ্চিত্রের মার্কিন পুনর্নির্মাণ উই আর হোয়াট উই আর-এ শ্রেষ্ঠাংশে অভিনয় করেন।\nতিনি ২০১৭ সাল থেকে জেসন বেটম্যান ও লরা লিনির সাথে নেটফ্লিক্সের অপরাধ নাট্যধর্মী ধারাবাহিক ওজার্ক-এ রুথ ল্যাংমোর চরিত্রে অভিনয় করছেন। এই চরিত্রের জন্য তিনি সমাদৃত হন এবং টানা দুইবার নাট্যধর্মী ধারাবাহিকে সেরা পার্শ্ব অভিনেত্রী বিভাগে প্রাইমটাইম এমি পুরস্কার অর্জন করেন এবং দুটি স্ক্রিন অ্যাক্টরস গিল্ড পুরস্কারের মনোনয়ন লাভ করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে জুলিয়া গার্নার  (ইংরেজি)\nইন্সটাগ্রামে জুলিয়া গার্নার\nরটেন টম্যাটোসে জুলিয়া গার্নার (ইংরেজি)"}