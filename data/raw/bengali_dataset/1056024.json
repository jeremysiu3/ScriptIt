{"pageid": 1056024, "title": "আট বিশ্বাসঘাতক", "url": "https://bn.wikipedia.org/wiki?curid=1056024", "content": "আট বিশ্বাসঘাতক হলো আট জন কর্মকর্তার একটি দল যারা ১৯৫৭ সালে ফেয়ারচাইল্ড সেমিকন্ডাক্টর প্রতিষ্ঠার লক্ষ্যে শকলি সেমিকন্ডাক্টর ল্যাবরেটরি ছেড়ে চলে যায়। উইলিয়াম শকলি ১৯৫৬ সালে নতুন অর্ধপরিবাহী যন্ত্রের বিকাশ এবং উৎপাদনের লক্ষ্য নিয়ে তরুণ পিএইচডি উত্তীর্ণদের একটি দল নিয়োগ করেছিলেন। যদিও শকলি পরবর্তীতে পদার্থবিজ্ঞানে নোবেল পুরস্কার পেয়েছিলেন এবং ব্যক্তিগতভাবে একজন অভিজ্ঞ গবেষক এবং শিক্ষক ছিলেন; এই দল ব্যবস্থাপনার ক্ষেত্রে তার আচরণ ছিল কর্তৃত্ববাদী এবং অজনপ্রিয়। শকলির গবেষণার মূল দিক ফলপ্রসূ প্রমাণিত না হওয়ায় এই ধারণা আরও জোরদার হয়। শকলিকে প্রতিস্থাপনের দাবি প্রত্যাখ্যান করার পর দলের আটজন বিজ্ঞানী তাদের নিজস্ব সংস্থা গঠনের জন্য উদ্যোগ গ্রহণ করে।\nশকলি তাদের এভাবে চলে যাওয়াকে \"বিশ্বাসঘাতকতা\" হিসাবে উল্লেখ করেছেন। যে আটজন শকলি সেমিকন্ডাক্টর ছেড়েছিলেন তারা ছিলেন জুলিয়াস ব্ল্যাঙ্ক, ভিক্টর গ্রিনিচ, জঁ হোয়ের্নি, ইউজিন ক্লেইনার, জে লাস্ট, গর্ডন মুর, রবার্ট নয়েস এবং শেল্ডন রবার্টস। ১৯৫৭ সালের আগস্টে তারা শেরম্যান ফেয়ারচাইল্ডের সঙ্গে একটি চুক্তিতে পৌঁছায়, এবং ঐ বছরেরই ১৮ই সেপ্টেম্বর তারা ফেয়ারচাইল্ড সেমিকন্ডাক্টর গঠন করে। নতুন প্রতিষ্ঠিত ফেয়ারচাইল্ড সেমিকন্ডাক্টর শীঘ্রই সেমিকন্ডাক্টর শিল্পের নেতৃত্বদানকারী স্থানে পৌঁছে যায়। ১৯৬০ সালে এটি সিলিকন ভ্যালির আঁতুড়ঘর হয়ে ওঠে। ইন্টেল এবং এএমডিসহ ডজন খানেক কর্পোরেশন তৈরিতে প্রত্যক্ষ বা পরোক্ষভাবে জড়িত ছিল এই সংস্থাটি। পরবর্তীতে গড়ে ওঠা এই সংস্থাগুলোকে (স্পিন-অফ কোম্পানি) \"ফেয়ারচিলড্রেন\" নামে অভিহিত করা হয়ে থাকে।\n\n\n== প্রারম্ভ ==\n১৯৫৪-৫৫ সালের শীতকালে ট্রানজিস্টরের উদ্ভাবক এবং স্ট্যানফোর্ড বিশ্ববিদ্যালয়ের বহিরাগত অধ্যাপক (ভিজিটিং প্রফেসর) উইলিয়াম শকলি উন্নত ট্রানজিস্টর এবং শকলি ডায়োডের বৃহৎ পরিমাণ উৎপাদন শুরু করার সিদ্ধান্ত নেন। তিনি রেথিয়নের কাছ থেকে পৃষ্ঠপোষকতা পেলেও, রেথিয়ন এক মাসের মধ্যেই প্রকল্পটি বন্ধ করে দেয়। এরপর ১৯৫৫ সালের আগস্টে শকলি আর্থিক পরামর্শের জন্য বেকম্যান ইনস্ট্রুমেন্টসের মালিক আরনল্ড বেকম্যানের কাছে যান। শকলির প্রয়োজন ছিল এক মিলিয়ন ডলার (যা ২০২৩ সালের হিসাবে প্রায় ১১ মিলিয়ন ডলারের সমতুল্য)। বেকম্যান জানতেন শকলির ব্যবসায়িক সাফল্যের সম্ভাবনা কম, তবে শকলির নতুন আবিষ্কারগুলি তার নিজস্ব কোম্পানির জন্য উপকারী হতে পারে এবং তিনি চাইতেন না এগুলি প্রতিযোগীদের হাতে যাক। তাই বেকম্যান শর্ত দেন, নতুন আবিষ্কারগুলো দুই বছরের মধ্যে বৃহৎ পরিসরে উৎপাদনে আনতে হবে।\nনতুন এই বিভাগটি বেকম্যান ইনস্ট্রুমেন্টসের অধীনে শকলি সেমি-কন্ডাক্টর ল্যাবরেটরি (তখন নামের মধ্যে এই হাইফেন ব্যবহৃত হতো) নামে প্রতিষ্ঠিত হয়। ১৯৫৫ সালে বেকম্যান ও শকলি চুক্তি স্বাক্ষর করেন, ২৫,০০০ ডলারে প্রয়োজনীয় পেটেন্ট কিনে নেন এবং ক্যালিফোর্নিয়ার পালো আলতোর কাছে মাউন্টেন ভিউতে ল্যাবের স্থান নির্ধারণ করেন। শকলি চারজন পিএইচডি করা পদার্থবিজ্ঞানী নিয়োগ দেন — উইলিয়াম ডব্লিউ. হ্যাপ (রেথিয়ন কর্পোরেশন), জর্জ স্মুট হর্সলি ও লিওপোল্ডো বি. ভালদেস (দুজনই বেল ল্যাবস থেকে), এবং বার্কলে থেকে সদ্য পাস করা রিচার্ড ভিক্টর জোন্স। তবে পশ্চিম উপকূলের অবস্থান নতুন কর্মীদের জন্য আকর্ষণীয় ছিল না, কারণ অধিকাংশ অর্ধপরিবাহী শিল্পের কোম্পানি ও পেশাজীবীরা পূর্ব উপকূলে অবস্থিত ছিলেন। তাই শকলি দ্য নিউ ইয়র্ক টাইমস এবং নিউ ইয়র্ক হেরাল্ড ট্রিবিউন-এ বিজ্ঞাপন দেন। এর মাধ্যমে তিন শতাধিক আবেদন আসে, অন্যতম প্রথমদিকের আবেদনকারী ছিলেন শেল্ডন রবার্টস (ডাউ কেমিক্যাল), রবার্ট নয়েস (ফিলকো), এবং জে লাস্ট (বেকম্যান ইনস্ট্রুমেন্টসে এর আগে যিনি ইন্টার্ন ছিলেন)। গর্ডন মুর এবং ডেভিড অ্যালিসনসহ মোট পনেরো জন ব্যক্তি নির্বাচিত হন। শকলি নিজেই আমেরিকান ফিজিক্যাল সোসাইটির এক সভায় নিয়োগকাজ সম্পন্ন করেন।\nনির্বাচন প্রক্রিয়া ১৯৫৬ সালজুড়ে চলতে থাকে। শকলি সামাজিক প্রযুক্তির (পরে যা তাকে ইউজেনিক্সের দিকে নিয়ে যায়) প্রবক্তা ছিলেন এবং প্রতিটি প্রার্থীকে মানসিক পরীক্ষা ও সাক্ষাৎকার দিতে হতো। এপ্রিল-মে মাসে ব্ল্যাঙ্ক, লাস্ট, মুর, নয়েস, এবং রবার্টস যোগ দেন, এবং গ্রীষ্মে ক্লেইনার, গ্রিনিচ এবং হোয়ের্নি যোগ দেন। ১৯৫৬ সালের সেপ্টেম্বরে ল্যাবে ৩২ জন কর্মী ছিলেন, যার মধ্যে শকলিও ছিলেন। প্রতিটি সফল প্রার্থীকে শকলির সঙ্গে নিজের বেতন আলোচনা করতে হতো। ক্লেইনার, নয়েস এবং রবার্টস প্রতি মাসে $১,০০০ বেতন পান; কম অভিজ্ঞ লাস্ট পান $৬৭৫; হোয়ের্নি বেতনের বিষয়ে ভাবেননি। শকলি নিজে $২,৫০০ বেতন নির্ধারণ করেন এবং সবার বেতন সবার জন্য উন্মুক্ত রাখেন।\n\nভবিষ্যতের \"বিশ্বাসঘাতক আটজন\" দলের সদস্যদের বয়স ছিল ২৬ (লাস্ট) থেকে ৩৩ (ক্লেইনার) বছরের মধ্যে, এবং তাদের মধ্যে ছয়জনেরই পিএইচডি ডিগ্রি ছিল। হোয়ের্নি ছিলেন অভিজ্ঞ বিজ্ঞানী এবং মেধাবী ব্যবস্থাপক, এবং বো লোজেকের মতে, বুদ্ধিমত্তায় তিনি শকলির সমকক্ষ ছিলেন। কেবল নয়েসই অর্ধপরিবাহী গবেষণায় যুক্ত ছিলেন, এবং শুধুমাত্র গ্রিনিচেরই ইলেকট্রনিক্সে অভিজ্ঞতা ছিল।\n\n\n== গবেষণার কৌশল ==\n১৯৫৬ সালের পুরো সময়জুড়ে ল্যাবের অধিকাংশ সদস্য যন্ত্রপাতি একত্রিত করা এবং তা সামঞ্জস্যপূর্ণ করার কাজেই ব্যস্ত ছিলেন, আর \"বিশুদ্ধ বিজ্ঞানী\" হোয়ের্নি এবং নয়েস পৃথকভাবে প্রয়োগমূলক গবেষণা চালিয়ে যাচ্ছিলেন। শকলি প্রযুক্তিগত কর্মী নিয়োগ করতে অস্বীকৃতি জানান, কারণ তিনি বিশ্বাস করতেন তার বিজ্ঞানীদেরই সকল প্রযুক্তিগত প্রক্রিয়া সামলানোর সক্ষমতা থাকা উচিত। প্রতিষ্ঠার পরে তিনি শকলি ডায়োডের ব্যাপক উৎপাদনের জন্য সূক্ষ্ম সামঞ্জস্যকরণে মনোনিবেশ করেন, আর নয়েসের নেতৃত্বে পাঁচজন কর্মী বেকম্যান ইনস্ট্রুমেন্টসের জন্য ফিল্ড-এফেক্ট ট্রানজিস্টর নিয়ে কাজ চালিয়ে যান। শকলি বাইপোলার ট্রানজিস্টর নিয়ে কাজ করতে অস্বীকৃতি জানান, যা পরে একটি কৌশলগত ভুল প্রমাণিত হয়, কারণ শকলি ডায়োডের উপর অতিরিক্ত মনোযোগের ফলে উৎপাদিত যন্ত্রপাতি বাণিজ্যিকভাবে ব্যর্থ হয়।\nনয়েস ও মুরের পাশাপাশি ডেভিড ব্রক এবং জোয়েল শুরকিন-এর মতে, বাইপোলার ট্রানজিস্টর থেকে শকলি ডায়োডে আকস্মিক পরিবর্তন অপ্রত্যাশিত ছিল। শকলি শুরুতে ডিফিউশন বাইপোলার ট্রানজিস্টরের ব্যাপক উৎপাদনের পরিকল্পনা করেছিলেন, কিন্তু পরে শকলি ডায়োড নিয়ে একটি \"গোপন প্রকল্প\" শুরু করেন এবং ১৯৫৭ সালে বাইপোলার ট্রানজিস্টরের সব কাজ বন্ধ করে দেন। এই পরিবর্তনের কারণ অজানা। বেকম্যানের জীবনীকারের মতে, শকলি তার ডায়োডকে একটি আকর্ষণীয় বৈজ্ঞানিক সমস্যা হিসেবে দেখতেন এবং বেকম্যানের বাণিজ্যিক স্বার্থ উপেক্ষা করে এটাকেই বেছে নেন।\nবো লোজেক শকলির আর্কাইভের উপর ভিত্তি করে বিশ্বাস করেন যে শকলি ল্যাবস কখনো বাইপোলার ট্রানজিস্টর নিয়ে কাজ করেনি; বরং শকলি ডায়োডই ছিল শকলি ও বেকম্যানের আসল লক্ষ্য, যার জন্য বেকম্যান ইনস্ট্রুমেন্টস সামরিক গবেষণা ও উন্নয়ন খাতের চুক্তি পেয়েছিল। লোজেকের মতে, শকলি যদি ডায়োডের নির্ভরযোগ্যতা উন্নত করতেন, তবে এটি টেলিফোন ব্যবস্থায় ব্যাপকভাবে ব্যবহৃত হতে পারত।\n\n\n== দ্বন্দ্ব ==\nইতিহাসবিদ ও সহকর্মীদের মতে, শকলি একজন দুর্বল ব্যবস্থাপক ও ব্যবসায়ী ছিলেন। ছোটবেলা থেকেই তিনি অকারণ আগ্রাসী আচরণপ্রবণ ছিলেন, যা কেবলমাত্র তার পূর্ববর্তী কর্মপরিবেশের কঠোর শৃঙ্খলার কারণে চাপা ছিলো। তিনি প্রায়ই নিজের অধীনস্তদের মধ্যেও প্রতিদ্বন্দ্বী খুঁজে পেতেন।\n১৯৫৬ সালের ১ নভেম্বর ঘোষণা করা হয় যে পদার্থবিজ্ঞানে ১৯৫৬ সালের নোবেল পুরস্কার শকলি, বারডিন এবং ব্র্যাটেনকে প্রদান করা হবে। নভেম্বরে ও ডিসেম্বরে সংশ্লিষ্ট সকল কার্যক্রম শকলিকে ক্লান্ত করে তোলে এবং তিনি ল্যাবের ব্যবস্থাপনার বিভিন্ন সমস্যার সময় সেখানে অনুপস্থিত ছিলেন। উৎসব উদযাপন সত্ত্বেও ল্যাবে একটি অস্বাস্থ্যকর পরিবেশ বিরাজ করছিল।\nযদিও শকলির মানসিক স্বাস্থ্য কখনও কোনো মনোরোগ বিশেষজ্ঞ নির্ণয় করেননি, ইতিহাসবিদরা ১৯৫৬–১৯৫৭ সালের সময়কালকে শকলির জন্য প্যারানয়া বা অটিজম হিসেবে উল্লেখ করেছেন। সমস্ত ফোনকল রেকর্ড করা হতো, এবং কর্মীদের নিজেদের কাজের ফলাফল একে অপরের সঙ্গে ভাগ করে নেওয়া নিষিদ্ধ ছিল, যা একটি ছোট ভবনে কাজ করার ক্ষেত্রে বাস্তবসম্মত ছিল না। শকলি তার কর্মীদের উপর আস্থা না রেখে তাদের রিপোর্ট বেল ল্যাবসে পাঠাতেন দ্বিতীয়বার নিরীক্ষার জন্য। এক পর্যায়ে তিনি পুরো ল্যাবকে লাই ডিটেক্টর পরীক্ষার জন্য পাঠানোর সিদ্ধান্ত নেন, যদিও সবাই এতে অংশ নিতে অস্বীকৃতি জানায়।\nদলটি সদস্য হারাতে শুরু করে, যার সূচনা হয় প্রযুক্তিবিদ জোন্সের মাধ্যমে, যিনি ১৯৫৭ সালের জানুয়ারিতে গ্রিনিচ ও হোয়ের্নির সঙ্গে দ্বন্দ্বের কারণে চলে যান। এরপর নয়েস ও মুর ভিন্ন অবস্থানে দাঁড়ান: মুর ছিলেন বিরোধীদের নেতৃত্বে, আর নয়েস শকলির পাশে দাঁড়িয়ে সমস্যা সমাধানের চেষ্টা করতেন। শকলি এটা পছন্দ করেন এবং নয়েসকে পুরো দলে তার একমাত্র সমর্থক মনে করতেন।\n\n\n== পদত্যাগ ==\n\n১৯৫৭ সালের মার্চে ক্লেইনার, যিনি শকলির সন্দেহের বাইরে ছিলেন, অজুহাত হিসেবে লস অ্যাঞ্জেলেসে একটি প্রদর্শনীতে অংশগ্রহণের অনুমতি নেন। কিন্তু তিনি নিউইয়র্কে যান নতুন একটি কোম্পানির জন্য বিনিয়োগকারী খুঁজতে, যেখানে তার নিউইয়র্কবাসী বাবা-মা তাকে সহায়তা করেন। ক্লেইনারকে ব্ল্যাঙ্ক, গ্রিনিচ, লাস্ট, রবার্টস, হোয়ের্নি এবং মুর সমর্থন করেন। আর্থার রক এবং আলফ্রেড কয়েল হেডেন, স্টোন অ্যান্ড কো.-এর পক্ষ থেকে এই প্রস্তাবে আগ্রহী হন। তাদের বিশ্বাস ছিল যে একজন নোবেলজয়ীর প্রশিক্ষণার্থীরা অবশ্যই সফল হবেন।\nশেষমেশ ১৯৫৭ সালের ২৯ মে মুরের নেতৃত্বে একটি দল আর্নল্ড বেকম্যানকে শেষ শর্ত দেয়: \"শকলি সমস্যা\" সমাধান করুন বা আমরা চলে যাব। মুর শকলির জন্য অধ্যাপকের পদ খুঁজে দেওয়া এবং ল্যাবে তার পরিবর্তে একজন পেশাদার ব্যবস্থাপক নিয়োগ দেওয়ার পরামর্শ দেন। বেকম্যান এটি প্রত্যাখ্যান করেন, তার বিশ্বাস ছিল যে শকলি পরিস্থিতি উন্নত করতে পারবেন, যদিও পরে তিনি এই সিদ্ধান্তের জন্য অনুশোচনা করেন।\n১৯৫৭ সালের জুনে বেকম্যান শকলির উপরে একজন ব্যবস্থাপক নিযুক্ত করেন, কিন্তু ততক্ষণে সাতজন মূল কর্মী চলে যাওয়ার সিদ্ধান্ত নিয়েছিলেন। শেষ মুহূর্তে নয়েস তাদের সঙ্গে যোগ দেন, রবার্টসের অনুরোধে তিনি \"ক্যালিফোর্নিয়া গ্রুপ\"-এর বৈঠকে অংশ নেন, যা তারা ফেয়ারচাইল্ড-এর সঙ্গে চুক্তিতে উল্লেখ করেছিলেন। এই বৈঠকটি ক্লিফট হোটেলে অনুষ্ঠিত হয় এবং এতে রক এবং কয়েল উপস্থিত ছিলেন। এই দশজন নতুন একটি কোম্পানির মূল ভিত্তি স্থাপন করেন।\n\nকয়েল, এক আইরিশ ব্যক্তি, যিনি আনুষ্ঠানিকতাকে ভালোবাসতেন, ১০টি নতুন $১ ডলারের নোট বের করে টেবিলে সাজিয়ে রাখেন। \"আমাদের প্রত্যেকের এই নোটগুলোতে স্বাক্ষর করা উচিত,\" তিনি বলেন। এই স্বাক্ষরিত ডলার বিলগুলোই হবে তাদের নিজেদের মধ্যকার চুক্তি।\nবিনিয়োগকারী খোঁজাটা কঠিন হয়ে ওঠে। যুক্তরাষ্ট্রের ইলেকট্রনিক্স শিল্প ছিল পূর্ব উপকূলকেন্দ্রিক, কিন্তু ক্যালিফোর্নিয়া গ্রুপ পালো অল্টোতে থাকতে চেয়েছিল। ১৯৫৭ সালের আগস্টে, রক এবং কয়েল শেরম্যান ফেয়ারচাইল্ড, ফেয়ারচাইল্ড এয়ারক্র্যাফট এবং ফেয়ারচাইল্ড ক্যামেরার প্রতিষ্ঠাতার সঙ্গে সাক্ষাৎ করেন। ফেয়ারচাইল্ড রক-কে তার ডেপুটি রিচার্ড হজসনের কাছে পাঠান। হজসন নিজের সুনাম ঝুঁকিতে ফেলে এই প্রস্তাব গ্রহণ করেন এবং কয়েক সপ্তাহের মধ্যে সমস্ত কাগজপত্র তৈরি করেন।\nনতুন কোম্পানি ফেয়ারচাইল্ড সেমিকন্ডাক্টরের মূলধন ছিল ১,৩২৫ শেয়ার। আট বিশ্বাসঘাতক প্রত্যেকে ১০০ শেয়ার পান, ২২৫ শেয়ার হেডেন, স্টোন অ্যান্ড কো.-কে দেওয়া হয় এবং ৩০০ শেয়ার সংরক্ষিত রাখা হয়। ফেয়ারচাইল্ড $১.৩৮ মিলিয়ন ঋণ প্রদান করে। এই ঋণ সুরক্ষিত করতে আট বিশ্বাসঘাতক ফেয়ারচাইল্ডকে তাদের শেয়ারের উপর ভোটাধিকার দেয়, একটি নির্দিষ্ট মূল্য $৩ মিলিয়নে শেয়ার কেনার সুযোগসহ।\n১৯৫৭ সালের ১৮ সেপ্টেম্বর, ব্ল্যাঙ্ক, গ্রিনিচ, ক্লেইনার, লাস্ট, মুর, নয়েস, রবার্টস এবং হোয়ের্নি শকলি ল্যাবস থেকে পদত্যাগ করেন। তারা \"আট বিশ্বাসঘাতক\" নামে পরিচিত হন, যদিও এই শব্দটি কে প্রথম ব্যবহার করেছিলেন তা জানা যায় না। শকলি কখনও এই বিচ্ছেদের কারণ বুঝতে পারেননি। এরপর তিনি আর নয়েসের সঙ্গে কথা বলেননি, তবে \"এই আটজনের\"-এর কাজ পর্যবেক্ষণে গিয়েছিলেন। তিনি তাদের ফেলে যাওয়া নথিগুলো খুঁটিয়ে দেখেন এবং সেখান থেকে গুরুত্বপূর্ণ ধারণা নিয়ে শকলি ল্যাবসের নামে পেটেন্ট নেন। (যুক্তরাষ্ট্রের আইনানুযায়ী, সেই পেটেন্টগুলো সংশ্লিষ্ট উদ্ভাবক কর্মীদের নামে নথিবদ্ধ করা হয়েছিল।)\n১৯৬০ সালে নতুন একটি দলের সহায়তায় শকলি তার নিজস্ব ডায়োডের ধারাবাহিক উৎপাদন শুরু করেন, কিন্তু ততদিনে অনেক দেরি হয়ে যায়। প্রতিযোগীরা ইতিমধ্যেই ইন্টিগ্রেটেড সার্কিট উন্নয়নে এগিয়ে ছিল। বেকম্যান অলাভজনক শকলি ল্যাবস ক্লিভল্যান্ডের বিনিয়োগকারীদের কাছে বিক্রি করেন। ১৯৬১ সালের ২৩ জুলাই, শকলি একটি গাড়ি দুর্ঘটনায় মারাত্মক আহত হন এবং সুস্থ হওয়ার পর কোম্পানি ছেড়ে স্ট্যানফোর্ডে পড়াতে ফিরে যান। ১৯৬৯ সালে, আইটিঅ্যান্ডটি, শকলি ল্যাবসের নতুন মালিক, কোম্পানিটিকে ফ্লোরিডাতে স্থানান্তর করে। কর্মীরা সেখানে যেতে অস্বীকৃতি জানালে ল্যাব বন্ধ হয়ে যায়।\n\n\n== বিভাজন ==\n\nআমরা সবাই আমাদের প্রথম পণ্য, একটি ডাবল ডিফিউজড সিলিকন মেসা ট্রানজিস্টর উৎপাদনের একক লক্ষ্যে মনোযোগী ছিলাম... আমরা সবাই খুবই তরুণ ছিলাম (২৭ থেকে ৩২ বছর বয়সী), স্কুলজীবন শেষ করার মাত্র কয়েক বছর পরের কথা। আমরা ছিলাম একত্রে মিলেমিশে কাজ করা একটি দল এবং কাজের বাইরেও একসঙ্গে অনেক সময় কাটাতাম। বেশিরভাগ প্রতিষ্ঠাতা সদস্যই বিবাহিত ছিলেন এবং পরিবার শুরু ও ছোট সন্তানদের লালন-পালনের পাশাপাশি ফেয়ারচাইল্ড গড়ে তোলার জন্য কঠোর পরিশ্রম করছিলেন... এখন ভাবলে মনে হয় কতটা অসাধারণ সময় ছিল এবং কত নতুন উদ্ভাবনের সুযোগ ছিল। – জে টি. লাস্ট, ২০১০ \n১৯৫৭ সালের নভেম্বর মাসে, আটজনের দল গ্রিনিচের গ্যারেজ থেকে সরে এসে পলো অল্টো এবং মাউন্টেন ভিউ সীমান্তে একটি নতুন, খালি ভবনে স্থানান্তরিত হয়। তাদের প্রারম্ভিক বেতন ছিল প্রতি বছর $১৩,৮০০ থেকে $১৫,৬০০। পরিচালনা পর্ষদের প্রধান হজসন কোম্পানির কার্যনির্বাহী ব্যবস্থাপক হিসেবে নয়েসের নাম প্রস্তাব করেন, তবে নয়েস তা প্রত্যাখ্যান করেন। ফেয়ারচাইল্ড নয়েসের ব্যক্তিত্ব জানার কারণে, তার নেতৃত্বেও আপত্তি জানান। তবুও, ফেয়ারচাইল্ডের ইচ্ছার বিরুদ্ধে গিয়ে গবেষণা ও উৎপাদনের দায়িত্বপ্রাপ্ত নয়েস এবং মুর কার্যত \"সমানদের মধ্যে নেতা\" হয়ে ওঠেন।\nতারা অবিলম্বে বেল ল্যাবস এবং শকলি ল্যাবসের গবেষণালব্ধ ফলাফল ব্যবহার করে সিলিকন ডিফিউশন মেসা ট্রানজিস্টর উৎপাদনের লক্ষ্যে কাজ শুরু করেন। মুর, হোয়ের্নি, এবং লাস্ট তিনটি বিকল্প প্রযুক্তির উপর কাজ করা তিনটি দল পরিচালনা করেন। মুরের প্রযুক্তির ফলে এন-পি-এন ট্রানজিস্টরের অধিক উৎপাদন সম্ভব হয় এবং ১৯৫৮ সালের জুলাই-সেপ্টেম্বরে তা ব্যাপকভাবে উৎপাদনে যায়। হোয়ের্নির পি-এন-পি ট্রানজিস্টর উৎপাদন ১৯৫৯ সালের শুরুর দিকে পিছিয়ে যায়। এই কারণে মুর-হোয়ের্নি দ্বন্দ্ব তৈরি হয়: মুর হোয়ের্নির অবদান উপেক্ষা করেন এবং হোয়ের্নি মনে করেন তার কাজ ন্যায্য স্বীকৃতি পায়নি। তবে মুরের ট্রানজিস্টর ফেয়ারচাইল্ড সেমিকন্ডাক্টরের মর্যাদা গড়ে তোলে এবং কয়েক বছর ধরে প্রতিযোগীরা তাদের সাথে পেরে ওঠেনা।\n১৯৫৮ সালে ফেয়ারচাইল্ড-এর মেসা ট্রানজিস্টর D-17B প্রথম মিনিটম্যান গাইডেন্স কম্পিউটারের জন্য বিবেচনা করা হয়, তবে এটি সামরিক মানদণ্ড পূরণে ব্যর্থ হয়। ফেয়ারচাইল্ডের হাতে আগে থেকেই সমাধান ছিল, যা হলো হোয়ের্নির প্রস্তাবিত সমতলীয় প্রযুক্তি, যা ১৯৫৭ সালের ১ ডিসেম্বর উত্থাপিত হয়। ১৯৫৮ সালের বসন্তে, হোয়ের্নি এবং লাস্ট রাতের বেলা প্রথম সমতলীয় ট্রানজিস্টর নিয়ে পরীক্ষা-নিরীক্ষা করেন। এই সমতলীয় প্রযুক্তি ট্রানজিস্টর উদ্ভাবনের পরে মাইক্রোইলেকট্রনিক্সের ইতিহাসে দ্বিতীয় গুরুত্বপূর্ণ আবিষ্কার হয়ে ওঠে, যদিও ১৯৫৯ সালে এটি উপেক্ষিতই ছিল বলা চলে। ফেয়ারচাইল্ড ১৯৬০ সালের অক্টোবরে মেসা থেকে সমতলীয় প্রযুক্তিতে রূপান্তর ঘোষণা করে। তবে মুর এই সাফল্যের কৃতিত্ব হোয়ের্নিকে দেননি এবং ১৯৯৬ সালে এটি নামহীন ফেয়ারচাইল্ড প্রকৌশলীদের অবদান বলে উল্লেখ করেন।\n১৯৫৯ সালে, শেরম্যান ফেয়ারচাইল্ড আট বিশ্বাসঘাতকের শেয়ার কেনার অধিকার ব্যবহার করেন। জে লাস্ট ২০০৭ সালে স্মরণ করেন যে এই ঘটনা খুব দ্রুত ঘটে এবং এর ফলে আগের অংশীদারেরা সাধারণ কর্মচারীতে পরিণত হয়, ফলে দলের মধ্যে ঐক্য নষ্ট হয়ে যায়। ১৯৬০ সালের নভেম্বর মাসে টম বে, ফেয়ারচাইল্ডের মার্কেটিং ভাইস প্রেসিডেন্ট, লাস্ট-এর প্রকল্পকে অর্থ অপচয় বলে অভিযুক্ত করেন এবং তার ইন্টিগ্রেটেড সার্কিট উন্নয়ন প্রকল্প বন্ধের দাবি জানান। মুর লাস্টকে সাহায্য করতে অস্বীকৃতি জানান এবং নয়েস আলোচনা করতে রাজি হননি। এই দ্বন্দ্ব চূড়ান্ত পর্যায়ে পৌঁছে; ১৯৬১ সালের ৩১ জানুয়ারি, লাস্ট এবং হোয়ের্নি ফেয়ারচাইল্ড ছেড়ে চলে যান এবং আমেলকো, টেলিডাইন-এর মাইক্রোইলেকট্রনিক্স শাখার নেতৃত্ব দেন। কয়েক সপ্তাহ পর ক্লেইনার এবং রবার্টস তাদের সঙ্গে যোগ দেন। ব্ল্যাঙ্ক, গ্রিনিচ, মুর, এবং নয়েস ফেয়ারচাইল্ডে থেকে যান। বিশ্বাসঘাতক আটজনের দল দুইটি চারজনের দলে বিভক্ত হয়ে যায়।\n\n\n== ঐতিহ্য ==\n\n১৯৬০ থেকে ১৯৬৫ সালের মধ্যে ফেয়ারচাইল্ড সেমিকন্ডাক্টর প্রযুক্তি এবং বিক্রয় ― উভয় ক্ষেত্রেই সেমিকন্ডাক্টর বাজারে শীর্ষস্থান দখল করে ছিল। তবে ১৯৬৫ সালের শুরুতেই ব্যবস্থাপনাগত সমস্যার প্রথম লক্ষণ দেখা দেয়। ১৯৬৫ সালের নভেম্বরে ইন্টিগ্রেটেড অপারেশনাল অ্যাম্পলিফায়ার আবিষ্কারক বব উইডলার এবং ডেভিড ট্যালবার্ট ন্যাশনাল সেমিকন্ডাক্টরে যোগ দেন। ১৯৬৭ সালের ফেব্রুয়ারিতে, নয়েসের সঙ্গে দ্বন্দ্বে জড়িয়ে পড়া পাঁচজন শীর্ষ ব্যবস্থাপকও কোম্পানি ছেড়ে যান। নয়েস শেয়ারহোল্ডারদের সঙ্গে মামলা শুরু করেন এবং কার্যত নিজেকে ব্যবস্থাপনা থেকে সরিয়ে নেন। ১৯৬৭ সালের জুলাইয়ে, কোম্পানিটি লোকসানে পড়ে এবং বাজারে টেক্সাস ইনস্ট্রুমেন্টসের কাছে শীর্ষস্থান হারিয়ে ফেলে।\n১৯৬৮ সালের মার্চে মুর এবং নয়েস ফেয়ারচাইল্ড ছাড়ার সিদ্ধান্ত নেন এবং নয় বছর আগের মতোই তারা আবার আর্থার রকের সাহায্য নেন। ১৯৬৮ সালের গ্রীষ্মে তারা এনএম ইলেকট্রনিক্স প্রতিষ্ঠা করেন। ব্ল্যাঙ্ক, গ্রিনিচ, ক্লেইনার, লাস্ট, হোয়ের্নি, এবং রবার্টস পুরনো বিরোধ ভুলে গিয়ে মুর এবং নয়েসের কোম্পানিকে আর্থিকভাবে সহায়তা করেন। এক বছর পরে, এন এনএম ইলেকট্রনিক্স ইন্টেলকো হোটেল চেইন থেকে বাণিজ্যিক নামের অধিকার কিনে ইন্টেল নামগ্রহণ করে। মুর ১৯৯৭ সাল পর্যন্ত ইন্টেলে শীর্ষ পদে ছিলেন এবং পরে চেয়ারম্যান ইমেরিটাস নির্বাচিত হন। নয়েস ১৯৮৭ সালে ইন্টেল ছেড়ে সিমাটেক-এ যোগ দেন এবং ১৯৯০ সালে আকস্মিকভাবে মৃত্যুবরণ করেন, যা এই আটজনের মধ্যে প্রথম কারো মৃত্যু ছিল।\nগ্রিনিচ ১৯৬৮ সালে ফেয়ারচাইল্ড ছেড়ে স্বল্প সময়ের জন্য অবসর নেন এবং পরে ইউসি বার্কলে এবং স্ট্যানফোর্ড বিশ্ববিদ্যালয়ে শিক্ষকতা করেন, সেখানে তিনি ইন্টিগ্রেটেড সার্কিট নিয়ে প্রথম বিস্তৃত পাঠ্যবই \"ইন্ট্রোডাকশন টু ইন্টিগ্রেটেড সার্কিট\" প্রকাশ করেন। পরবর্তীতে তিনি বেশ কয়েকটি কোম্পানি সহ-প্রতিষ্ঠা ও পরিচালনা করেন, যা শিল্পক্ষেত্রে রেডিও-ফ্রিকোয়েন্সি আইডেন্টিফিকেশন (আরএফআইডি) উন্নয়নে কাজ করে।\nব্ল্যাঙ্ক ছিলেন আটজনের মধ্যে শেষ ব্যক্তি যিনি ১৯৬৯ সালে ফেয়ারচাইল্ড ছেড়ে যান। তিনি জিকর প্রতিষ্ঠা করেন এবং ২০০৪ সালে এটি $৫২৯ মিলিয়নে বিক্রি করেন।\nহোয়ের্নি অ্যামেলকো পরিচালনা করেন ১৯৬৩ সাল পর্যন্ত। এরপরে ইউনিয়ন কার্বাইড ইলেকট্রনিক্স পরিচালনা করেন। ১৯৬৭ সালে তিনি ইন্টারসিল প্রতিষ্ঠা করেন, যা সিমস সার্কিটের বাজার সৃষ্টি করে।\nহোয়ের্নি ১৯৬৩ সালের গ্রীষ্ম পর্যন্ত অ্যামেলকোর প্রধান হিসেবে দায়িত্ব পালন করেন এবং টেলিডাইন মালিকদের সঙ্গে দ্বন্দ্বের পর তিন বছর ধরে ইউনিয়ন কার্বাইড ইলেকট্রনিক্স পরিচালনা করেন। ১৯৬৭ সালের জুলাইয়ে, ঘড়ি নির্মাতা কোম্পানি সুইস সোসাইটি ফর দ্য ওয়াচ ইন্ডাস্ট্রির (বর্তমান সোয়াচ গ্রুপের পূর্বসূরি) এর সহায়তায় ইন্টারসিল প্রতিষ্ঠা করেন। এই কোম্পানি কাস্টম সিমস সার্কিটের বাজার তৈরি করে। ১৯৬৯–১৯৭০ সালে ইন্টারসিলের সিকোর জন্য নকশা করা সার্কিটগুলো জাপানি ইলেকট্রনিক ঘড়ির উত্থানে গুরুত্বপূর্ণ ভূমিকা রাখে। ইন্টারসিল এবং ইন্টেল পরস্পরের প্রতিযোগী ছিল না, কারণ ইন্টেল কেবল সীমিত পরিমাণে কম্পিউটারের জন্য সার্কিট তৈরি করত এবং সেগুলো প্রাথমিকভাবে শুধুমাত্র যুক্তরাষ্ট্রের বাজারে বিক্রি করত। অন্যদিকে, ইন্টারসিল কম বিদ্যুৎ খরচের বিশেষ সিমস সার্কিটের নকশা তৈরি করত এবং সেগুলো বিশ্বব্যাপী সরবরাহ করত।\nলাস্ট অ্যামলকোতে থেকে যান এবং টেলিডাইনে ১২ বছর ভাইস প্রেসিডেন্ট অব টেকনোলজি হিসেবে কাজ করেন। ১৯৮২ সালে তিনি হিলক্রেস্ট প্রেস প্রতিষ্ঠা করেন। রবার্টস অ্যামেলকো থেকে বের হয়ে নিজস্ব ব্যবসা পরিচালনা করেন এবং ১৯৭৩-১৯৮৭ পর্যন্ত রেনসেলার পলিটেকনিক ইনস্টিটিউট-এর ট্রাস্টি হিসেবে দায়িত্ব পালন করেন। অনেকবার একীভূকরণ, অধিগ্রহণ এবং নাম পরিবর্তনের মাধ্যমে শেষ পর্যন্ত অ্যামেলকো মাইক্রোচিপ টেকনোলজির একটি সহায়ক প্রতিষ্ঠান হয়ে ওঠে।\n১৯৭২ সালে হিউলেট-প্যাকের্ডের ক্লেইনার এবং টম পার্কিন্স যৌথভাবে ভেঞ্চার ক্যাপিটাল ফান্ড ক্লেইনার পার্কিন্স কফিল্ড অ্যান্ড বায়ার্স প্রতিষ্ঠা করেন। এই ফান্ডটি আমাজন.কম, কম্পাক, জেনেনটেক, ইন্টুইট, লোটাস, ম্যাক্রোমিডিয়া, নেটস্কেপ, সান মাইক্রোসিস্টেমস, সিমেনটেক সহ আরও অনেক কোম্পানির প্রতিষ্ঠা এবং অর্থায়নে গুরুত্বপূর্ণ ভূমিকা রেখেছে। পরবর্তীতে ক্লেইনার লিখেছিলেন যে তার লক্ষ্য ছিল ভৌগোলিকভাবে ভেঞ্চার অর্থায়ন বিস্তৃত করা।\nফেয়ারচাইল্ড সেমিকন্ডাক্টর-এ তৈরি হওয়া প্রযুক্তি ও উদ্ভাবন শুধু ইন্টেল বা ইন্টারসিলের মাধ্যমে নয়, বরং সিলিকন ভ্যালির প্রযুক্তি খাতের বিকাশে ব্যাপক অবদান রেখেছে। বিশ্বাসঘাতক আটজনের নেতৃত্ব ও উদ্ভাবন ক্ষমতা আধুনিক প্রযুক্তি শিল্পের ভিত্তি গড়ে তুলেছিল।\n\n\n== সম্মাননা ==\n২০১১ সালের মে মাসে ক্যালিফোর্নিয়া হিস্টোরিকাল সোসাইটি এই আটজনকে \"লেজেন্ডস অফ ক্যালিফোর্নিয়া পুরস্কার\" প্রদান করে। ব্ল্যাঙ্ক, লাস্ট, মুর এবং রবার্টসের ছেলে ডেভ সান ফ্রান্সিসকোতে এই অনুষ্ঠানে অংশ নিয়েছিলেন।\n\n\n== ফেয়ারচিল্ড্রেন ==\nসিলিকন ভ্যালি সম্পর্কিত গবেষণা, প্রতিবেদন এবং জনপ্রিয় গল্পে \"ফেয়ারচিল্ড্রেন\" বা ফেয়ারশিশু শব্দটি বিভিন্ন প্রসঙ্গে ব্যবহৃত হয়েছে:\n\nফেয়ারচাইল্ড সেমিকন্ডাক্টরের সাবেক কর্মীদের দ্বারা প্রতিষ্ঠিত কোম্পানিগুলোকে বোঝাতে। এই অর্থে শব্দটির প্রচলন ঘটান ইতিহাসবিদ লেসলি বার্লিন, যা তিনি লেখেন তার ২০০১ সালের পর্যালোচনা নিবন্ধ, পিএইচডি গবেষণা, এবং রবার্ট নয়েসের জীবনীতে।\nএইসব কোম্পানির প্রতিষ্ঠাতাদের বোঝাতে। এটি ছিল শব্দটির প্রাথমিক ব্যবহার, যেমন ১৯৭৮ সালের বিবিসি হরাইজন ডকুমেন্টারি \"নাউ দ্য চিপস আর ডাউন\"-এ, টম উলফের ১৯৮৩ সালের নয়েসের প্রোফাইলে বা ১৯৯৯ সালের ৫,০০০ শব্দের সিলিকন ভ্যালির প্রোফাইলে।\nফেয়ারচাইল্ড সেমিকন্ডাক্টরের সাবেক কর্মীদের বোঝাতে, যেমন ১৯৮৮ সালের নিউ ইয়র্ক টাইমস-এর একটি নিবন্ধে ব্যবহৃত হয়েছে।\nফেয়ারচাইল্ড সেমিকন্ডাক্টরের মূল প্রতিষ্ঠাতাদের বোঝাতে, যারা সাধারণভাবে \"আট বিশ্বাসঘাতক\" নামে পরিচিত। এটি পিবিএস ওয়েবসাইট এবং Blasi et al-এর বইতেও ব্যবহৃত হয়েছে।\n১৯৬৯ সালে ইনোভেশন ম্যাগাজিন-এ প্রকাশিত একটি নিবন্ধ ছিল অন্যতম প্রথম, যা ফেয়ারচাইল্ড-কে এত সংখ্যক স্পিন-অফ কোম্পানির মূল উৎস হিসেবে চিহ্নিত করেছিল। এএমডি, ইন্টেল, ইন্টারসিল, এবং পুনর্গঠিত ন্যাশনাল সেমিকন্ডাক্টরের মতো স্পিন-অফ কোম্পানিগুলো পূর্ব উপকূল এবং ১৯৪০ ও ১৯৫০-এর দশকে প্রতিষ্ঠিত ক্যালিফোর্নিয়ার ইলেকট্রনিক কোম্পানিগুলোর থেকে ভিন্ন ছিল। বেকম্যান এবং ভ্যারিয়ান অ্যাসোসিয়েটস-এর মতো \"পুরনো ক্যালিফোর্নিয়ান\" কোম্পানিগুলো ওয়াল স্ট্রিট-এর প্রতি আস্থা এবং দশকের পর দশক তাদের কোম্পানির নিয়ন্ত্রণ ধরে রাখত। অথচ ১৯৬০-এর দশকের নতুন কোম্পানিগুলো ৩–৫ বছরের মধ্যে দ্রুত শেয়ার বাজারে শেয়ার বিক্রির উদ্দেশ্যে প্রতিষ্ঠিত হয়। এই নতুন কোম্পানিগুলোর প্রতিষ্ঠাতারা বিনিয়োগ ব্যাংকগুলোর প্রত্যাশার ওপর ভিত্তি করে তাদের ব্যবসায়িক কৌশল তৈরি করেছিলেন। সিলিকন ভ্যালির আরেকটি গুরুত্বপূর্ণ বৈশিষ্ট্য ছিল কোম্পানিগুলোর মধ্যে ব্যবস্থাপক ও পেশাজীবীদের সহজ চলাচল। আংশিকভাবে নয়েসের প্রভাবেই সিলিকন ভ্যালিতে প্রচলিত কর্পোরেট সংস্কৃতির কাঠামোগত শ্রেণিবিন্যাসকে সরাসরি প্রত্যাখ্যান করার সংস্কৃতি গড়ে ওঠে। মানুষ একে অপরের প্রতি বিশ্বস্ত থাকলেও, নিয়োগকর্তা বা শিল্পখাতের প্রতি তেমন অনুগত ছিলেন না। ফেয়ারচাইল্ডের সাবেক কর্মীরা কেবলমাত্র ইলেকট্রনিক্স-সম্পর্কিত ক্ষেত্রেই নয়, বরং আর্থিক প্রতিষ্ঠান এবং জনসংযোগ কোম্পানিগুলোর সঙ্গেও যুক্ত ছিলেন।\nএএমডি, ইন্টেল, ইন্টারসিল, এবং পুনর্গঠিত ন্যাশনাল সেমিকন্ডাক্টরের মতো স্পিন-অফ কোম্পানিগুলো পূর্ব উপকূল এবং ১৯৪০ ও ১৯৫০-এর দশকে প্রতিষ্ঠিত ক্যালিফোর্নিয়ার ইলেকট্রনিক কোম্পানিগুলোর থেকে ভিন্ন ছিল। বেকম্যান এবং ভ্যারিয়ান অ্যাসোসিয়েটস-এর মতো \"পুরনো ক্যালিফোর্নিয়ান\" কোম্পানিগুলো ওয়াল স্ট্রিট-এর প্রতি আস্থা রাখতো না, এবং দশকের পর দশক তাদের কোম্পানির নিয়ন্ত্রণ ধরে রাখত। অথচ ১৯৬০-এর দশকের নতুন কোম্পানিগুলো ৩–৫ বছরের মধ্যে দ্রুত শেয়ার বাজারে শেয়ার বিক্রির উদ্দেশ্যে প্রতিষ্ঠিত হয়। এই নতুন কোম্পানিগুলোর প্রতিষ্ঠাতারা বিনিয়োগ ব্যাংকগুলোর প্রত্যাশার ওপর ভিত্তি করে তাদের ব্যবসায়িক কৌশল তৈরি করেছিলেন। সিলিকন ভ্যালির আরেকটি গুরুত্বপূর্ণ বৈশিষ্ট্য ছিল কোম্পানিগুলোর মধ্যে ব্যবস্থাপক ও পেশাজীবীদের সহজ চলাচল। আংশিকভাবে নয়েসের প্রভাবেই সিলিকন ভ্যালিতে প্রচলিত কর্পোরেট সংস্কৃতির কাঠামোগত শ্রেণিবিন্যাসকে সরাসরি প্রত্যাখ্যান করার সংস্কৃতি গড়ে ওঠে। মানুষ একে অপরের প্রতি বিশ্বস্ত থাকলেও, নিয়োগকর্তা বা শিল্পখাতের প্রতি তেমন অনুগত ছিলেন না। ফেয়ারচাইল্ডের সাবেক কর্মীরা কেবলমাত্র ইলেকট্রনিক্স-সম্পর্কিত ক্ষেত্রেই নয়, বরং আর্থিক প্রতিষ্ঠান এবং জনসংযোগ কোম্পানিগুলোর সঙ্গেও যুক্ত ছিলেন।\n\n\n== পাদটীকা ==\n\n\n== তথ্যসূত্র ==\n\n\n== গ্রন্থপঞ্জি ==\n\n\n== বহিঃসংযোগ ==\n১৯৯৯ সালের কম্পিউটারওয়ার্ল্ডে ইউজিন ক্লেইনার, জুলিয়াস ব্ল্যাঙ্ক এবং জে লাস্ট-এর সাক্ষাৎকার\nট্রানজিস্টরকৃত! (পিবিএস)"}