{"pageid": 1008483, "title": "বেগম পাড়া মানি লন্ডারিং কেলেঙ্কারি", "url": "https://bn.wikipedia.org/wiki?curid=1008483", "content": "বেগম পাড়া হচ্ছে বাংলাদেশ সহ পৃথিবীর বিভিন্ন দেশের অর্থপাচারকারী দুর্নীতিবাজ রাজনীতিবিদ, সরকারী কর্মকর্তা ও ধনাঢ্য ব্যাবসায়ীদের দ্বিতীয় আবাসস্থলের (সেকেন্ড হোম) একটি প্রতীকী নাম। তথাকথিত বেগম পাড়া কানাডার টরন্টোতে অবস্থিত। আদতে কানাডায় এই নামে কোনও স্থানের অস্তিত্ব নেই। শাব্দিক অর্থে বেগম পাড়া শব্দটি দ্বারা একটি স্থানের নাম বোঝালেও এটি বহুল সমালোচিত মানি লন্ডারিং কেলেঙ্কারি ছাড়া আর কিছুই নয়। বাংলাদেশের বৈদেশিক মন্ত্রণালয় বেগম পাড়ার সাথে অর্থ পাচারকারীদের সংযোগ খুঁজে পেয়েছে। বেগম পাড়ায়, বাংলাদেশী ধন্যাঢ্য ব্যক্তিদের স্ত্রীরা স্বামীদের দ্বারা প্রেরিত অবৈধ অর্থ দিয়ে বিলাসবহুল জীবনযাপন করেন। কাজ থেকে অবসর নিয়ে যেখানে লোকেরা কানাডায় তাদের বেগমদের কাছে যায়।\n\n\n== নামকরণের ইতিহাস ==\nবেগম পাড়া একটি বাংলা শব্দ, যা উর্দূ বেগম পুরা শব্দ হতে এসেছে। তবে উর্দু বেগম পুরা একটি এলাকা বা আবাসস্থল নির্দেশ করলেও সেটা থেকে পরিবর্তিত বেগম পাড়া শব্দটি বাংলাদেশীদের কাছে ভিন্ন অর্থ বহন করে। ২০০৬ সাল হতে বাংলাদেশ থেকে কানাডায় বিপুল হারে অভিবাসন শুরু হয়। বাংলা শব্দ বেগম পাড়া মূলত উর্দূ বেগম পুরা শব্দ হতে এসেছে, যা বৃহত্তর টরোন্টো এলাকায় সহধর্মিণীর কলোনী  বুঝাতে ব্যবহৃত হয়। আসলে হংকং চাইনিজরা শতাব্দী ধরে সেই বেগমপুরায় বসবাস করেন। বাংলাদেশের লোক হাতেগোনা। রয়েছে পাকিস্তানি, ভারতীয় ও তুরস্কসহ আরব দেশের বেগমরা। সেখানে ওই সমস্ত দেশের ধনী পরিবারের বেগমরা তাদের বাচ্চাদের নিয়ে থাকেন ও বাচ্চাদের ভালো স্কুল, কলেজ, বিশ্ববিদ্যালয়ে পড়ান। আর তাদের স্বামীরা নিজের দেশে বা অন্য কোথাও ব্যবসা করেন বা বড় বড় চাকরি করেন। টরেন্টো আসা যাওয়া করেন মাঝে মাঝে।\nঅন্যদিকে যারা বাংলাদেশ থেকে অবৈধভাবে উপার্জনকৃত অর্থ বেআইনি ভাবে পাচার করে টরোন্টোর বিশেষ কিছু অভিজাত এলাকা সহ কানাডার অন্যন্য অঞ্চলেও স্থাবর-অস্থাবর সম্পদ গড়ে নিজেদের স্ত্রী-সন্তানদের সেখানে পাঠিয়ে দিয়েছেন, তাদের সেই স্থাবর-অস্থাবর সকল সম্পদই বাংলাদেশীদের নিকট বেগম পাড়া নামে পরিচিত। সে হিসেবে কানাডায় বহু সংখ্যক বেগম পাড়া আছে, যে সংখ্যা শতাধিকও হতে পারে। তবে সাবেক বাংলাদেশী রাষ্ট্রদূত এম সিরাজুল ইসলাম ব্রিটেনের দি ইন্ডিপেন্ডেন্ট পত্রিকার এক সাক্ষাতকারে বলেন যে কানাডার টরন্টোর একটি অঞ্চলকে স্থানীয় বাংলাদেশীরা 'বেগম পাড়া' হিসাবে উল্লেখ করেন।\n\n\n== পাচারের তথ্য উন্মোচন ==\nকানাডার টরন্টোর বেগম পাড়া এখনকার একটি বহুল সমালোচিত বিষয় এবং অনেক বাংলাদেশী বেগম পাড়ায় বিলাসবহুল আবাসন কেনা এবং বাংলাদেশ থেকে কোটিকোটি টাকা পাচার করার কারণে রাজনৈতিক আলোচনার গুরুত্বপূর্ণ বিষয় হয়ে উঠেছে। ২০২১ সালের শেষ দিকে বাংলাদেশের পররাষ্ট্রমন্ত্রী জনাব আবুলকালাম আবদুল মোমেন কানাডায় টাকা পাচারের যে গুঞ্জন আছে তা সত্য বলে স্বীকার করেন এবং অর্থপাচারের ২৮ টি ঘটনার তথ্য সরকারের কাছে আছে বলে উদ্ধৃত করেন। তার এই বক্তব্যের মাধ্যমে প্রথমবারের মত সরকারের কোন উচ্চপর্যায়ের গুরুত্বপূর্ণ ব্যক্তির পক্ষ হতে বেগম পাড়ায় মানি লন্ডারিং হওয়ার বিষয়টি স্বীকার করা হয়।\nবহুল সমালোচিত বিষয় হওয়া সত্ত্বেও এই অর্থ পাচার সম্পর্কে কোন বিশেষ ব্যক্তি, প্রতিষ্ঠান বা গোয়েন্দা সংস্থার পক্ষ হতে বেগম পাড়ায় অর্থ পাচারকারী ব্যক্তিবর্গের তালিকা সহ কোন শ্বেতপত্র এখন অবধি প্রকাশিত হয়নি। দুর্নীতি দমন কমিশন বেগম পাড়ায় বাড়ি কেনা এমন ব্যাক্তিবর্গের একটি তালিকা দিতে সরকারকে অনুরোধ করেছিল। তবে বিভিন্ন সংবাদ মাধ্যমে প্রকাশিত সংবাদে বাংলাদেশের কিছু কিছু ব্যক্তিবর্গের আবরণমোচন হয়েছে। অর্থ পাচার সম্পর্কে বেশ কিছু মামলাও ইতোমধ্যে রুজু হয়েছে যা দুদকে তদন্তাধীন এবং ট্রায়াল স্টেজে আছে। বাংলাদেশ ফিনান্সিয়াল ইন্টেলিজেন্স ইউনিট আদালতে জানায় যে তারা বেগম পাড়ার বিতর্কের প্রতিক্রিয়ায় কানাডার ফিনান্সিয়াল ইন্টেলিজেন্স ইউনিটকে বাংলাদেশ থেকে কানাডায় অর্থ পাচারকারী সকল বাংলাদেশীর তথ্য দেওয়ার জন্য অনুরোধ করে।\nএক প্রেস ব্রিফিংয়ে পররাষ্ট্রমন্ত্রী আবুলকালাম আবদুল মোমেন বলেন, “আমাদের সবার ধারণা কেবল রাজনীতিবিদরা সেখানে থাকেন। তবে দেখা গেছে, এদের বেশিরভাগই সরকারি কর্মকর্তা। অবসরপ্রাপ্ত বা এখনও চাকুরীতে আছেন, তারাও একটি বাড়ি কিনেছেন। তাদের ছেলে-মেয়েরা বড় বড় বাড়িতে থাকেন। আমাদের কিছু ব্যবসায়ীও সেখানে বাড়ি কিনেছেন।” অর্থ পাচার, ব্যাংক ও শেয়ারবাজার লুটপাটের কথা উল্লেখ করে হুসেন মুহাম্মদ এরশাদ ২০১৪ সালের বাজেটের ভাষণে বলেছিলেন, \"মালয়েশিয়া এবং কানাডায় অর্থ পাচার হচ্ছে। কিছু লোক সেখানে তাদের বাড়ি নির্মাণ করছেন। তারা কানাডার বেগম পাড়া তৈরি করেছেন। তারা এত টাকা পেল কোথায়?\"\n\n\n== পাচার হওয়া অর্থের পরিসংখ্যান ==\nঅর্থমন্ত্রী জনাব আ হ ম মোস্তফা কামাল ২০২২-২০২৩ অর্থবছরের বাজেট অধিবেশনে কর প্রদানের মাধ্যমে দায় মুক্তি দিয়ে পাচার করা অর্থ সম্পদ ফিরিয়ে আনার সুযোগ দেন। যদিও তাতে কাজ হয়নি বরং অর্থ পাচার অব্যাহত রয়েছে। যুক্তরাষ্ট্রের ওয়াশিংটন ভিত্তিক গবেষণা প্রতিষ্ঠান গ্লোবাল ফাইন্যান্সিয়াল ইন্টেগ্রিটি (জিএফআই) ২০২০ সালে বলেছিল বাংলাদেশ থেকে প্রতিবছর গড়ে ৭৫৩ কোটি ৩৭ লাখ ডলার পাচার হয়, যা বাংলাদেশী টাকায় ৬৪ হাজার কোটি টাকার সমান। তারা আরো উল্লেখ করে যে, ২০১৫ সালে সর্বোচ্চ ১ হাজার ১৫১ কোটি ৩০ লাখ ডলার বিদেশে পাচার হয়েছিল। পাচারকৃত টাকার পরিমাণ বিবেচনায় দক্ষিণ এশিয়ায় পাচারকারী দেশ হিসেবে দ্বিতীয় স্থানে বাংলাদেশ। অপরদিকে ২০১৭ থেকে ২০২০ সাল পর্যন্ত ৪ বছরে সুইস ব্যাংকে বাংলাদেশিদের প্রায় ২৫ হাজার কোটি টাকার তথ্য প্রকাশ করেছে সুইজারল্যান্ডের কেন্দ্রীয় ব্যাংক। তত্ত্বাবধায়ক সরকারের সাবেক অর্থ উপদেষ্টা এ. বি. মির্জ্জা মোঃ আজিজুল ইসলাম এর মতে, সুইস ব্যাংক আমানতের যে তথ্য প্রকাশ করছে, সেটি পাচার হওয়া অর্থের একটি অংশ।\nবাংলাদেশের ক্ষেত্রে ২০১৪, ২০১৬ ও ২০১৭ সালের তথ্য-উপাত্ত দেয়া হয়নি জিএফআইয়ের ওই প্রতিবেদনে। বাংলাদেশের বাকি সাত বছরের তথ্য-উপাত্তের ভিত্তিতে অর্থ পাচারের হিসাব দেয়া হয়েছে। প্রতিবছরের গড় অর্থ পাচারের হিসাবে ওই ১৩৫টি উন্নয়নশীল দেশের মধ্যে বাংলাদেশ ৩৩তম। প্রতিবেদনে বলে হয়েছে, ২০০৮ সালের পর বাংলাদেশে এভাবে মূল্য ঘোষণায় গরমিল দেখিয়ে অর্থ পাচারের পরিমাণ বেড়েছে। ২০১৫ সালে সর্বোচ্চ ১ হাজার ১৫১ কোটি ৩০ লাখ ডলার বিদেশে চলে গেছে। ২০০৮ সালে এর পরিমাণ ছিল ৫২৮ কোটি ডলার। এ ছাড়া ২০০৯ সালে ৪৯০ কোটি ডলার, ২০১০ সালে ৭০৯ কোটি ডলার, ২০১১ সালে ৮০০ কোটি ডলার, ২০১২ সালে ৭১২ কোটি ডলার ও ২০১৩ সালে ৮৮২ কোটি ডলার বিদেশে পাচার হয়ে গেছে। জিএফআইয়ের প্রতিবেদন অনুযায়ী, ২০০৯ থেকে ২০১৫ সাল পর্যন্ত (২০১৪ সাল বাদে) ছয় বছরে বাংলাদেশ থেকে ৪৯৬৫ কোটি ডলার পাচার হয়েছে, যা বাংলাদেশি মুদ্রায় প্রায় ৪ লাখ ৪৬ হাজার কোটি টাকা (প্রতি ডলারের বিনিময় মূল্য ৯০ টাকা হিসাবে)। এই পরিমাণ অর্থ দেশের ২০২১-২০২২ অর্থবছরের জাতীয় বাজেটের প্রায় সমান। স্বাধীনতার পর এ পর্যন্ত দেশ থেকে পাচার হওয়া লক্ষ কোটি টাকার মধ্যে মাত্র ২১ কোটি টাকা ফেরত আনা সম্ভব হয়েছে। আমদানি ও রফতানির প্রকৃত তথ্য গোপন ক‌রে ১০ বছরে (২০০৬ থেকে ২০১৫) বাংলাদেশ থেকে ৬ হাজার ৩০৯ কোটি ডলার পাচার হয়েছে। জানুয়ারি ২০১৯ সালের বি‌নিময় হার অনুযায়ী বাং‌লা‌দে‌শি মুদ্রায় যার প‌রিমাণ প্রায় ৫ লাখ ৩০ হাজার কোটি টাকা।\n\n\n== বেগম পাড়ার অবস্থান ==\n\nযদিও বেগম পাড়া একটি অর্থ পাচার কেলেঙ্কারি, তবে কানাডার একটি স্থানের সাথে এই নামের একটি যোগসূত্র রয়েছে। সহজভাবে বলতে গেলে কানাডার একটি স্থানে এই অর্থের বড় একটি অংশ পাচার হয়েছে এবং স্থাবর-অস্থাবর বিভিন্ন সম্পদে ব্যয় ও বিনিয়োগ কিংবা সঞ্চয় করে রাখা হয়েছে। সেই স্থানের উৎপত্তি কানাডার টরোন্টোর কোথাও থেকে। সাবেক বাংলাদেশি রাষ্ট্রদূত এম সিরাজুল ইসলাম ব্রিটেনের দি ইন্ডিপেন্ডেন্ট পত্রিকায় বলেছিলেন যে কানাডার টরন্টোর একটি এলাকাকে বাংলাদেশীরা 'বেগম পাড়া' বলে ডাকে। যেহেতু এটি একটি প্রতীকী এলাকা, তাই কানাডায় আনুষ্ঠানিকভাবে এই নামে কোনো এলাকার নামকরণ করা হয়নি। এই বাংলা শব্দটির মধ্যে টরন্টোর বাইরে কানাডার অন্যান্য শহরেও পাচারকৃত অর্থ দিয়ে কেনা সম্পত্তিও অন্তর্ভুক্ত।\nপ্রকৃতপক্ষে কানাডায় সাধারণ মানুষের পক্ষে বাড়ি কেনা সেরকম কঠিন কোন কিছু নয়। অনেকেই বৈধ অর্থ দিয়ে বাড়ি কিনেছেন। কিন্তু যে বাংলাদেশীদের কথা নিয়ে এত সমালোচনা, তারা সেই সব সাধারণ বাংলাদেশিদের কাতারে নন। তারা এমন সব জায়গায় বাড়ি কিনেছেন, যেখানে বাড়ির দাম অনেক বেশি এবং সেই দামে বাড়ি কেনার মতো আয়-উপার্জন তারা কানাডায় করেননি। কানাডার টরন্টো থেকে ২৫ কিলোমিটার দূরে হেয়ারউড রোডে ১২ কোটি টাকায় বাংলাদেশের একজন সংসদ সদস্যের স্ত্রীর নামে কেনা বাড়ির সূত্র খুঁজতে গিয়ে ‘বেগমপাড়ার’ সাথে পরিচিত হয় বাংলাদেশ। সাংবাদিকদের প্রাপ্ত তথ্যের ভিত্তিতে, কানাডার একটি এলাকা যা বিশেষভাবে বেগম পাড়া হিসাবে চিহ্নিত করা যেতে পারে তা হল স্কারবোরো, টরন্টো। কারণ অধিকাংশ বাংলাদেশী পাচারকারী এই এলাকায় সম্পত্তি ক্রয় করেছে।\nকানাডা সরকার এ পর্যন্ত ২০০ বাংলাদেশী অর্থ পাচারকারীর সন্ধান পেয়েছে কিন্তু তথ্য প্রকাশ করেনি। প্রবাসী হিসেবে এ সংখ্যা হাজারের বেশি। জানা যায়, টরন্টোর বেলভিউ স্কয়ার পার্ক এলাকায় বিলাসবহুল হাইরাইজ কন্ডোমিনিয়াম, টরন্টোর প্রাণকেন্দ্র সিএন টাওয়ারের আশেপাশে, টরন্টোর পাশের শহর রিচমন্ড হিলের আপস্কেল হোম, মিসেসাওগা এবং মার্কহামের অভিজাত এলাকায় বাস করে। অন্টারিও এলাকায় এমন প্রায় দুই শতাধিক বেগমপাড়ার সন্ধানের কথা শোনা যায়। এছাড়া আরো অনেকে কানাডার অভিবাসী হয়ে বিভিন্নস্থানে ছড়িয়ে পড়েছেন।\n\n\n== তথ্যসূত্র ==\n\n\n== আরও দেখুন ==\nবাংলাদেশী কানাডিয়ান\nবাংলাদেশ-কানাডা সম্পর্ক"}