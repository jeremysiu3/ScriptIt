{"pageid": 1071465, "title": "চেকোস্লোভাকিয়া জাতীয় ফুটবল দল", "url": "https://bn.wikipedia.org/wiki?curid=1071465", "content": "চেকোস্লোভাকিয়া জাতীয় ফুটবল দল (চেক: Československá fotbalová reprezentace, স্লোভাক: Československé národné futbalové mužstvo) আন্তর্জাতিক ফুটবলে চেকোস্লোভাকিয়ার প্রতিনিধিত্বকারী পুরুষদের জাতীয় দল ছিল, যার সকল কার্যক্রম চেকোস্লোভাকিয়ার ফুটবলের সর্বোচ্চ নিয়ন্ত্রক সংস্থা চেকোস্লোভাক ফুটবল অ্যাসোসিয়েশন দ্বারা নিয়ন্ত্রিত হতো। এই দলটি ১৯২০ সাল হতে ফুটবলের সর্বোচ্চ সংস্থা ফিফার এবং ১৯৫৪ সাল হতে তাদের আঞ্চলিক সংস্থা উয়েফাের সদস্যপদ অর্জন করেছিল। ১৯২০ সালের ২০শে আগস্ট তারিখে, চেকোস্লোভাকিয়া প্রথমবারের মতো আন্তর্জাতিক খেলায় অংশগ্রহণ করেছিল; বেলজিয়ামের আন্টভের্পে অনুষ্ঠিত উক্ত ম্যাচে চেকোস্লোভাকিয়া যুগোস্লাভিয়াকে ৭–০ গোলের ব্যবধানে পরাজিত করেছিল। চেকোস্লোভাকিয়া বেশ কয়েকটি স্টেডিয়ামে তাদের হোম ম্যাচগুলো আয়োজন করতো।\nএই দলটি ১৯৯২ সালে বিলুপ্ত হয়েছে। উক্ত বছরে চেকোস্লোভাকিয়া বিভক্ত হওয়ার সময় দলটি ১৯৯৪ ফিফা বিশ্বকাপ বাছাইপর্বে উয়েফার গ্রুপ ৪-এ অংশগ্রহণ করছিল; বিভক্ত হওয়ার পর দলটি উক্ত বাছাইপর্বে চেক ও স্লোভাকীয় প্রতিনিধি (চেক: Reprezentace Čechů a Slováků, স্লোভাক: Reprezentácia Čechov a Slovákov, ইংরেজি: Representation of Czechs and Slovaks) হিসেবে অংশগ্রহণ করেছিল। বর্তমানে বিদ্যমান চেক প্রজাতন্ত্র জাতীয় ফুটবল দল চেকোস্লোভাকিয়ার উত্তরাধিকারী হিসেবে স্বীকৃত। অন্যদিকে, একটি নতুন দল স্লোভাকিয়া জাতীয় ফুটবল দল স্লোভাকিয়ার প্রতিনিধিত্ব করে।\nচেকোস্লোভাকিয়া সর্বমোট ৮ বার ফিফা বিশ্বকাপে অংশগ্রহণ করেছে, যার মধ্যে সেরা সাফল্য হচ্ছে ১৯৩৪ এবং ১৯৬২ ফিফা বিশ্বকাপের ফাইনালে পৌঁছানো, যেখানে তারা যথাক্রমে ইতালি এবং ব্রাজিলের কাছে পরাজিত হয়েছে। অন্যদিকে, উয়েফা ইউরোপীয় চ্যাম্পিয়নশিপে চেকোস্লোভাকিয়া অন্যতম সফল দল, যেখানে তারা ১৯৭৬ ইউরোপীয় ফুটবল চ্যাম্পিয়নশিপের শিরোপা জয়লাভ করেছে। এছাড়াও, গ্রীষ্মকালীন অলিম্পিকে চেকোস্লোভাকিয়ার সেরা সাফল্য হচ্ছে ১৯৮০ গ্রীষ্মকালীন অলিম্পিকে স্বর্ণ পদক জয়লাভ করা।\nজদেনেক নেহোদা, মারিয়ান মাসনি, লাদিস্লাভ নোভাক, আডোলফ শেরার এবং আন্তোনিন পুচের মতো খেলোয়াড়গণ চেকোস্লোভাকিয়ার জার্সি গায়ে মাঠ কাঁপিয়েছিলেন।\n\n\n== প্রতিযোগিতামূলক তথ্য ==\n\n\n=== ফিফা বিশ্বকাপ ===\n\n\n== অর্জন ==\nফিফা বিশ্বকাপ:\nরানার-আপ (২): ১৯৩৪, ১৯৬২\nউয়েফা ইউরোপীয় চ্যাম্পিয়নশিপ:\nচ্যাম্পিয়ন (১): ১৯৭৬\nরানার-আপ (১): ১৯৯৬\nতৃতীয় স্থান (২): ১৯৬০, ১৯৮০\nঅলিম্পিক ফুটবল প্রতিযোগিতা:\nস্বর্ণ পদক (১): ১৯৮০\nরৌপ্য পদক (১): ১৯৬৪\nমধ্য ইউরোপীয় আন্তর্জাতিক কাপ\nচ্যাম্পিয়ন (১): ১৯৫৫–৬০\nরানার-আপ (২): ১৯২৭–৩০, ১৯৪৮–৫৩\n\n\n== তথ্যসূত্র =="}