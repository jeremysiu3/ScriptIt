{"pageid": 1432545, "title": "ক্লেয়ার কিগান", "url": "https://bn.wikipedia.org/wiki?curid=1432545", "content": "ক্লেয়ার কিগান (ইংরেজি: Claire Keegan; জন্ম: ১৯৬৮) একজন আইরিশ লেখিকা। তার রচিত ছোটগল্পসমূহ দ্য নিউ ইয়র্কার, বেস্ট আমেরিকান শর্ট স্টোরিজ, গ্রন্থ ও দ্য প্যারিস রিভিউ-এ প্রকাশিত হয়েছে। কিগানের প্রথম ছোটগল্প সংকলন অ্যান্টার্কটিকা (১৯৯৯) আইরিশ সাহিত্যে রুনি পুরস্কার অর্জন করে। তার স্মল থিংস লাইক দিজ উপন্যাসিকা ২০২২ সালে বুকার পুরস্কারের ক্ষুদ্রতালিকায় ছিল।\n\n\n== প্রারম্ভিক জীবন ==\nকিগান ১৯৬৮ সালে আয়ারল্যান্ডের কাউন্টি উইকলোতে একটি বৃহৎ ক্যাথলিক পরিবারে জন্মগ্রহণ করেন। তিনি ১৭ বছর বয়সে লুইজিয়ানার নিউ অর্লিন্সে পাড়ি জমান এবং সেখানে লোয়োলা বিশ্ববিদ্যালয়ে ইংরেজি ও রাষ্ট্রবিজ্ঞান বিষয়ে পড়াশোনা করেন। ১৯৯২ সালে তিনি আয়ারল্যান্ডে ফিরে আসেন এবং এক বছর ওয়েলসের কার্ডিফে বসবাস করেন এবং ওয়েলস বিশ্ববিদ্যালয় থেকে সৃজনশীল লেখনীতে স্নাতকোত্তর সম্পন্ন করেন। এরপর তিনি ট্রিনিটি কলেজ ডাবলিন থেকে এম.ফিল করেন।\n\n\n== কর্মজীবন ==\nকিগানের প্রথম ছোটগল্প সংকলন অ্যান্টার্কটিকা (১৯৯৯) আইরিশ সাহিত্যে রুনি পুরস্কার ও উইলিয়াম ট্রেভর পুরস্কার অর্জন করে। তার দ্বিতীয় ছোটগল্প সংকলন ওয়াক দ্য ব্লু ফিল্ডস ২০০৭ সালে প্রকাশিত হয়। তার দীর্ঘ ছোটগল্প ফস্টার ২০০৯ সালে ডেভি বায়ার্নস ছোটগল্প পুরস্কার অর্জন করে। এটি দ্য নিউ ইয়র্কার-এর ২০১০ সালের ১৫ ফেব্রুয়ারি সংখ্যায় প্রকাশিত হয় এবং ২০১১ সালে সেরা মার্কিন ছোটগল্প তালিকায় অন্তর্ভুক্ত হয়। এটি পরবর্তীকালে দীর্ঘ সংস্করণে ফেবার অ্যান্ড ফেবার থেকে প্রকাশিত হয়। লেখক ও পরিচালক কোম বেয়ারেড ২০২১ সালে গল্পটি চলচ্চিত্ররূপ দেন, যা আন কালিন কুন (দ্য কোয়ায়েট গার্ল) শিরোনামে ২০২২ সালে মে মাসে মুক্তি পায়। চলচ্চিত্রটি ২০২৩ সালে শ্রেষ্ঠ আন্তর্জাতিক পূর্ণদৈর্ঘ্য চলচ্চিত্র বিভাগে একাডেমি পুরস্কারের মনোনয়ন লাভ করে, যা এই বিভাগে আয়ারল্যান্ড থেকে প্রথম মনোনয়ন।\n২০২১ সালের শেষভাগে কিগানের স্মল থিংস লাইক দিজ উপন্যাসিকা প্রকাশিত হয়। ১৯৮০-এর দশকের মাঝামাঝি সময়ের আয়ারল্যান্ডের পটভূমিতে রচিত বইটি ২০২২ সালে বুকার পুরস্কারের ক্ষুদ্রতালিকায় ছিল এবং রাজনৈতিক কথাসাহিত্যে অরওয়েল পুরস্কার অর্জন করে। বইটির চলচ্চিত্ররূপ ২০২৪ সালের ১৫ই ফেব্রুয়ারি ৭৪তম বার্লিন আন্তর্জাতিক চলচ্চিত্র উৎসবে মুক্তি পায়।\n\n\n== সাহিত্যকর্মের তালিকা ==\n\n\n=== উপন্যাসিকা ===\nস্মল থিংস লাইক দিজ (২০২১)\n\n\n=== ছোটগল্প সংকলন ===\nঅ্যান্টার্কটিকা (১৯৯৯; লন্ডন: ফেবার অ্যান্ড ফেবার)\nওয়াক দ্য ব্লু ফিল্ডস (২০০৭; লন্ডন: ফেবার অ্যান্ড ফেবার)\nদ্য ফরেস্টার্স ডটার (২০১৯; লন্ডন: ফেবার অ্যান্ড ফেবার)\nসো লেট ইন দ্য ডে: স্টোরিজ অব উইমেন অ্যান্ড মেন (২০২৩; নিউ ইয়র্ক: গ্রোভ প্রেস)\n\n\n=== ছোটগল্প ===\nফস্টার (২০১০; লন্ডন: ফেবার অ্যান্ড ফেবার; ২০১০ সালের ১৫ ফেব্রুয়ারি দ্য নিউ ইয়র্কার-এ প্রকাশিত)\nসো লেট ইন দ্য ডে (২১ ফেব্রুয়ারি ২০২২; দ্য নিউ ইয়র্কার-এ প্রকাশিত)\n\n\n== পুরস্কার ও স্বীকৃতি ==\n২০০০: উইলিয়াম ট্রেভর পুরস্কার\n২০০০: আইরিশ সাহিত্যে রুনি পুরস্কার\n২০০৯: ডেভি বায়ার্নেস আইরিশ রাইটিং পুরস্কার\n২০১৯: ট্রিনিটি কলেজ ডাবলিনের রাইটিং ফেলো\n২০২২: রাজনৈতিক কথাসাহিত্যে অরওয়েল পুরস্কার\n\n\n== তথ্যসূত্র ==\n\n\n== বহিঃসংযোগ ==\nক্লেয়ার কিগান ফিকশন রাইটিং কোর্স\nইন্টারনেট মুভি ডেটাবেজে ক্লেয়ার কিগান (ইংরেজি)\nClaire Keegan  ওয়েব্যাক মেশিনে আর্কাইভকৃত ৯ নভেম্বর ২০১১ তারিখে at Aosdána\nA reading of Foster by Evanna Lynch"}