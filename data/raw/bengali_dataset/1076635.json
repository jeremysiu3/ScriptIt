{"pageid": 1076635, "title": "নাজমুল করিম চৌধুরী", "url": "https://bn.wikipedia.org/wiki?curid=1076635", "content": "নাজমুল করিম চৌধুরী (১৫ নভেম্বর ১৯৪৯ - ৭ মে ২০২০) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ট্যুরিজম অ্যান্ড হসপিটালিটি ম্যানেজমেন্ট বিভাগের অবসরপ্রাপ্ত অধ্যাপক এবং ফারইস্ট ইন্টারন্যাশনাল ইউনিভার্সিটির সাবেক উপাচার্য।\n\n\n== জন্ম ==\nতিনি ১৯৪৯ সালের ১৫ নভেম্বর নোয়াখালীতে জন্মগ্রহণ করেন।\n\n\n== শিক্ষাজীবন ==\nনাজমুল করিম ঢাকা বিশ্ববিদ্যালয় থেকে ব্যবস্থাপনার উপর ১৯৬৯ সালে স্নাতক (সম্মান) ও ১৯৭০ সালে স্নাতকোত্তর ডিগ্রি লাভ করেন। ১৯৭২ সালে তিনি একই বিশ্ববিদ্যালয় থেকে এলএলবি ডিগ্রি সম্পন্ন করেন। তিনি বেলজিয়ামের লুভেন বিশ্ববিদ্যালয় থেকে ১৯৮০ সালে এমবিএ এবং ব্রাসেলস বিশ্ববিদ্যালয় থেকে ১৯৮৪ সালে ডক্টরেট ডিগ্রি অর্জন করেন।\n\n\n== কর্মজীবন ==\nচৌধুরী ১৯৭৩ সালে ঢাকা বিশ্ববিদ্যালয়ের ব্যবস্থাপনা বিভাগে কর্মজীবন শুরু করেন এবং ২০১৬ সালে বিশ্ববিদ্যালয়টির অধ্যাপক এবং ইএমবিএ প্রোগ্রামের পরিচালক হিসেবে অবসর লাভ করেন।\nকর্মজীবনে অধ্যাপনা ছাড়াও তিনি ঢাকা বিশ্ববিদ্যালয় থেকে ছুটি নিয়ে ইসলামী উন্নয়ন ব্যাংকে এক দশকের বেশি সময় কাজ করেন। তিনি উত্তরা ব্যাংক লিমিটেডের স্বতন্ত্র পরিচালক হিসেবেও দায়িত্ব পালন করেছেন।\nনাজমুল করিম চৌধুরী ২০১৬ সালের আগস্ট মাসে ফারইস্ট ইন্টারন্যাশনাল ইউনিভার্সিটির উপাচার্যের দায়িত্বভার গ্রহণ করেন। আমৃত্যু তিনি এ পদে আসীন ছিলেন।\n\n\n== সদস্যপদ ==\nনাজমুল করিম বাংলাদেশ এশিয়াটিক সোসাইটিসহ বিভিন্ন পেশাজীবী ও গবেষণামূলক সংগঠনের সদস্য ছিলেন। তিনি এশিয়াটিক সোসাইটির কোষাধ্যক্ষ হিসেবেও দায়িত্ব পালন করেন।\n\n\n== মৃত্যু ==\nনাজমুল করিম চৌধুরী করোনা আক্রান্ত হয়ে চিকিৎসাধীন অবস্থায় ২০২০ সালের ৭ মে ঢাকায় মৃত্যুবরণ করেন।\n\n\n== তথ্যসূত্র =="}