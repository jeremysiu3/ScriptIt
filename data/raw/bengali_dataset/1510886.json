{"pageid": 1510886, "title": "কনক মূর্তি", "url": "https://bn.wikipedia.org/wiki?curid=1510886", "content": "কনক মূর্তি (২ ডিসেম্বর ১৯৪২ - ১৪ মে ২০২১) ছিলেন একজন ভারতীয় ভাস্কর, তিনি মূলত পাথরের ওপর কাজ করতেন। তিনি তাঁর কাজের জন্য ভারতে বেশ কয়েকটি পুরস্কার পেয়েছিলেন, যার মধ্যে রয়েছে ২০১১ সালে জাকানাচারী পুরস্কার এবং ১৯৯৬ সালে রাজ্যোৎসব পুরস্কার। তাঁর বেশ কিছু ভাস্কর্য ভারতের সর্বজনীনস্থলে বসানো হয়েছে, তাদের মধ্যে বিশেষ করে বলা যায় উপাসনার জন্য মন্দিরে এবং বেঙ্গালুরু শহরের সর্বজনীন-স্থাপন স্থলে। তিনি ভারতীয় শিল্প ও ভাস্কর্য সম্পর্কে বেশ কয়েকটি বইও লিখেছেন।\n\n\n== জীবনী ==\n১৯৪২ সালের ২ ডিসেম্বর ভারতের কর্ণাটক রাজ্যের মহীশূর জেলার তিরুমকুডাল নরসিপুরে একটি ব্রাহ্মণ পরিবারে কনক মূর্তি জন্মগ্রহণ করেন। তিনি বেঙ্গালুরুর কলেজে পড়েন এবং সেখানে বিজ্ঞানে স্নাতক ডিগ্রি অর্জন করেন।  এরপরে তিনি কলামন্দিরায় একটি আর্ট কলেজে পড়াশোনা করেন, যেখানে তিনি চিত্রাঙ্কন, অঙ্কন এবং ভাস্কর্যে প্রশিক্ষণ নেন। তিনি একজন সুপরিচিত স্থানীয় ভাস্কর ডি ভাদিরাজার কাছে ভাস্কর্য বিষয়ে অধ্যয়ন করেছিলেন। তিনি এস নারায়ণ মূর্তিকে বিয়ে করেছিলেন এবং তাঁদের একটি পুত্র ছিল, রুমি হরিশ। ২০২১ সালের ১৪ই মে, বেঙ্গালুরুতে, ৭৯ বছর বয়সে তিনি কোভিড-১৯-এ মারা যান।\n\n\n== কর্মজীবন এবং কাজ ==\nতিনি বেলেপাথর, শেল পাথর এবং গ্রানাইট ব্যবহার করে প্রাথমিকভাবে পাথরের ওপর কাজ করেছিলেন। তিনি যদিও হৈসল ভাস্কর্য শৈলীতে প্রশিক্ষিত ছিলেন, তবুও তিনি অন্যান্য বিভিন্ন ধরণের ভাস্কর্য নিয়েও কাজ করেছিলেন। তিনি ব্রোঞ্জ, ফাইবারগ্লাস এবং কাদামাটি দিয়েও ভাস্কর্য করেছিলেন। কর্ণাটক রাজ্যের ভাস্কর্য ঐতিহ্যের সাথে সামঞ্জস্য রেখে তিনি শিস্ট (এক ধরণের রূপান্তরিত শিলা) দিয়েও কাজ করেছেন, যদিও এটি সহজেই ভেঙে যায়।\nকনক মূর্তি তাঁর পাথরের ভাস্কর্য প্রতিকৃতির জন্য পরিচিত ছিলেন, প্রাথমিকভাবে তিনি আবক্ষ মূর্তি তৈরি করতেন। তিনি গাঙ্গুবাই হাঙ্গল, দোরাইস্বামী আয়েঙ্গার, টি চৌদিয়াহ, মল্লিকার্জুন মনসুর এবং ভীমসেন জোশী সহ বেশ কয়েকজন উল্লেখযোগ্য ধ্রুপদী কর্নাটকী এবং হিন্দুস্তানি সঙ্গীতশিল্পীদের আবক্ষ মূর্তি তৈরি করেছিলেন। তাঁর বেশ কয়েকটি পাথরের আবক্ষ প্রতিকৃতি অনুমোদিত করে কর্ণাটকের বেঙ্গালুরুর সর্বজনীন স্থানে স্থাপন করা হয়েছিল। এর মধ্যে রয়েছে লালবাগ পার্কের পশ্চিম গেটে স্থাপিত কবি ও লেখক কুভেম্পুর একটি আবক্ষ মূর্তি এবং বিশ্বেশ্বরায় ইণ্ডাস্ট্রিয়াল অ্যাণ্ড টেকনোলজিক্যাল মিউজিয়ামে রাইট ভাইদের একটি ফাইবারগ্লাস মূর্তি। সব মিলিয়ে, তাঁর ২০০টি ভাস্কর্য ভারতে সর্বজনীন স্থানে বসানো হয়েছে।\nকনক মূর্তি বেশ কয়েকটি সাক্ষাৎকারে একজন মহিলা হিসাবে ভাস্কর্যের পেশায় প্রবেশের সমস্যা সম্পর্কে কথা বলেছেন, এটি ঐতিহ্যগতভাবে পুরুষ-প্রধান ছিল। কর্ণাটকের যে কয়েকজন মহিলা মন্দিরে ধর্মীয় উপাসনার জন্য ভাস্কর্য তৈরি করেছিলেন তিনি ছিলেন তাঁদের মধ্যে একজন। তিনি আরও বলেছেন যে মহীশূরে ধর্মীয় ভাস্কর্য সম্বলিত মন্দির পরিদর্শন করা তাঁর ভাস্কর্যের অনুপ্রেরণা ছিল। তাঁর বেশ কয়েকটি হিন্দু মূর্তির ভাস্কর্য উপাসনার স্থানে স্থাপন করা হয়েছে। এর মধ্যে একটি হল পুট্টাপারথিতে আধ্যাত্মিক নেতা সত্য সাই বাবাকে উৎসর্গ করে ধর্মীয় ভিত্তির জন্য তৈরি হিন্দু দেবতা গণেশের আট ফুট উচ্চতার মূর্তি।\nতিনি একটি আত্মজীবনী সহ চারটি বই লিখেছেন। তাঁর  শিল্প রেখা নামে বইটি কর্ণাটকের ঐতিহ্যবাহী রেখা অঙ্কনের একটি বিবরণ। তিনি তাঁর গুরু দেবলাকুণ্ড বদিরাজের একটি জীবনীও লিখেছেন।\n\n\n== সম্মান ও পুরস্কার ==\nকনক মূর্তি তাঁর কাজের জন্য কর্ণাটক জাকানাচারি পুরস্কার, রাজ্য শিল্পকলা একাডেমি পুরস্কার (১৯৯৯), রাজ্যোৎসব পুরস্কার (১৯৯৬) এবং সুবর্ণ কর্ণাটক পুরস্কার সহ বেশ কয়েকটি রাজ্য পুরস্কার পেয়েছিলেন। তিনিই একমাত্র নারী যিনি জনকচারী পুরস্কার পেয়েছেন।\n\n\n== তথ্যসূত্র =="}