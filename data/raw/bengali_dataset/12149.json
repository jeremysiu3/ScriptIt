{"pageid": 12149, "title": "সুইডীয় ভাষা", "url": "https://bn.wikipedia.org/wiki?curid=12149", "content": "সুইডীয় ভাষা (সুইডীয় ভাষায়: svenska স্‌ভ়েন্‌স্কা, ইংরেজি ভাষায়: Swedish সুইডিশ্‌) ইউরোপ মহাদেশের একটি ভাষা। ভাষাটি ইন্দো-ইউরোপীয় ভাষা-পরিবারের জার্মানীয় শাখার উত্তর (স্ক্যান্ডিনেভীয়) দলের অন্তর্গত। ভাষাটি ডেনীয় ও নরওয়েজীয় ভাষার সাথে ঘনিষ্ঠভাবে সম্পর্কিত। সুইডেন, ফিনল্যান্ড  এবং অলান্দ দ্বীপে প্রায় ৯০ লক্ষ লোক এই ভাষায় কথা বলেন। সুইডীয় সুইডেনের কার্যত (de facto) জাতীয় ভাষা। ফিনল্যান্ডে ফিনীয় ভাষার সাথে এটিও একটি সরকারী ভাষা এবং ফিনল্যান্ডের স্কুলে সুইডীয় শিক্ষা বাধ্যতামূলক। সুইডীয় ইউরোপীয় ইউনিয়নেরও একটি সরকারী ভাষা।\n\n\n== ইতিহাস ==\n৯ম শতকের দিকে প্রাচীন নর্স ভাষা প্রাচীন পশ্চিমী নর্স (নরওয়ে ও আইসল্যান্ড) এবং প্রাচীন পূর্বী নর্স (সুইডেন ও ডেনমার্ক) - এই দুই ভাষায় বিভক্ত হয়ে যায়। ১২শ শতকে প্রাচীন পূর্বী নর্স থেকে সুইডীয় ও ডেনীয় ভাষার স্বতন্ত্র ভাষা হিসেবে উৎপত্তি ঘটে। এগুলি ১৩শ শতকে যথাক্রমে প্রাচীন সুইডীয় ও প্রাচীন ডেনীয় ভাষায় রূপ নেয়। মধ্যযুগে এই দুইটি ভাষাই বাল্টীয় ও উত্তর সাগরীয় এলাকায় প্রচলিত হানজেয়াটীয় লিগের সার্বজনীন ভাষা মধ্য নিম্ন জার্মান ভাষার প্রভাবাধীন ছিল।\n১২০০ সাল পর্যন্ত কেবল কবরস্তম্ভে রুনীয় লিপিতে লেখা খোদাইকর্মেই প্রাচীন সুইডীয় ভাষার নিদর্শন মেলে। ১৩শ শতকে ভাষাটি লাতিন লিপিতে লেখা শুরু হয়। ১৪শ শতকেই দুইটি প্রধান উপভাষার উপর ভিত্তি করে আদর্শ লিখিত সুইডীয় ভাষার উৎপত্তি ঘটে ও সমগ্র সুইডেনে এটি ছড়িয়ে পড়ে।\n\n\n== ব্যাকরণ ==\nআদি মধ্যযুগীয় সুইডীয় ভাষার ব্যাকরণ আধুনিক সুইডীয় ভাষার তুলনায় জটিল ছিল। বিশেষ্য, বিশেষণ, সর্বনাম ও কিছু সংখ্যাবাচক শব্দ চারটি কারক ও তিনটি লিঙ্গ দ্বারা চিহ্নিত হত। বর্তমান আধুনিক সুইডীয় ভাষায় কারকের সংখ্যা কমে মাত্র দুইটিতে দাঁড়িয়েছে (কর্তা ও সম্বন্ধ), আর লিঙ্গের সংখ্যা কমে হয়েছে দুই। ক্রিয়াগুলিও আগে বচন, পুরুষ ও ভাবভেদে রূপ পরিবর্তন করত। বর্তমানে ক্রিয়ারূপের জটিলতা অনেকটাই কমে এসেছে।\n\n\n== উপভাষা ==\nসুইডীয় ভাষাকে তিনটি প্রধান উপভাষায় ভাগ করা যায়:\n\nউত্তরাঞ্চলীয় সুইডীয় ভাষা (নর্লান্দ)\nপূর্বাঞ্চলীয় সুইডীয় ভাষা (ফিনল্যান্ডীয় সুইডীয় ভাষা, ইস্তোনীয় সুইডীয় ভাষা)\nস্‌ভেয়া, গুতনিস্কা\nতৃতীয়োক্ত স্‌ভেয়া উপভাষাটি, যা স্টকহোম, উপ্পসালা, লুন্দ, গোটেনবুর্গ ও হেলসিংকি শহরে প্রচলিত, আদর্শ সুইডীয় ভাষার ভিত্তি। Svenska språknämnden নামের সরকারি ভাষা বোর্ড ভাষাটির আদর্শ রূপ কেমন হবে, তা স্থির করেন।\n\n\n== শব্দভাণ্ডার ==\nসুইডীয় ভাষার শব্দভাণ্ডারের মূল অংশ প্রাচীন জার্মানীয় ভাষা থেকে এসেছে। সুইডেনে খ্রিস্টধর্মের আগমনের পর ও জ্ঞানচর্চার বৃদ্ধির সাথে সাথে লাতিন ও গ্রিক ভাষা থেকে বহু বিদেশী শব্দ সুইডীয়তে প্রবেশ করে। ১৩শ-১৬শ শতকে হানসেয়াটিক লিগের সময়ে এই ভাষায় নিম্ন জার্মান শব্দের আগম হয়। ১৭শ শতকে জার্মান ভাষা থেকে এবং ১৭শ ও ১৮শ শতকে ফরাসি ভাষা থেকে সুইডীয় ভাষায় প্রচুর শব্দ ঋণ নেয়া হয়।\n\n\n== ধ্বনিব্যবস্থা ==\nসুইডীয় ভাষা একটি বিশেষ উচ্চারণ-ভঙ্গি বা অ্যাক্‌সেন্টে উচ্চারিত হয়। এতে ঝোঁক ও সুর দুইয়েরই প্রাধান্য আছে, ফলে মনে হতে পারে সুইডীয় বক্তা যেন ছন্দময় গান গাইছেন।\n\n\n== লিখন পদ্ধতি ==\n১৯০৬ সালে সুইডীয় ভাষার বানানের সরলীকরণের উপর একটি সংস্কার করা হয়।\n\n\n== তথ্যসূত্র =="}