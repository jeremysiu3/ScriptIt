{"pageid": 1347170, "title": "ওকয়", "url": "https://bn.wikipedia.org/wiki?curid=1347170", "content": "ওকয় বা উকয় হল ফিলিপিনো খাস্তা ছাঁকা তেলে ভাজা কাটলেট জাতীয় খাবার যা আঠালো চালের বাটা, খোসাবিহীন ছোট চিংড়ি, স্প্যানিশ কালাবাজা কুমড়ো, মিষ্টি আলু, কাসাভা, মুগ ডালের স্প্রাউট, পেঁয়াজকলি, জুলিয়ান করা (বিশেষভাবে কাটা) গাজর, পেঁয়াজ এবং পেঁপে দিয়ে তৈরি হয়। এগুলি ভিনেগার -ভিত্তিক সস দিয়ে পরিবেশন করা হয়। এছাড়াও এগুলি সাদা ভাত দিয়ে বা এমনিও খাওয়া হয়। এগুলি প্রাতঃরাশ এবং জলখাবার হিসাবে জনপ্রিয়। কখনও কখনও আচুতে বীজ থেকে তৈরি ভোজ্য রং -এর প্রলেপ দিয়ে ওকয়কে উজ্জ্বল কমলা রঙ-এর করা হয়।\nবিভিন্ন রন্ধন প্রক্রিয়ায় ব্যবহৃত উপাদান অনুসারে ওকয়ের অনেক বৈচিত্র্য রয়েছে। কখনো চিংড়ির বদলে ছোট মাছ বা ক্যালামারি ব্যবহার করা হয়। নিয়মিত ব্যবহার্য ময়দা, চালের আটা, ডিম এবং কর্নস্টার্চের মিশ্রণ দিয়েও ওকয়ের ব্যাটার তৈরি করা যেতে পারে। চিংড়িসহ বা চিংড়ি ছাড়া, ম্যাশ করা (থেঁতলানো) কালাবাজা কুমড়ো এবং মিষ্টি আলু দিয়ে তৈরি অমলেটকে উল্লেখ করতেও ওকয় কথাটি ব্যবহার হয়।\n\n\n== ব্যুৎপত্তি ==\n\nফিলিপিনো ভাষাবিদ গ্লোরিয়া চ্যান-ইয়াপের মতে, ওকয় নামটি এসেছে হোক্কিয়েন থেকে, যার অর্থ কচু থেকে তৈরি কেক আকৃতির খাবার। যাইহোক সেই খাবারটি ওকয়ের থেকে প্রকৃতিগতভাবে ভিন্ন। হোক্কিয়েন গভীর-ভাজা করা কচু এবং কিমা করা শুয়োরের মাংস থেকে তৈরি করা হয়। ফিলিপাইনের তৈরি ওকয়ে এই উপাদানগুলির কোনওটিই ব্যবহার হয়না। দুজনের একমাত্র মিল হল যে তারা উভয়েই ছাঁকা তেলে ভাজা খাবার এবং প্যানকেক আকৃতির হয়।\n\n\n== বর্ণনা ==\nসবচেয়ে মৌলিক ঐতিহ্যবাহী ওকয় রন্ধনপ্রনালীতে অল্প পরিমাণে গালাপং (মাটির পাত্রে ভেজানো আঠালো চাল ) -এর পিটালি ব্যবহার হয় যাতে পেঁয়াজ, রসুন, লবণ এবং পেয়াজকলি দিয়ে মশলাযুক্ত করা হয়। এটির সাথে মেশানো হয় কালাবসা ( কালাবাজা ) কুমড়ো এবং খোসাবিহীন ছোট চিংড়ি। এই উপাদানগুলি অল্প পরিমান নিয়ে তেলে কড়া ভাজা করা হয় যতক্ষন না এগুলি সোনালি বাদামী বর্ন ধারণ করবে। বাড়তি তেল কাগজের রুমাল দিয়ে শুষে ফেলা হয়। পদটি ভাজার পর খাস্তা হয়ে ওঠে এবং এটি গরম গরম পরিবেশন করা হয়। ওকয় -এর জন্য প্রস্তুত বাটায় কমোতে ( মিষ্টি আলু ) বা কামোতেং, কাহয় ( শিমুল আলু ) ইত্যাদি উপাদানও মেশানো যেতে পারে। এছাড়াও অন্যান্য ঐতিহ্যগত উপাদান হিসাবে মুগ ডালের অংকুর ( টগ ) অথবা জুলিয়েন করা (বিশেষভাবে কাটা) গাজর, পেঁয়াজ এবং সবুজ পেঁপে ব্যবহার করা যায়।  একে কখনও কখনও আচুতে বীজের নির্যাস দিয়ে উজ্জ্বল কমলা রঙ করা হয়। \nওকয় সাধারণ জলখাবার হিসাবে বা সাদা ভাতের সাথে খাওয়া যায়। এটি সাধারণত জলখাবার হিসাবে বা প্রাতঃরাশের খাবার হিসাবে খাওয়া হয়। ঐতিহ্যগতভাবে, এটি একটি ভিনেগার -ভিত্তিক সস দিয়ে পরিবেশন করা হয়। বিভিন্ন স্থানীয় ভিনিগারযুক্ত সস যেমন, সিনামাক, (স্থানীয় লাবুয়ো মরিচ, আদা, রসুন, গোলমরিচ এবং পেঁয়াজের সাথে ভিনেগার মিশিয়ে তৈরি সস) বা পিনাকুরাত (মাছ, ভিনেগার, লাবুয়ো মরিচ, গোলমরিচ, আদা, রসুন এবং শুকনো আম দিয়ে তৈরি) ইত্যাদির সাথে এটি পরিবেশিত হয়।  এটি কলা কেচাপ, টমেটো কেচাপ, মিষ্টি এবং টক সস, এমনকি রসুনের মেয়োনিজেও ডুবিয়ে সংরক্ষিত করা যেতে পারে।\n\n\n== তথ্যসূত্র =="}