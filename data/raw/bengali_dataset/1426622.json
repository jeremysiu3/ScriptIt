{"pageid": 1426622, "title": "মহিলা সংরক্ষণ বিল, ২০১০", "url": "https://bn.wikipedia.org/wiki?curid=1426622", "content": "মহিলা সংরক্ষণ বিল, ২০১০ বা সংবিধান (১০৮ তম সংশোধন) বিল, ৯ই মার্চ ২০১০, ভারতের সংসদে পাস করা একটি বিল যা ভারতের সংসদের নিম্নকক্ষের লোকসভার এবং সমস্ত রাজ্য বিধানসভার সকল আসনের ১/৩ আসন মহিলাদের জন্য সংরক্ষণের উদ্দেশ্যে ভারতের সংবিধান সংশোধন করতে বলে। আসনগুলিকে পালা ক'রে সংরক্ষিত করার প্রস্তাব করা হয়েছিল এবং লটারির মতো করে এমনভাবে নির্ধারণ করা হত যাতে একটি আসন পরপর তিনটি সাধারণ নির্বাচনে একবার সংরক্ষিত হবে।\n২০১০ সালের ৯ই মার্চ তারিখে রাজ্যসভা বিলটি পাস করে। লোকসভা বিলটিতে ভোট দেয়নি। লোকসভায় ২০১৪ এবং ২০১৯ সালে দুবার মুলতুবি থাকার পর বিলটি বাতিল হয়ে যায়।\n২০২৩ সালের ২০শে সেপ্টেম্বর লোকসভায় একটি সমতুল্য বিল, ৪৫৪টি পক্ষে এবং দুটি বিপক্ষে ভোট দিয়ে পাস করা হয়েছিল। এরপরই তা সর্বসম্মতিক্রমে পাশ হয় রাজ্যসভায়। ২১ সেপ্টেম্বর ২০২৩ (2023-09-21)-এর হিসাব অনুযায়ী বিলটি রাষ্ট্রপতির অনুমোদনের অপেক্ষায় ছিল। ২০২৩ সালের ২৮শে সেপ্টেম্বর, রাষ্ট্রপতি দ্রৌপদী মুর্মু বিলে স্বাক্ষর করেছিলেন এবং একই দিনে গেজেট বিজ্ঞপ্তিও প্রকাশিত হয়েছিল, যেখানে স্পষ্ট করা হয়েছিল যে সংরক্ষণটি প্রথম সীমা নির্ধারণের (২০২৬ পর্যন্ত হিমায়িত) পরেই কার্যকর হবে।\n\n\n== স্থায়ী কমিটির সুপারিশ ==\nমূলত, বিলটি সমস্ত আইনসভায় মহিলাদের সংরক্ষণের প্রস্তাব করেছিল, কিন্তু স্থায়ী কমিটি পরামর্শ দিয়েছিল কেন্দ্রে 'হাউস অফ পিপলস' লোকসভা এবং রাজ্যগুলির বিধানসভা এবং কেন্দ্রশাসিত অঞ্চলগুলির আইনসভায় সংরক্ষণ সীমিত করার। এই সুপারিশ সরকার কর্তৃক গৃহীত হয় এবং বিলে অন্তর্ভুক্ত করা হয়।\n\n\n== মহিলাদের সংরক্ষণ বিলের ইতিহাস ==\n১৯৮৭ সালে, প্রধানমন্ত্রী রাজীব গান্ধীর সরকার মহিলাদের অবস্থার উন্নতির উদ্দেশ্যে সুপারিশ প্রদানের জন্য কেন্দ্রীয় মন্ত্রী মার্গারেট আলভার নেতৃত্বে ১৪ সদস্যের একটি কমিটি গঠন করেছিল। রাজীব গান্ধী গ্রামীণ ও শহুরে স্থানীয় সংস্থায় মহিলাদের জন্য এক-তৃতীয়াংশ সংরক্ষণের উদ্দেশ্যে সংবিধান সংশোধনী বিল উত্থাপন করেছিলেন। বিলটি লোকসভায় পাস হয়েছিল কিন্তু ১৯৮৯ সালের সেপ্টেম্বরে রাজ্যসভায় পাস হতে ব্যর্থ হয়েছিল। ১৯৯২ সালে, প্রধানমন্ত্রী পি ভি নরসিমা রাও-এর সরকার ৭৩তম এবং ৭৪তম সাংবিধানিক সংশোধনী আইন পাস করে যা পঞ্চায়েতি রাজ প্রতিষ্ঠানে মহিলাদের জন্য ৩৩.৩ শতাংশ সংরক্ষণ বাধ্যতামূলক করে। ১৯৯৬ সালের ১২ই সেপ্টেম্বর, ১১ তম লোকসভায়, সংবিধান (৮১ তম সংশোধন) বিল, ১৯৯৬ হিসাবে এইচডি দেবগৌড়া-নেতৃত্বাধীন সরকার প্রথম মহিলা সংরক্ষণ বিলটি চালু করেছিল। তারপরে এটি সংসদের দুই কক্ষের যৌথ কমিটির কাছে উল্লেখ করা হয়েছিল, কিন্তু ১১ তম লোকসভা ভাঙার ফলে দিয়ে বিলটি বাতিল হয়ে যায়। ১৯৯৬ সালে মহিলা সংরক্ষণ বিল পরীক্ষা করে যৌথ সংসদীয় কমিটির প্রতিবেদনে সুপারিশ করা হয়েছিল যে ওবিসিদের জন্য সংরক্ষণের অনুমতি দেওয়ার জন্য সংবিধান সংশোধন করা হলে অন্যান্য অনগ্রসর শ্রেণীর (ওবিসি) মহিলাদের জন্য সংরক্ষণের ব্যবস্থা করা হবে।\n১৯৯৩ সালে, ভারতে একটি সাংবিধানিক সংশোধনী পাস করা হয়েছিল যাতে গ্রাম পরিষদের এক তৃতীয়াংশ নেতা, বা গ্রাম পঞ্চায়েতের পদ সরপঞ্চ, মহিলাদের জন্য সংরক্ষিত করার জন্য বলা হয়েছিল।\nএই সংরক্ষণকে ফেডারেল সংসদ এবং রাজ্যের আইনসভাগুলিতে প্রসারিত করার জন্য একটি দীর্ঘমেয়াদী পরিকল্পনা করা হয়েছিল।\n২০২৩ সালের ১৯শে সেপ্টেম্বর, নরেন্দ্র মোদী সরকার নতুন সংসদ ভবনে লোকসভায় সংসদের বিশেষ অধিবেশন চলাকালীন ১২৮ তম সাংবিধানিক সংশোধনী বিল, ২০২৩ হিসাবে বিলটির একটি রূপ উপস্থাপন করে। বিলটি ২০২৩ সালের ২০শে সেপ্টেম্বর তারিখে লোকসভায় পাস হয়েছিল, পক্ষে ৪৫৪টি এবং বিপক্ষে দুটি ভোট পড়েছিল। ২০ সেপ্টেম্বর ২০২৩ (2023-09-20)-এর হিসাব অনুযায়ী, বিলটি রাজ্যসভায় ভোট হবে বলে আশা করা হয়েছিল; ২১শে সেপ্টেম্বর ফলাফল সর্বসম্মতিক্রমে অনুমোদন পায়।\n\n\n== আরও দেখুন ==\nনারী শক্তি বন্দন অধিনিয়াম\nভারতের সংবিধানের সংশোধনীর তালিকা\nভারতে আইন\nকর্মক্ষেত্রে নারীদের যৌন হয়রানি (প্রতিরোধ, নিষেধাজ্ঞা ও প্রতিকার) আইন, ২০১৩\nভারতে নারী \n\n\n== তথ্যসূত্র =="}