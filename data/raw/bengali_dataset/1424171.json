{"pageid": 1424171, "title": "খন্দকার বজলুল হক", "url": "https://bn.wikipedia.org/wiki?curid=1424171", "content": "খন্দকার বজলুল হক (জন্ম: ১ মার্চ ১৯৪৬) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ইন্টারন্যাশনাল বিজনেস বিভাগের অধ্যাপক, ঢাকা বিশ্ববিদ্যালয় শিক্ষক সমিতির সভাপতি, অগ্রণী ব্যাংক পরিচালনা পর্ষদের চেয়ারম্যান, বাংলাদেশ সরকারি কর্ম কমিশনের সদস্য এবং বাংলাদেশ এশিয়াটিক সোসাইটির সভাপতি ছিলেন। বর্তমানে তিনি ঢাকা বিশ্ববিদ্যালয়ের ইমেরিটাস অধ্যাপক হিসেবে দায়িত্ব পালন করছেন।\n\n\n== পারিবারিক জীবন ==\nবজলুল হক ১৯৪৬ সালের ১ মার্চ পাবনা জেলার বেড়া উপজেলায় জন্মগ্রহণ করেন। তার বাবা খন্দকার জোনাব আলী ও মা সৈয়দা মাহফুজুন্নাহার বেগম। তার স্ত্রী লায়লা হক ১৯৭১ সালে মুক্তিযুদ্ধে শহিদ হন।\n\n\n== শিক্ষাজীবন ==\nখন্দকার বজলুল হক ধোবাখোলা করোনেশন উচ্চ বিদ্যালয় থেকে ১৯৬১ সালে ম্যাট্রিক, চট্টগ্রাম সরকারি কমার্স কলেজ থেকে ১৯৬৩ সালে আইকম ও ১৯৬৫ সালে বিকম এবং ঢাকা বিশ্ববিদ্যালয় থেকে ১৯৬৭ সালে এমকম ডিগ্রি লাভ করেন। ছাত্রজীবনে তিনি ছাত্রলীগের রাজনীতির সাথে যুক্ত ছিলেন। তিনি ঢাকা বিশ্ববিদ্যালয়ের সলিমুল্লাহ মুসলিম হল ছাত্রলীগের সভাপতি হিসেবে দায়িত্ব পালন করেন।\nপরবর্তীকালে তিনি রাশিয়ার ইনস্টিটিউট অব ন্যাশনাল ইকোনমি থেকে ১৯৮২ সালে পিএইচডি ডিগ্রি অর্জন করেন এবং ইনস্টিটিউট অন ডেভেলপিং ইকোনমিক্স থেকে ১৯৯৩ সালে ও যুক্তরাষ্ট্রের ইন্ডিয়ানা পারডু ইউনিভার্সিটি থেকে ১৯৮৪ সালে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nখন্দকার বজলুল হক ১৯৬৭ সালে গাজীপুরের কাপাসিয়া ডিগ্রি কলেজে প্রভাষক হিসেবে শিক্ষকতা জীবন শুরু করেন। ১৯৭০ সাল তিনি ঢাকা বিশ্ববিদ্যালয়ের বাণিজ্য অনুষদে প্রভাষক পদে যোগ দেন। তিনি ১৯৭৪ সালে সহকারী অধ্যাপক, ১৯৮৩ সালে সহযোগী অধ্যাপক এবং ১৯৮৭ সালে অধ্যাপক পদে উন্নীত হন।\nতিনি ঢাকা বিশ্ববিদ্যালয়ের সিনেট ও সিন্ডিকেট সদস্য, অর্থ কমিটির সদস্য, স্যার পিজে হার্টগ ইন্টারন্যাশনাল হল ও শহীদ সার্জেন্ট জহুরুল হক হলের প্রভোস্ট, বাণিজ্য অনুষদের ডিন, ম্যানেজমেন্ট বিভাগের সভাপতি, ইন্টারন্যাশনাল বিজনেস বিভাগের সভাপতি, ঢাকা বিশ্ববিদ্যালয় শিক্ষক সমিতির সভাপতি প্রভৃতি দায়িত্ব পালন করেন।\nবজলুল হক বাংলাদেশ সরকারি কর্ম কমিশনের সদস্য, অগ্রণী ব্যাংক লিমিটেডের চেয়ারম্যান (২০০৯-২০১৪) এবং অরাজনৈতিক ও অলাভজনক গবেষণাধর্মী প্রতিষ্ঠান বাংলাদেশ এশিয়াটিক সোসাইটির সভাপতি (২০২২-২০২৩) হিসেবে দায়িত্ব পালন করেন। ২০২৩ সালে তিনি ঢাকা বিশ্ববিদ্যালয়ের ইমেরিটাস অধ্যাপক নিযুক্ত হন।\nএছাড়া খন্দকার বজলুল হক আওয়ামী লীগের উপদেষ্টা পরিষদের অন্যতম সদস্য এবং বন ও পরিবেশ উপ-কমিটির চেয়ারম্যান হিসেবে দায়িত্ব পালন করছেন।\n\n\n== স্মারক ==\nখন্দকার বজলুল হক ২০২৩ সালে ১৫ লক্ষ টাকা দিয়ে ঢাকা বিশ্ববিদ্যালয়ে ‘শহিদ লায়লা হক-মুক্তিযোদ্ধা খন্দকার বজলুল হক ট্রাস্ট ফান্ড’ প্রতিষ্ঠা করেন। এই ট্রাস্ট ফান্ডের আয় থেকে প্রতিবছর ইন্টারন্যাশনাল বিজনেস বিভাগের বিবিএ ফাইনাল পরীক্ষায় ন্যূনতম ৩.৯৬ সিজিপিএ প্রাপ্ত শিক্ষার্থীকে ‘শহিদ সৈয়দা লায়লা হক স্মৃতি স্বর্ণপদক’ প্রদান এবং বিভাগের অসচ্ছল ও মেধাবী শিক্ষার্থীদের বৃত্তি দেওয়া হয়।\n\n\n== তথ্যসূত্র ==\n\n\n== বহিঃসংযোগ ==\nদীপ্ত টিভিতে প্রচারিত অধ্যাপক ড. খন্দকার বজলুল হকের সাক্ষাৎকার"}