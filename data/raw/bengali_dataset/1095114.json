{"pageid": 1095114, "title": "ব্যামফিল্ড ফুলার", "url": "https://bn.wikipedia.org/wiki?curid=1095114", "content": "স্যার জোসেফ ব্যামফিল্ড ফুলার  (Sir Joseph Bampfylde Fuller, ; ২০শে মার্চ ১৮৫৪ – ২৯শে নভেম্বর ১৯৩৫) একজন ব্রিটিশ ইংরেজ উদ্ভাবক, লেখক ও পূর্ববঙ্গ ও আসাম প্রদেশের লেফটেন্যান্ট গভর্নর ছিলেন। তিনি ভারতে ব্রিটিশ প্রশাসনে সেবা প্রদানের জন্য নাইট উপাধি লাভ করেন।\n\n\n== প্রারম্ভিক জীবন ও কর্মজীবন ==\nফুলার যুক্তরাজ্যের মার্লবরো কলেজে পড়াশোনা করেন। ১৮৮৫ সালে তিনি ভারতীয় সিভিল সার্ভিসে কেন্দ্রীয় প্রদেশগুলির বসতিস্থাপন ও কৃষি বিষয়ক কমিশনার হিসেবে কর্মজীবন শুরু করেন। ১৮৯৯ সালে তাঁকে ভারতের বড়লাটের পরিষদের অতিরিক্ত সদস্যের মর্যাদা দেওয়া হয়। ১৯০১-১৯০২ সালে তিনি ভারত সরকারের সচিব হিসেবে কাজ করেন। এরপর তিনি আসামে ১৯০২ থেকে ১৯০৫ সাল পর্যন্ত প্রধান কমিশনার হিসেবে কাজ করেন। \nফুলার ১৯০৫ সালের ১৬ই অক্টোবর পূর্ববঙ্গ ও আসামের লেফটেন্যান্ট গভর্নর হিসেবে দায়িত্বগ্রহণ করেন। ১৯০৬ সালের ২০শে আগস্ট তিনি লর্ড মিন্টোর কাছে পদত্যাগপত্র পেশ করেন। সিরাজগঞ্জে বিদ্রোহী বিদ্যালয় শিক্ষকদের শাস্তি প্রদানের ব্রিটিশ ভারত সরকারের বিরোধিতার জের ধরে তিনি পদত্যাগ করেন।\n১৯০৭ সালে যুগান্তর দল তাঁর প্রাণনাশের একটি ব্যর্থ প্রচেষ্টা চালায়।\nফুলার ঢাকা শহরের গভর্নরের বাসভবনের কাজ শুরু করেন, যা বর্তমানে পুরাতন হাইকোর্ট ভবন হিসেবে পরিচিত। ঢাকা বিশ্ববিদ্যালয়ের হৃৎকেন্দ্রে অবস্থিত ফুলার রোড নামক সড়কটি তাঁর নামে নামকরণ করা হয়েছে।\nফুলার প্রথম বিশ্বযুদ্ধের সময় একটি বিষাক্ত গ্যাসরোধী সতর্কসংকেত ব্যবস্থা উদ্ভাবন করেন।\n\n\n== প্রকাশিত গ্রন্থাবলী ==\n\nস্টাডিজ অভ ইন্ডিয়ান লাইফ অ্যান্ড সেন্টিমেন্ট (Studies of Indian Life and Sentiment) (১৯১০)\nদি এম্পায়ার অভ ইন্ডিয়া (The Empire of India) (১৯১৩)\nলাইফ অ্যান্ড হিউম্যান নেচার (Life and Human Nature) (১৯১৪)\nদ্য সায়েন্সেস অভ আওয়ারসেল্ভস (The Science of Ourselves) (১৯২১)\nকজেস অ্যান্ড কনসিকুয়েন্সেস (Causes and Consequences) (১৯২৩)\nদ্য ল উইদিন' (The Law Within) (১৯২৬)\nইথারিক এনার্জিস (Etheric Energies) (১৯২৮)\nসাম পার্সোনাল এক্সপিরিয়েন্সেস (Some Personal Experiences) (১৯৩০)\nদ্য টিরানি অভ দ্য মাইন্ড (The Tyranny of the Mind) (১৯৩৫)\n\n\n== তথ্যসূত্র ==\n\nটেমপ্লেট:UK-gov-bio-stub"}