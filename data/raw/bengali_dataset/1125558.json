{"pageid": 1125558, "title": "মোহিনী মায়া দাস", "url": "https://bn.wikipedia.org/wiki?curid=1125558", "content": "ডোরা মোহিনী মায়া দাস (১৮৮৪ সাল নাগাদ জন্মগ্রহণ করেন) একজন ভারতীয় শিক্ষাবিদ এবং বক্তা ছিলেন। তিনি ভারত, বার্মা এবং শ্রীলংকার জন্য ওয়াইডব্লিউসিএ এর সহযোগী সাধারণ সম্পাদক ছিলেন।\n\n\n== প্রারম্ভিক জীবন এবং শিক্ষা ==\nডোরা মোহিনী মায়া দাসের জন্ম হয়েছিল ফিরোজপুরে। তাঁর পিতামাতা ছিলেন ভারতীয় খ্রিস্টান, পিতার নাম রায় বাহাদুর মায়া দাস এবং মায়ের নাম মোহিনী চন্ডুলাল। তাঁর এক বোন ছিলেন কনস্ট্যান্স প্রেম নাথ দাস (১৮৮৬ - ১৯৭১), যিনি ভারতের একজন কলেজ সভাপতি ছিলেন। আরেক বোন, গুণবতী (গার্ট্রুড) মায়া দাস, ১৯১৮ সালে বোম্বের প্রথম ভারতীয় গভর্নর রাজা মহারাজ সিংকে বিবাহ করেছিলেন।\nমোহিনী মায়া দাস লাহোরের ফরম্যান ক্রিশ্চিয়ান কলেজে ভর্তি হওয়া প্রথম তিনজন মহিলার মধ্যে একজন ছিলেন। তিনি ম্যাসাচুসেটসে নর্থফিল্ড স্কুল ফর গার্লসে পড়াশোনা করেছেন, এবং তিনিই প্রথম ভারতীয় ছাত্রী, যিনি ১৯০৬ সালে এসে, মাউন্ট হলিওক কলেজে পড়েছেন। তিনি ১৯০৯ সালে সেখানে স্নাতক ডিগ্রি অর্জন করেন। মাউন্ট হোলিওক কলেজে থাকাকালীন, তিনি ডোরা মায়া দাস নামে পরিচিত ছিলেন এবং ছাত্র প্রকাশনার জন্য লিখতেন। মোহিনী মায়া দাসের একটি নাটক, \"দ্য হিন্দু ওয়াইফ অফ রাম লাল\", মাউন্ট হলিওক নাট্য ক্লাবে ১৯০৯ সালে পরিবেশিত হয়েছিল। তাঁর স্নাতক হওয়ার পর, নিউ ইয়র্কের ওয়েস্টফিল্ডের ওয়াইডব্লিউসিএ-এর মায়া দাস ক্লাবের নাম তাঁর সম্মানে নামকরণ করা হয়েছিল।\n\n\n== কর্মজীবন ==\nমোহিনী মায়া দাস (তিনি তার ভারতীয় ব্যক্তিগত নামটি ইংরেজি ডোরা নামের থেকে বেশি পছন্দ করতেন) ১৯২০ থেকে ১৯২৩ সাল পর্যন্ত ভারত, বার্মা এবং শ্রীলংকার জন্য ওয়াইডব্লিউসিএ-এর সহযোগী সাধারণ সম্পাদক ছিলেন। তিনি ১৯২২ থেকে ১৯২৩ সাল পর্যন্ত বিশ্ব ছাত্র খ্রিস্টান ফেডারেশনের সাধারণ কমিটির উপ সভাপতি ছিলেন। উপ সভাপতি হিসেবে, তিনি ১৯২২ সালে বেইজিং বিশ্ব ছাত্র খ্রিস্টান ফেডারেশন সম্মেলনে ভাষণ দেন।\nমায়া দাস ১৯২২ সালে বেইজিংয়ে বক্তৃতা করার সময় ওয়াইডব্লিউসিএ সহ ভারতে কর্মরত শ্বেতাঙ্গ পশ্চিমী সম্প্রদায়ের সমালোচনা করেছিলেন। \"ধর্মীয় রহস্যবাদের দেশ কি আপনার জন্য কিছুই না? প্রাচ্য কি শুধুই আপনাদের পণ্যের বাজার, জনগণকে শোষণ করার জায়গা? এ কি আপনাকে দেওয়ার মতো কিছুই নয়, আপনি যদি একে বোঝার চেষ্টা করতেন তবেই আপনি তা খুঁজে পেতে পারতেন?\" তিনি তাঁর বক্তৃতায় এই প্রশ্নগুলি তুলেছিলেন। তিনি আরও বলেছিলেন \"আমি আপনাদের মতো পশ্চিমীদের কাছে  অনুরোধ করছি, আমাদের মতো পূর্বের মানুষদের বোঝার চেষ্টা করুন, সারসরি উপায়ে নয়, সত্য জ্ঞান দিয়ে।\"\nতিনি স্বাধীন ভারতে মহিলাদের কাজের জায়গায় মোহনদাস করমচাঁদ গান্ধীর সাথে দেখা করেছিলেন, যদিও তিনি গান্ধীর অসহযোগিতার কৌশলকে সমর্থন করতে পারেননি। তিনি কলকাতার সমাজসেবা লীগে এবং গ্রামীণ মহিলা কর্মীদের জন্য একটি গ্রীষ্মকালীন প্রতিষ্ঠানে আগ্রহ দেখিয়ে ছিলেন। তিনি ১৯২৩ সালের শেষের দিক পর্যন্ত ভারতের জাতীয় খ্রিস্টান কাউন্সিলের নির্বাহী কমিটির সদস্য ছিলেন। এরপর বিবাহ করার জন্য তিনি সেখান থেকে পদত্যাগ করেন।\n\n\n== ব্যক্তিগত জীবন ==\nমোহিনী মায়া দাস ১৯২৪ সালের প্রথম দিকে জে এন দাসকে বিবাহ করেছিলেন। তিনি ১৯৩০ এর দশকেও ধর্মীয় বিষয়গুলিতে লেখা এবং বক্তৃতা দেওয়া চালিয়ে গিয়েছিলেন।\n\n\n== তথ্যসূত্র ==\n\n\n== বহিঃসংযোগ ==\nমোহিনী মায়া দাসের সাথে বা সম্পর্কিত ১৯১৯-১৯২০ পর্যন্ত চিঠিপত্র, এটি ইয়েল ইউনিভার্সিটি ডিভিনিটি স্কুল লাইব্রেরিতে ওয়ার্ল্ড স্টুডেন্ট ক্রিশ্চিয়ান ফেডারেশন রেকর্ডসের একটি ফোল্ডারে রয়েছে।\nমার্গারেট অ্যালেন, \"'ফোর্স অ্যাণ্ড ইনিশিয়েটিভ আনইউজুয়াল ইন অ্যান ইণ্ডিয়ান ওম্যান': মোহিনী মায়া দাস\"  ওয়েব্যাক মেশিনে আর্কাইভকৃত ২৮ ফেব্রুয়ারি ২০২২ তারিখে, অস্ট্রেলিয়ান নারী ইতিহাস নেটওয়ার্ক সম্মেলনে পেপার উপস্থাপিত (মেলবোর্ন, মার্চ ৩১-এপ্রিল ১, ২০১৬)।\nমার্গারেট অ্যালেন, \"'ফ্রেণ্ডস অ্যালঙ্গসাইড': ফেমিনিজম অ্যাণ্ড ইন্টারকালচারাল কো-অপারেশন ইন কোলকাতা ইন দ্য আর্লি টুয়েন্টিয়েথ সেঞ্চুরি\" অস্ট্রেলিয়ান ফেমিনিস্ট স্টাডিজ ২৫(৬৬)(ডিসেম্বর ২০১০): ৪৬৩-৪৭৩।"}