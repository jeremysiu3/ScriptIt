{"pageid": 1518287, "title": "জিল অর", "url": "https://bn.wikipedia.org/wiki?curid=1518287", "content": "জিল অর (জন্ম ১৯৫২) অস্ট্রেলিয়ার মেলবোর্নে বসবাসকারী একজন সমসাময়িক শিল্পী, যাঁর কাজ বিশ্বজুড়ে প্রদর্শিত হয়েছে।\n\n\n== প্রাথমিক জীবন এবং শিক্ষা ==\nজিল অর ১৯৫২ সালে জন্মগ্রহণ করেন।\nতিনি ১৯৭৫ সালে মেলবোর্ন কলেজ অফ অ্যাডভান্সড এডুকেশন থেকে মাধ্যমিক শিল্প ও কারুশিল্প শিক্ষাদানে উচ্চতর ডিপ্লোমা সম্পন্ন করেন। ১৯৯৪ সালে তিনি রয়েল মেলবোর্ন ইউনিভার্সিটি অফ টেকনোলজি থেকে চারুকলায় স্নাতকোত্তর ডিগ্রি অর্জন করেন এবং ২০০৬ সালে, তিনি মোনাশ বিশ্ববিদ্যালয় থেকে শিল্প ও নকশায় পিএইচডি ডিগ্রি অর্জন করেন।\n\n\n== শিল্পচর্চা ==\nজিল তাঁর প্রদর্শন, ফটোগ্রাফি, ভিডিও এবং স্থাপন কাজের জন্য সর্বাধিক পরিচিত। এগুলি প্রায়শই সামাজিক, রাজনৈতিক ও পরিবেশগত প্রেক্ষাপটে দেহের অবস্থান অন্বেষণ করে। যদিও জিলের কাজগুলি মূলত স্থান-নির্দিষ্ট, তবে তাঁর কাজের নথিও তাঁর কাজের অনুশীলনের সমান গুরুত্বপূর্ণ দিক হিসাবে বিবেচিত হয়।\n\n\n== কর্মজীবন ==\n১৯৭০ বা ১৯৮০-এর দশকে, নারী শিল্প আন্দোলন জিলকে অ্যাডিলেডে একজন নিবাস-শিল্পী হিসেবে সমর্থন করেছিল।\n\n\n== সংগ্রহ এবং প্রদর্শনী ==\n১৯৭০-এর দশকের শেষের দিক থেকে জিলের কাজ প্যারিস, বেইজিং, হংকং, আমস্টারডাম, অ্যান্টওয়ার্প, নিউ ইয়র্ক, টরন্টো, ক্যুবেক সিটি, গ্রাজ, সিডনি, মেলবোর্ন, অ্যাডিলেড এবং ব্রিসবেনে প্রদর্শিত হয়েছে।\nজিলের কাজগুলি অস্ট্রেলিয়ার জাতীয় গ্যালারি, বেইজিং রেডগেট গ্যালারি, ভিক্টোরিয়ার জাতীয় গ্যালারি, গ্রেইম গিবসন সংগ্রহ, মোনাশ গ্যালারি অফ আর্ট এবং গ্রিফিথ আর্টওয়ার্কস সহ বেশ কয়েকটি প্রধান পাবলিক সংগ্রহে অন্তর্ভুক্ত রয়েছে। তাঁর অনেক কাজ অস্ট্রেলিয়া, নেদারল্যান্ডস, ইংল্যান্ড, ফ্রান্স, মার্কিন যুক্তরাষ্ট্র, চীন এবং বেলজিয়ামের ব্যক্তিগত সংগ্রহেও সংরক্ষিত আছে।\n\n\n== প্রধান কাজ ==\nস্লিপ অফ রিজন প্রডিউসেস মনস্টারস - গোয়া, এটি আর্টস্পেস, সিডনি (২০০২) এবং ফর্টিফাইভডাউনস্টেয়ার্স, মেলবোর্ন (২০০৩) উভয় স্থানে পরিবেশিত হয়েছিল। শিরোনামটি ফ্রান্সিস্কো গোয়ার একটি খোদাই থেকে নেওয়া হয়েছিল, গোয়া ছিলেন মানবতার চরম চিত্র তুলে ধরার ক্ষেত্রে দক্ষ। এই পরিবেশনাটি ১১ই সেপ্টেম্বর-পরবর্তী বিশ্ব, ইরাক যুদ্ধের সূচনা এবং অস্ট্রেলিয়ার বন্দী শিবিরে আটক শরণার্থীদের অব্যাহত দুর্দশার কথা উল্লেখ করে। এতে 'সন্ত্রাসের বিরুদ্ধে যুদ্ধ'-র নামে মৃত্যু মিছিল এবং প্রভাব বিস্তারকারী বিশৃঙ্খল বিশ্বাস ব্যবস্থার মাধ্যমে নাগরিক স্বাধীনতাকে পঙ্গু এবং ধ্বংস করার ওপর আলোকপাত করা হয়েছিল। এই প্রদর্শনটি দুটি সংলগ্ন অন্ধকার কক্ষ দিয়ে পরিবেশিত হয়েছিল; একটিতে একক পর্দার প্রক্ষেপণে ছায়াময় ছবি প্রদর্শন করা হচ্ছিল এবং অন্যটিতে ৪টি আলোক সংবেদনশীল চিত্রকর্ম ছিল। একটি কক্ষের আলো মৃদু স্পট আলো থেকে সম্পূর্ণ অন্ধকার হচ্ছিল, এই দুটি অবস্থা ৬০ সেকেণ্ডের চক্রাকারে চলছিল, সম্পূর্ণ অন্ধকার কক্ষে একমাত্র আলোর উৎস ছিল চারটি চিত্রকর্মের ঔজ্বল্য। একমাত্র পরিবেশনকারী জিল উন্মত্তভাবে দুই ভূমিকার মধ্যে চলাচল করেছেন, তিনি একাধারে নিহত এবং হত্যাকারী, মানুষ এবং পশু। তিনি কিছু উদ্ভট পদ্ধতি সম্পাদন করেছিলেন, যন্ত্রণাপ্রাপ্ত মৃতদেহের মূর্তিগুলির একটি দৃশ্য তৈরি করেছিলেন যা মানব এবং প্রাণী উভয়েরই ইঙ্গিত দেয়। এই বেদনাদায়ক ভাস্কর্যগুলি রূপক হিসাবে কাজ করে এবং যুদ্ধের বাস্তবতাকে স্মরণ করিয়ে দেয়।\nদ্য সাদার্ন ক্রস: টু বিয়ার অ্যাণ্ড বিহোল্ড (২০০৯)\n\n\n== তথ্যসূত্র =="}