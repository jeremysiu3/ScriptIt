{"pageid": 1528921, "title": "মরিয়ম আল-বাতুল মসজিদ", "url": "https://bn.wikipedia.org/wiki?curid=1528921", "content": "মরিয়ম আল-বাতুল মসজিদ ( আরবি: مسجد مريم البتول; আক্ষরিক অর্থে \"কুমারি মরিয়ম মসজিদ)  হলো মাল্টার পাওলা শহরে অবস্থিত একটি মসজিদ।  এটি পাওলা মসজিদ  বা করাডিনো মসজিদ নামেও পরিচিত।  ১৯৭৮ সালে মসজিদের ভিত্তি হিসেবে এর প্রথম পাথর স্থাপন করেন লিবিয়ার নেতা মুয়াম্মার গাদ্দাফি। ১৯৮২ সালে এটি জনসাধারণের জন্য উন্মুক্ত করা হয় এবং ১৯৮৪ সালে গাদ্দাফি এতে ইমামতিও করেন। ভবনটির প্রাথমিক লক্ষ্য ছিল মাল্টায় বসবাসরত মুসলিমদের সার্বিক সহায়তা প্রদান করা, যারা তখন মূলত লিবিয়া থেকে আসা অর্থনৈতিক অভিবাসী ছিলেন এবং মাল্টীয় সমাজে সুন্নি ইসলাম প্রচার করা। \nযদিও মাল্টায় আরও অনেক মুসলিম উপাসনালয় (মসজিদ) রয়েছে, তবে মরিয়ম আল-বাতুল মসজিদ দেশের একমাত্র সরকারীভাবে স্বীকৃত মসজিদ এবং এটি কেবল মসজিদের জন্যে পরিকল্পিত কাঠামোয় নির্মিত হয়েছে।  তাই কেবল এটিকে মাল্টীয় ভাষায় ইল-মোসকিয়া (আক্ষরিক অর্থে মসজিদ) বলা হয়।  এছাড়াও মাল্টায় আরো কিছু মসজিদ ভবন নির্মাণের প্রস্তাব করা হয়েছে। \n\n\n== ইতিহাস ==\nমসজিদটি করাডিনো পাহাড়ে  করাডিনো লাইন ও তৃতীয় কর্ডিন মেগালিথিক মন্দিরের কাছে অবস্থিত।  ১৯৭৫ সালে মাল্টা সরকারের খাস জমি থেকে প্রায় ৬,৭০০ বর্গমিটার (০.০০২৬ বর্গমাইল) কেনা হয়েছিল   (অথবা দান করা হয়েছিল), যা তখন একটি অনুন্নত স্থান হিসেবে অবহেলিত ছিল। ১৯৭৫ সালের ১৬ এপ্রিলের মধ্যে একটি পূর্ণাঙ্গ উন্নয়ন আবেদনপত্র তৈরি করা হয়েছিল।  মসজিদটির নির্মাণ কাজ ১৯৭৮ সালে শুরু হয় এবং ১৯৮২ সালে এটি জনসাধারণের জন্য উন্মুক্ত করে দেওয়া হয়। ১৯৮৪ সালে মুয়াম্মার গাদ্দাফি  আনুষ্ঠানিকভাবে মসজিদটি উদ্বোধন করেন, যখন মাল্টা ও লিবিয়া বন্ধুত্ব ও সহযোগিতা চুক্তিতে স্বাক্ষর করে। ফলে মাল্টা সরকার মসজিদ ও ইসলামি কেন্দ্রকে কূটনৈতিক দায়মুক্তি দেয়।  মুয়াম্মার গাদ্দাফি জমি কিনে ও মসজিদ নির্মাণের কাজে আংশিক অর্থায়ন করে  প্রকল্পে সরাসরি অবদান রেখেছিলেন। \nমসজিদটি ডোম মিন্টফ সড়কের (পূর্বে করাডিনো রোড) পাশে অবস্থিত  এবং এটি ওয়ার্ল্ড ইসলামিক কল সোসাইটির (ডব্লিউআইসিএস) তত্ত্বাবধানে পরিচালিত হয়। এটি প্রধানমন্ত্রী ডম মিন্টফের কার্যকাল  চলাকালীন নির্মিত হয়েছিল, যখন মাল্টা ও লিবিয়ার মধ্যে অর্থনৈতিক আলোচনার প্রথম ধাপ শুরু হয়েছিল।  প্রধানমন্ত্রী ডম মিন্টফের নেতৃত্বে মাল্টা সরকারও মসজিদটি নির্মাণে অবদান রেখেছে।  মসজিদ ও মিনার তৈরিতে খরচ হয়েছে প্রায় ৯,০০,০০০মিলিয়ন পাউন্ড। \n\n\n== ভবন ==\n\nমসজিদটি একটি ইসলামী ভবনে অবস্থিত, যাকে মসজিদ কমপ্লেক্স বা  মাল্টা ইসলামি কেন্দ্র বলা হয়।  কমপ্লেক্সে মারিয়াম আল-বাতুল স্কুল নামে একটি বিদ্যালয়, একটি ইসলামি সাংস্কৃতিক কেন্দ্র, একটি উঠান, মাল্টা মুসলিম কবরস্থান এবং এর সাথে সংযুক্ত ইমামের বাড়ি রয়েছে। \nদ্বিতীয়টি (বিদ্যালয়) মসজিদ ভবনের পাশে সরকারি জমিতে অবস্থিত।  পূর্বে এর নাম ছিল গাদ্দাফি উদ্যান; তবে লিবীয় গৃহযুদ্ধের পর এটি লিবীয় উদ্যান নামে পরিচিতি লাভ করে।  ২০১৬ সালের মার্চ মাসে আনুষ্ঠানিকভাবে এর বর্তমান নামকরণ করা হয়। \nমাল্টা সরকারের অনুমতিক্রমে মাল্টা মুসলিম কবরস্থানটিও সরকারি জমিতে নির্মিত।  এছাড়া মসজিদের পিছনে মুসলিম শিশুদের জন্য একটি মাধ্যমিক বিদ্যালয় নির্মাণের পরিকল্পনা রয়েছে।  এই ভবনটি বিশেষ করে মসজিদটি মাল্টায় ইসলামের পুনরুজ্জীবনের প্রতীক হয়ে উঠেছে  এবং স্থানীয় কেউ কেউ এটিকে আধুনিক মুসলিম আধিপত্যের প্রথম তরঙ্গ হিসেবে দেখেছেন।  তবে এটি উল্লেখযোগ্যভাবে লিবিয়ার ইউরোপের সাথে সেতুবন্ধন হিসেবে কাজ করে; বিশেষ করে লকারবি বোমা হামলার পর। \n\n\n== ব্যবস্থাপনা ==\n\nমসজিদটি স্থানীয় মুসলিম সম্প্রদায় কর্তৃক পরিচালিত হয় এবং ব্যবস্থাপনায় এটি মাল্টা সরকারের নিয়ন্ত্রণ বহির্ভূত।  মসজিদের প্রধান ইমাম হলেন মুহাম্মদ আল-সাদি, যিনি \"শেখ\" (আক্ষরিক অর্থ \"বয়স্ক\") নামে পরিচিত।  আরব-ইসরায়েলি যুদ্ধের কারণে মাল্টায় আসা ফিলিস্তিনি শরণার্থীদের ঘরে আল-সাদির জন্ম।  ফলস্বরূপ তিনি মাল্টার নাগরিকত্ব পেয়েছেন।  শরীয়া আইনকে কঠোরভাবে মেনে চলাকে সমর্থন করার জন্য ফাদার রেনে ক্যামিলেরি তাকে একজন মৌলবাদী হিসেবে বর্ণনা করেছেন। কিন্তু নৃবিজ্ঞানী রানিয়ার ফাসাদনি বিশ্বাস করেন যে, এটি মুসলমানদের মধ্যে প্রচলিত সাধারণ বিশ্বাস নয় এবং ইমাম আল-সাদি \"বুদ্ধিবৃত্তিকভাবে সৎ\"।  প্রকৃতপক্ষে মাল্টার মুসলমানদের মধ্যে মদ্যপান একটি সাধারণ অভ্যাস, যা ইসলামের মৌলিক শিক্ষার পরিপন্থী। \nইসলামী ধর্মীয় সংস্কৃতি-বিষয়ক দায়িত্ব ওমর আহমেদ ফারহাতের অধীনে।  মুসলিমদের নিজেদের ধর্মীয় পরিবেশগত বিষয়গুলি মাল্টীয় আইন অনুসারে পরিচালনা করার অধিকার রয়েছে  এবং মাল্টা সরকার এই বিষয়ে সংবেদনশীল।  মসজিদটি উদ্বোধনের সময় অনেক বড় বলে ধারণা করা হলেও  বিদেশী মুসলিমদের অপ্রত্যাশিত বৃদ্ধির ফলে এটি এত ছোট হয়ে গেছে যে, স্থানীয় মুসলিমদের ধর্মীয় সেবা পূরণ করা কঠিন হয়ে পড়েছে। \nবাদের জেইনা নামে একজন ফিলিস্তিনি অভিবাসী ও মুসলিম সংগঠক  মালটা ইসলামি সম্প্রদায়ের (আইসিএম) নেতা। \n\n\n== স্থাপত্যশৈলী ও রীতি ==\nমারিয়াম আল-ব্যাতুল মসজিদ আধুনিক যুগে মাল্টায় নির্মিত প্রথম মসজিদ। এর আগে মাল্টায় যে মসজিদটি নির্মিত হয়েছিল, সেটি ১৭০২ সালে ‘অর্ডার অফ সেন্ট জন’ শাসনামলে তুর্কি বন্দীদের জন্য নির্মিত হয়েছিল। তবে বর্তমান সেই মসজিদের কোনো অবশিষ্টাংশ আর নেইএবং তার গঠন কেমন ছিল সে সম্পর্কেও তেমন কোনো বিশদ বিবরণ পাওয়া যায় না। মাল্টার প্রাচীন শহর এমদিনার ‘ত্রিক মেস্কিতা’ রাস্তা ও ‘পিয়াজা মেস্কিতা’ নামক স্থানটির নামকরণ সম্ভবত সেই যুগের কোনো পুরনো মসজিদকে কেন্দ্র করেই করা হয়েছিল, যা আরব শাসনামলে সেখানে ছিল। অনেকে মনে করেন, এই নামগুলো আসলে \"ডন মেস্কিতা\" নামক তৎকালীন এমদিনার একজন গভর্নরের নামানুসারে রাখা হয়েছে।\nবর্তমানে মাল্টার জাতীয় পরিচয় ও ইতিহাস থেকে ইসলাম-সম্পর্কিত অনেক কিছুই মুছে ফেলা হয়েছে বলে গবেষকরা উল্লেখ করেছেন।\n১৯৭৫ সালের ২১শে এপ্রিল লিবিয়া মাল্টার পাওলায় একটি ইসলামি কেন্দ্র স্থাপনের উদ্দেশ্যে প্রায় ৬,৭০০ বর্গমিটার জমি কিনে নেয়। এই কেন্দ্রের নকশা তৈরি করেন লিবিয়ার স্থপতি মোহাম্মদ আবিদ শুকরি। এই প্রকল্পের আওতায় মসজিদ, ইসলামি সাংস্কৃতিক কেন্দ্র এবং ছাদের উপরে বাগান ঘেরা স্থানে বর্তমান স্কুল ও কবরস্থান অন্তর্ভুক্ত ছিল। এটি নির্মাণের দায়িত্বে ছিল \"জেবকো ইন্টারন্যাশনাল লিমিটেড\"এবং তত্ত্বাবধানে ছিলেন মাল্টীয় প্রকৌশলী আলফ্রেড বালজান। ১৯৭৮ সালের ২ জুলাই লিবিয়ার নেতা মোয়াম্মার গাদ্দাফি এক জনসভায় মসজিদের ভিত্তিপ্রস্তর স্থাপন করেন। মসজিদটি মাল্টার ঐতিহ্যবাহী চুনাপাথর ব্যবহার করে গঠন করা হয় এবং রঙ হিসেবে ব্যবহৃত সবুজ, হলুদ ও গোলাপি। মসজিদের মিনারটি পাওলার দিগন্ত রূপ রেখায় একটি চিহ্নিত স্থাপনা হিসেবে পরিগণিত হয়, যার উচ্চতা ৩১.৫ মিটার (১০৩ ফুট)। এটি প্যারিশ চার্চের পরে দ্বিতীয় সর্বোচ্চ ভবন হিসেবে পরিচিত।\n\n\n=== বাহ্যিক কাঠামো ===\n\nমসজিদের সামনের দেয়ালে একটি ফলক স্থাপন করা হয়েছে ,যেখানে শুধু মোসকে শব্দটি লেখা রয়েছে, যা মাল্টীয় ভাষায় মসজিদ বুঝাতে ব্যবহৃত হয়। আল-বাতুল মসজিদের মূল কাঠামো চুনাপাথর দিয়ে গঠিত হয়েছে এবং মসজিদের আরবীয় স্থাপত্যশৈলী নির্মিত হয়েছে চুনাপাথর ও কাঠের সম্মিলনে। মসজিদটিতে একটি সবুজ রঙের গম্বুজও রয়েছে এবং একটি মিনার রয়েছে, যা নিজেই একটি গুরুত্বপূর্ণ দৃষ্টিনন্দন স্থাপনা। মিনারটি এতটাই দৃশ্যমান যে, পার্শ্ববর্তী বিস্তীর্ণ অঞ্চল থেকে এটি দেখা যায় এবং এটি স্থানীয়ভাবে দিকনির্দেশনা প্রদানের জন্যও ব্যবহৃত হয়।\nসম্প্রতি মিনারটি সংস্কার করা হয়েছে এবং সংস্কারের সময় লিবিয়ার পতাকা সেখানে ওড়ানো হয়েছিল, যা লিবীয় গৃহযুদ্ধ চলাকালে মুয়াম্মার গাদ্দাফির পতনের প্রতীক হিসেবে ব্যবহৃত হয়েছিল। তবে সংস্কারের পরে মিনারটির রং পরিবর্তন করা হয়—গাঢ় সবুজ থেকে হালকা সবুজ রঙে রূপান্তর করা হয় এবং আগের গোলাপি রঙটি পুরোপুরি সরিয়ে ফেলা হয়। তবে মসজিদের মূল অংশে কোন বড় ধরণের সংস্কার করা হয়নি এবং গাদ্দাফির আমলে যে ঐতিহ্যবাহী রঙ ব্যবহার করা হয়েছিল, তা এখনো বজায় রয়েছে।\nমসজিদ ও এর মিনারের আরবীয় নির্মাণশৈলী—যেমন গম্বুজের নির্মাণ, জানালাগুলোর নকশা, অষ্টভুজাকৃতি মিনার—এটিকে মাল্টার অন্যান্য স্থাপত্যশৈলী থেকে আলাদা করে তুলে ধরে এবং বহিরাংশে চোখধাঁধানো হালকা রঙের ব্যবহার একে আলাদাভাবে দৃষ্টিগোচর করে তোলে।\n\n\n=== অভ্যন্তরীণ কাঠামো ===\nনামাজের স্থান মূলত মসজিদের ভেতরে রয়েছে, যেখানে মুসলিম প্রথা অনুযায়ী পুরুষ ও নারীদের জন্য আলাদা ব্যবস্থা রয়েছে। নারীদের নামাজ পড়ার স্থান মসজিদের পাশে অবস্থিত, যার প্রবেশদ্বার পেছন দিক দিয়ে এবং সম্ভবত সাংস্কৃতিক কেন্দ্রের ভবনের মধ্যে অবস্থিত। মসজিদে ইসলামি পোশাকের বিধি মানা হয়। নারীদের জন্য পর্দার ও যথাযথ আবরণের ব্যবস্থা রাখা হয়েছে। মাল্টায় হিজাব বা নিকাবের উপর কোনো আনুষ্ঠানিক নিষেধাজ্ঞা নেই; তবে দেশে আইনগতভাবে মুখ সম্পূর্ণ ঢেকে রাখা (যেমন বোরকা বা নিকাব) অপরাধ হিসেবে গণ্য করা হয়। ধর্মীয় কারণে পর্দা করা নিয়ে কোন সুস্পষ্ট নিষেধাজ্ঞা নেই। ব্যক্তি তার নিজ বাড়ি কিংবা মসজিদে ইচ্ছেমতো পোশাক পরিধান করতে পারেন।\nইমাম আল সাদি উল্লেখ করেছেন, বোরকা বা নিকাব নিষিদ্ধ করা মুসলিম নারীদের জন্য অপমানজনক বিষয়। তবে তিনি বলেন, মাল্টার মানুষ মুসলিম নারীদের পোশাকের প্রতি সহনশীল মনোভাব পোষণ করে থাকেন, যদিও কিছু সাংস্কৃতিক বিভেদ রয়েছে।  অনেক মুসলিম নারী বিশ্বাস করেন যে, পর্দা ছাড়া প্রকাশ্যে বের হওয়া পাপ। যদিও আইনি কারণে পরিচয়পত্রের ছবি তোলার সময় পর্দা সরাতে বাধ্য করা হয়।\nমসজিদের অভ্যন্তরে অযুর জন্য পৃথক ঘর রয়েছে, যা নামাজের পূর্বে অজু করার প্রথা অনুযায়ী তৈরি হয়েছে। ভেতরে একটি বৃহৎ আকৃতির কুরআন শরীফও প্রদর্শিত হয়েছে।\n\n\n== জননীতি ==\n\nমসজিদটি প্রত্যহ সকাল ৮টা থেকে রাত ১০টা পর্যন্ত সর্বসাধারণের জন্য উন্মুক্ত থাকে, যার মধ্যে অমুসলিম পর্যটকরাও অন্তর্ভুক্ত। প্রতি শুক্রবার দুপুর ১ টায় জুমার নামাজ অনুষ্ঠিত হয়। তবে মসজিদে প্রবেশের সময় ইসলামি রীতিনীতিগুলো মানতে হয়; যেমন জুতা খোলা, নামাজের সময়ে পুরুষ ও নারীর জন্য পৃথক প্রার্থনার স্থান ও অন্যান্য ধর্মীয় রীতিনীতি পালন।\n\n\n=== বিবাহসংক্রান্ত ব্যবস্থা ===\nইমাম আল সাদির মতে, মসজিদে বিবাহের অনুষ্ঠানও অনুষ্ঠিত হয়, যার মধ্যে আন্তঃধর্মীয় বিবাহও অন্তর্ভুক্ত। তবে ইসলামি কেন্দ্র থেকে বিবাহের সার্টিফিকেট প্রদান করা হলেও তা রাষ্ট্রীয়ভাবে বৈধতা পায় না এবং এর কোনো আইনি স্বীকৃতিও নেই। মুসলিম নারী যদি অমুসলিম পুরুষকে বিয়ে করতে চায়, তবে তাদের এই মসজিদে বিবাহের অনুমতি দেওয়া হয় না। অন্যদিকে যদি কোনো অমুসলিম নারী মুসলিম পুরুষকে বিয়ে করতে চায়, তাহলে তাকে পরামর্শ দেওয়া হয়, যেন সে সন্তানদের মুসলিম হিসেবে লালন-পালন করেন।\nমসজিদের ইমাম আল-সাদি আন্তঃধর্মীয় বিবাহকে নিরুৎসাহিত করেন। কারণ তাঁর মতে এসব বিবাহের বেশিরভাগই ব্যর্থ হয়। মসজিদ এলজিবিটি ব্যক্তি বা তাদের অধিকারকে স্বীকৃতি দেয় না, যা মাল্টার রাজনৈতিক পরিসরে বিতর্কের জন্ম দিয়েছে। \n\n\n=== মুসল্লি ===\nএই মসজিদে সাধারণত মাল্টার মুসলিম, পর্যটক, অভিবাসী ও শরণার্থীরা নামাজ পড়তে আসেন। মাল্টার মুসলিম সম্প্রদায় ১৯৭৪ সালে মাত্র একশরও কম ছিল। ২০০৭ সালে এ সংখ্যা বেড়ে হয় ৩,০০০;  ২০১১ সালে ৬,০০০ এবং ২০১৪ সালে তা প্রায় ১০,০০০-এ পৌঁছায়। যদিও এসব পরিসংখ্যান নির্ভরযোগ্য নয়; কারণ মাল্টার জাতীয় পরিসংখ্যান অফিস মুসলিম জনসংখ্যা নিয়ে কখনো সুষ্ঠু আদমশুমারি পরিচালনা করেনি।\nদ্য ডেইলি টেলিগ্রাফের তথ্যমতে মাল্টায় প্রায় ১৮,০০০ শরণার্থী রয়েছে, যাদের অধিকাংশই পুরুষ ও মুসলিম।\n২০১৬ সালে ইভান ভেল্লা বলেন, মাল্টায় মুসলিমের সংখ্যা ৪৫,০০০ পর্যন্ত হতে পারে, যদিও এটিও রক্ষণশীল অনুমান। লিবীয় নেতা মুয়াম্মার গাদ্দাফির পতনের পর ২০১১ থেকে ২০১৫ সালের মধ্যে লিবীয় নাগরিকদের জন্য ৫৫,০০০-এর বেশি ভিসা নথিভুক্ত করা হয়েছিল, যাদের বেশিরভাগ মুসলিম ধর্মাবলম্বী ছিলেন। তবে এসব ছিল অস্থায়ী ভিসা; তারা চিকিৎসা কিংবা অন্যান্য কারণে মাল্টায় আগমন করেন।\n\nমুসলিম জনসংখ্যা বৃদ্ধির পেছনে প্রধানত অর্থনৈতিক অভিবাসন ও আন্তঃধর্মীয় বিয়ে কাজ করে।  বর্তমানে প্রায় ১,৩০০ মুসলিম পুরুষ মাল্টীয় নাগরিকত্ব লাভ করেছেন, যাদের অধিকাংশই বিয়ের মাধ্যমে এই নাগরিকত্ব পেয়েছেন। মাল্টায় জন্ম নেওয়া প্রায় ২৫ মুসলিম নাগরিকও রয়েছে।  এছাড়া প্রায় ৩৫০ জন মাল্টীয় ইসলাম গ্রহণ করেছেন,  যাদের বেশিরভাগই নারী। তারা মুসলিম স্বামীকে বিয়ের আগে বা বিয়ের পরে ধর্মান্তরিত হয়েছে।  এছাড়া অনেক মুসলিম চায় যে, তাদের সন্তান যেন ধার্মিক মুসলিম হিসেবে বড় হয়।\nকখনো কখনো ধর্মান্তর প্রক্রিয়াটি জোরপূর্বক, চাপ দিয়ে কিংবা প্রভাব খাটিয়ে ঘটানো হয় বলে অভিযোগ করা হয়। এমনও ঘটনা ঘটেছে যেখানে মুসলিম পিতা তাদের সন্তানদের মাল্টীয় মায়ের কাছ থেকে নিয়ে নিজ দেশে চলে গেছেন, যাতে তারা মুসলিম পরিবেশে লালিত-পালিত হয়।\nজনসংখ্যা বৃদ্ধির কারণে মসজিদটি এখন খুবই ছোট হয়ে পড়েছে। অধিকাংশ মুসল্লি লিবিয়া, সিরিয়া ও সোমালিয়া থেকে আগত। মাল্টায় বিদেশি মুসলিমদের মাধ্যমে অপরাধ বৃদ্ধির কারণে  মসজিদভিত্তিক এই সম্প্রদায় একটি বিচ্ছিন্ন অঞ্চলে পরিণত হচ্ছে। ইমাম আল সাদি নিজেই উল্লেখ করেছেন যে, মুসলিমদের লক্ষ্য ‘নির্দিষ্ট অঞ্চলে’ বাস করা নয়। এই বিচ্ছিন্নতা রোধে কিছু মাল্টীয় রাজনীতিবিদ বিভিন্ন পদক্ষেপ নিয়েছেন; যেমন মসজিদে সরকারি সফরের মাধ্যমে একাত্মতা প্রকাশ করা। \n\n\n=== যোগাযোগ ===\nএই মসজিদে আরবি ভাষা ইসলামি ঐতিহ্যের অংশ হিসেবে ও ইংরেজি ভাষা বহুসাংস্কৃতিক মুসল্লিদের সঙ্গে যোগাযোগের জন্য ব্যবহার করা হয়। মসজিদে পূর্বে লাউডস্পিকার ব্যবহার করে আজান দেওয়া হতো। কিন্তু আশপাশের বাসিন্দাদের অভিযোগের কারণে তা বন্ধ করা হয়। কারণ আজান কখনও কখনও খুব ভোরে; যেমন ভোর ৪টায় দেওয়া হতো, যার ফলে অমুসলিমরা বিরক্তি বোধ করত। \nমসজিদটি মাঝে মধ্যে বিদেশি মুসলমানদের সামান্য দ্বন্দ্বের স্থান হয়ে উঠলেও সাধারণত একটি শান্তিপূর্ণ স্থান। মসজিদের প্রশাসন তাদের নিজস্ব ওয়েবসাইট mariamalbatool.com এর মাধ্যমে সাধারণ জনগণের সঙ্গে যোগাযোগ রাখে।  এছাড়াও রেডিও ও টেলিভিশনের মতো গণমাধ্যমে আলোচনায় অংশগ্রহণ এবং বিভিন্ন অনুষ্ঠান ও সম্মেলনের মাধ্যমে মাঝে মাঝে যোগাযোগ করা হয়। \n\n\n== মসজিদ ও রাষ্ট্রের সম্পর্ক ==\n\n\n=== সরকারি সফর ===\n\nতৎকালীন মাল্টার রাষ্ট্রপতি জর্জ অ্যাবেলা পাওলাতে অবস্থিত ইসলামি কেন্দ্র, বিশেষ করে মারিয়াম আল-বাতুল স্কুল পরিদর্শন করেছিলেন।\nআর্চবিশপ পল ক্রেমোনা মসজিদটি পরিদর্শন করে সেখানে প্রার্থনা করেন এবং তিনি অন্য এক উপলক্ষে ইসলামি সাংস্কৃতিক কেন্দ্রও পরিদর্শন করেন।\nমাল্টার তৎকালীন প্রধানমন্ত্রী লরেন্স গনজি ছিলেন প্রথম মাল্টীয় রাজনীতিবিদ, যিনি মসজিদ পরিদর্শন করেন। এই সফরের মূল কারণ ছিল মারিয়াম আল-বাতুল স্কুলের আর্থিক সংকট নিয়ে আলোচনা করা। এরপর মসজিদ পরিদর্শন করেন প্রধানমন্ত্রী জোসেফ মুস্কাট ও মাল্টায় নিযুক্ত মার্কিন রাষ্ট্রদূত ডগলাস ক্মিয়েক, তারাও মারিয়াম আল-বাতুল স্কুলের অর্থনৈতিক সংকটের কারণে সেখানে গিয়েছিল। \n২০১৫ সালে মাল্টায় নিযুক্ত কাতারের রাষ্ট্রদূত আলি খিরগি প্রধানমন্ত্রী জোসেফ মুসকাটের সাথে মসজিদ পরিদর্শন করেন, যেখানে তারা মাল্টার উত্তরে নতুন একটি মসজিদ নির্মাণের সম্ভাব্য পরিকল্পনা নিয়েও আলোচনা করেন।\n\n\n=== রাজনৈতিক কার্যকলাপ ===\nইমাম আল সাদি মাল্টা সংসদে প্রতিনিধিত্বকারী উভয় রাজনৈতিক দলকে (প্রধানমন্ত্রীদের সফরকালীন) তার সমর্থনের প্রতিশ্রুতি দিয়েছিলেন।  তবে এই সমর্থনের প্রধান শর্ত ছিল মুসলিম সমাজের উন্নয়নে পদক্ষেপ গ্রহণ; যেমন নতুন মসজিদ নির্মাণ, মারিয়াম আল-বাতুল স্কুলে শিক্ষা খাতে সহায়তা ও ইসলামি ঐতিহ্যের স্বীকৃতি।\nতবে আল সাদি নিজেই বলেছেন যে মুসলিম সম্প্রদায় প্রধানত শ্রমিক দলের সমর্থক। তাদের এই প্রবণতাকে উৎসাহিত করেন মারিও ফারুগিয়া বর্গ, যিনি একজন ধর্মান্তরিত মুসলিম এবং পূর্বে তিনি জাতীয়তাবাদী দলের সমর্থক ছিলেন। তিনি ইসলামি কেন্দ্রটির নেতা এবং তৎকালীন প্রধানমন্ত্রী জোসেফ মুসকাটের সচিবালয়ে কর্মরত ছিলেন।\nজাতীয়তাবাদী দলের সমর্থকরা অতীতে মুসলিমদের তাল হাব্বাজিজ নামে ডাকতো। এই শব্দটি উত্তর আফ্রিকার এমন বাসিন্দাদের নির্দেশ করে, যারা মিঠা আলমুন্ড বিক্রি করতেন। এই শব্দটি ছিল অত্যন্ত অপমানজনক, যার মাধ্যমে মসজিদ ভবনকে একটি \"দরিদ্রাঞ্চল\" (গেটো) রূপে চিত্রায়িত করা হত এবং আরব ও আরবি ভাষার প্রতি নেতিবাচক মনোভাব প্রকাশ করা হতো।\nতবে সাম্প্রতিক সময় দলটি মুসলিম সম্প্রদায়ের প্রতি আরো অন্তর্ভুক্তিমূলক হওয়ার চেষ্টা করছে। এমনকি একবার মুসলিম সম্প্রদায়ের সঙ্গে ইফতার উদযাপনের জন্য একটি বৈঠকও অনুষ্ঠিত হয়, যাকে ইমাম এল সাদি একটি ঐতিহাসিক ঘটনা বলে উল্লেখ করেছিলেন।\nমসজিদ প্রশাসনের পক্ষ থেকে মাল্টা সরকারের ওপর রাজনৈতিক চাপ প্রয়োগ এখন একটি সাধারণ বিষয় হয়ে দাঁড়িয়েছে; বিশেষ করে নির্বাচনের সময় ভোটের বিনিময়ে সুবিধা আদায়ের প্রক্রিয়ায়।\n\n\n== বিকল্প নামাজঘর ==\nমাল্টার রাজনীতিবিদদের বিদ্যালয়ের আর্থিক সংকট সমাধানের বিষয়টি ছাড়াও মসজিদ পরিদর্শনের মূল উদ্দেশ্য ছিল নতুন মসজিদ নির্মাণ নিয়ে আলোচনা করা। এর কারণ হল, মাল্টায় বর্তমানে আল-বাতুল মসজিদই একমাত্র সরকারি স্বীকৃত মসজিদ, যদিও দেশের বিভিন্ন স্থানে মুসলিমদের নামাজ আদায়ের জন্য পনেরটিরও অধিক নামাজ ঘর ছড়িয়ে রয়েছে; যেমন: বিরকিরকারা,বুগিব্বা ফগুরা,  ঘাকশাক, মার্সা (আলবার্ট টাউন), হাল সাফি (ওপেন সেন্টার), পিয়েতা,  সেন্ট পলস বে, সান গওয়ান (তা’ জিওর্নি),  স্লিয়েমা (দার তাল-ইসলাম),  হালফার,  কাওরা, মসিদা, জুররিক ও অন্যান্য স্থান।\nএসব নামাজ ঘরের মধ্যে দুটি মাল্টা পরিবেশ ও পরিকল্পনা কর্তৃপক্ষের (এমইপি) কাছ থেকে অনানুষ্ঠানিকভাবে মসজিদ হিসেবে ব্যবহারের জন্য আইনগত অনুমোদন পেয়েছে। আমেরিকান ইউনিভার্সিটি অব মাল্টার মার্সাস্কালা এলাকায় একটি মসজিদ নির্মাণের পরিকল্পনা গ্রহণ করা হলেও তা স্থগিত রাখা হয়েছে।\nমাল্টা সরকার মাটার দেই হাসপাতালে (যা দেশের প্রধান সরকারি হাসপাতাল) একটি আন্তঃধর্মীয় কক্ষ (বহু ধর্মাবলম্বীর জন্য উন্মুক্ত উপাসনালয়) বরাদ্দ দিয়েছে। এছাড়াও গোযো দ্বীপের জিউকিয়া নামী এলাকায় বিখ্যাত স্থপতি রিচার্ড ইংল্যান্ডের নকশা অনুযায়ী মসজিদ, গির্জা ও সিনাগগ সমন্বিত একটি আন্তঃধর্মীয় উপাসনালয় নির্মাণের পরিকল্পনা করা হয়েছিল; তবে স্থানীয় বিরোধিতার কারণে সেই প্রকল্পটিও স্থগিত রাখা হয়েছে ।\n\n\n=== পরিস্থিতি ===\n\nযেসব নামাজঘর মসজিদ হিসেবে পরিচালনার আইনি অনুমতি পায়নি, তাদের কিছু বন্ধ করে দেওয়া হয়েছে।  মাল্টা নিরাপত্তা সংস্থা এসব নামাজ ঘরের ব্যাপারে উদ্বিগ্ন বলে জানান। কারণ তাদের আশঙ্কা, এসব স্থানে মুসলিমরা চরমপন্থায় প্রভাবিত হতে পারে এবং নতুন ধর্মান্তরিত তরুণদের চরমপন্থী দলে যুক্ত করার চেষ্টা হতে পারে, যা দেশের জাতীয় নিরাপত্তার জন্য হুমকি হতে পারে। এর প্রতিবাদে বাদার জেইনা একদল মুসলিমকে সাথে নিয়ে মাল্টার স্লিয়েমা ওয়াটারফ্রন্টে নামাজ আদায় করেন, যেখানে তারা দাবি তোলেন যে, নিজের বাসস্থানে ও সরকারি জমিতে কোন আইনি বাধা ছাড়াই উপাসনার অধিকার রাখা মানুষের একটি মৌলিক অধিকার। এই প্রসঙ্গে জেইনা আরো বলেন, যদি তারা বৈষম্য, সহিংসতা বা প্রতিহিংসার শিকার হন, তবে প্রতিক্রিয়ায় হিংসাত্মক ঘটনা ঘটার সম্ভাবনা রয়েছে।\nমাল্টার জাতীয় সাংবিধানিক আদালত বলেছে, যদিও ব্যক্তিগত সম্পত্তির যথেচ্ছা ব্যবহারের অধিকার সবার রয়েছে, তবে এর ব্যবহারেও কিছু সীমাবদ্ধতা আছে। আদালতের মতে, এখানে কোনো বৈষম্য হয়নি এবং সংবিধানের ৮(১) ধারা লঙ্ঘন হয়নি। এটি ইউরোপীয় মানবাধিকার সনদ ও ইউরোপীয় ইউনিয়নের মৌলিক অধিকার সনদের সাথে সামঞ্জস্যপূর্ণ।\nএরপর ২০১৬ সালের জানুয়ারিতে শুধুমাত্র পুরুষদের একটি মুসলিম দল এমসিদা শহরে একটি রোমান ক্যাথলিক গির্জার সামনে শুক্রবারের নামাজ আদায় করা শুরু করে। এ নামাজকে তাদের প্রতিবাদ হিসেবে দেখা হয়; কারণ তাদের প্রার্থনার জন্য উপযুক্ত জায়গা ছিল না। এর আয়োজক বাদের জেইনা পূর্বে স্লিয়েমা ও বুগিব্বাতেও একই ধরনের প্রতিবাদে যুক্ত ছিলেন। পরবর্তীতে এটি স্পষ্ট হয় যে, সমস্যা জায়গার ছিল না; বরং তাদের উদ্দেশ্য ছিল মারিয়াম আল-বাতুল মসজিদের বাইরে একটি বিকল্প প্রার্থনাস্থল পাওয়া। এই পরিস্থিতিতে, মুসলমানদের চাহিদার প্রেক্ষিতে সরকার অস্থায়ীভাবে ফ্লোরিয়ানার ‘ওস্পিজিও’ নামক ভবনকে নামাজের জন্যে বরাদ্দ দেয়। এটি এক সময় মানসিক হাসপাতাল ছিল এবং বর্তমান এটি পুলিশের সদর দফতরের পাশে অবস্থিত, যা প্রার্থনার জন্য নিরাপদ ও সুবিধাজনক স্থান হিসেবে বিবেচিত হয়।\nইমাম আল সাদি জানিয়েছেন, বাদের জেইনার নেতৃত্বে আয়োজিত এই প্রকাশ্য নামাজের ব্যাপারে তাকে কিছু জানানো হয়নি। তিনি আরো বলেন যে, স্লিয়েমা ও এমসিদায় আয়োজিত এই নামাজ তার উদ্যোগে ছিল না এবং সরকার ও আয়োজকদের মধ্যে কোনো আলোচনার খবরও তার কাছে ছিল না। \n\n\n=== ধর্মীয় স্বাধীনতা ===\nমরিয়াম আল-বাতুল মসজিদ ও দেশে ধর্মীয় স্বাধীনতা প্রসঙ্গে মার্কিন দূতাবাস একাধিকবার জানিয়েছে যে, মাল্টা সরকার ধর্মীয় স্বাধীনতার প্রতি শ্রদ্ধাশীল এবং সেখানে \"জোরপূর্বক ধর্মান্তর\" সংক্রান্ত কোনো রিপোর্ট নেই। খ্রিস্টান থেকে ইসলামে ধর্মান্তরিত ও আল-বাতুল মসজিদে কর্মরত মারিও ফারুজিয়া বর্গ বলেন, প্রধানমন্ত্রী দপ্তরে ব্যক্তিগত সচিব হিসেবে নিয়োগ পেতে তার বিরুদ্ধে কোনো প্রকার বৈষম্য হয়নি। এছাড়া ইমাম আল সাদি মাল্টার সমাজকে \"উদার ও সহনশীল\" বলে উল্লেখ করেছেন। তবে খালেদ বারেল নামী একজন প্রাক্তন মুসলিম টেলিভিশনের একটি অনুষ্ঠানে ইসলাম থেকে খ্রিস্টধর্মে ধর্মান্তরের কথা ঘোষণা করলে তাকে মুসলিম সম্প্রদায় থেকে বাদ দেওয়া হয় এবং সে কিছু সিরীয় শরণার্থীর কাছ থেকে মৃত্যুর হুমকি পান বলে অভিযোগ করে।\n\nপ্রধানমন্ত্রী জোসেফ মুসকাট কিছু গোষ্ঠীর ব্যাপারে উদ্বেগ প্রকাশ করেছেন , যারা সালাফিবাদের মাধ্যমে মাল্টায় চরমপন্থী সুন্নি ইসলাম প্রচার করে। এই সংকট মোকাবেলায় জোসেফ মারিয়াম আল-বাতুল মসজিদ প্রশাসনের সহায়তার ওপর ভরসা করেন। মাল্টায় শরণার্থীদের সমাজে একীভূত হওয়ার প্রক্রিয়া ব্যর্থ হয়েছে। কারণ অল্প সময়ের মধ্যে বিপুল সংখ্যক বিদেশি মাল্টায় প্রবেশ করেছে। মাল্টায় আগত অধিকাংশ শরণার্থী যুদ্ধবিধ্বস্ত মুসলিম দেশ; যেমন লিবিয়া, সোমালিয়া ও সিরিয়া থেকে এসেছিল এবং তাদের মধ্যে কিছু চরমপন্থী মনোভাবের অধিকারী ব্যক্তিও ছিলেন বলে ধারণা করা হয়। মাল্টার উত্তরাঞ্চলে কিছু মুসলিম পশ্চিমা দেশগুলোর বিরুদ্ধে উগ্র মন্তব্যও করেন বলে রিপোর্ট করা হয়। নওমুসলিম ফারুজিয়া বর্গ অবৈধ অভিবাসনের বিরুদ্ধে কঠোর ব্যবস্থা গ্রহণের আহ্বান জানিয়েছেন। ইমাম আল সাদি চরমপন্থা থেকে নিজেকে দূরে রেখেছেন;  তবে তিনি ইসলাম ধর্মের মৌলিক নীতিগুলোর পক্ষে রয়েছেন। তিনি মনে করেন যে, মাল্টায় সন্ত্রাসবাদের হুমকি নেই। তবে স্থানীয় মুসলিমদের মধ্যে উগ্রপন্থার প্রতি সহানুভূতি থাকতে পারে—এটি তিনি পুরোপুরি অস্বীকার করেন না। মাল্টার সশস্ত্র বাহিনী এ বিষয়ে কিছু সতর্কতামূলক পদক্ষেপ নিয়েছে।\nপাকিস্তানি বংশোদ্ভূত আহমদিয়া জামাতের মাল্টা শাখার সভাপতি লায়েক আহমেদ আতিফ বলেন, ইসলাম শব্দের অর্থ শান্তি; তবে কিছু মানুষের আচরণ তা প্রতিফলিত করে না। লায়েক আতিফ ইসলামি সংস্কৃতির সংস্কারের প্রয়োজনীয়তার কথা বলেন এবং মুসলিমদের মাল্টায় শান্তিতে বসবাস করার ধর্মীয় দায়িত্বের কথা উল্লেখ করেন। তিনি শরণার্থীদের সমাজে মিশে যাওয়ার জন্য মাল্টীয় ভাষা ও সংস্কৃতি শেখানোর উপর গুরুত্ব দেন। তবে ইমাম আল সাদি বলেন, মাল্টীয় সংস্কৃতি যদি ইসলামি ঐতিহ্যের বিরোধী হয়, তাহলে তা শিক্ষা দেওয়া উচিত নয়।\n২০১৫ সালের জানুয়ারি মাসে শার্লি এবদো হামলার আল সাদি ও আতিফ উভয়েই নিন্দা করেছেন। সেই বছরের ডিসেম্বর মাসে শুক্রবারের নামাজের পর মসজিদে একটি প্রতিবাদ কর্মসূচি হয়, যেখানে প্রায় ১০০ জন মুসলিম অংশগ্রহণ করেন, যারা ইসলাম ও সন্ত্রাসবাদকে আলাদা করে দেখাতে চেয়েছিলেন। এই উপস্থিতি থেকেই ধারণা করা যায়, শুক্রবারের নামাজে যেখানে সাধারণত সর্বোচ্চ উপস্থিতি থাকার কথা ছিল, সেখানে মারিয়াম আল-বাতুল মসজিদে মুসলিমদের অংশগ্রহণ তুলনামূলক কম ছিল।\nইমাম এল সাদি মনে করেন মাল্টায় অনেক মুসলমান ইসলাম সম্পর্কে অজ্ঞ এবং যেহেতু তারা একজাতিক সমাজ থেকে এসেছে, তাই মাল্টার বৈচিত্র্যময় সমাজ—এমনকি অন্যান্য মুসলিম জাতিগোষ্ঠীর সাথেও—খাপ খাওয়াতে তাদের সমস্যা হয়।\n\n\n=== প্রেক্ষাপট ===\nএসব কারণে মারিয়াম আল-বাতুল মসজিদ আবারও মাল্টার জাতীয় আলোচনার কেন্দ্রবিন্দুতে পরিণত হয়েছে। ১৯৮৪ সালে মোয়াম্মার গাদ্দাফি কর্তৃক উদ্বোধনের পর থেকে তা নানা বিতর্কের কেন্দ্রবিন্দুতে রয়েছে। এই সংকট মোকাবেলায় মাল্টা সরকার ও মুসলিম সম্প্রদায় একমত হয় যে, দেশে আরেকটি মসজিদ নির্মাণের উদ্যোগ নেওয়া দরকার। যদি তা বাস্তবায়িত হয়, তবে মারিয়াম আল-বাতুল মসজিদ আর মাল্টার একমাত্র মসজিদ থাকবে না।\n\n\n== আরো দেখুন ==\nইউরোপে ইসলাম\nমাল্টায় ইসলাম\nমাল্টার মহাঅবরোধ\n\n\n== তথ্যসূত্র ==\n\n\n== আরো পড়ুন ==\nIl-Moskea (মাল্টীয় ভাষায়)\nIc-Centru Islamiku  (মাল্টীয় ভাষায়)\nIslam in Malta\n\n\n== বহিঃসংযোগ ==\n উইকিমিডিয়া কমন্সে মরিয়ম আল-বাতুল মসজিদ সম্পর্কিত মিডিয়া দেখুন।"}