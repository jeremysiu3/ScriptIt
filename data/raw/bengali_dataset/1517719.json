{"pageid": 1517719, "title": "লোটন মসজিদ", "url": "https://bn.wikipedia.org/wiki?curid=1517719", "content": "লোটন মসজিদ বা লট্টন মসজিদ পশ্চিমবঙ্গের মালদহ জেলায় প্রাচীন গৌড় নগরীর একটি সুসংরক্ষিত স্থাপত্য। স্থাপত্য শৈলী অনুযায়ী, মসজিদটি ১৫শ শতকের শেষে বা ১৬শ শতকের শুরুতে হুসেন শাহী সুলতানদের আমলে নির্মিত হয়।  \n\n\n== ইতিহাস ==\nমসজিদটির নির্মাণ সম্পর্কে নানা মত রয়েছে। রজনীকান্ত চক্রবর্তীর মতে, নটু নামের এক নর্তকী এটি নির্মাণ করিয়েছিলেন। নটুর অপর নাম মীরাবাঈ, যিনি মীরা-তালুক নামে একটি তালুকের মালিক ছিলেন। তবে খান সাহেব আবিদ আলি এই মত মানেন না। তাঁর মতে, নর্তকীরা সমাজে ব্রাত্য ছিলেন, তাই তাদের অর্থে নির্মিত মসজিদে ধর্মপ্রাণ মুসলিমরা নামাজ পড়তে যেতেন না। মহাজনটোলা এলাকা থেকে পাওয়া একটি শিলালিপি অনুসারে, সুলতান ইউসুফ খানের শাসনামলে ১৪৭৫ খ্রিস্টাব্দে মসজিদটি নির্মিত হয়। তবে ক্যানিংহাম এই শিলালিপিটি লোটন মসজিদের বলে মানেননি। তাঁর মতে, এটি চামকাটি মসজিদের শিলালিপি।  \n\n\n== স্থাপত্য ==\nমসজিদটি ইট দিয়ে তৈরি। এর মূল প্রার্থনা কক্ষ বর্গাকার, যার প্রতিটি বাহু ১০.৩৬ মিটার। বারান্দাটি ১০.৩৬ মিটার দৈর্ঘ্য ও ৩.৩৫ মিটার প্রস্থ বিশিষ্ট। পুরো স্থাপনাটি পূর্ব থেকে পশ্চিমে ২১.৯৫ মিটার এবং উত্তর থেকে দক্ষিণে ১৫.৫৪ মিটার জায়গা জুড়ে রয়েছে। প্রার্থনা কক্ষে তিনটি করে খিলানযুক্ত দরজা আছে, তবে কিবলা দেওয়ালে দরজা নেই। কিবলা দেওয়ালে তিনটি অর্ধবৃত্তাকার মিহরাব রয়েছে। কেন্দ্রীয় মিহরাব ও খিলানগুলি পার্শ্ববর্তীগুলির চেয়ে বড়। বারান্দার কেন্দ্রীয় খিলানটি প্রার্থনা কক্ষের কেন্দ্রীয় দরজার সাথে একই সরলরেখায় অবস্থিত। মসজিদের চার কোণে চারটি গোলাকার খাঁজকাটা মিনার রয়েছে। প্রার্থনা কক্ষের ছাদে একটি গম্বুজ আছে, যার শীর্ষে পদ্ম ফুলের নকশা খোদাই করা। মসজিদের অভ্যন্তর ও বাহ্যিক অংশ একসময় বিভিন্ন নকশার চিনামাটির টাইলস দ্বারা সজ্জিত ছিল। এখনও কিছু নমুনা মিহরাবে দেখা যায়।\n\n\n== তথ্যসূত্র =="}