{"pageid": 1045780, "title": "অভিষেক চৌবে", "url": "https://bn.wikipedia.org/wiki?curid=1045780", "content": "অভিষেক চৌবে (জন্ম: ৩০ মার্চ ১৯৭৭) একজন ভারতীয় চলচ্চিত্র পরিচালক, চিত্রনাট্যকার ও প্রযোজক। তিনি সহকারী পরিচালক হিসেবে তার কর্মজীবন শুরু করেন এবং পরে কাহিনিকার ও চিত্রনাট্যকার হিসেবে কাজ করেন। এই সময়ে তিনি ওমকারা (২০০৬) চলচ্চিত্রের জন্য শ্রেষ্ঠ চিত্রনাট্য বিভাগে আইফা পুরস্কারের মনোনয়ন লাভ করেন। ব্ল্যাক কমেডিধর্মী ইশকিয়া দিয়ে তার পরিচালনায় অভিষেক ঘটে। এই চলচ্চিত্রের জন্য তিনি শ্রেষ্ঠ কাহিনি ও শ্রেষ্ঠ চিত্রনাট্য বিভাগে আইফা পুরস্কারের মনোনয়ন লাভ করেন এবং সম্ভাবনাময় নবাগত পরিচালক বিভাগে স্ক্রিন পুরস্কার ও জি সিনে পুরস্কারের মনোনয়ন লাভ করেন। এরপর তিনি এর অনুবর্তী পর্ব ঢেড় ইশকিয়া নির্মাণ করেন। তিনি উড়তা পাঞ্জাব (২০১৬) চলচ্চিত্রের জন্য শ্রেষ্ঠ পরিচালক বিভাগে ফিল্মফেয়ার পুরস্কার, আইফা পুরস্কার ও জি সিনে পুরস্কারের মনোনয়ন লাভ করেন। ২০১৯ সালে সোনচিড়িয়া চলচ্চিত্রের জন্য শ্রেষ্ঠ চলচ্চিত্র বিভাগে ফিল্মফেয়ার পুরস্কার অর্জন করেন এবং শ্রেষ্ঠ কাহিনি বিভাগে ফিল্মফেয়ার পুরস্কারের মনোনয়ন লাভ করেন।\n\n\n== প্রারম্ভিক জীবন ==\nঅভিষেক চৌবে উত্তর প্রদেশ রাজ্যের ফয়জাবাদে জন্মগ্রহণ করেন। তার পিতা আনন্দ মোহন চৌবে ও মাতা শীলা চৌবে। তার শৈশব ও কৈশোর কাটে জমশেদপুর, পাটনা ও রাঁচিতে। তিনি ১৯৯৩ সালে রাঁচির সেন্ট জেভিয়ার্স স্কুল থেকে মাধ্যমিক এবং ১৯৯৫ সালে হায়দ্রাবাদের শিব শিবানী পাবলিক স্কুল থেকে উচ্চ মাধ্যমিক সমাপ্ত করেন। ১৯৯৮ সালে তিনি নতুন দিল্লির হিন্দু কলেজ থেকে ইংরেজি সাহিত্যে স্নাতক ডিগ্রি অর্জন করেন। মুম্বইয়ে এসে তিনি জেভিয়ার ইনস্টিটিউট অব কমিউনিকেশন্স থেকে ফিল্ম অ্যান্ড টেলিভিশন প্রোডাকশন্সের কোর্স করেন এবং হিন্দি চলচ্চিত্রে যাত্রা শুরু করেন।\n\n\n== কর্মজীবন ==\nচৌবে বিশাল ভারদ্বাজের সহকারী পরিচালক ও সহ-রচয়িতা হিসেবে মাকদি চলচ্চিত্র দিয়ে তার কর্মজীবন শুরু করেন। এরপর তিনি ভারদ্বাজের সহযোগী হিসেবে ওমকারা (২০০৬) ও কমিনে (২০০৯) চলচ্চিত্রে কাজ করেন। ওমকারা চলচ্চিত্রের জন্য তিনি শ্রেষ্ঠ চিত্রনাট্য বিভাগে আইফা পুরস্কারের মনোনয়ন লাভ করেন।\n২০১০ সালে ব্ল্যাক কমেডিধর্মী ইশকিয়া দিয়ে তার পরিচালনায় অভিষেক ঘটে। নাসিরুদ্দিন শাহ অভিনীত চলচ্চিত্রটি বিপুল প্রশংসা লাভ করে। এই চলচ্চিত্রের জন্য তিনি শ্রেষ্ঠ কাহিনি ও শ্রেষ্ঠ চিত্রনাট্য বিভাগে আইফা পুরস্কারের মনোনয়ন লাভ করেন এবং সম্ভাবনাময় নবাগত পরিচালক বিভাগে স্ক্রিন পুরস্কার ও জি সিনে পুরস্কারের মনোনয়ন লাভ করেন। এরপর তিনি এর অনুবর্তী পর্ব ঢেড় ইশকিয়া নির্মাণ করেন। প্রথম চলচ্চিত্রটির মত এটিও প্রশংসিত হয়।\nপাঞ্জাবে হেরোইনের বিপুল সয়লাভের ঘটনা নিয়ে নির্মিত তার পরবর্তী চলচ্চিত্র উড়তা পাঞ্জাব (২০১৬) সমালোচকদের থেকে প্রশংসিত হয়। চৌবে শ্রেষ্ঠ পরিচালক বিভাগে ফিল্মফেয়ার পুরস্কার, আইফা পুরস্কার ও জি সিনে পুরস্কারের মনোনয়ন লাভ করেন। একই বছর কঙ্কনা সেন শর্মার সাথে আ ডেথ ইন দ্য গঞ্জ (২০১৬) চলচ্চিত্র দিয়ে তার প্রযোজক হিসেবে অভিষেক ঘটে। চলচ্চিত্রটি মামি মুম্বই চলচ্চিত্র উৎসবে প্রদর্শিত হয়।\n২০১৯ সালে তিনি চম্বলের পটভূমিতে নির্মাণ করেন সোনচিড়িয়া। চলচ্চিত্রটি ৬৫তম ফিল্মফেয়ার পুরস্কারে শ্রেষ্ঠ চলচ্চিত্র (সমালোচক) পুরস্কার লাভ করে এবং চৌবে শ্রেষ্ঠ কাহিনি বিভাগে ফিল্মফেয়ার পুরস্কারের মনোনয়ন লাভ করেন।\n\n\n== চলচ্চিত্রের তালিকা ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে অভিষেক চৌবে  (ইংরেজি)"}