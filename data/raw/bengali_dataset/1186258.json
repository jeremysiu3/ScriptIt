{"pageid": 1186258, "title": "আবাশিরি কারাগার", "url": "https://bn.wikipedia.org/wiki?curid=1186258", "content": "আবাশিরি কারাগার (জাপানি: 網走刑務所, হেপবার্ন: Abashiri Keimusho) হল হোক্কাইদো প্রশাসনিক অঞ্চলের অন্তর্গত আবাশিরি শহরে ১৮৯০ সালে চালু হওয়া একটি কারাগার। এট জাপানের উত্তর সীমায় আবাশিরি নদীর কাছে এবং টেন্টো পর্বতের পূর্বদিকে অবস্থিত। এখানে দশ বছরের কম সাজাপ্রাপ্ত কয়েদিদের রাখা হয়। কারাগারের পুরোনো অংশকে ১৯৮৩ সালে টেন্টো পর্বতের পদমূলে স্থানান্তরিত করা হয়েছিল, সেখানে সেটি দেশের একমাত্র কারাগার যাদুঘর হিসাবে কাজ করে।\n\n\n== ইতিহাস ==\n১৮৯০ সালের এপ্রিল মাসে, মেইজি সরকার এক হাজারেরও বেশি রাজনৈতিক বন্দিকে জনহীন আবাশিরি গ্রামে পাঠায় এবং আরও জনবহুল দক্ষিণের সাথে সংযোগকারী রাস্তা তৈরি করতে বাধ্য করে। প্রথমদিকে অবস্থা অত্যন্ত কঠোর ছিল, যথেষ্ট পরিমানে খাবার ছিলনা এবং আবাসিকেরা পর্যাপ্ত বিশ্রামের সুযোগ পায়নি। এছাড়াও অনেকেই পালানোর চেষ্টা করেছিল। পালানোর চেষ্টা করার শাস্তি হিসাবে এবং তার সঙ্গে অপুষ্টি ও দুর্ঘটনায় ২০০ জনেরও বেশি বন্দী মারা গিয়েছিল।\nআবাশিরি কারাগারটি পরবর্তীতে একটি স্বয়ংসম্পূর্ণ কৃষি কারাগার হিসেবে পরিচিতি লাভ করে এবং সমগ্র জাপান জুড়ে অন্যদের জন্য একটি মডেল হিসেবে উল্লেখ করা হতে থাকে।\n১৯০৯ সালের আগুনে কারাগারের বেশিরভাগ অংশ পুড়ে গিয়েছিল, কিন্তু ১৯১২ সালে এটির পুনর্গঠন করা হয়। আগে এর নাম ছিল আবাশিরি কাঙ্গোকু (網走監獄), ১৯২২ সাল থেকে এটির বর্তমান নাম চালু হয়েছে। ১৯৮৪ সালে, কারাগারটিকে পিলার দ্বারা নির্মিত আধুনিক কংক্রিট কমপ্লেক্সে স্থানান্তরিত করা হয়।\n১৯৬৫ সালে নির্মিত আবাশিরি কারাগার চলচ্চিত্র এবং তার পরিশিষ্টগুলির কারণে, কারাগারটি একটি জনপ্রিয় পর্যটক আকর্ষণে পরিণত হয়েছিল। কারাগারটি তার বন্দীদের দ্বারা খোদাই করা কাঠের নিপোপো (ニポポ) পুতুলের জন্যও পরিচিত।\n\n\n== যাদুঘর ==\n\n১৯৮৩ সালে, কারাগারের পুরোনো অংশগুলিকে টেন্টো পর্বতের পদমূলে স্থানান্তরিত করা হয়েছিল, সেখানে সেটি এখন যাদুঘর হিসাবে কাজ করে। এর নাম এখন আবাশিরি কারাগার যাদুঘর (博物館網走監獄)। এটি এই দেশের একমাত্র কারাগার যাদুঘর। ২০১৬ সালের হিসেব অনুযায়ী, জাদুঘরে সংরক্ষিত ভবনগুলির মধ্যে আটটি ভবন সংস্কৃতি বিষয়ক সংস্থা কর্তৃক গুরুত্বপূর্ণ সাংস্কৃতিক সম্পত্তি মনোনীত হয়েছে এবং তিনটিকে অধিগম্য সাংস্কৃতিক সম্পত্তি হিসেবে নিবন্ধিত করা হয়েছে।\n\n\n== উল্লেখযোগ্য কয়েদি ==\nসুডা স্যাঞ্জো, পুলিশ সদস্য যিনি রাশিয়ার দ্বিতীয় নিকোলাসকে হত্যার চেষ্টা করেছিলেন\nইয়োশি শিরাতোরি, আবাশিরি কারাগার থেকে পালাতে পারা একমাত্র ব্যক্তি\nকিউইচি তোকুদা, রাজনীতিবিদ, ১৯৩৪ - ১৯৪০ সাল পর্যন্ত আবাশিরিতে বন্দী\nকেনজি মিয়ামোতো, রাজনীতিবিদ\nব্রাঙ্কো ভুকেলিচ, যুগোস্লাভ গুপ্তচর\nশুসুকে নোমুরা, কর্মী\nজর্জ আবে, লেখক এবং প্রাক্তন ইয়াকুজা\nকোজো মিনো, প্রাক্তন ইয়াকুজা যার স্মৃতিকথাগুলি সম্মান ও মানবতা ছাড়া যুদ্ধ ফিল্ম সিরিজে পরিণত হয়েছিল\nহাজিমে ইতো, আবাশিরি বাঙ্গাইচি উপন্যাসের লেখক, এর থেকে দুটি চলচ্চিত্রে তৈরি করা হয়েছিল, যার মধ্যে দ্বিতীয়টি থেকে আবাশিরি কারাগার চলচ্চিত্রের পরিশিষ্ট তৈরি হয়েছিল।\n\n\n== কল্পকাহিনীতে ==\n১৯৬৫ সালে নির্মিত আবাশিরি কারাগার চলচ্চিত্রটি কারাগারের বৈশিষ্ট্যযুক্ত ইয়াকুজা চলচ্চিত্রের একটি জনপ্রিয় সিরিজের জন্ম দিয়েছিল।\n২০১২ সালে ভিডিও গেম ইয়াকুজা ৫, প্রধান চরিত্রগুলির মধ্যে একজন, তাইগা সেজিমা, আবাশিরি কারাগার থেকে পালিয়ে হোক্কাইদো পাহাড়ের গভীরে একটি গ্রামে চলে গিয়েছিল।\nদ্য ব্ল্যাকলিস্ট সিরিজের ২০১৪ সালের পর্ব \"মাকো তানিদা\"তে, পর্বের শিরোনামযুক্ত ইয়াকুজা সর্দার আবাশিরি কারাগার থেকে পালিয়ে গিয়েছিল।\nরুশ–জাপান যুদ্ধের কিছু পরেই তৈরি হওয়া, ২০১৪ মাঙ্গা সিরিজ গোল্ডেন কামুয়তে, আবাশিরি কারাগারে একটি অভিযানকে এর অন্যতম প্রধান একটি পটভূমি হিসাবে দেখানো হয়েছে।\n\n\n== তথ্যসূত্র ==\n\n\n== বহিঃসংযোগ ==\n\nআবাশিরি কারাগার যাদুঘরের সরকারী ওয়েবসাইট"}