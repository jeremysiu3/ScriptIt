{"pageid": 1471190, "title": "শ্রেষ্ঠ গীত বিভাগে জাতীয় চলচ্চিত্র পুরস্কার (ভারত)", "url": "https://bn.wikipedia.org/wiki?curid=1471190", "content": "শ্রেষ্ঠ গীত বিভাগে জাতীয় চলচ্চিত্র পুরস্কার হল ভারতের তথ্য ও সম্প্রচার মন্ত্রক কর্তৃক প্রতিষ্ঠিত সংস্থা চলচ্চিত্র উৎসব অধিদপ্তরের প্রদত্ত বার্ষিক জাতীয় চলচ্চিত্র পুরস্কারের একটি বিভাগ। এটি পূর্ণদৈর্ঘ্য চলচ্চিত্রের জন্য প্রদত্ত বেশ কয়েকটি পুরস্কারের মধ্যে একটি এবং এই পুরস্কার বিজয়ীদের রজত কমল দিয়ে ভূষিত করা হয়। সারা দেশে মুক্তিপ্রাপ্ত সমস্ত ভারতীয় ভাষায় এক বছরে নির্মিত চলচ্চিত্রের সেরা গীত রচনার জন্য এই পুরস্কার ঘোষণা করা হয়। ২০১৬-এর হিসাব অনুযায়ী, পুরস্কারের মধ্যে রয়েছে একটি রজত কমল, একটি সনদপত্র ও ₹৫০,০০০ নগদ পুরস্কার। ১৯৬৯ সালে ১৫তম জাতীয় চলচ্চিত্র পুরস্কারে প্রথম এই বিভাগে পুরস্কার প্রদান করা হয়। ১৯৭৫ সালে ২২তম আয়োজন পর্যন্ত এই বিভাগে অনিয়মিতভাবে পুরস্কার প্রদান করা হয়। এরপর ৩২তম আয়োজন (১৯৮৫) পর্যন্ত এই বিভাগে কোন পুরস্কার প্রদান করা হয়নি। ১৯৮৫ সাল থেকে পুনরায় এই পুরস্কার প্রদান শুরু হয়। ৭০তম আয়োজন (২০২২) পর্যন্ত চলচ্চিত্র উৎসব অধিদপ্তর ৩২ জন ভিন্ন গীতিকারকে ৪৬টি পুরস্কার প্রদান করেছে।\nযদিও ভারতীয় চলচ্চিত্র শিল্পে প্রায় ২০টি ভাষা এবং উপভাষায় চলচ্চিত্র নির্মিত হয়, পুরস্কার বিজয়ীরা সাতটি প্রধান ভাষায় গীত রচনার জন্য এই পুরস্কার অর্জন করেছেন, তন্মধ্যে রয়েছে হিন্দি (১৭টি পুরস্কার), তামিল (১১টি পুরস্কার), তেলুগু (৫টি), বাংলা, কন্নড় ও মালয়ালম (৪টি পুরস্কার), পাঞ্জাবি ও হরিয়ানবি (১টি পুরস্কার)।\nতামিল কবি কন্নদাসন এই বিভাগের প্রথম বিজয়ী। তিনি ১৯৬৭ সালের তামিল চলচ্চিত্র কুজান্তাইক্কাগা চলচ্চিত্রের গীত রচনার জন্য এই পুরস্কার অর্জন করেন। এই বিভাগে সর্বাধিক সাতবার পুরস্কার অর্জন করেছেন বৈরামুথু (তামিল), তার পরে পাঁচবার জয় নিয়ে রয়েছেন জাভেদ আখতার (হিন্দি)। গুলজার (হিন্দি), স্বানন্দ কিরকিরে (হিন্দি), প্রসূন জোশী (হিন্দি) ও না. মুথুকুমার (তামিল) এই চারজন গীতিকার দুইবার করে পুরস্কার অর্জন করেছন। সাম্প্রতিক বিজয়ী নৌশাদ সদর খান ৭০তম আয়োজনে হরিয়ানবি ভাষার ফৌজা চলচ্চিত্রের \"সালামি\" গানের জন্য পুরস্কার অর্জন করেছেন।\n\n\n== বিজয়ীদের তালিকা ==\n\n\n== তথ্যসূত্র ==\n\n\n== বহিঃসংযোগ ==\nফিল্ম ফেস্টিভ্যাল, ভারত অধিদপ্তরের অফিসিয়াল পেজ\nজাতীয় চলচ্চিত্র পুরস্কার আর্কাইভস"}