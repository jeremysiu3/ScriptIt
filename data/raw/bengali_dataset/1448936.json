{"pageid": 1448936, "title": "দ্য টার্মিনাল", "url": "https://bn.wikipedia.org/wiki?curid=1448936", "content": "দ্য টার্মিনাল (ইংরেজি: The Terminal) হলো ২০০৪ সালে মুক্তিপ্রাপ্ত একটি আমেরিকান হাস্যরসাত্মক চলচ্চিত্র, যেটি প্রযোজনা ও পরিচালনা করেছেন স্টিভেন স্পিলবার্গ এবং এতে অভিনয় করেছেন টম হ্যাঙ্কস, ক্যাথরিন জিটা-জোন্স এবং স্ট্যানলি টুচি। চলচ্চিত্রটির গল্প একজন পূর্ব ইউরোপীয় ব্যক্তিকে কেন্দ্র করে, যিনি নিউ ইয়র্কের জন এফ. কেনেডি বিমানবন্দরের টার্মিনালে আটকা পড়েন। তাকে যুক্তরাষ্ট্রে প্রবেশ করতে দেওয়া হয় না, কিন্তু একই সাথে সামরিক অভ্যুত্থানের কারণে তিনি নিজ দেশেও ফিরে যেতে পারেন না।\nচলচ্চিত্রটি আংশিকভাবে মেহরান করিমী নাসেরির সত্য ঘটনা দ্বারা অনুপ্রাণিত, যিনি ১৯৮৮ থেকে ২০০৬ সাল পর্যন্ত ফ্রান্সের \n\nপ্যারিস চার্লস দ্য গল বিমানবন্দরের টার্মিনাল ১-এ বসবাস করেছিলেন।\nক্যাচ মি ইফ ইউ ক্যান এর কাজ শেষ করার পর, স্পিলবার্গ দ্য টার্মিনাল পরিচালনা করার সিদ্ধান্ত নেন কারণ তিনি এরপর এমন একটি চলচ্চিত্র নির্মাণ করতে চেয়েছিলেন \"যা আমাদের হাসাবে, কাঁদাবে এবং বিশ্ব সম্পর্কে ভালো অনুভব করাবে\"। যেহেতু কোনো উপযুক্ত বিমানবন্দর তাদের সুবিধা প্রদানে রাজি ছিল না, তাই এলএ/পামডেল আঞ্চলিক বিমানবন্দরের একটি বিশাল হ্যাঙ্গারের ভিতরে একটি সম্পূর্ণ কার্যকর সেট নির্মাণ করা হয়েছিল। ছবির বেশিরভাগ বহির্দৃশ্য মন্ট্রিল-মিরাবেল আন্তর্জাতিক বিমানবন্দর থেকে নেওয়া হয়েছিল।\nচলচ্চিত্রটি ২০০৪ সালের ১৮ই জুন উত্তর আমেরিকায় মুক্তি পায় এবং সাধারণত ইতিবাচক পর্যালোচনা লাভ করে। এটি একটি বাণিজ্যিক সাফল্যও অর্জন করে, যার সাথে বিশ্বব্যাপী ২১.৯১ কোটি ডলার আয় করে।\n\n\n== কাহিনীসূত্র ==\nক্রাকোঝিয়ার একজন ভ্রমণকারী ভিক্টর নাভোরস্কি নিউ ইয়র্ক শহরের জন এফ. কেনেডি আন্তর্জাতিক বিমানবন্দরে পৌঁছান এবং জানতে পারেন যে তার নিজের দেশে একটি অভ্যুত্থান সংঘটিত হয়েছে। মার্কিন যুক্তরাষ্ট্র ক্রাকোঝিয়ার নতুন সরকারকে স্বীকৃতি দেয় না, ফলে ভিক্টরের পাসপোর্ট অকার্যকর হয়ে যায় এবং তিনি যুক্তরাষ্ট্রে প্রবেশ বা ক্রাকোঝিয়ায় ফিরে যেতে অক্ষম হয়ে পড়েন। মার্কিন শুল্ক এবং সীমান্ত সুরক্ষা বিভাগ সমস্যাটির সমাধান না হওয়া পর্যন্ত তার পাসপোর্ট এবং ফিরতি টিকিট জব্দ করে, তাকে কেবল তার জিনিস-সামগ্রী এবং একটি প্ল্যান্টার্স চিনাবাদামের কৌটা নিয়ে বিমানবন্দরে আটকে রাখে।\nবিমানবন্দরের ভারপ্রাপ্ত ক্ষেত্র কমিশনার ফ্র্যাঙ্ক ডিক্সন ভিক্টরকে সমস্যার সমাধান না হওয়া পর্যন্ত ট্রানজিট এলাকায় থাকার নির্দেশ দেন। ভিক্টর সংস্কারাধীন একটি গেট খুঁজে পান এবং সেটিকে নিজের বাসস্থান বানান। ভিক্টরকে অন্য কারোর সমস্যা বানানোর জন্য ডিক্সন দৃঢ়প্রতিজ্ঞ হন। ডিক্সন পাঁচ মিনিটের জন্য নির্গমনপথ থেকে পাহারাদারদের সরিয়ে দিয়ে ভিক্টরকে বেরিয়ে যাওয়ার জন্য প্রলোভিত করার চেষ্টা করেন, কিন্তু ব্যর্থ হন। তারপর ডিক্সন ভিক্টরকে আশ্রয় প্রার্থনা করতে রাজি করানোর চেষ্টা করেন, কিন্তু ভিক্টর তা প্রত্যাখ্যান করেন কারণ তিনি নিজের দেশে ফিরে যেতে ভয় পান না। ভিক্টর বেশ কয়েকজন বিমানবন্দরের কর্মচারী এবং ভ্রমণকারীদের সাথে বন্ধুত্ব করেন এবং তাদের সহায়তা করেন:\n\nগুপ্ত রাজন, একজন বয়স্ক পরিচ্ছন্নতাকর্মী, যিনি তাঁর সদ্য পরিষ্কার করা মেঝেতে লোকজনকে পিছলে যেতে দেখে আনন্দ পান;\nজো মুলরয়, একজন লাগেজ পরিবহনকারী কর্মী যিনি পোকার খেলেন, হারানো লাগেজের জিনিসপত্র দিয়ে বাজি ধরেন;\nডলোরেস টরেস, একজন অভিবাসন কর্মকর্তা;\nএনরিক ক্রুজ, একজন খাবার পরিষেবা ট্রাক চালক যিনি ডলোরেসের প্রেমে পড়েছেন;\nঅ্যামেলিয়া ওয়ারেন, একজন ইউনাইটেড এয়ারলাইন্সের বিমান পরিচারিকা, যাকে প্রণয়াসক্ত করার চেষ্টা করা হয়েছিল যখন মহিলাটি ভুল করে তাকে (ভিক্টর) একজন ঘন ঘন ভ্রমণকারী নির্মাণ ঠিকাদার মনে করে।\nডিক্সন, যাকে পদোন্নতির জন্য বিবেচনা করা হচ্ছে, ভিক্টরকে সরিয়ে দেওয়ার জন্য ক্রমশ আচ্ছন্ন হয়ে পড়ছে। এদিকে, ভিক্টর ইংরেজি শেখার জন্য বই এবং পত্রিকা পড়া শুরু করে। সংস্কার এলাকায় আবেগের বশে একটি দেয়াল পুনর্নির্মাণ করার পর, তাকে একজন বিমানবন্দর ঠিকাদার নিয়োগ করে এবং অনানুষ্ঠানিকভাবে পারিশ্রমিক প্রদান করে।\nএকদিন, ডিক্সন অ্যামেলিয়াকে আটক করে এবং তাকে ভিক্টর সম্পর্কে জিজ্ঞাসাবাদ করে। অ্যামেলিয়া, যখন বুঝতে পারে যে ভিক্টর সম্পূর্ণ সত্য কথা বলেনি, তখন তার অস্থায়ী বাসস্থানে তার মুখোমুখি হোন। সেখানে ভিক্টর তাকে দেখায় যে, প্ল্যান্টার্স চিনাবাদামের কৌটার মধ্যে \"আ গ্রেট ডে ইন হারলেম\" ছবিটির একটি অনুলিপি রয়েছে। তার প্রয়াত বাবা একজন জ্যাজ সঙ্গীতপ্রেমী ছিলেন, যিনি ১৯৫৮ সালে একটি হাঙ্গেরীয় সংবাদপত্রে ছবিটি আবিষ্কার করেছিলেন এবং ছবিতে চিত্রিত ৫৭ জন সঙ্গীতশিল্পীর স্বাক্ষর সংগ্রহ করার সংকল্প করেছিলেন। তার বাবার মৃত্যুর সময় শুধুমাত্র টেনর স্যাক্সোফোন বাদক বেনি গোলসনের স্বাক্ষরটির অভাব ছিল এবং ভিক্টর সেটি সংগ্রহ করতে নিউ ইয়র্কে এসেছেন। গল্পটি শোনার পর, অ্যামেলিয়া ভিক্টরকে চুমু খায়।\nনয় মাস পর, ভিক্টর জানতে পারে যে ক্রাকোজিয়ার যুদ্ধ শেষ হয়েছে এবং এখন সে বিমানবন্দর ত্যাগের অনুমতি পেতে পারে। এদিকে, অ্যামেলিয়া তার \"বন্ধু\" ম্যাক্সকে, যিনি আসলে একজন বিবাহিত সরকারি কর্মকর্তা এবং যার সাথে তার সম্পর্ক ছিল, ভিক্টরের স্বপ্ন পূরণের জন্য এক দিনের জরুরি ভিসা পেতে বলে। কিন্তু এই প্রক্রিয়ায় অ্যামেলিয়া আবার ম্যাক্সের সাথে সম্পর্কে জড়িয়ে পড়েছে জেনে ভিক্টর হতাশ হয়ে পড়ে। যখন ভিক্টর শুল্ক বিভাগে জরুরি ভিসা দেখায়, তখন তাকে বলা হয় যে এতে ডিক্সনের স্বাক্ষর লাগবে। যাইহোক, যেহেতু ভিক্টরের পাসপোর্ট এখন আবার বৈধ, তাই ডিক্সন তাকে ক্রাকোজিয়াতে ফেরত পাঠাতে দৃঢ়প্রতিজ্ঞ। ডিক্সন ভিক্টরকে হুমকি দেন যে যদি সে সঙ্গে সঙ্গে দেশে না ফিরে যায়, তাহলে সে বিমানবন্দরে তার বন্ধুদের অবৈধ কার্যকলাপের জন্য মামলা করবে। সবচেয়ে গুরুতরভাবে, সে গুপ্তকে একজন পুলিশ অফিসারকে আক্রমণের অভিযোগে ভারতে ফেরত পাঠিয়ে দেবে। অবশেষে ভিক্টর দেশে ফিরে যেতে রাজি হয়, কিন্তু গুপ্ত বিমানের সামনে দৌড়ে গিয়ে বিমানটির যাত্রা বিলম্বিত করে এবং পুলিশ তাকে আটক করে।\nএই বিলম্ব ভিক্টরকে বিমানবন্দর থেকে পালানোর জন্য পর্যাপ্ত সময় দেয়। ডিক্সন তার কর্মকর্তাদের প্রস্থানপথে ভিক্টরকে আটক করার নির্দেশ দেন, কিন্তু ডিক্সনের প্রতি মোহভঙ্গ হওয়ায় তারা ভিক্টরকে চলে যেতে দেয়। ভিক্টর যখন একটি ট্যাক্সিতে উঠছিল, তখন অ্যামেলিয়া অন্য একটি ট্যাক্সিতে এসে পৌঁছায় এবং তারা দুজনেই কিছুক্ষণের জন্য হাসে এবং একে অপরের চোখে চোখ রাখে। ভিক্টরের চলে যাওয়ার মাত্র কিছুক্ষণ পর ডিক্সন ট্যাক্সি স্ট্যান্ডে পৌঁছান, কিন্তু তার মন পরিবর্তন হয় এবং তিনি তার অফিসারদের বলেন যেন তারা আগত ভ্রমণকারীদের দেখাশোনা করেন এবং ভিক্টরকে ধাওয়া না করেন। যে হোটেলে গোলসন পরিবেশন করছেন ভিক্টর সেখানে পৌঁছান এবং অবশেষে শেষ স্বাক্ষরটি সংগ্রহ করেন, তারপর একটি ট্যাক্সি নিয়ে বিমানবন্দরে ফিরে যান।\n\n\n== অভিনয়শিল্পে ==\nভিক্টর নাভরস্কির চরিত্র করেছেন টম হ্যাঙ্কস\nবিমান পরিচারিকা অ্যামেলিয়া ওয়ারেন এর চরিত্রে আছেন ক্যাথরিন জিটা-জোন্স\nস্ট্যানলি টুচি মার্কিন যুক্তরাষ্ট্রের শুল্ক ও সীমান্ত সুরক্ষা বিভাগের  ভারপ্রাপ্ত ফিল্ড কমিশনার ফ্র্যাঙ্ক ডিক্সন এর চরিত্রে অভিনয় করেছেন\nব্যারি শাবাকা হেনলি মার্কিন যুক্তরাষ্ট্রের শুল্ক ও সীমান্ত সুরক্ষা বিভাগের কর্মকর্তা বিচারক থারম্যান চরিত্রে আছেন\nপরিচ্ছন্নতাকর্মী গুপ্ত রাজনের ভূমিকায় রয়েছেন কুমার পাল্লানা\nখাদ্য পরিষেবা সরবরাহকারী এনরিক ক্রুজ চরিত্রে আছেন ডিয়েগো লুনা\nলাগেজ পরিবহনকারী জো মুলরয় এর চরিত্রে আছেন চি ম্যাকব্রাইড\nজো সালদানা মার্কিন যুক্তরাষ্ট্রের শুল্ক ও সীমান্ত সুরক্ষা বিভাগের কর্মকর্তা ডলোরেস টরেস চরিত্রে অভিনয় করেছেন\nডি জোন্স মার্কিন যুক্তরাষ্ট্রের শুল্ক ও সীমান্ত সুরক্ষা বিভাগের কমিশনার রিচার্ড সালচাক চরিত্রে অভিনয় করেছেন\nকার্ল আইভারসন চরিত্রে রয়েছেন জুড সিকোলেল্লা\nকোরি রেনল্ডস মার্কিন যুক্তরাষ্ট্রের শুল্ক ও সীমান্ত সুরক্ষা বিভাগের কর্মকর্তা ওয়েলিন চরিত্রে অভিনয় করেছেন\nববি আলিমার চরিত্রে রয়েছেন গুইলারমো ডিয়াজ\nনাদিয়ার চরিত্রে রিনি বেল অভিনয় করেছেন\nমিলোড্রাগোভিচের চরিত্রে ভ্যালেরি নিকোলাভ অভিনয় করেছেন\nম্যাক্স চরিত্রে মাইকেল নুরি রয়েছেন\nবেনি গোলসন নিজের চরিত্রে রয়েছেন\nস্কট অ্যাডসিট ট্যাক্সি চালকের চরিত্রে রয়েছেন\nগোরানের চরিত্র করেছেন মার্ক ইভানির\nক্লিফ চরিত্রে রয়েছেন ড্যান ফিনার্টি\nস্টিফেন মেন্ডেল প্রথম শ্রেণীর বিমান পরিচারকের ভূমিকায়\n\n\n== প্রযোজনা ==\nচলচ্চিত্রটির ধারণা সম্ভবত মেহরান করিমি নাসেরির গল্প থেকে উদ্ভূত হয়েছিল, যিনি স্যার আলফ্রেড নামেও পরিচিত, একজন ইরানি শরণার্থী ছিলেন যিনি ১৯৮৮ সাল থেকে ২০০৬ সাল পর্যন্ত প্যারিসের চার্লস দ্য গল বিমানবন্দরের টার্মিনাল ওয়ানে বসবাস করেছিলেন। ২০০৩ সালের সেপ্টেম্বরে, দ্য নিউ ইয়র্ক টাইমস উল্লেখ করেছিল যে স্পিলবার্গ চলচ্চিত্রের ভিত্তি হিসাবে নাসেরির জীবন কাহিনীর অধিকার কিনেছিলেন; এবং ২০০৪ সালের সেপ্টেম্বরে দ্য গার্ডিয়ান উল্লেখ করেছিল যে নাসেরি চলচ্চিত্র নির্মাতাদের কাছ থেকে হাজার হাজার ডলার পেয়েছিলেন। তবে, স্টুডিওর কোনো প্রচার সামগ্রীতে নাসেরির গল্পকে চলচ্চিত্রের অনুপ্রেরণা হিসেবে উল্লেখ করা হয়নি, এবং চলচ্চিত্রের কাহিনী নাসেরির অভিজ্ঞতার সাথে কোনো সাদৃশ্য বহন করে না। ১৯৯৩ সালের ফরাসি চলচ্চিত্র লস্ট ইন ট্রানজিট ইতোমধ্যে একই গল্পের উপর ভিত্তি করে তৈরি হয়েছিল। ক্যাচ মি ইফ ইউ ক্যান পরিচালনার পর, \"আমি এমন আরেকটি চলচ্চিত্র বানাতে চেয়েছিলাম যা আমাদের হাসাতে, কাঁদাতে পারে এবং বিশ্ব সম্পর্কে ভালো অনুভূতি জাগাতে পারে... এটি এমন একটি সময় যখন আমাদের আরও বেশি করে হাসার প্রয়োজন এবং হলিউডের চলচ্চিত্রগুলো কঠিন সময়ে মানুষের জন্য তাই করা উচিত।\" স্টিভেন স্পিলবার্গ, চলচ্চিত্রটি নির্মাণের সিদ্ধান্ত নেওয়ার সময় এ কথা বলেছিলেন।\nস্পিলবার্গ সারা বিশ্ব ভ্রমণ করেছিলেন এমন একটি বিমানবন্দর খুঁজে পেতে যেখানে তিনি পুরো নির্মাণ সময় ধরে চিত্রগ্রহণ করতে পারবেন, কিন্তু একটিও খুঁজে পাননি। দ্য টার্মিনাল সেটটি নির্মিত হয়েছিল এলএ/পামডেল আঞ্চলিক বিমানবন্দরের একটি বিশাল হ্যাঙ্গারে। এই হ্যাঙ্গারটি মার্কিন বিমান বাহিনীর প্ল্যান্ট ৪২ কমপ্লেক্সের অংশ ছিল, যেখানে রকওয়েল ইন্টারন্যাশনাল বি-১বি বোমারু বিমান নির্মিত হত। সেটটি সম্পূর্ণ ভূমিকম্প নির্মাণ বিধি মেনে নির্মিত হয়েছিল এবং ড্যুসেলডর্ফ বিমানবন্দরের উপর ভিত্তি করে তৈরি করা হয়েছিল। আসল টার্মিনাল এবং সেটটির আকৃতি, উভয়ই পাশ থেকে দেখলে একটি বিমানের ডানার ক্রস-সেকশনের মতো দেখায়। এই নকশার কারণে, চলচ্চিত্র নির্মাণে স্পাইডারক্যাম ব্যবহার করা প্রথম চলচ্চিত্রগুলির মধ্যে এটি অন্যতম ছিল। সাধারণত টেলিভিশনে খেলাধুলা সম্প্রচারের জন্য ব্যবহৃত এই ক্যামেরাটি, স্পিলবার্গকে সেট জুড়ে বিস্তৃত শট তৈরি করার সুযোগ করে দিয়েছিল।\nটম হ্যাঙ্কস ভিক্টর ন্যাভর্স্কির চরিত্রটি তৈরি করেছেন তার শ্বশুর এলান উইলসনের ওপর ভিত্তি করে। এলান উইলসন ছিলেন একজন বুলগেরিয়ান অভিবাসী যিনি, হ্যাঙ্কসের মতে, তার নিজের মাতৃভাষা বুলগেরিয়ান ছাড়াও \"রুশ, তুর্কি, পোলিশ, গ্রিক, সামান্য ইতালীয় এবং সামান্য ফরাসি\" ভাষায় কথা বলতে পারতেন। চরিত্রটি গড়ে তুলতে হ্যাঙ্কস একজন বুলগেরিয়ান অনুবাদকের কাছ থেকেও সাহায্য নিয়েছিলেন।\n\n\n=== ক্রাকোঝিয়া ===\nক্রাকোঝিয়া (Кракожия) হলো চলচ্চিত্রের জন্য তৈরি একটি কাল্পনিক দেশ, যা অনেকটা প্রাক্তন সোভিয়েত প্রজাতন্ত্র বা পূর্ব ইউরোপীয় ব্লকভুক্ত কোনো রাষ্ট্রের মতো।\nচলচ্চিত্রে ক্রাকোঝিয়ার সঠিক অবস্থান ইচ্ছাকৃতভাবে অস্পষ্ট রাখা হয়েছে। যদিও একটি দৃশ্যে, চলমান সংঘাতের একটি সংবাদ প্রতিবেদনের সময় বিমানবন্দরের একটি টেলিভিশন পর্দায় ক্রাকোঝিয়ার একটি মানচিত্র সংক্ষিপ্তভাবে প্রদর্শিত হয়। তবে, অন্য একটি দৃশ্যে, যেখানে ভিক্টর তার ড্রাইভিং লাইসেন্স দেখায়, যেটি বেলারুশের একটি লাইসেন্স যা একটি উজবেক নামের একজন মহিলার নামে ইস্যু করা হয়েছে।\nচলচ্চিত্রটির সুরকার জন উইলিয়ামস ক্রাকোঝিয়ার জন্য একটি জাতীয় সঙ্গীতও লিখেছিলেন।\nহ্যাঙ্কসের চরিত্রটি তার মাতৃভাষা ক্রাকোঝিয়ান হিসেবে বেশিরভাগ বুলগেরিয়ান ভাষায় কথা বলে। তবে একটি দৃশ্যে, যেখানে তিনি শুল্ক বিভাগ সম্পর্কিত একটি সমস্যায় একজন রুশ-ভাষী যাত্রীকে সাহায্য করেন, সেখানে তিনি বুলগেরিয়ান এবং রুশ ভাষার মতো একটি কৃত্রিম স্লাভিক ভাষায় কথা বলেন। ভিক্টর যখন নিউ ইয়র্ক শহরের একটি ভ্রমণ নির্দেশিকা ইংরেজি এবং তার মাতৃভাষা উভয় ভাষাতেই কেনেন, দুটি সংস্করণ তুলনা করার এবং তার ইংরেজি উন্নত করার জন্য, তখন যে বইটি তিনি অধ্যয়ন করেন তা রুশ ভাষায় লেখা।\nভাষাবিজ্ঞানী মার্থা ইয়ং-স্কোলটেনের মতে, চলচ্চিত্রটি স্বাভাবিক দ্বিতীয় ভাষা অর্জনের প্রক্রিয়া সম্পর্কে যুক্তিসঙ্গতভাবে সঠিক চিত্র তুলে ধরেছে।\n\n\n== সঙ্গীত ==\nএমিলি বার্নস্টাইন চলচ্চিত্রের সুরের জন্য ক্লারিনেট বাজিয়েছেন, যার মধ্যে রয়েছে বেশ কয়েকটি উল্লেখযোগ্য একক সঙ্গীত, এবং তার নাম চলচ্চিত্রের শেষের কৃতিত্বের তালিকায় অন্তর্ভুক্ত করা হয়েছে। সাধারণত স্টুডিও অর্কেস্ট্রার একক সঙ্গীতশিল্পীরা নাম প্রকাশ না করেই পরিবেশন করেন, কিন্তু পরিচালক স্পিলবার্গ এমিলি বার্নস্টাইনের কাজটি তুলে ধরার জন্য জোর দিয়েছিলেন; রেকর্ডিংয়ের সময় তিনি ক্যান্সারের চিকিৎসাধীন ছিলেন এবং এক বছরেরও কম সময়ের মধ্যেই তিনি মারা যান।\n\n\n== অভ্যর্থনা ==\n\n\n=== বক্স অফিস ===\nদ্য টার্মিনাল চলচ্চিত্রটি উত্তর আমেরিকায় ৭.৭৯ কোটি মার্কিন ডলার এবং অন্যান্য দেশে ১৪.১২ কোটি মার্কিন ডলার আয় করে, যার ফলে বিশ্বব্যাপী মোট আয় দাঁড়ায় ২১.৯১ কোটি মার্কিন ডলার।\nচলচ্চিত্রটি মুক্তির প্রথম সপ্তাহান্তে ১.৯১ কোটি মার্কিন ডলার আয় করে দ্বিতীয় স্থান অধিকার করে, এরপর দ্বিতীয় সপ্তাহান্তে আয় কমে ১.৩১ মার্কিন ডলারে নেমে আসে এবং তৃতীয় স্থানে পৌঁছায়।\n\n\n=== সমালোচনামূলক প্রতিক্রিয়া ===\nরটেন টম্যাটোস জানিয়েছে যে নমুনা হিসেবে নেওয়া ২০৬ জন সমালোচকের মধ্যে ৬১% দ্য টার্মিনালকে ইতিবাচক পর্যালোচনা দিয়েছেন, যার গড় রেটিং ৬.২/১০। ওয়েবসাইটটির সমালোচকদের সর্বসম্মত মতামত হলো, \"দ্য টার্মিনাল তার ত্রুটিগুলোকে অতিক্রম করে দর্শকদের আনন্দদায়ক বার্তা এবং টম হ্যাঙ্কসের একটি সাধারণত দৃঢ় তারকা ভূমিকার মাধ্যমে।\" মেটাক্রিটিকে, ৪১ জন সমালোচকের পর্যালোচনার ভিত্তিতে চলচ্চিত্রটির গড় স্কোর ১০০-এর মধ্যে ৫৫, যা \"মিশ্র বা গড় পর্যালোচনা\" নির্দেশ করে। সিনেমাস্কোর দ্বারা জরিপ করা দর্শকরা ছবিটিকে এ+ থেকে এফ স্কেলে গড়ে \"বি+\" গ্রেড দিয়েছেন। শিকাগো ট্রিবিউন এর মাইকেল উইলমিংটন বলেছেন যে, \"'চলচ্চিত্রটি স্পিলবার্গকে এমন জগতে নিয়ে গেছে যেখানে তিনি আগে খুব কমই ভ্রমণ করেছেন।\"\n\"হ্যাঙ্কসের অভিনয় চলচ্চিত্রটিকে অনেক কিছু দিয়েছে।\" - এ. ও. স্কট, দ্য নিউ ইয়র্ক টাইমস।\nশিকাগো সান-টাইমস-এর রজার ইবার্ট দ্য টার্মিনালকে চারের মধ্যে সাড়ে তিন তারকা দিয়েছেন, উল্লেখ করেছেন যে, \"এই প্রাঙ্গণটি কৌশল এবং পরিশ্রমী উদ্ভাবনের একটি চলচ্চিত্র তৈরি করতে পারত। স্পিলবার্গ, তার অভিনয়শিল্পী এবং লেখকগণ... এটিকে এমন একটি মানবিক কৌতুকে বুনেছেন যা মৃদু এবং সত্য, যা এর সকল চরিত্রের প্রতি সহানুভূতি তৈরি করে, যা এমন একটি সুর খুঁজে পায় যা তাদের বহন করবে, যা আমাকে অযৌক্তিকভাবে খুশি করেছে।\" ব্লু-রে.কম এর মার্টিন লিবম্যান চলচ্চিত্রটিকে \"সর্বোৎকৃষ্ট সিনেমা\" হিসাবে বিবেচনা করেছেন, এটিকে \"একটি বাস্তবধর্মী, সৎ, আশাবাদী, মজার, চলমান, হালকা প্রণয়ধর্মী এবং নাটকীয়ভাবে প্রাসঙ্গিক চলচ্চিত্র যা প্রতিটি দৃশ্যে 'মুভি ম্যাজিক' শব্দটিকে মূর্ত করে তোলে\" এই জন্য প্রশংসা করেছেন। রজারইবার্ট.কম-এর সমালোচক ম্যাট জোলার সেইৎজ, দ্য টার্মিনালকে ওয়ার অফ দ্য ওয়ার্ল্ডস এবং মিউনিখ (স্পিলবার্গ পরিচালিত) এর সাথে স্টুডিও সিস্টেমের মধ্যে নির্মিত সেরা তিনটি চলচ্চিত্র হিসেবে বিবেচনা করেছেন যেগুলো সেপ্টেম্বর ১১ এর হামলার প্রেক্ষাপটে তৈরি করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে দ্য টার্মিনাল   (ইংরেজি)\nঅলমুভিতে দ্য টার্মিনাল (ইংরেজি)\nবক্স অফিস মোজোতে দ্য টার্মিনাল (ইংরেজি)\nরটেন টম্যাটোসে দ্য টার্মিনাল (ইংরেজি)"}