{"pageid": 1415463, "title": "পরিবেশ বিজ্ঞান", "url": "https://bn.wikipedia.org/wiki?curid=1415463", "content": "পরিবেশের প্রতি মানুষের সম্পর্ক, উপলব্ধি এবং নীতিগুলি বোঝার জন্য পরিবেশগত অধ্যয়ন আরও বেশি করে সামাজিক বিজ্ঞানকে অন্তর্ভুক্ত করে। পরিবেশ প্রকৌশল প্রতিটি দিক থেকে পরিবেশগত মান উন্নত করার জন্য পরিকল্পনা এবং প্রযুক্তির উপর দৃষ্টি নিবদ্ধ করে।\nপরিবেশ বিজ্ঞানীরা পৃথিবীর ভৌত, রাসায়নিক, জৈবিক এবং ভূতাত্ত্বিক প্রক্রিয়াগুলি বোঝার চেষ্টা করেন, এরপর সেই জ্ঞান ব্যবহার ক'রে বিকল্প শক্তি ব্যবস্থা, দূষণ নিয়ন্ত্রণ ও প্রশমন, প্রাকৃতিক সম্পদ ব্যবস্থাপনা এবং বৈশ্বিক উষ্ণতা ও জলবায়ু পরিবর্তনের প্রভাবগুলির মতো সমস্যাগুলি কিভাবে পৃথিবীর প্রাকৃতিক ব্যবস্থা এবং প্রক্রিয়াগুলিকে প্রভাবিত করছে এবং তাদের ক্ষতি করছে তা জানতে চান। পরিবেশগত সমস্যাগুলি প্রায় সবসময়ই ভৌত, রাসায়নিক এবং জৈবিক প্রক্রিয়াগুলির পারস্পরিক ক্রিয়াকে অন্তর্ভুক্ত করে। পরিবেশ বিজ্ঞানীরা পরিবেশগত সমস্যাগুলির বিশ্লেষণের জন্য একটি পদ্ধতিগত পন্থা নিয়ে আসেন। একজন কার্যকর পরিবেশ বিজ্ঞানীর মূল উপাদানগুলির মধ্যে রয়েছে স্থান এবং সময়ের সম্পর্কের মধ্যে সম্বন্ধ স্থাপন করার ক্ষমতা, সেইসাথে পরিমাণগত বিশ্লেষণ।\n১৯৬০ এবং ১৯৭০ এর দশকে বৈজ্ঞানিক তদন্তের একটি সারগর্ভ, সক্রিয় ক্ষেত্র হিসাবে পরিবেশ বিজ্ঞান সক্রিয় হয়ে উঠেছিল, এর মূল চালিকাশক্তি ছিল (ক) জটিল পরিবেশগত সমস্যাগুলি বিশ্লেষণ করার জন্য অন্তঃ-বিষয়গত পদ্ধতির প্রয়োজনীয়তা, (খ) নির্দিষ্ট পরিবেশগত আচরণ বিধির তদন্তের জন্য প্রয়োজনীয় পরিবেশগত আইনের আগমন এবং (গ) পরিবেশগত সমস্যা মোকাবেলায় পদক্ষেপের প্রয়োজনীয়তা সম্পর্কে ক্রমবর্ধমান জনসচেতনতা। যে ঘটনাগুলি এই উন্নয়নকে উৎসাহিত করেছিল তার মধ্যে রয়েছে রেচল কারসনের বিশিষ্ট পরিবেশ বিষয়ক বই সাইলেন্ট স্প্রিং-এর প্রকাশনা। এছাড়াও প্রধান পরিবেশগত সমস্যাগুলির ধারণা সাধারণ মানুষের মধ্যে ছড়িয়ে পড়েছিল, যেমন ১৯৬৯ সালের সান্তা বারবারা তেল ছড়িয়ে পড়া এবং ওহিওর ক্লিভল্যাণ্ডে কুয়াহোগা নদীতে \"আগুন ধরে যাওয়া\"র (এটিও ১৯৬৯ সালে) ঘটনা। পরিবেশগত সমস্যাগুলি সামনে আনতে এবং অধ্যয়নের এই নতুন ক্ষেত্র তৈরি করতে এই ঘটনাগুলি সহায়তা করেছিল।\n\n\n== পরিভাষা ==\nসাধারণ ব্যবহারে, \"পরিবেশগত বিজ্ঞান\" এবং \"বাস্তুবিজ্ঞান\" প্রায়ই একে অপরের বদলে ব্যবহার করা হয়, কিন্তু প্রযুক্তিগতভাবে, বাস্তুবিজ্ঞান শুধুমাত্র জীবের অধ্যয়ন। এছাড়াও তাদের পারস্পরিক ক্রিয়া এবং সেইসাথে তারা কীভাবে পরিবেশের সাথে পারস্পরিক সম্পর্ক স্থাপন করে তা বোঝায়। বাস্তুবিজ্ঞানকে পরিবেশ বিজ্ঞানের একটি উপ-বিন্যাস হিসাবে বিবেচনা করা যেতে পারে, পরিবেশ বিজ্ঞানে বিশুদ্ধভাবে রাসায়নিক বা জনস্বাস্থ্য সংক্রান্ত সমস্যা জড়িত থাকতে পারে, যেটি বাস্তুবিজ্ঞানীদের অধ্যয়ন করার সম্ভাবনা কম। বাস্তবে, পরিবেশবিদ এবং অন্যান্য পরিবেশ বিজ্ঞানীদের কাজের মধ্যে যথেষ্ট মিল রয়েছে। মৎস্যভেরি, অরণ্যায়ন এবং বন্যপ্রাণীগত বিষয়গুলির সাথে বাস্তুবিজ্ঞান এবং পরিবেশ বিজ্ঞানের মধ্যে অনেকটা সমাপতিত অংশ রয়েছে।\n\n\n== ইতিহাস ==\n\n\n=== প্রাচীন সভ্যতা ===\nঐতিহাসিকভাবে পরিবেশগত সমস্যাগুলির জন্য উদ্বেগের ঘটনা বিশ্বজুড়ে সংরক্ষণাগারগুলিতে ভালভাবে নথিভুক্ত করা হয়েছে। এখন যা পরিবেশ বিজ্ঞান হিসাবে পরিচিত, প্রাচীন সভ্যতাগুলি মূলত তা নিয়েই সংশ্লিষ্ট ছিল, কারণ সেগুলি কৃষি এবং প্রাকৃতিক সম্পদের সাথে সম্পর্কিত ছিল। পণ্ডিতরা বিশ্বাস করেন যে পরিবেশের প্রতি প্রাথমিক আগ্রহ খ্রিস্টপূর্ব ৬০০০ সালের দিকে শুরু হয়েছিল, যখন অরণ্যবিনাশের কারণে ইসরায়েল এবং জর্ডানের প্রাচীন সভ্যতা ভেঙে পড়েছিল। ফলস্বরূপ, ২৭০০ খ্রিস্টপূর্বাব্দে মেসোপটেমিয়ায়  অরণ্যবিনাশ সীমিত করার প্রথম আইন প্রতিষ্ঠিত হয়। দুইশত বছর পরে, ২৫০০খ্রিস্টপূর্বাব্দে, সিন্ধু নদী উপত্যকায় বসবাসকারী একটি সম্প্রদায় স্বাস্থ্যব্যবস্থা উন্নত করার জন্য নিকটবর্তী নদী ব্যবস্থা পর্যবেক্ষণ করে। এতে জনস্বাস্থ্যের জন্য জলের প্রবাহকে নিপুণভাবে ব্যবহার করা জড়িত। পশ্চিম গোলার্ধে, নিবিড় কৃষির জন্য মাটি ক্ষয়ের কারণে খ্রিস্টপূর্ব ১৫০০ খ্রিস্টপূর্বাব্দের দিকে প্রাচীন মধ্য আমেরিকার অসংখ্য শহর-রাজ্য ভেঙে পড়ে। ধ্বংসের পর এই সভ্যতার যারা বেঁচে ছিল তারা জমির স্থায়িত্ব এবং তার স্থিতিশীল খাদ্য উৎপাদনের উপর কৃষি অনুশীলনের প্রভাবের দিকে বেশি মনোযোগ দিয়েছিল। অধিকন্তু, ১৪৫০ খ্রিস্টপূর্বাব্দে, অরণ্য ধ্বংস এবং প্রাকৃতিক সম্পদের পরিবেশগত অবক্ষয়ের কারণে গ্রীক দ্বীপ ক্রিটে মিনোয়ান সভ্যতা ক্ষয়প্রাপ্ত হয়। ৭৭ এবং ৭৯ খ্রিস্টাব্দের মধ্যে রচিত ন্যাচারালিস হিস্টোরিয়া পাঠ্যটিতে প্লিনি দ্য এল্ডার প্রাচীন সভ্যতার পরিবেশগত উদ্বেগকে খানিকটা সম্বোধন করেছেন। এটি এই বিষয়ের অনেক সম্পর্কিত উপবিভাগের একটি সংক্ষিপ্ত বিবরণ প্রদান করেছে।\nযদিও প্রাচীন সমাজে যুদ্ধ এবং রোগ প্রাথমিক উদ্বেগের বিষয় ছিল, কিন্তু বিভিন্ন সভ্যতার বেঁচে থাকা এবং তাদের শক্তির ক্ষেত্রে পরিবেশগত সমস্যাগুলি একটি গুরুত্বপূর্ণ ভূমিকা পালন করেছিল। যত বেশি করে সম্প্রদায় তাদের দীর্ঘমেয়াদী সাফল্যের জন্য প্রাকৃতিক জগতের গুরুত্বকে স্বীকৃতি দিয়েছে, পরিবেশ অধ্যয়নের আগ্রহ ততই বেশি করে সৃষ্টি হয়েছে।\n\n\n=== পরিবেশ বিজ্ঞানের সূচনা ===\n\n\n==== ১৮শ শতাব্দী ====\n১৭৩৫ সালে, সমস্ত জীবন্ত প্রাণীকে শ্রেণীবদ্ধ করার জন্য একটি উপায় হিসাবে, ক্যারোলাস লিনিয়াস দ্বিপদ নামকরণের ধারণাটির প্রবর্তন করেন, যা অ্যারিস্টটলের পূর্ববর্তী কাজ দ্বারা প্রভাবিত হয়েছিল। তাঁর লেখা, সিস্টেমা ন্যাচারাই, এই বিষয়ে প্রথম দিকের চূড়ান্ত জ্ঞানের একটির প্রতিনিধিত্ব করে। বিভিন্ন প্রজাতি পরিবেশের সাথে কিভাবে পারস্পরিক ক্রিয়া করছে তার উপর ভিত্তি করে তাদের শনাক্ত করার একটি উপায় এটি প্রদান করেছিল।\n\n\n==== ১৯তম শতক ====\n১৮২০-এর দশকে, বিজ্ঞানীরা গ্যাসের বৈশিষ্ট্য অধ্যয়ন করছিলেন, বিশেষ করে যেগুলি পৃথিবীর বায়ুমণ্ডলে আছে এবং সূর্যের তাপের সাথে তাদের বিক্রিয়া। গবেষণায় দেখা গেছে, সেই শতাব্দীর পরে পৃথিবী বরফ যুগের অভিজ্ঞতা অর্জন করেছিল এবং তার পরে পৃথিবীর উষ্ণতা এসেছিল আংশিকভাবে গ্রীনহাউস গ্যাস (জিএইচজি)-এর কারণে।  গ্রিনহাউস প্রভাব চালু করা হয়েছিল, যদিও তখন পরিবেশ বিজ্ঞানের মধ্যে জলবায়ু বিজ্ঞান একটি গুরুত্বপূর্ণ বিষয় হিসাবে স্বীকৃত হয়নি, ন্যূনতম শিল্পায়ন এবং গ্রীনহাউস গ্যাস নির্গমনের কম হারের কারণে।\n\n\n==== ২০ শতক ====\nপরিবেশ বিজ্ঞান বিষয় যেমনটি আজ পরিচিত, ১৯০০ এর দশকে তা আকার নিতে শুরু করে। এই শতাব্দী এই ক্ষেত্রে উল্লেখযোগ্য গবেষণা, সাহিত্য, এবং আন্তর্জাতিক সহযোগিতা দ্বারা চিহ্নিত করা হয়।\n২০ শতকের গোড়ার দিকে, ভিন্নমতাবলম্বীদের সমালোচনা ভূমণ্ডলীয় উষ্ণতা বৃদ্ধি (গ্লোবাল ওয়ার্মিং) এর প্রভাবকে কমিয়ে দেয়। এই সময়ে, কয়েকজন গবেষক জীবাশ্ম জ্বালানির বিপদ অধ্যয়ন করছিলেন। ১৯৪০-এর দশকে আটলান্টিক মহাসাগরে তাপমাত্রায় ১.৩ ডিগ্রি সেলসিয়াস অসংগতি পাওয়া যাওয়ার পরে, বিজ্ঞানীরা গ্রীনহাউস প্রভাব থেকে গ্যাসীয় তাপ আটকে যাওয়ার বিষয়টি নিয়ে তাঁদের গবেষণা নতুনভাবে শুরু করেছিলেন (যদিও তখন শুধুমাত্র কার্বন ডাই অক্সাইড এবং জলীয় বাষ্প গ্রিনহাউস গ্যাস বলে পরিচিত ছিল)। দ্বিতীয় বিশ্বযুদ্ধের পর পারমাণবিক উন্নয়নের ফলে পরিবেশ বিজ্ঞানীরা গভীরভাবে কার্বনের প্রভাব অধ্যয়ন করতে পারেন এবং এই ক্ষেত্রে অগ্রগতি শুরু হয়। প্রত্নতাত্ত্বিক প্রমাণ থেকে, বিশেষ করে বরফের কেন্দ্রস্থলের নমুনা পরীক্ষা করে আরও তথ্য সামনে আসে, সময়ের সাথে জলবায়ুর পরিবর্তন কিভাবে হয়েছে জানা যায়।\n১৯৬২ সালে রেচল কারসন পরিবেশগত সাহিত্যের একটি প্রভাবশালী খণ্ড, সাইলেন্ট স্প্রিং প্রকাশ করার সময় পরিবেশ বিজ্ঞানকে সমাজের সামনে আনা হয়েছিল। কারসনের লেখা পড়ে আমেরিকান জনসাধারণ পরিবেশগত সুরক্ষার অনুসরণ করতে শুরু করেছিল, যেমন কীটনাশক ডিডিটির মতো ক্ষতিকারক রাসায়নিকের উপর নিষেধাজ্ঞা জ্ঞাপন। আরেকটি গুরুত্বপূর্ণ কাজ ছিল গ্যারেট হার্ডিন দ্বারা প্রকাশিত দ্য ট্র্যাজেডি অফ দ্য কমন্স, ১৯৬৮ সালে প্রাকৃতিক অবক্ষয় ত্বরান্বিত করার প্রতিক্রিয়া হিসাবে এটি লেখা হয়েছিল। ১৯৬৯ সালে, দুটি আকস্মিক বিপর্যয়ের পরে পরিবেশ বিজ্ঞান আবারও একটি গৃহস্থালী শব্দ হয়ে ওঠে: প্রথম হলো ওহিওর কুয়াহোগা নদীর জলে প্রবল দূষণের কারণে আগুন ধরে যায় এবং দ্বিতীয় হলো  সান্তা বারবারায় তেল ছড়িয়ে পড়ে হাজার হাজার সামুদ্রিক প্রাণীর জীবন বিপন্ন হয়, দুটি ঘটনাই ব্যাপক সংবাদমাধ্যম প্রচার পেয়েছিল। ফলস্বরূপ, মার্কিন যুক্তরাষ্ট্র ক্লিন ওয়াটার অ্যাক্ট এবং গ্রেট লেক ওয়াটার কোয়ালিটি এগ্রিমেন্ট সহ প্রচুর আইন পাস করে। পরের বছর, ১৯৭০ সালে, বিশ্বব্যাপী প্রথমবার পৃথিবী দিবস পালিত হয় এবং সরকারী নীতিতে পরিবেশ বিজ্ঞানের অধ্যয়নকে বৈধতা দিয়ে মার্কিন যুক্তরাষ্ট্রের পরিবেশ সুরক্ষা সংস্থা (ইপিএ) গঠিত হয়। পরের দুই বছরে, বিশ্বব্যাপী পরিবেশগত অবক্ষয় মোকাবিলায় জাতিসংঘ সুইডেনের স্টকহোমে জাতিসংঘ পরিবেশ কর্মসূচি (ইউএনইপি) তৈরি করে।\n১৯৭০ এবং ১৯৮০র দশক জুড়ে, প্রধান প্রধান বিপর্যয়গুলি এবং সামাজিক আন্দোলন পরিবেশ বিজ্ঞানের বেশিরভাগ মনোযোগ পেয়েছিল। ১৯৭৮ সালে, কার্সিনোজেনিক দূষক আবাসিক এলাকার কাছে মাটির নিচে চাপা পড়ার খবর আসার পর নিউইয়র্কের লাভ ক্যানেল থেকে শত শত লোককে স্থানান্তরিত করা হয়েছিল। পরের বছর, ১৯৭৯ সালে, পেনসিলভানিয়ার থ্রি মাইল দ্বীপের পারমাণবিক বিদ্যুৎ কেন্দ্রটি একটি বিপর্যয়ের শিকার হয় এবং তেজস্ক্রিয় বর্জ্যের বিপদ ও পারমাণবিক শক্তির নিরাপত্তা উদ্বেগজনক হয়ে ওঠে। ১৯৮২ সালে উত্তর ক্যারোলিনায় একটি কৃষ্ণাঙ্গ সম্প্রদায় প্রায়শই তাদের বাড়ির কাছাকাছি ভাগাড় এবং বিষাক্ত বর্জ্য ফেলার প্রতিক্রিয়া হিসাবে আনুষ্ঠানিকভাবে এনভায়রনমেন্টাল জাস্টিস মুভমেন্ট আন্দোলন শুরু করেছিল। দুই বছর পরে, ভারতের ভোপালে একটি বিদ্যুৎ কেন্দ্রের বিপর্যয়ের পর বিষাক্ত মিথাইল আইসোসায়ানেট গ্যাস জনসাধারণের ওপর ছড়িয়ে পড়েছিল, দুর্যোগস্থলের কাছাকাছি বসবাসকারী লক্ষ লক্ষ মানুষের এতে ক্ষতি হয়েছিল, যার প্রভাব আজও অনুভূত হয়। ১৯৮৫ সালে একটি যুগান্তকারী আবিষ্কারে, এন্টার্কটিকা অধ্যয়নরত গবেষকদের একটি ব্রিটিশ দল ওজোন স্তরে ক্ষয়ের প্রমাণ খুঁজে পেয়েছিলেন, এরপর বিশ্বব্যাপী ক্লোরোফ্লুরোকার্বনের (সিএফসি) ব্যবহার নিষিদ্ধ করার জন্য চুক্তি হতে থাকে, আগে প্রায় সমস্ত অ্যারোসল এবং শীতলকগুলিতে এটি ব্যবহৃত হতো। উল্লেখযোগ্যভাবে, ১৯৮৬ সালে, ইউক্রেনের চেরনোবিল পারমাণবিক বিদ্যুত কেন্দ্রে বিপর্যয়ের ফলে জনসাধারণের মধ্যে তেজস্ক্রিয় বর্জ্য ছড়িয়ে পড়ে, এই ঘটনার পর পরিবেশগত বিপর্যয়ের প্রভাব সম্পর্কে আন্তর্জাতিক স্তরে গবেষণা শুরু হয়। পরের কয়েক বছরে, ব্রুণ্ডল্যাণ্ড কমিশন (আগে বিশ্ব কমিশন অন এনভায়রনমেন্ট অ্যাণ্ড ডেভেলপমেন্ট নামে পরিচিত) একটি প্রতিবেদন প্রকাশ করে, যার নাম ছিল আমাদের সাধারণ ভবিষ্যত। মন্ট্রিল প্রোটোকল আন্তর্জাতিক প্যানেল অন ক্লাইমেট চেঞ্জ (আইপিসিসি) গঠন ক'রে জলবায়ু পরিবর্তন এবং অবনতির সমাধান খোঁজার উপর দৃষ্টি নিবদ্ধ করে। ১৯৮০র দশকের শেষের দিকে, এক্সন ভালদেজ কোম্পানিকে আলাস্কার উপকূলে প্রচুর পরিমাণে অপরিশোধিত তেল ছড়িয়ে দেওয়ার জন্য জরিমানা করা হয়েছিল এবং এটি পরিষ্কার করার কাজে পরিবেশ বিজ্ঞানীরা জড়িত ছিলেন। ১৯৯১ সালে, ইরাক এবং কুয়েতের মধ্যে যুদ্ধে, শত শত তেলের কূপ পুড়িয়ে ফেলার পর, আশেপাশের বায়ুমণ্ডলে বায়ুর গুণমান চরমসীমার ঠিক নিচে অবস্থান করছিল। পরিবেশ বিজ্ঞানীদের মত ছিল যে এটি জীবনের পক্ষে হুমকিস্বরূপ।\n\n\n==== ২১ শতক ====\n\nবছরের পর বছর ধরে পরিবেশ বিজ্ঞানের অনেকগুলি বিশেষ শাখা তৈরি হয়েছে, তবে তাদের মধ্যে জলবায়ুবিজ্ঞান সবচেয়ে পরিচিত বিষয়। ২০০০ এর দশক থেকে, পরিবেশ বিজ্ঞানীরা জলবায়ু পরিবর্তনের প্রভাবের মডেল তৈরি এবং সম্ভাব্য ক্ষতি কমাতে বিশ্বব্যাপী সহযোগিতাকে উৎসাহিত করার উপর দৃষ্টি নিবদ্ধ করেছেন। ২০০২ সালে, সোসাইটি ফর দ্য এনভায়রনমেন্ট এবং সেইসাথে ইনস্টিটিউট অফ এয়ার কোয়ালিটি ম্যানেজমেন্ট প্রতিষ্ঠিত হয়েছিল, উদ্দেশ্য ছিল বিশ্বজুড়ে জ্ঞান ভাগ করে নেওয়া এবং সমাধানগুলির বিকাশ ঘটানো। পরবর্তীতে, ২০০৮ সালে, কার্বন ডাই অক্সাইডের উৎপাদন কমিয়ে একটি নির্দিষ্ট সীমায় নিয়ে আসতে যুক্তরাজ্য প্রথম দেশ হিসেবে আইন পাস করে (জলবায়ু পরিবর্তন আইন)। ২০১৬ সালে কিয়োটো প্রোটোকল পরিণত হয় প্যারিস চুক্তিতে, এটি গ্রিনহাউস গ্যাস নির্গমন কমাতে নির্দিষ্ট লক্ষ্য নির্ধারণ করে এবং পৃথিবীর তাপমাত্রা সর্বোচ্চ ২ ডিগ্রি সেলসিয়াস পর্যন্ত বৃদ্ধি অবধি সীমাবদ্ধ করে। চুক্তিটি এখন পর্যন্ত বৈশ্বিক উষ্ণতার প্রভাব সীমিত করার জন্য সবচেয়ে বিস্তৃত আন্তর্জাতিক প্রচেষ্টাগুলির মধ্যে একটি।\nএই সময়ের পরিসরে বেশিরভাগ পরিবেশগত বিপর্যয়ের মধ্যে অপরিশোধিত তেল দূষণ বা ক্রমবর্ধমান তাপমাত্রার প্রভাব জড়িত। ২০১০ সালে, মেক্সিকো উপসাগরে সবচেয়ে বড় আমেরিকান তেল ছড়িয়ে পড়ার জন্য দায়ী ছিল বিপি (ব্রিটিশ পেট্রোলিয়াম), যা ডিপ ওয়াটার হরাইজন স্পিল নামে পরিচিত। এই দুর্ঘটনার ফলে কোম্পানির অনেক কর্মীর মৃত্যু হয়েছিল এবং প্রচুর পরিমাণে অপরিশোধিত তেল জলে ছড়িয়ে পড়েছিল। অধিকন্তু, এই শতাব্দী জুড়ে, বিশ্বের অনেক অংশই ব্যাপক দাবানল এবং জলের ঘাটতি দ্বারা ছারখার হয়েছে। এর ফলে পরিবেশ বিজ্ঞানীরা নির্ধারিত প্রাকৃতিক সম্পদের সুস্থিত ব্যবহারের উপর প্রবিধানের পরামর্শ দিয়েছেন।\n\n২১শতককে চিহ্নিত করা হয়েছে উল্লেখযোগ্য প্রযুক্তিগত অগ্রগতি দ্বারা। পরিবেশ বিজ্ঞানে নতুন প্রযুক্তির ব্যবহারের ফলে গবেষকরা কিভাবে ক্ষেত্রের বিভিন্ন বিষয় সম্পর্কে তথ্য সংগ্রহ করেন তাতে পরিবর্তন এসেছে। শিল্প বিপ্লবের সময় থেকে ইঞ্জিন নিয়ে গবেষণা, জ্বালানি দক্ষতা, এবং যানবাহন থেকে ক্ষতিকর নির্গমন কমে যাবার ফলে বায়ুমণ্ডলে কার্বন এবং অন্যান্য দূষকের পরিমাণ হ্রাস পেয়েছে। অধিকন্তু, সাম্প্রতিক বছরগুলিতে স্থায়ী শক্তির (যেমন বায়ু, সৌর, জলবিদ্যুৎ এবং ভূ-তাপীয় শক্তি) গবেষণা এবং বিকাশে বিনিয়োগ উল্লেখযোগ্যভাবে বৃদ্ধি পেয়েছে, এটি জীবাশ্ম জ্বালানীর ব্যবহার থেকে কমিয়ে দেওয়ার সূচনা নির্দেশ করছে। উপগ্রহ এবং ডিজিটাল চিত্র বিশ্লেষণের মাধ্যমে ভৌগোলিক তথ্য সিস্টেম (জিআইএস) ব্যবহার ক'রে বায়ু বা জল দূষণের উৎস পর্যবেক্ষণ করা হচ্ছে। এই প্রযুক্তি ব্যবহার করে বাজারের মূল্য নির্ধারণের জন্য নির্ভুল কৃষির মতো উন্নত চাষের কৌশলগুলির পাশাপাশি জলের ব্যবহার নিরীক্ষণ করা যাচ্ছে। জলের গুণমানের ক্ষেত্রে, ভবিষ্যতে ব্যবহারের জন্য বর্জ্য জলের চিকিৎসা করতে প্রাকৃতিক এবং মনুষ্যসৃষ্ট ব্যাকটেরিয়াদের উন্নত ধারাগুলি জসারা বিশ্বের গবেষকদের কাছ থেকে জ্ঞান একত্রিত করার প্রক্রিয়াৈব উপচারে অবদান রাখে। এই পদ্ধতিটি হস্তকৃত পরিষ্কার বা বর্জ্য জল শোধনের চেয়ে বেশি পরিবেশ বান্ধব এবং সস্তা। সবচেয়ে উল্লেখযোগ্যভাবে, কম্পিউটার প্রযুক্তির সম্প্রসারণের ফলে প্রচুর তথ্য সংগ্রহ, উন্নত বিশ্লেষণ, ঐতিহাসিক সংরক্ষণাগার, পরিবেশগত সমস্যা সম্পর্কে জনসচেতনতা এবং আন্তর্জাতিকভাবে বৈজ্ঞানিক যোগাযোগ করা গেছে।  ইন্টারনেটের মাধ্যমে জন সহায়তা পাবার সুযোগ বেড়েছে, উদাহরণস্বরূপ, সারা বিশ্বের গবেষকদের কাছ থেকে জ্ঞান একত্রিত করার প্রক্রিয়ায় বৈজ্ঞানিক অগ্রগতির জন্য বর্ধিত সুযোগ তৈরি করা গেছে। জন সহায়তার মাধ্যমে, ব্যক্তিগত বিশ্লেষণের জন্য জনসাধারণের কাছে তথ্য প্রকাশ করা হয়, পরবর্তীতে নতুন তথ্য পাওয়া গেলে সেগুলি জানানো যেতে পারে। আরেকটি প্রযুক্তিগত উন্নয়ন, ব্লকচেইন প্রযুক্তি, বিশ্বব্যাপী মৎস্যসম্পদ নিরীক্ষণ ও নিয়ন্ত্রণ করে। বৈশ্বিক বাজারের মাধ্যমে মাছের চলার পথ অনুসরণ ক'রে, পরিবেশ বিজ্ঞানীরা পর্যবেক্ষণ করতে পারেন যে নির্দিষ্ট প্রজাতিকে অতিরিক্ত ভক্ষণ করে তাকে বিলুপ্তির পর্যায়ে নিয়ে যাওয়া হচ্ছে কিনা। অতিরিক্তভাবে, দূর অনুধাবন প্রক্রিয়া থাকার ফলে দূর থেকেই পরিবেশের বৈশিষ্ট্যগুলি সনাক্ত করা যায়। ফলস্বরূপ পরিবেশগত প্রক্রিয়া, জলবায়ু পরিবর্তন এবং আরও অনেক কিছুর ক্রমবর্ধমান সঠিক মডেল তৈরি করতে ডিজিটাল চিত্রগুলি ব্যবহৃত হয়। দূর অনুধাবন প্রযুক্তির অগ্রগতি বিশেষ করে দূষণের বিভিন্ন উৎসগুলি সনাক্ত করতে এবং তড়িৎচৌম্বক বর্ণালী জুড়ে চিত্র বিশ্লেষণের মাধ্যমে বাস্তুতন্ত্রের স্বাস্থ্য বিশ্লেষণে কার্যকর। সবশেষে, অবলোহিত বিকিরণ প্রযুক্তিতে তোলা ছবি ব্যবহার করা হয় বন্যপ্রাণী ব্যবস্থাপনায়। এই প্রযুক্তি শিকারি এবং অন্যান্য অবৈধ বন্যপ্রাণী পাচারকারীদের হাত থেকে বিপন্ন প্রাণীদের রক্ষা করতে এবং তাদের শিকারে নিরুৎসাহিত করে সংরক্ষণ প্রচেষ্টার জন্য কার্যকর প্রমাণিত হয়েছে। কৃত্রিম বুদ্ধিমত্তা ব্যবহার করা হয়েছে প্রাণী কুলের গতিবিধির ভবিষ্যদ্বাণী করতে এবং বন্যপ্রাণীর আবাসস্থল রক্ষা করতে।\n\n\n== উপাদান ==\n\n\n=== বায়ুমণ্ডলীয় বিজ্ঞান ===\nবায়ুমণ্ডলীয় বিজ্ঞান পৃথিবীর বায়ুমণ্ডলকে কেন্দ্র করে তৈরি, অন্যান্য প্রণালীগুলির সাথে এর আন্তঃসম্পর্কের উপর জোর দেওয়া হয়েছে। বায়ুমণ্ডলীয় বিজ্ঞানের মধ্যে রয়েছে আবহাওয়াবিদ্যা, গ্রিনহাউস গ্যাসের ঘটনা, বায়ুবাহিত দূষণের বায়ুমণ্ডলীয় বিচ্ছুরণ মডেলিং, শব্দ দূষণ সম্পর্কিত শব্দ তরঙ্গের প্রবাহ, এমনকি আলোক দূষণ।\nভূমণ্ডলীয় উষ্ণতা বৃদ্ধি বা গ্লোবাল ওয়ার্মিংয়ের উদাহরণ টেনে, পদার্থবিদরা বায়ুমণ্ডলীয় সঞ্চালন এবং অবলোহিত বিকিরণ সঞ্চালনের কম্পিউটার মডেল তৈরি করেন, রসায়নবিদরা বায়ুমণ্ডলীয় রাসায়নিকের তালিকা এবং তাদের প্রতিক্রিয়া পরীক্ষা করেন, জীববিজ্ঞানীরা কার্বন ডাই অক্সাইড প্রবাহে উদ্ভিদ ও প্রাণীর অবদান বিশ্লেষণ করেন এবং আবহাওয়াবিদ ও সমুদ্রবিজ্ঞানীর মতো বিশেষজ্ঞরা বায়ুমণ্ডলীয় গতিবিদ্যা বোঝার ক্ষেত্রে অতিরিক্ত মাত্রা যোগ করেন।\n\n\n=== বাস্তুসংস্থান ===\nআমেরিকার ইকোলজিক্যাল সোসাইটি সংজ্ঞায়িত করেছে, \"বাস্তুসংস্থান হল মানুষ সহ জীবন্ত প্রাণী এবং তাদের ভৌত পরিবেশের মধ্যে সম্পর্কের অধ্যয়ন; এটি উদ্ভিদ ও প্রাণী এবং তাদের চারপাশের বিশ্বের মধ্যে অত্যাবশ্যক সংযোগ বোঝার চেষ্টা করে।\" পরিবেশবিদরা জীবের জনসংখ্যার সঙ্গে তাদের পরিবেশের কিছু শারীরিক বৈশিষ্ট্য যেমন রাসায়নিকের ঘনত্বের মধ্যে সম্পর্ক অনুসন্ধান করতে পারেন; অথবা তাঁরা কিছু মিথোজীবী বা প্রতিযোগিতামূলক সম্পর্কের মাধ্যমে বিভিন্ন জীবের দুটি জনগোষ্ঠীর মধ্যে প্রতিক্রিয়ার গবেষণা করতে পারেন। উদাহরণস্বরূপ, একটি বাস্তুসংস্থান ব্যবস্থা, যেটি এক বা একাধিক পীড়ন দ্বারা প্রভাবিত হচ্ছে, তাদের আন্তঃবিভাগীয় বিশ্লেষণ ক'রে বেশ কয়েকটি সম্পর্কিত পরিবেশগত বিজ্ঞান ক্ষেত্র পাওয়া যেতে পারে যারা। একটি মোহনার পরিবেশে যেখানে একটি প্রস্তাবিত শিল্প উন্নয়ন ক্ষত্র জল এবং বায়ু দূষণের দ্বারা নির্দিষ্ট প্রজাতির উপর প্রভাব ফেলতে পারে, সেখানে জীববিজ্ঞানীরা উদ্ভিদ ও প্রাণীর বর্ণনা দেবেন, রসায়নবিদরা জলাভূমিতে জলদূষণের চলন বিশ্লেষণ করবেন, পদার্থবিদরা বায়ু দূষণ নির্গমনের পরিমান গণনা করবেন এবং ভূতত্ত্ববিদরা জলাভূমির মাটি এবং কাদা বোঝায় সাহায্য করবেন।\n\n\n=== পরিবেশগত রসায়ন ===\nপরিবেশগত রসায়ন হল পরিবেশের রাসায়নিক পরিবর্তনের অধ্যয়ন। গবেষণার প্রধান ক্ষেত্রগুলির মধ্যে রয়েছে মাটি দূষণ এবং জল দূষণ। বিশ্লেষণের বিষয়গুলির মধ্যে রয়েছে পরিবেশে রাসায়নিক অবক্ষয়, রাসায়নিক পদার্থের বহু-পর্যায়ে পরিবহন (উদাহরণস্বরূপ, একটি দ্রাবক ধারণকারী হ্রদের বাষ্পীভবন হলে দ্রাবক অংশটি বায়ু দূষণকারী হিসাবে বাতাসে মেশে), এবং বায়োটার উপর রাসায়নিক প্রভাব।\nএকটি উদাহরণ অধ্যয়ন হিসাবে, একটি ছিদ্রযুক্ত দ্রাবক ট্যাঙ্কের কথা বিবেচনা করা যেতে পারে যা একটি উভচর প্রাণীর বিপন্ন প্রজাতির বাসস্থানের মাটিতে প্রবেশ করেছে। মাটি দূষণ এবং দ্রাবকের পৃষ্ঠতল পরিবহনের পরিমাণ কতখানি, তা বোঝার বা সমাধান করার একটি পদ্ধতি হিসাবে একটি কম্পিউটার নির্মিত মডেলের বাস্তবায়ন করা হবে। তখন রসায়নবিদরা নির্দিষ্ট মাটির প্রকারের সাথে দ্রাবকের আণবিক বন্ধন চিহ্নিত করবেন এবং জীববিজ্ঞানীরা মাটি, সন্ধিপদী, উদ্ভিদ এবং শেষ পর্যন্ত পুকুরে বসবাসকারী জীবের উপর তার প্রভাব অধ্যয়ন করবেন, যেগুলি কিনা সেই বিপন্ন উভচর প্রাণীর খাদ্য।\n\n\n=== ভূ-বিজ্ঞান ===\n\nভূ-বিজ্ঞানের মধ্যে রয়েছে পরিবেশগত ভূতত্ত্ব, পরিবেশগত মৃত্তিকা বিজ্ঞান, আগ্নেয়গিরির ঘটনা এবং পৃথিবীর ভূত্বকের বিবর্তন। কিছু শ্রেণিবিন্যাস পদ্ধতিতে এতে সমুদ্রবিদ্যা সহ জলবিদ্যাও অন্তর্ভুক্ত থাকতে পারে।\nমৃত্তিকা ক্ষয়ের একটি অধ্যয়ন উদাহরণ হিসাবে, মৃত্তিকা বিজ্ঞানীরা পৃষ্ঠ জলাবদ্ধতা গণনা করবেন। নদী সংক্রান্ত জিওমরফোলজিস্টরা স্থলভাগের প্রবাহে পলি পরিবহন পরীক্ষা করতে সহায়তা করবেন। পদার্থবিদরা গ্রহনকারী জলে আলোক পরিবহনের পরিবর্তনগুলি মূল্যায়ন করে অবদান রাখবেন। জীববিজ্ঞানীরা জলের অস্বচ্ছতা বৃদ্ধির ফলে জলজ উদ্ভিদ এবং প্রাণীজগতের পরবর্তী প্রভাবগুলি বিশ্লেষণ করবেন।\n\n\n== অধ্যয়নের জন্য নিয়ন্ত্রণ (প্রবিধান) ==\n\nনির্দিষ্ট পরিবেশগত মানদণ্ডের পরিপ্রেক্ষিতে, মার্কিন যুক্তরাষ্ট্রে ১৯৬৯ সালের ন্যাশনাল এনভায়রনমেন্টাল পলিসি অ্যাক্ট (এনইপিএ) ফেডারেল সরকারের ক্রিয়াকলাপ (যেমন হাইওয়ে নির্মাণ প্রকল্প এবং ভূমি ব্যবস্থাপনার সিদ্ধান্ত) বিশ্লেষণের জন্য প্রয়োজনীয়তা নির্ধারণ করে। আইনগুলিকে স্থানীয়-অবস্থা অনুযায়ী পরিবর্তিত ক'রে অনেক রাষ্ট্র আইনের এই আদেশগুলিকে চালু করেছে।\nএনইপিএ-এর অধীনে প্রস্তুত করা পরিবেশগত প্রভাবের বিবরণগুলির উদাহরণ পড়ে পরিবেশ বিজ্ঞানের সুনির্দিষ্ট বিষয়গুলি পরীক্ষা করা যেতে পারে, যেমন: সান দিয়েগো/ টিজুয়ানা মোহনায় বর্জ্য জল শোধন কেন্দ্র সম্প্রসারণের চিন্তাভাবনা,, সান ফ্রান্সিসকো আন্তর্জাতিক বিমানবন্দরের সম্প্রসারণ, হিউস্টনের উন্নয়ন, মেট্রো পরিবহন ব্যবস্থা, মেট্রোপলিটান বস্টন এমবিটিএ ট্রানজিট সিস্টেমের সম্প্রসারণ।\n১৯৯৬ সালে ইংল্যান্ড এবং ওয়েলসে গঠিত এনভায়রনমেন্ট এজেন্সি (ইএ) পরিবেশ রক্ষা ও উন্নতির জন্য একটি জন সংস্থা। সম্প্রদায়ে এবং স্থানীয় সরকারি সাইটে তালিকাভুক্ত প্রবিধানগুলি এরা প্রয়োগ করে। সংস্থাটি পরিবেশ আইন ১৯৯৫-এর অধীনে একটি স্বাধীন সংস্থা হিসাবে প্রতিষ্ঠিত হয়েছিল এবং প্রবিধানগুলি কার্যকর করার জন্য যুক্তরাজ্য সরকারের সাথে ঘনিষ্ঠভাবে কাজ করে।\n\n\n== আরও দেখুন ==\n\nপরিবেশগত পর্যবেক্ষণ\nপরিবেশ পরিকল্পনা\nপরিবেশগত পরিসংখ্যান\nপরিবেশগত তথ্যবিদ্যা\nপরিবেশ বিজ্ঞানের শব্দকোষ\nপরিবেশগত অধ্যয়নের বিষয়গুলির তালিকা\n\n\n== তথ্যসূত্র ==\n\n\n== বহিঃসংযোগ ==\nপরিবেশগত পদের শব্দকোষ"}