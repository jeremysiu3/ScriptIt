{"pageid": 1432564, "title": "বিসিজিএস রূপসী বাংলা", "url": "https://bn.wikipedia.org/wiki?curid=1432564", "content": "বাংলাদেশ কোস্ট গার্ড জাহাজ (শিপ) (সংক্ষেপেঃ বিসিজিএস) রূপসী বাংলা বাংলাদেশ কোস্ট গার্ডের একটি রূপসী বাংলা শ্রেণীর ইনশোর প্যাট্রোল ভেসেল বা টহল জাহাজ। এটি জার্মান কারিগরি ও প্রযুক্তিগত সহায়তায় হং লিওং-লুরসেন শিপইয়ার্ড, মালয়েশিয়া কর্তৃক নির্মিত হয়। বর্তমানে জাহাজটি কোস্ট গার্ড পূর্ব-জোন চট্টগ্রাম এর অধীনে সামুদ্রিক এবং উপকূলীয় অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার বিভিন্ন উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সে অনুযায়ী বাংলাদেশ কোস্ট গার্ডের জন্য মালয়েশিয়া হতে জাহাজ ক্রয়ের পদক্ষেপ নেয়া হয়। এরই ধারাবাহিকতায় বাংলাদেশ কোস্ট গার্ডের জন্য ১টি ইনশোর প্যাট্রোল ভেসেল নির্মাণের লক্ষ্যে বাংলাদেশ কোস্ট গার্ড এবং হং লিওং-লুরসেন শিপইয়ার্ড, মালয়েশিয়া এর মধ্যেকার জাহাজ নির্মাণ সংক্রান্ত চুক্তি স্বাক্ষরিত হয়। সম্পাদিত চুক্তির অংশ হিসেবে বিসিজিএস রূপসী বাংলা জাহাজটি নির্মিত হয়। ১১ আগস্ট, ১৯৯৮ সালে কিল লেয়িং এর মাধ্যমে নির্মাণ কাজের আনুষ্ঠানিক সূচনা করা হয়। নির্মাণকাজ শেষে ২৬ জুন, ১৯৯৯ সালে জাহাজটির লঞ্চিং অনুষ্ঠান সম্পন্ন হয়। জাহাজটি নির্মাণকালে আন্তর্জাতিক খ্যাতিসম্পন্ন যুক্তরাজ্য ভিত্তিক ক্লাসিফিকেশন সোসাইটি লয়েডস রেজিস্ট্রার এর নীতিমালা অনুসরণ করা হয়। পরবর্তীতে ২৩ জানুয়ারি, ২০০০ সালে ইনশোর প্যাট্রোল ভেসেল জাহাজটি বাংলাদেশ কোস্ট গার্ডের নিকট আনুষ্ঠানিকভাবে হস্তান্তর করা হয়। অবশেষে ২০০১ সালে তৎকালীন প্রধানমন্ত্রী শেখ হাসিনা জাহাজটির কমিশনিং সম্পন্ন করেন।\n\n\n== বৈশিষ্ট্য ও যান্ত্রিক কাঠামো ==\nবিসিজিএস রূপসী বাংলা জাহাজটির দৈর্ঘ্য ৩৮.৫০ মিটার (১২৬.৩ ফুট), প্রস্হ ৭ মিটার (২৩ ফুট) এবং ড্রাফট ১.৮০ মিটার (৫.৯ ফুট)। জাহাজটির ওজন ১৯৮ টন এবং জাহাজটিতে রয়েছে ২টি ৬,৭৩০ অশ্বশক্তি (৫,০২০ কিলোওয়াট) বিশিষ্ট প্যাক্সম্যান ১২ভিপি১৮৫ ডিজেল ইঞ্জিন (যুক্তরাজ্য), ২টি ৬সিটি৮.৩-জিএম৫৫ ১৫৫ কিলোওয়াট (১,৫০০ আরপিএম) ক্ষমতাসম্পন্ন কামিন্স জেনারেটর (গণচীন), ২টি জেডএফ ৭৬০০ ট্রান্সমিশন (জার্মানি), ২টি ফিক্সড পিটচ প্রোপেলার এবং ২টি শ্যাফট। যার ফলে জাহাজটির সর্বোচ্চ গতিবেগ ঘন্টায় ২৩ নট (৪৩ কিলোমিটার প্রতি ঘণ্টা; ২৬ মাইল প্রতি ঘণ্টা)। এছাড়াও জাহাজটি ৪৫ জন সদস্য নিয়ে একনাগাড়ে ৭ দিন অভিযান পরিচালনা করতে সক্ষম। সেন্সর এবং কার্যপদ্ধতি হিসেবে জাহাজটিতে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ফুরুনো এফএআর-৩৩২০ চার্ট র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি জেআরসি জেএমএ-৩৩০০ মাল্টিরোল ডিসপ্লে সহ নেভিগেশন র‍্যাডার (মার্কিন যুক্তরাষ্ট্র);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n১০টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nবিসিজিএস রূপসী বাংলা জাহাজটির আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n১টি ওরলিকন কেবিএ ২৫ মিমি রিমোট কন্ট্রোলড গান;\n২টি সিএস/এলএম৯ ১৪.৫ মিমি বিমান-বিধ্বংসী মেশিনগান;\n৬টি কিউডব্লিউ-২ ভূমি থেকে আকাশে উৎক্ষেপণ যোগ্য বিমান-বিধ্বংসী ক্ষেপণাস্ত্র।\n\n\n== তথ্যসূত্র =="}