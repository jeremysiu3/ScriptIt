{"pageid": 1433266, "title": "শক্তি-শ্রেণীর ফ্লোটিং ক্রেন", "url": "https://bn.wikipedia.org/wiki?curid=1433266", "content": "শক্তি-শ্রেণীর ফ্লোটিং ক্রেন হলো বাংলাদেশে নির্মিত স্ব-চালিত ভাসমান ক্রেন জাহাজের শ্রেণী যা বাংলাদেশ কোস্ট গার্ড কর্তৃক ব্যবহৃত হয়। জাহাজটি মেরিন কনসালটেন্সি গ্রুপ (পি) লিমিটেড, সিঙ্গাপুর এর প্রযুক্তিগত সহায়তায় খুলনা শিপইয়ার্ডে নির্মাণ করা। এটি সামুদ্রিক এবং উপকূলীয় অঞ্চলে সকল প্রকার উদ্ধার কার্যক্রম পরিচালনা করতে সক্ষম। এছাড়াও জাহাজ হতে জেটিতে ভারী মালামাল উত্তোলন, অবতরণ, গোলাবারুদ স্থানান্তর এবং গুরুত্বপূর্ণ কার্যক্রমে ফ্লোটিং ক্রেনটি কার্যকরী ভূমিকা রাখে।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। এনহ্যান্সমেন্ট অব অপারেশনাল ক্যাপাবিলিটি অব বাংলাদেশ কোস্ট গার্ড শীর্ষক প্রকল্পের আওতায় ১টি ফ্লোটিং ক্রেন নির্মাণের জন্য খুলনা শিপইয়ার্ড লিমিটেড (খুশিলি) এর সাথে গত ২৭ নভেম্বর, ২০১৬ সালে চুক্তি স্বাক্ষরিত হয়। এরই ধারাবাহিকতায় ২৫ মে, ২০১৭ সালে খুলনা শিপইয়ার্ড প্রাঙ্গণে স্বরাষ্ট্র মন্ত্রণালয়ের জননিরাপত্তা বিভাগের তৎকালীন মাননীয় সচিব জনাব ড. কামাল উদ্দিন আহমেদ কিল লেয়িং অনুষ্ঠানের মাধ্যমে বাংলাদেশ কোষ্টগার্ডের জন্য ১টি সেলফ প্রপেল্ড ফ্লোটিং ক্রেন নির্মাণের আনুষ্ঠানিক সূচনা করেন। উক্ত প্রকল্পের আওতায় নির্মাণাধীন ১টি ফ্লোটিং ক্রেন এর সকল মেশিনারী স্থাপন সম্পন্ন শেষে গত ১৪ জুন, ২০২০ সালে জাহাজটি লঞ্চ করা হয়। \nপরবর্তীতে ১১ মে, ২০২২ সালে খুলনা শিপইয়ার্ড লিমিটেডে বুধবার দুপুরে এক অনুষ্ঠানে প্রধান অতিথি হিসেবে উপস্থিত থেকে স্বরাষ্ট্রমন্ত্রী আসাদুজ্জামান খাঁন কামাল বাংলাদেশ কোস্ট গার্ডের নিকট আনুষ্ঠানিকভাবে জাহাজটি হস্তান্তর করেন। উদ্বোধনী অনুষ্ঠানে আরও উপস্থিত ছিলেন স্বরাষ্ট্র মন্ত্রণালয় জননিরাপত্তা বিভাগের সিনিয়র সচিব জনাব মো. আখতার হোসেন, ঢাকায় নেদারল্যান্ডসের রাষ্ট্রদূত অ্যান ভেন লিউইন, খুলনা নেভাল এরিয়া কমান্ডার রিয়ার অ্যাডমিরাল এম. আনোয়ার হোসেন এনজিপি পিসিজিএম এনডিসি এএফডব্লিউসি পিএসসি, বাংলাদেশ কোস্টগার্ডের তৎকালীন মহাপরিচালক রিয়ার অ্যাডমিরাল আশরাফুল হক চৌধুরী, খুলনা শিপইয়ার্ড লিমিটেডের কমডোর এম শামসুল আজিজ (এল) এনজিপি পিএসসি বিএন এমডি, খুলনা মেট্রোপলিটন পুলিশের (কেএমপি) কমিশনার মো. মাসুদুর রহমান ভূঞা, খুলনা রেঞ্জ ডিআইজি ড. খন্দকার মহিদ উদ্দিন বিপিএম (বার) এবং পিটিসি খুলনার ডিআইজি (কমান্ড্যান্ট) মহা. আশরাফুজ্জামান বিপিএম। এ ছাড়া খুলনায় অবস্থানরত সামরিক ও পুলিশের ঊর্ধ্বতন কর্মকর্তা, গণ্যমান্য ব্যক্তি, সরকারি-বেসরকারি প্রশাসনিক শীর্ষ কর্মকর্তারা অনুষ্ঠানে উপস্থিত ছিলেন। অবশেষে ২১ জুন, ২০২৩ সালে প্রধানমন্ত্রী শেখ হাসিনা রাজধানীতে তাঁর সরকারি বাসভবন গণভবন থেকে ভিডিও কনফারেন্সের মাধ্যমে চট্টগ্রাম বিসিজি পতেঙ্গা বার্থ প্রাঙ্গণে আয়োজিত অনুষ্ঠানে অংশগ্রহ করে ফ্লোটিং ক্রেন জাহাজটির কমিশনিং সম্পন্ন করেন। আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভ্যারিটাস (বিভি) এর নীতিমালা অনুসরণ করে জাহাজটি নির্মাণ করা হয়।\n\n\n== বৈশিষ্ট্য ও যান্ত্রিক কাঠামো ==\nশক্তি-শ্রেণীর ফ্লোটিং ক্রেন জাহাজের দৈর্ঘ্য ৪১ মিটার (১৩৫ ফুট), প্রস্থ ১৫ মিটার (৪৯ ফুট) এবং গভীরতা ১.৬৫ মিটার (৫.৪ ফুট)। জাহাজটিতে রয়েছে:\n\n২টি ৪১৬ অশ্বশক্তি (৩১০ কিলোওয়াট) ক্যাটারপিলার ডিজেল ইঞ্জিন (মার্কিন যুক্তরাষ্ট্র);\n১টি ৯২৫ অশ্বশক্তি (৬৯০ কিলোওয়াট) ক্যাটারপিলার ডিজেল জেনারেটর (মার্কিন যুক্তরাষ্ট্র)।\nজাহাজের গতিবেগ ঘন্টায় সর্বোচ্চ ৮ নট (১৫ কিলোমিটার প্রতি ঘণ্টা; ৯.২ মাইল প্রতি ঘণ্টা) এবং পরিসীমা ৫০০ নটিক্যাল মাইল (৫৮০ মাইল; ৯৩০ কিলোমিটার)।\nজাহাজে বিদ্যমান ক্রেনটির সর্বোচ্চ উত্তোলন সক্ষমতা ৭০ টন। ক্রেনটির বৈশিষ্ট্য হলো:\n\n১টি হেইলা এইচএলআরএম ১০০০/৬এস মেরিন ক্রেন (ইতালি), (ওজন ৬১ টন);\nউত্তোলন ক্ষমতা ১৩.৫০ টন, ২৯.৮৮ মিটার (৯৮.০ ফুট);\nউত্তোলন ক্ষমতা ৬৫ টন, ৯.৬০ মিটার (৩১.৫ ফুট);\nশক্তি খরচ ৩২০ কিওয়াট;\n১টি ছোট ডেক ক্রেন।\nজাহাজে সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ফুরুনো এফএআর-৩৩২০ চার্ট র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি জেআরসি জেএমএ-৩৩০০ মাল্টিরোল ডিসপ্লে সহ নেভিগেশন র‍্যাডার (মার্কিন যুক্তরাষ্ট্র);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n১০টি ভিএইচএফ ওয়াকিটকি সেট (আইকম/মটোরোলা)।\n\n\n== জাহাজসমূহ ==\n বাংলাদেশ কোস্ট গার্ড\n\n\n== তথ্যসূত্র =="}