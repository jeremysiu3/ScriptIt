{"pageid": 1371174, "title": "বিকাস বহল", "url": "https://bn.wikipedia.org/wiki?curid=1371174", "content": "বিকাস বহল (হিন্দি: विकास बहल; জন্ম: ১৯৭১) একজন ভারতীয় চলচ্চিত্র পরিচালক, প্রযোজক ও চিত্রনাট্যকার। তিনি কুইন (২০১৪) চলচ্চিত্র রচনা ও পরিচালনার জন্য সুপরিচিত। এই কাজের জন্য তিনি শ্রেষ্ঠ হিন্দি পূর্ণদৈর্ঘ্য চলচ্চিত্র বিভাগে জাতীয় চলচ্চিত্র পুরস্কার এবং শ্রেষ্ঠ পরিচালক বিভাগে ফিল্মফেয়ার পুরস্কার-সহ একাধিক পুরস্কার অর্জন করেন। এর পূর্বে তিনি চিল্লার পার্টি (২০১১) চলচ্চিত্রের জন্য শ্রেষ্ঠ শিশুতোষ চলচ্চিত্র ও শ্রেষ্ঠ চিত্রনাট্য বিভাগে জাতীয় চলচ্চিত্র পুরস্কার অর্জন করেন।\n\n\n== প্রারম্ভিক জীবন ==\nবহল দিল্লির লাজপত নগরে জন্মগ্রহণ করেন ও বেড়ে ওঠেন। তার পিতা ইন্ডিয়ান অয়েল কর্পোরেশনে চাকরি করতেন। সরদার পটেল বিদ্যালয় থেকে পাশ করার পর তিনি দিল্লির রামযশ কলেজ থেকে স্নাতক সম্পন্ন করেন। তিনি এরপর নরসি মোনজি ব্যবস্থাপন সংস্থা'র শ্রী বিলে পার্লে কেলবানি মণ্ডল (এসভিকেএম'স এনএমআইএমএস) থেকে এমবিএ ডিগ্রি অর্জন করেন।\n\n\n== কর্মজীবন ==\nবহল ইউটিভি স্পটবয়ের ব্যানারে নিতেশ তিওয়ারির সাথে যৌথভাবে চিল্লার পার্টি (২০১১) চলচ্চিত্র নির্মাণের মধ্যে দিয়ে পরিচালক হিসেবে আত্মপ্রকাশ করেন। চলচ্চিত্রটির জন্য তিনি শ্রেষ্ঠ শিশুতোষ চলচ্চিত্র এবং তিওয়ারি ও বিজয় মৌর্যের সাথে যৌথভাবে শ্রেষ্ঠ চিত্রনাট্য বিভাগে জাতীয় চলচ্চিত্র পুরস্কার অর্জন করেন। ২০১৪ সালে তিনি একক পরিচালক হিসেবে কুইন (২০১৪) চলচ্চিত্র রচনা ও পরিচালনা করেন। চলচ্চিত্রটি ব্যবসাসফল এবং বিপুল সমাদৃত হয়। বলিউড হাঙ্গামার তরণ আদর্শ চলচ্চিত্রটির \"ফর্মুলার-বাইরের চিত্রনাট্য এবং দক্ষ পরিচালনা\"র প্রশংসা করেন। এই কাজের জন্য তিনি শ্রেষ্ঠ হিন্দি পূর্ণদৈর্ঘ্য চলচ্চিত্র বিভাগে জাতীয় চলচ্চিত্র পুরস্কার এবং শ্রেষ্ঠ পরিচালক বিভাগে ফিল্মফেয়ার পুরস্কার-সহ একাধিক পুরস্কার অর্জন করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বিকাস বহল  (ইংরেজি)"}