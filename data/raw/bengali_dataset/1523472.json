{"pageid": 1523472, "title": "যাইনুদ্দিন ইউসুফ শারাফুদ্দিন", "url": "https://bn.wikipedia.org/wiki?curid=1523472", "content": "যাইনুদ্দিন ইউসুফ শারাফুদ্দিন ( কুর্দি : زەین الدین یوسف کوڕی شەرەف الدین ) বা জেনেদ্দীন বা জেনেদিন ১৪শ শতাব্দীর একজন সুন্নি মুসলিম পণ্ডিত ছিলেন। একই সাথে তিনি কাজী (ইসলামী বিচারক) এবং সুফিবাদের 'আদাউইয়া তরিকার প্রাক্তন প্রধান ছিলেন।\n\n\n== ঐতিহাসিক জীবনী ==\nযাইনুদ্দিন জাওইয়াতে (সুফি আশ্রম) লেখা একটি শিলালিপি অনুসারে, তার বংশধরের ব্যক্তিরা বনু উমাইয়া গোত্র থেকে এসেছে। শিলালিপিতে তার সম্পূর্ণ বংশধর যেভাবে উল্লেখ করা হয়েছে: জয়েন আদ-দ্বীন, শরফ আদ-দ্বীনের পুত্র, আল-হাসানের পুত্র, 'আদির পুত্র, সাখরের পুত্র, 'আদির পুত্র, মুসাফিরের পুত্র, ইসমাইলের পুত্র, মুসার পুত্র, আল-হাসানের পুত্র, মারওয়ানের পুত্র, আল-হাকামের পুত্র এবং উমাইয়ার পুত্র । এই বংশধারার ক্রম আদাউইয়া তরিকার প্রধান শেখ আদি'র সাথে সংযুক্ত। এছাড়া  উমাইয়া খিলাফত এবং পরবর্তীতে বনু উমাইয়া গোত্রের পূর্বপুরুষ উমাইয়ার সাথেও এই বংশধারার ক্রম সংযুক্ত।\nতার পিতা শরফ আদ-দীন ইবনে আল-হাসান মঙ্গোল আক্রমণের সময় নিহত হন। পরে যাইনুদ্দিন 'আদাউইয়া তরিকার প্রধানের পদ গ্রহণ করেন। তবে একের পর এক  মঙ্গোল শাসকদের আক্রমণ হওয়ার কথা ভেবে ও নিজের নিরাপত্তার কথা চিন্তা করে তিনি এই পদ থেকে সরে দাঁড়ান। তিনি মঙ্গোলদের তরিকার বিরুদ্ধে আক্রমণ করা থেকে বিরত রাখার জন্য ফাখর আদ-দিন ইবনে আদি নামে একজন প্রবীণকে তরিকার নতুন প্রধান নিযুক্ত করেন। ফাখর আদ-দিনের স্ত্রী মঙ্গোল বংশোদ্ভূত  ছিলেন। এরপর যাইনুদ্দিন জ্ঞান অর্জন এবং ইবাদতে নিজেকে নিবেদিত করার জন্য তার জন্মভূমি ছেড়ে মিশরে চলে যান।\nমামলুক শাসক কালাউনের রাজত্বকালে তিনি কাজী হিসেবে দায়িত্ব পালন করেন। জায়েন আদ-দীন এক সাধাসিধে ও সন্ন্যাসীসুলভ জীবনযাপন করতেন। এছাড়া তিনি বেশিরভাগ সময় ইবাদতে রত থাকতেন। তিনি ১৩২৪ বা ১৩২৫ সালে কায়রোতে তার নিজস্ব জাওইয়াতে ইন্তেকাল করেন।\n\n\n== সমাধিসৌধ ==\nকায়রোর ঐতিহাসিক কারাফা নেক্রোপলিসে অবস্থিত জায়েন আদ-দিনের সমাধি একসময় জাওইয়া(আধ্যাত্মিক মঠ) ছিল। মামলুক স্থাপত্যশৈলীতে এই সমাধিসৌধটি নির্মাণ করা হয়। ১২৯৭ বা ১২৯৮ সালের দিকে মিশরে থাকা 'আদাউইয়া তরিকার' অনুসারীরা সমাধিসৌধটি নির্মাণ করেন। কেউ কেউ এই সমাধিসৌধটিকে একই নামের জয়েন আদ-দিন ইউসুফ আবু আল-মাহাসিনের বলে মনে করে থাকেন। তিনি মামলুক শাসক আল-নাসির মুহাম্মদের বিরুদ্ধে একটি ব্যর্থ বিদ্রোহের নেতৃত্ব দিয়েছিলেন।\n\n\n== তথ্যসূত্র =="}