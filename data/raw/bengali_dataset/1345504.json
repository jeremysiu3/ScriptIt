{"pageid": 1345504, "title": "শান্তি মল্লিক", "url": "https://bn.wikipedia.org/wiki?curid=1345504", "content": "শান্তি মল্লিক হলেন একজন ভারতীয় প্রাক্তন মহিলা ফুটবলার যিনি ভারতের মহিলা জাতীয় ফুটবল দলের একজন আক্রমণভাগের খেলোয়াড় (ফরোয়ার্ড) হিসাবে খেলেছেন। শান্তি হলেন প্রথম ভারতীয় মহিলা ফুটবলার যিনি অর্জুন পুরস্কার পেয়েছেন, এটি ভারত সরকার প্রদত্ত দ্বিতীয় সর্বোচ্চ ভারতীয় ক্রীড়া পুরস্কার।\n\n\n== প্রাথমিক জীবন ==\nশান্তির জন্ম পশ্চিমবঙ্গের  কলকাতার কালীঘাট অঞ্চলে। তাঁর বাবাও একজন ফুটবলার ছিলেন, এবং তিনি সেনাবাহিনীতে চাকরি করতেন। শান্তি যখন ফুটবল খেলতে চাইলেন, তাঁর পরিবার থেকে কোন আপত্তি না এলেও আত্মীয় স্বজন এবং প্রতিবেশীদের কাছ থেকে বাধা এসেছিল।\n\n\n== কর্মজীবন ==\n\n\n=== ফুটবল ===\nশান্তি এএফসি মহিলা চ্যাম্পিয়নশিপে ভারতের প্রতিনিধিত্ব করেছিলেন। তাঁর দল এএফসি মহিলা চ্যাম্পিয়নশিপে ১৯৭৯ এবং ১৯৮৩ সালে ফাইনালে পৌঁছেছিল। দুবারই তাঁরা রানার্স-আপ হয়েছিলেন। তিনি কিংবদন্তি সুশীল ভট্টাচার্য পরিচালিত জাতীয় দলের হয়ে খেলেছেন। তাঁর দল ১৯৮১ সালে তৃতীয় স্থানে শেষ করেছিল। তিনি ১৯৮১ থেকে ১৯৮৩ সালের মধ্যে ভারতীয় দলের অধিনায়ক ছিলেন। মল্লিক ছিলেন প্রথম মহিলা ফুটবলার যিনি ১৯৮১ সালে এএফসি মহিলা চ্যাম্পিয়নশিপে সিঙ্গাপুরের বিরুদ্ধে ৫ - ০ জয়ে ভারতের হয়ে হ্যাটট্রিক করেছিলেন।\nঅবসর নেওয়ার পর, তিনি একটি ফুটবল একাডেমি শুরু করেন এবং সেখানে যুব মহিলা ফুটবলারদের প্রশিক্ষণ দেন।\n\n\n=== ফিল্ড হকি ===\nইস্টার্ন রেলওয়েতে চাকরি করার সময় শান্তি ১৯৮৬ থেকে ১৯৯৪ সাল পর্যন্ত ফিল্ড হকিও খেলেছেন। প্রকৃতপক্ষে হকি খেলার জন্যই স্পোর্টস কোটায় তিনি চাকরি পেয়েছিলেন।\n\n\n== সম্মান ==\n\n\n=== খেলোয়াড় ===\nভারত\n\nএএফসি মহিলা চ্যাম্পিয়নশিপ রানার্স আপ: ১৯৭৯, ১৯৮৩ ; তৃতীয় স্থান: ১৯৮১\n\n\n=== ম্যানেজার ===\nবাংলা\n\nসিনিয়র মহিলা জাতীয় ফুটবল চ্যাম্পিয়নশিপ : ১৯৯৬-৯৭\n\n\n=== স্বতন্ত্র ===\nঅর্জুন পুরস্কার : ১৯৮৩\n\n\n== তথ্যসূত্র ==\n\n\n== গ্রন্থপঞ্জি ==\nশ্রীকুমার, এস.এস. (২০২০)। দ্য বেস্ট ওয়ে ফরোয়ার্ড: ফর ইণ্ডিয়া'স ফুটবল। এইচএসআরএ। আইএসবিএন 978-81-947216-9-7। \nকাপাডিয়া, নোভি (২০১৭)। বেয়ারফুট টু বুটস: দ্য মেনি লাইভস অফ ইণ্ডিয়ান ফুটবল। পেঙ্গুইন র‍্যান্ডম হাউস। আইএসবিএন 978-0-143-42641-7। \nমার্টিনেজ, ডলোরেস; মুখার্জিম, প্রজিত বি (২০০৯)। ফুটবল: ফ্রম ইংল্যাণ্ড টু দ্য ওয়ার্ল্ড: দ্য মেনি লাইভস অফ ইণ্ডিয়ান ফুটবল। রুটলেজ। আইএসবিএন 978-1-138-88353-6। ২ জুলাই ২০২২ তারিখে মূল থেকে আর্কাইভ করা। \nনাথ, নির্মল (২০১১)। হিস্ট্রি অফ ইণ্ডিয়ান ফুটবল: আপটু ২০০৯–১০। রিডার্স সার্ভিস। আইএসবিএন 9788187891963। ২২ জুলাই ২০২২ তারিখে মূল থেকে আর্কাইভ করা। \nটেইলর অ্যান্ড ফ্রান্সিস: সকার অ্যাণ্ড সোসাইটি (২০০৫)। দ্য জেন্ডারড কিক: উইমেন'স সকার ইন টুয়েন্টিয়েথ সেঞ্চুরি ইণ্ডিয়া, সকার অ্যাণ্ড সোসাইটি, ৬:২–৩, ২৭০–২৮৪, DOI: 10.1080/14660970500106469."}