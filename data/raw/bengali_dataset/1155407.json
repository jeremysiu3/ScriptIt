{"pageid": 1155407, "title": "নিজামুদ্দীন আমেঠভি", "url": "https://bn.wikipedia.org/wiki?curid=1155407", "content": "নিজামুদ্দীন আমেঠভি (উর্দু: نظام الدین عثمانی امیتھوی‎‎) (১৪৯৩ - ১৫৭১ খ্রিস্টাব্দ/৯০০ - ৯৭৯ হিজরি) ছিলেন একজন ভারতীয় ইসলামি পণ্ডিত এবং চিশতিয়া সুফি তরিকার একজন আধ্যাত্মিক সুফি সাধক। তিনি বাগদাদের সুফি সাধক শাইখ সিররি আস-সাকতির বংশধর ছিলেন।\n\n\n== বংশধারা ==\nনিজামুদ্দীন আমেঠভির বংশীয় ধারাক্রম নিম্নরূপ:\nনিজামুদ্দীন বিন মুহাম্মদ ইয়াসিন বিন ফখরুদ্দিন বিন আবুল ফজল বিন তাজুদ্দীন উসমানী। \n\n\n== প্রাথমিক ও শিক্ষাজীবন ==\nতিনি ১৪৯৩ সালে ভূতপূর্ব অবধ রাজ্যের লখনউ জেলার আমেঠি নামক গ্রামে মুহাম্মদ ইয়াসিন আমেঠির পরিবারে জন্মগ্রহণ করেন।\nবাল্যকালেই তিনি প্রাথমিক শিক্ষালাভ শুরু করেন। অতপর তিনি জৌনপুরে গমন করেন এবং শাইখ মারুফ বিন আব্দুল ওয়াসি'এর অধীনে শিক্ষালাভ করেন। অতপর তিনি মাঙ্কপুরে যান এবং সেখানে নুরুদ্দিন ইবনে হামিদ হুসাইনির হাতে চিশতিয়া তরিকায় বাইআত (শিষ্যত্ব) লাভ করেন। \n\n\n== কর্মজীবন ==\nঅতপর তিনি জৌনপুরে ফিরে আসেন এবং কিছুকাল অবস্থান করে আমেঠিতে প্রত্যাবর্তন করেন। আমেঠিতে তিনি খাসায়ে খোদা সালেহির কন্যা মাখদুমা জাহানের সাথে বিবাহ বন্ধনে আবদ্ধ হন অতপর গোপামাউ গমন করেন। অতপর মুফতি আদম ইবনে মুহাম্মদ সিদ্দিকির সাথে নিজ কন্যার বিবাহ দেন এবং কিছুদিন সেখানে অবস্থা করেন। অতপর তিনি স্বদেশে ফিরে আসেন এবং সাধনা, ইবাদত ও শিক্ষকতা করে অতিবাহিত করেন। অতপর তিনি শাইখ এর দায়িত্বে নিযুক্ত হন। \n\n\n== মৃত্যু ও উত্তরাধিকার ==\nপরবর্তীতে তিনি গোপামাউ গমন করেন এবং সেখানেই ১৫৭১ সালে মারা যান। তাকে তার জন্মভুমি আমেঠিতে দাফন করা হয়। তার মাজারে তর্দি বেগ একটি বিশাল সমাধীসৌধ নির্মাণ করেন।\nতার স্ত্রী মাখদুমা জাহানের গর্ভে তার ছয় সন্তান জন্মগ্রহণ করে। যারা হলেন, আব্দুল জলিল, আব্দুল ওয়াহহাব, আব্দুল ওয়াসি, মুহাম্মদ, আহমদ ও আব্দুল হালিম। তন্মধ্যে আব্দুল ওয়াসি, আব্দুল ওয়াহহাব ও আব্দুল জলিল তার জীবদ্দশাতেই মৃত্যু বরণ করেন। তার দ্বিতীয় স্ত্রীর গর্ভে  একজন সন্তান জন্মলাভ করে, যার নাম ছিল জাফর।\n\n\n== তথ্যসূত্র =="}