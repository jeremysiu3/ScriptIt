{"pageid": 1499608, "title": "স্নায়ুবৈচিত্র্য", "url": "https://bn.wikipedia.org/wiki?curid=1499608", "content": "স্নায়ুবৈচিত্র্য পরিকাঠামো মানুষের মস্তিষ্কের কার্যকারিতা বোঝার জন্য একটি কাঠামো যা সংবেদনশীল প্রক্রিয়াকরণ, মোটর ক্ষমতা, সামাজিক স্বাচ্ছন্দ্য, জ্ঞান এবং মনোযোগকে স্নায়ুজৈবিক পার্থক্য হিসেবে চিহ্নিত করে। এই বৈচিত্র্য স্নায়ুজ্ঞানীয় পার্থক্যের পরিসরের মধ্যে পড়ে। স্নায়ুবৈচিত্র্য পরিকাঠামো যুক্তি দেয় যে স্নায়ুজ্ঞানীয় বৈচিত্র্য মানবতার অংশ এবং কিছু স্নায়ুবিচিত্রতা, যেমন আত্মসংবৃতি, যা সাধারণত রোগ হিসেবে শ্রেণীবদ্ধ করা হয়, সেগুলি পার্থক্য ও প্রতিবন্ধকতা হিসেবে দেখা যেতে পারে, যা সবসময় রোগ নয়। স্নায়ুস্বাভাবিক ব্যক্তিরা তারা যারা গড়পরতা কার্যক্ষমতা ও চিন্তার স্তরের মধ্যে পড়েন।।\nস্নায়ুবৈচিত্র্য আন্দোলন ১৯৮০-এর দশকের শেষ এবং ১৯৯০-এর দশকের শুরুর দিকে অটিজম নেটওয়ার্ক ইন্টারন্যাশনালের প্রতিষ্ঠার মাধ্যমে শুরু হয়। এই আন্দোলনের ভিত্তি গঠনের প্রাথমিক আলোচনা প্রধানত অটিজম বিষয়ক সম্মেলন, বিশেষ করে অটিস্টিক চালিত অট্রিট, পত্রমিতালি তালিকা এবং ইউজেনেটের মাধ্যমে হয়েছিল। এই কাঠামোটি প্রতিবন্ধী অধিকার আন্দোলন থেকে প্রসারিত হয় এবং এটি প্রতিবন্ধীতার সামাজিক মডেলের উপর ভিত্তি করে গড়ে উঠেছে। এই মডেল অনুযায়ী, প্রতিবন্ধিতা সম্পূর্ণরূপে প্রকৃতিগত ঘাটতির কারণে নয়, বরং সমাজের বাধা এবং ব্যক্তি ও পরিবেশের অসামঞ্জস্য থেকে আংশিকভাবে উদ্ভূত হয়। এটি মানব মস্তিষ্কের ভিন্নতাকে জীববৈচিত্র্য এবং সংখ্যালঘু গোষ্ঠীর রাজনৈতিক প্রেক্ষাপটে উপস্থাপন করে। কিছু স্নায়ুবৈচিত্র্য সমর্থক এবং গবেষক, যেমন জুডি সিঙ্গার এবং প্যাট্রিক ডয়ার, যুক্তি দেন যে স্নায়ুবৈচিত্র্য ধারণাটি শক্তিশালী মেডিকেল মডেল এবং শক্তিশালী সামাজিক মডেলের মধ্যে একটি মধ্যপন্থা হিসেবে কাজ করে।\nস্নায়ুবিচিত্র ব্যক্তিরা শিক্ষা এবং কর্মক্ষেত্রে অনন্য বাঁধার সম্মুখীন হন। ক্যারিয়ার উন্নয়ন এবং উচ্চশিক্ষায় প্রবেশে সুযোগ এবং সহায়তা কর্মসূচির কার্যকারিতা ব্যক্তি বিশেষে ভিন্ন হয়। সামাজিক যোগাযোগ মাধ্যম স্নায়ুবৈচিত্র্য সম্পর্কে সচেতনতা এবং সহায়তার জন্য একটি নতুন প্ল্যাটফর্ম তৈরি করেছে, যা স্নায়ুবৈচিত্র্য আন্দোলনকে আরো এগিয়ে নিয়ে যেতে সহায়তা করেছে।\n\n\n== তথ্যসূত্র ==\n\n\n== বহিঃসংযোগ =="}