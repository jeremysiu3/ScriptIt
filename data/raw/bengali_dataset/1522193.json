{"pageid": 1522193, "title": "সুনীতা দেবী (রাজমিস্ত্রি)", "url": "https://bn.wikipedia.org/wiki?curid=1522193", "content": "সুনীতা দেবী (জন্ম ১৯৮০) একজন ভারতীয় রাজমিস্ত্রি যিনি শৌচাগার নির্মাণের জন্য সম্মানিত। তাঁর গ্রামে ৯০% মহিলার শৌচাগার ব্যবহারের সুযোগ ছিল না। তাঁর কাজের পর এখন তাদের সকলের প্রবেশাধিকার আছে। ২০১৯ সালে ভারতের রাষ্ট্রপতি তাঁকে নারী শক্তি পুরস্কার প্রদান করেন।\n\n\n== জীবন ==\nসুনিতা দেবীর জন্ম ১৯৮০ সালে। তিনি রাষ্ট্রবিজ্ঞানে স্নাতক ডিগ্রি অর্জন করেন। ২০১০ সালে বিয়ের পর তাঁর নতুন বাড়িতে কোনও কার্যকরী শৌচাগার না থাকায় তিনি অবাক হয়েছিলেন। তাঁর গ্রাম উদয়পুরা রাজ্যের রাজধানী রাঁচি থেকে ১১৫ কিমি দূরে অবস্থিত। তাঁর গ্রামের প্রতিবেশীরাও একই রকম পরিস্থিতির মধ্যে ছিল। কিন্তু শিষ্টাচারের কারণে তিনি এটিকে সমস্যা হিসেবে প্রকাশ করতে পারেননি। মাত্র ১০% মহিলার শৌচাগার ব্যবহারের সুযোগ ছিল এবং বাকিদের খোলা জায়গায় মলত্যাগ করতে হত।\n২০১৫ সালে স্বচ্ছ ভারত মিশন -গ্রামীণ (এসবিএম-জি) সহ অন্যান্যরা তাঁর গ্রামে এসে শৌচাগার সম্পর্কে কথা বলতে শুরু করে। এই মিশনটি একটি উন্মুক্ত স্থানে মলত্যাগ মুক্ত সম্প্রদায় তৈরি করতে চেয়েছিল এবং তারা একটি গ্রামীণ পরিবারের দ্বারা নির্মিত প্রতিটি শৌচাগারের জন্য ১২,০০০ টাকা অনুদান প্রদান করছিল।\n\nসুনিতা দেবী এই কাজে আগ্রহ দেখিয়ে ছিলেন। তিনি রাজমিস্ত্রি হওয়ার প্রশিক্ষণ নিতে চেয়েছিলেন কিন্তু তিনি মহিলা বলে তাঁর শ্বশুর আপত্তি জানিয়েছিলেন। রাজমিস্ত্রির কাজ পুরুষরাই করত, যদিও অনেক রাজমিস্ত্রি শৌচাগার তৈরির কাজটিকে তাঁদের যোগ্য কাজ বলে মনে করতেন না। সুনিতা তাঁর স্বামীর সমর্থনে নিজের অধ্যবসায় চালিয়ে যান এবং একজন \"রানি মিস্ত্রী\" (মহিলা রাজমিস্ত্রি) হয়ে ওঠেন। উদয়পুরায় অন্যান্য মহিলাদের এই কাজে আগ্রহী করার চেষ্টা করলে, বিরোধিতা দেখা দেয় এবং কেউ কেউ তাঁকে সেখান থেকে চলে যেতে বলে। সুনিতা দেবী অবাক হয়েছিলেন যে তাঁর শৌচাগার তৈরিতে সকলের আপত্তি আছে, কিন্তু খোলা জায়গায় মহিলাদের মলত্যাগ করার বিষয়ে তাদের কোনও আপত্তি নেই।\nতাঁকে ২০১৯ সালে নারী শক্তি পুরস্কার প্রদান করা হয়। আন্তর্জাতিক নারী দিবসে, রাষ্ট্রপতি ভবনে ভারতের রাষ্ট্রপতি ২০১৮ সালের কাজের খতিয়ানের হিসেবে এই পুরস্কার প্রদান করেন। এক বছর পর রাষ্ট্রপতি আরেক মহিলা কলাবতী দেবীকে সম্মানিত করেন, যিনি কানপুরে শৌচাগার তৈরির জন্য রাজমিস্ত্রি হিসেবে প্রশিক্ষণ নিয়েছিলেন। পুরস্কার বিতরণী অনুষ্ঠানে প্রধানমন্ত্রী স্বচ্ছ ভারত মিশনে কাজের কথা উল্লেখ করেন, যা কলাবতী দেবীকে তাঁর কাজের প্রতি অনুপ্রাণিত করেছিল।\n\n\n== তথ্যসূত্র =="}