{"pageid": 1516376, "title": "দ্বিতীয় থুতমোসের সমাধি", "url": "https://bn.wikipedia.org/wiki?curid=1516376", "content": "দ্বিতীয় থুতমোসের সমাধি হল লুক্সরের পশ্চিমে ওয়াদি গাব্বানাৎ এল-কুরুদ এলাকায় অবস্থিত একটি প্রাচীন মিশরীয় রাজকীয় সমাধি। ২০২২ সালে আবিষ্কৃত এই সমাধিটি ২০২৫ সালে চিহ্নিতকরণ করা হয়। এই সমাধিটি সমাধি সংখ্যা অনুসারে ওয়াদি সি-৪ নামেও পরিচিত। একটি যুগ্ম মিশরীয়-ব্রিটিশ প্রত্নতাত্ত্বিক অভিযানের মাধ্যমে এই সমাধিটিকে চিহ্নিত করা হয়েছে। সমাধিটি খ্রিস্টপূর্ব ষোড়শ-পঞ্চদশ শতকের ফ্যারাও দ্বিতীয় থুতমোসের সঙ্গে সম্পর্কযুক্ত। কয়েকটি গণমাধ্যমে এই মর্মে একটি ভুল সংবাদ প্রচারিত হয়েছে যে এটি ১৯২২ সালে তুতানখামেনের সমাধি আবিষ্কারের পর আবিষ্কৃত প্রথম মিশরীয় রাজকীয় সমাধি।\n\n\n== আবিষ্কার ==\nপশ্চিম ওয়াদি জুড়ে এক বৃহত্তর প্রত্নতাত্ত্বিক অভিযানের সময় এই সমাধিটি আবিষ্কৃত হয়। ২০২২ সালের অক্টোবর মাসে প্রাথমিক অভিযান শুরু হয় লুক্সরের পশ্চিম ওয়াদি সি-তে এই সমাধির প্রবেশপথ ও প্রধান পথটি আবিষ্কারের মাধ্যমে। সেই সময় এটিকে চিহ্নিত করা হয় ওয়াদি সি-৪ নামে। মনে করা হয়েছিল যে, সমাধিটি তৃতীয় মধ্যবর্তী পর্যায় থেকে সিলবদ্ধ অবস্থায় রয়েছে। বারবার বন্যার ফলে প্রধান অক্ষটি ঘন আবর্জনায় ভরে যায় এবং সেই আবর্জনা জমে কংক্রিটের মতো শক্ত হয়ে পড়ে। এর ফলে সমাধির সিলিং-এর গঠনগত সংহতির উপর চাপ পড়ে এবং সেটির একটি অংশ ভেঙে পড়ে যায়।\nপ্রত্নতাত্ত্বিকদের দলটি গোড়ার দিকে এটিকে রাজার কোনো স্ত্রীর সমাধি মনে করেছিলেন। কারণ সমাধিটি তৃতীয় থুতমোসের তিন পত্নীর সমাধি এবং হাতশেপসুতের পরিকল্পিত রানিদের সমাধিক্ষেত্রের কাছে অবস্থিত। প্রায় তিন বছর ধরে বিস্তারিত খননকার্য চালানোর পর সমাধিটির মালিক যে এক ফ্যারাও ছিলেন তা নিশ্চিতভাবে জানা যায়।\n\n\n== নকশা ও স্থাপত্য ==\n\nসমাধিটিতে তৃতীয় থুতমোসের রাজত্বকালের পরবর্তী যুগের বৈশিষ্ট্য অনুসারে একটি সাদামাটা স্থাপত্য নকশা দেখা যায়। সমাধি স্থাপনার এই ধরনের স্থাপত্য পরবর্তীকালের মিশরীয় শাসকদের প্রভাবিত করেছিল। রাজাদের উপত্যকা ও রাজার পত্নীদের সমাধিক্ষেত্রের কাছে সমাধিটি অবস্থিত হওয়ায় অষ্টাদশ রাজবংশের রাজত্বকালে রাজকীয় সমাধিদান প্রথার বিবর্তন সম্পর্কে একটি নিবিড় ধারণা এই সমাধি থেকে পাওয়া যায়। সমাধিটি নির্মিত হয়েছিল একটি \"লেফট-হ্যান্ড-টার্ন নকশা\"র আদি রূপকে কেন্দ্র করে, যা অষ্টাদশ রাজবংশের পরবর্তী রাজকীয় সমাধিগুলির ক্ষেত্রে মানকে পরিণত হয়।\nসমাধিটিতে তিনটি বড়ো কক্ষ আছে। খননকারীরা এগুলিকে এ, বি, সি নামে চিহ্নিত করেছেন। কক্ষ এ সবচেয়ে ভিতরে অবস্থিত সবচেয়ে বড়ো কক্ষ। এটি একসময়ে সুসজ্জিত ছিল। কিন্তু সেই-সব সাজসজ্জার অল্পই অবশিষ্ট আছে এবং যা আছে তা মূলত রয়েছে কক্ষটির কোণের অংশে।\nএই সমাধিতে একটি \"অচিরাচরিত\" দ্বিতীয় প্রবেশ পথ রয়েছে, যেটি সাদা জিপসাম প্লাস্টার দিয়ে মসৃণ করে পালিশ করা। এই প্রবেশ পথটি যে দু’বার প্রসারিত করা হয়েছিল তার প্রমাণ পাওয়া গিয়েছে। সাধারণত সমাধির প্রবেশ পথগুলির ঢাল নিচের দিকে হলেও, এই প্রবেশ পথটির কোণ উপরের দিকে এবং এটি কক্ষতলের ১.৪ মিটার উচ্চতায় সমাধিকক্ষটিকে আড়াআড়িভাবে ভেদ করে গিয়েছে। প্রত্নতাত্ত্বিক প্রমাণ থেকে বোঝা যায় যে, এই পরিবর্তনটি সাধিত হয়েছিল বন্যার ফলে মূল প্রবেশ পথটি বন্ধ হয়ে গেলে একটি আপদকালীন বহির্গমনের পথ নির্মাণের জন্য।\nসমাধিটি বিশেষভাবে ক্ষতিগ্রস্থ অবস্থায় আবিষ্কৃত হয়েছে। এই অবস্থার কারণ দ্বিতীয় থুতমোসকে সমাহিতকরণের অব্যবহিত পরে ঘটে যাওয়া বন্যাটি। প্রত্নতাত্ত্বিক প্রমাণ থেকে বোঝা যায় যে, প্রাচীনকালে এই-সব বন্যার পরে সমাধির অনেক মূল উপাদান যাতে আরও ক্ষতিগ্রস্থ না হয় তার জন্য অন্যত্র সরিয়ে নিয়ে যাওয়া হয়েছিল। প্রথমবার সমাহিতকরণের কয়েক শতাব্দী পরে দ্বিতীয় থুতমোসের দেহটি দেইর এল-বাহারি গুপ্তস্থানে সরিয়ে নিয়ে যাওয়া হয়। সেখান থেকে উনিশ শতকে তাঁর মমিটি পাওয়া গিয়েছিল।\n\n\n== উপকরণ ==\nসমাধিটিতে প্রাপ্ত উপকরণগুলির মধ্যে এমন কিছু সামগ্রী ছিল যা দেখে বোঝা গিয়েছে যে সমাধিটির অধিকারী আসলে কোনো রাজা। সাজানোর যে সব উপকরণ পাওয়া গিয়েছে তার মধ্যে আছে অ্যালাব্যাস্টারের পাত্র, যাতে মিশরীয় চিত্রলিপিতে দ্বিতীয় থুতমোসের নাম লেখা ছিল এবং তাঁকে ওসাইরিস আখেপেরেনরে (দ্বিতীয় থুতমোসের দ্বিতীয় নাম) নামে উল্লেখ করা হয়েছিল। সেই সঙ্গে পাওয়া গিয়েছে তাঁর পত্নী-ভগিনী হাতশেপসুতের চিত্রলিপিমূলক অভিলিখন, যা থেকে বোঝা যায় যে তাঁর অন্ত্যেষ্টিক্রিয়া সম্পাদনা করেছিলেন হাতশেপসুতই। কারণ সেই সময় দ্বিতীয় থুতমোসের পুত্র ও উত্তরসূরি তৃতীয় থুতমোস সেই কাজের পক্ষে অনেকটাই ছোটো ছিলেন। দ্বিতীয় থুতমোসের অন্ত্যেষ্টিতে ব্যবহৃত আসবাবগুলি এখানেই প্রথম আবিষ্কৃত হয়। প্রত্নতত্ত্ববিদদের অনুমান, অন্যান্য উপকরণগুলি বন্যার ফলে ধ্বংসপ্রাপ্ত হয়েছে। সমাধিতে ব্যবহৃত যথাযথ সামগ্রীগুলির কোনো খণ্ডাংশ পাওয়া যায়নি। কিন্তু অনেক মৃৎপাত্রের টুকরো পাওয়া গিয়েছে। এগুলি প্রধানত পাওয়া গিয়েছে বি ও সি কক্ষ থেকে, যা থেকে বোঝা যায় সেখানেও একটি সমাহিতকরণের ঘটনা ঘটেছিল।\n\n\n== সাজসজ্জা ==\nদেওয়ালের অনেক সাজসজ্জায় উপত্যকার নিয়মিত বন্যার ফলে বিশ্রীভাবে ক্ষতিগ্রস্থ হয়েছে। খননকার্যের ফলে দেখা গিয়েছে গাঁথনির টুকরোগুলি নীল অভিলিখন ও হলুদ তারার শিল্পকর্ম দ্বারা শোভিত ছিল। হলুদ রঙে রঞ্জিত একটি প্রেক্ষাপটে (যেটি পুরোনো প্যাপিরাসের রঙের আদলে চিত্রিত হয়েছিল) এই সমাধিতে আমদুয়াতের একটি অংশও খোদিত হয়েছিল। উল্লেখ্য, অন্ত্যেষ্টিলিপি আমদুয়াত সেযুগের রাজকীয় সমাধির একটি সাধারণ বৈশিষ্ট্য ছিল, যার উদ্দেশ্য ছিল মৃত রাজাকে পরলোকে পথ প্রদর্শন করা। এই কারণে প্রত্নতত্ত্ববিদেরা অনুমান করেন যে, সমাধিটির সাজসজ্জার সঙ্গে গোড়ার দিকে দ্বিতীয় থুতমোসের পুত্র তৃতীয় থুতমোসের সমাধি কেভি৩৪-এর সাজসজ্জার মিল ছিল।\n\n\n== পাদটীকা ==\n\n\n== তথ্যসূত্র ==\n\nটেমপ্লেট:Theban Necropolis Navigator"}