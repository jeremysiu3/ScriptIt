{"pageid": 1526074, "title": "শেখ চিলির সমাধি", "url": "https://bn.wikipedia.org/wiki?curid=1526074", "content": "শেখ চিলির সমাধি ভারতের হরিয়ানার কুরুক্ষেত্র জেলার থানেসর শহরে অবস্থিত একটি জটিল স্থাপনা। এতে দুটি সমাধি, একটি মাদ্রাসা, মুঘল উদ্যান এবং স্থাপত্য কাঠামো রয়েছে।\n\n\n== বিবরণ ==\n\nমূল সমাধিটি সুফি আবদুর রহিম আবদুল করিম আবদুর রাজ্জাকের। তিনি শেখ চিলি নামে পরিচিত। তিনি  মুঘল যুবরাজ দারা শিকোহ -এর কাদিরিয়া সুফি ওস্তাদ ছিলেন। সমাধির স্থাপত্য পরিকল্পনায় যথেষ্ট পারস্য শৈলীর প্রভাব দেখা যায়। এই কমপ্লেক্সে আরেকটি সমাধি আছে।  এটি শেখ চিলির স্ত্রীর বলে মনে করা হয়।  এখানে পাথরের মসজিদ নামে একটি মসজিদ রয়েছে। মসজিদটি লাল বালির পাথর দিয়ে তৈরি। উত্তর দিকে মুঘল বাগান রয়েছে। মসজিদের ছাদ স্তম্ভের উপর স্থাপিত। ছাদে ফুলের নকশা খোদাই করা আছে। স্তম্ভগুলোতেও ফুলের নকশা রয়েছে। আর ভিত্তিগুলোতে চৈত্য-জানালার মোটিফ দেখা যায়। পশ্চিম দেয়ালের মাঝে কিবলা রয়েছে। কিবলার দুই পাশে দুটি খিলান আকৃতির খোপ আছে। এখানে কুরআনের আয়াত খোদাই করা আছে। পরে মসজিদের সামনের চত্বরে ইটের তৈরি উঁচু চাতাল তৈরি করা হয়। এই মসজিদটি সপ্তদশ শতাব্দীতে নির্মিত বলে মনে করা হয়। কমপ্লেক্সের দক্ষিণ পাশে (শেখ চিল্লির সমাধির উত্তরে) একটি বড় বাগান কমপ্লেক্স আছে। মুঘল বাগানের চারবাগ শৈলীতে তৈরি করা হয়েছে। এর মাঝে একটি বর্গাকার হাউজ (পানির ট্যাঙ্ক) রয়েছে। পূর্ব দিক থেকে দেওয়ালের ভেতর লুকানো পোড়ামাটির পাইপ দিয়ে এই জলাধারে পানি সরবরাহ করা হতো।\nকেন্দ্রীয় হাউজের পূর্ব দিকে একটি ছোট আয়তাকার ট্যাঙ্ক আছে। এটি আরও পূর্ব থেকে আসা একটি উঁচু খোলা নালার সঙ্গে যুক্ত করা হয়েছে। ট্যাঙ্কের উত্তর দিকে একটি ছোট জলাধার আছে। এর দুই প্রান্তে খাঁজকাটা নকশা এবং মাঝে একটি তামার ফোয়ারা রয়েছে। পানি গোপন পাইপের মাধ্যমে প্রবাহিত হতো। এই পাইপটি চুন-সুড়কির আবরণে ঢাকা ছিল। এটি ঝর্ণা থেকে পানি প্রবাহের জন্য তৈরি করা হয়েছিল।\nএই পার্কটি এখন হর্ষবর্ধন পার্ক নামে পরিচিত। পার্কে প্রবেশের জন্য পূর্ব দেয়ালের মাঝখানে একটি সুসজ্জিত প্রবেশদ্বার রয়েছে। এই প্রবেশদ্বার থেকে একটি পথ চারদিকে ছড়িয়ে পড়েছে। পার্কের পূর্ব, উত্তর ও পশ্চিম দিকে দ্বিকক্ষ বিশিষ্ট ঘর রয়েছে। এই ঘরগুলোর দেওয়ালে খোপ ও আলমারি ছিল। সরাইয়ের পশ্চিম অংশে দুটি কক্ষের ঘর ছিল। এই ঘরগুলোর প্রথম তলায় উঠার জন্য মাঝখানে ও দক্ষিণ-পশ্চিম কোণে সিঁড়ি ছিল।\nপ্রধান প্রবেশদ্বারের ঠিক বিপরীতে আরেকটি বিশাল ভবন ছিল। কিন্তু এটির নিচতলায় কোনো প্রবেশপথ ছিল না। শুধু ওপরের তলায় পশ্চিম দিকে একটি খোলা অংশ ছিল। এই খোলা অংশটি রাজা হর্ষ-কা-টিলা থেকে সরাসরি সংযুক্ত ছিল। এই কক্ষটি এমনভাবে তৈরি করা হয়েছে যে সম্ভবত এখান থেকে কোনো কর্তৃপক্ষ নিচে সরাইয়ে জড়ো হওয়া লোকদের উদ্দেশে কথা বলতে পারত।\nসমাধির পশ্চিমে হর্ষ-কা-টিলার ধ্বংসাবশেষ রয়েছে। এখানে খনন করে জানা গেছে প্রথম শতাব্দী থেকে মুঘল আমলের শেষ পর্যন্ত এখানে মানুষ বসবাস করত। কিছু পোড়ামাটির টুকরো এবং সাধারণ ধূসর, কালো ও লাল মাটির জিনিস পাওয়া গেছে। এতে বোঝা যায় খ্রিস্টপূর্ব প্রথম সহস্রাব্দে এখানে লোকজন ছিল।\nখনন থেকে ছয়টি সাংস্কৃতিক সময়ের নিদর্শন পাওয়া গেছে: কুশান যুগ (১ম-৩য় শতাব্দী), গুপ্ত যুগ (৪র্থ-৬ষ্ঠ শতাব্দী), গুপ্তোত্তর বা বর্ধন যুগ (৬ষ্ঠ-৭ম শতাব্দী), রাজপুত যুগ (৮ম-১২শ শতাব্দী), এবং মুঘল যুগ (১৬শ-১৯শ শতাব্দী)। স্মৃতিসৌধটি শুক্রবার ছাড়া সব দিন খোলা থাকে। ভারতীয় এবং সার্ক(বাংলাদেশ, নেপাল, ভুটান, শ্রীলঙ্কা, পাকিস্তান, মালদ্বীপ এবং আফগানিস্তান) ও বিমসটেক(বাংলাদেশ, নেপাল, ভুটান, শ্রীলঙ্কা, থাইল্যান্ড এবং মায়ানমার) দর্শনার্থীরা ২৫ রুপি দিয়ে সমাধিতে প্রবেশ করতে পারে।  বিদেশিরা ১০০ রুপি বা ২ ডলার দিয়ে সমাধিতে প্রবেশ করতে পারে। এটি সকাল ৯টা থেকে বিকেল ৫টা পর্যন্ত খোলা থাকে।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== প্রত্নতাত্ত্বিক জাদুঘর ==\nএই কমপ্লেক্সের মধ্যেই ভারতের প্রত্নতাত্ত্বিক জরিপ সংস্থা পরিচালিত একটি প্রত্নতাত্ত্বিক জাদুঘরও অবস্থিত। এই স্থাপনাটি ১৯৫৮ সালের প্রাচীন স্মৃতিস্তম্ভ ও প্রত্নতাত্ত্বিক স্থল ও অবশেষ আইন এর ৪ নম্বর ধারার অধীনে সংরক্ষিত এবং জাতীয় গুরুত্বপূর্ণ স্থাপনা হিসেবে ঘোষণা করা হয়।\n\nএই জাদুঘরে কুরুক্ষেত্র ও ভগবানপুরা অঞ্চলের বিভিন্ন প্রত্নতাত্ত্বিক নিদর্শন সংরক্ষিত আছে।  এখানে সিল ও সিলমোহর, টেরাকোটার মূর্তি, ফলক, অলংকার এবং তলোয়ার পাওয়া গেছে। এই জিনিসগুলো মূলত কুষাণ যুগ (খ্রিস্টীয় ১ম-৩য় শতক), গুপ্ত যুগ (খ্রিস্টীয় ৪র্থ-৬ষ্ঠ শতক) এবং গুপ্ত-পরবর্তী অর্থাৎ বর্ধন রাজবংশের সময়কাল (খ্রিস্টীয় ৬ষ্ঠ-৭ম শতক) থেকে সংগ্রহ করা হয়েছে।\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}