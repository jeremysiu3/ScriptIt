{"pageid": 1346306, "title": "জগমতি সাঙ্গোয়ান", "url": "https://bn.wikipedia.org/wiki?curid=1346306", "content": "জগমতি সাঙ্গোয়ান, হরিয়ানার সোনিপথের বুটানা গ্রামে ১৯৬০ সালের ২রা জানুয়ারি জন্মগ্রহণ করেন। তিনি একজন ভারতীয় সক্রিয় কর্মী, তিনি ভারতের কমিউনিস্ট পার্টির (মার্ক্সবাদী) কেন্দ্রীয় কমিটির প্রাক্তন সদস্য। তিনি একজন ভারতীয় ভলিবল খেলোয়াড় এবং তিনি এশিয়ান ভলিবল চ্যাম্পিয়নশিপে ব্রোঞ্জ জয়ী ভারতীয় দলের অংশ ছিলেন। তিনি হলেন প্রথম মহিলা ক্রীড়াবিদ যিনি হরিয়ানার মর্যাদাপূর্ণ অসামান্য ক্রীড়াবিদদের জন্য ভীম পুরস্কার পেয়েছেন। তিনি ভারতীয় কৃষকদের আন্দোলনের সময় মহিলাদের নিরাপত্তা সম্পর্কিত বিষয়গুলি দেখার জন্য সম্মিলিত কিষান মোর্চা (এসকেএম) দ্বারা গঠিত কিষাণ মহিলা সমিতির নেতৃত্ব দিয়েছিলেন। বর্তমানে, তিনি এইডিডব্লিউ এ- এর জাতীয় সহ-সভাপতি এবং সিপিআই(এম)-এর রোহতক জেলা সম্পাদক।\n\n\n== কাজ ==\nসাঙ্গোয়ান হরিয়ানা এবং ভারতে অনার কিলিং এর বিরুদ্ধে কাজ করার জন্য পরিচিত। তিনি অল ইন্ডিয়া ডেমোক্রেটিক উইমেনস অ্যাসোসিয়েশনের সাধারণ সম্পাদক ছিলেন। তিনি ভারতের কমিউনিস্ট পার্টি (মার্কসবাদী) র কেন্দ্রীয় কমিটির সদস্য ছিলেন কিন্তু ২০১৬ সালের পশ্চিমবঙ্গ বিধানসভা নির্বাচনে ভারতীয় জাতীয় কংগ্রেসের সাথে পার্টির আসন ভাগাভাগির বিরোধিতা করার পর তাঁকে কিছু সময়ের জন্য বহিষ্কার করা হয়েছিল। তিনি অনার কিলিং এর বিরুদ্ধে প্রচারণা চালিয়েছেন এবং নারী ভ্রূণ হত্যার বিরুদ্ধে প্রচারণা শুরু করেছেন। সাঙ্গোয়ান স্থানীয় পঞ্চায়েত নির্বাচনে প্রতিদ্বন্দ্বিতা করার জন্য \"অশিক্ষিত\" প্রার্থীদের নিষেধ করার হরিয়ানা সরকারের সিদ্ধান্তকে চ্যালেঞ্জ করার জন্যও পরিচিত (আইনিভাবে এবং আন্দোলন করে)। তিনি রোহতকের মহর্ষি দয়ানন্দ ইউনিভার্সিটি (এমডিইউ) কলেজে কাজ করেছেন এবং  এমডিইউ এর উইমেনস স্টাডিজ সেন্টারের প্রতিষ্ঠাতা পরিচালক ছিলেন। ২০১৬ সালের জুনে, তিনি পশ্চিমবঙ্গে কংগ্রেসের সাথে আসন ভাগাভাগির প্রতিবাদে একটি কেন্দ্রীয় কমিটির বৈঠকে সিপিআই(এম) ত্যাগ করেন। তাঁকে শৃঙ্খলাভঙ্গের জন্য বহিষ্কার করা হয়েছিল, কিন্তু শেষ পর্যন্ত তাঁর পার্টি সদস্যপদ ফিরিয়ে দেওয়া হয়েছিল। পরে সিপিএমও তাঁকে হরিয়ানার রোহতকে মেয়র প্রার্থী হিসেবে দাঁড় করায়।\n\n\n== ব্যক্তিগত জীবন ==\nসাঙ্গোয়ান হরিয়ানার একটি জাট পরিবারে জন্মগ্রহণ করেন, তাঁর বাবা বুটানা গ্রামের একজন নম্বরদার ছিলেন। তিনি ১৯৭৮ সালে প্রতিষ্ঠিত স্পোর্টস কলেজ ফর উইমেন থেকে পড়াশোনা করেন। তিনি হিসারের হরিয়ানা কৃষি বিশ্ববিদ্যালয়ের (এইচএইউ), একজন সুপরিচিত প্রাক্তন ছাত্র। তিনি আন্তর্জাতিক পর্যায়ে ভারতের হয়ে ভলিবল খেলেছেন। তিনি হরিয়ানার ক্রীড়া মহিলাদের অবস্থার ওপর পিএইচডি করেছেন। তিনি সিপিআই(এম) -এর প্রাক্তন রাজ্য সম্পাদক এবং কেন্দ্রীয় কমিটির সদস্য ইন্দ্রজিৎ সিংকে বিয়ে করেছেন, যিনি বর্তমানে দেশব্যাপী কৃষক আন্দোলনে সক্রিয়। সিং এইচএইউ-তে ছাত্র ইউনিয়নের সভাপতিও ছিলেন এবং একাধিকবার নির্বাচিত হয়েছিলেন। তাঁদের একটি মেয়ে আছে যাঁর নাম অখিলা।  তিনি একজন সাংবাদিক এবং মেজর জেনারেল স্ট্যানলি উইলিয়াম বুরেটের নাতিকে বিয়ে করেছেন।\n\n\n== তথ্যসূত্র =="}