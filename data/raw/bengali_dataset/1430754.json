{"pageid": 1430754, "title": "২০১৭ নারীদের মার্চ", "url": "https://bn.wikipedia.org/wiki?curid=1430754", "content": "২০১৭ নারীদের মার্চ ছিল বিশ্বব্যাপী একটি প্রতিবাদ, মার্কিন প্রেসিডেন্ট হিসেবে ডোনাল্ড ট্রাম্পের অভিষেক হওয়ার পরের দিন ২০১৭ সালের ২১ জানুয়ারি তারিখে এটি হয়েছিল। ট্রাম্পের নীতিগত অবস্থান এবং বক্তৃতা, যা বিবেচিত হয়েছিল নারীর অধিকারের প্রতি হুমকি এবং নারী বিদ্বেষ হিসেবে, তার প্রতিবাদে এই মিছিল হয়েছিল। এটি ছিল মার্কিন ইতিহাসে সবচেয়ে বড় এক দিনের বিক্ষোভ। বার্ষিক মিছিলের লক্ষ্য ছিল নারীদের মানবাধিকার এবং অন্যান্য বিষয় সংক্রান্ত আইন ও নীতির পক্ষে কথা বলা, যার মধ্যে রয়েছে নারীর অধিকার, অভিবাসন সংস্কার, স্বাস্থ্যসেবা সংস্কার, অক্ষমতার ন্যায়বিচার, প্রজনন অধিকার, পরিবেশ, এলজিবিটিকিউ অধিকার, জাতিগত সমতা, ধর্মের স্বাধীনতা, অধিকার ও সহনশীলতা । নারী আয়োজকদের মতে, তাদের লক্ষ্য ছিল \"আমাদের নতুন প্রশাসনকে তাদের অফিসে প্রথম দিনে একটি সাহসী বার্তা পাঠানো এবং বিশ্বকে জানানো যে নারীর অধিকার হল মানবাধিকার\"।\nপ্রধান প্রতিবাদটি ছিল ওয়াশিংটন, ডিসিতে, এবং এটি ওয়াশিংটনে নারীদের মার্চ নামে পরিচিত। বিশ্বব্যাপী, এর সাথে আরো অনেক মিছিল অনুষ্ঠিত হয়। ওয়াশিংটন মার্চ ইউটিউব, ফেসবুক এবং টুইটারে সরাসরি সম্প্রচার করা হয়েছিল। ওয়াশিংটন মার্চ ৪,৭০,০০০ এরও বেশি লোককে আকর্ষণ করেছিল। মার্কিন যুক্তরাষ্ট্রের মিছিলে ৩,২৬৭,১৩৪ থেকে ৫,২৪৬,৬৭০ জন লোক অংশগ্রহণ করেছিল, যা মার্কিন জনসংখ্যার প্রায় ১.০ থেকে ১.৬ শতাংশ। বিশ্বব্যাপী অংশগ্রহণ সাত মিলিয়নেরও বেশি অনুমান করা হয়েছে। মার্কিন যুক্তরাষ্ট্রে কমপক্ষে ৪০৮টি এবং অন্যান্য ৮১টি  দেশে ১৬৮টি মার্চের পরিকল্পনা করা হয়েছিল বলে জানা গেছে। ২০১৭ নারীদের মার্চের পরে, আয়োজকরা রিপোর্ট করেছেন যে সারা বিশ্বে প্রায় ৬৭৩টি মার্চ হয়েছে, সাতটি মহাদেশের সবগুলিতেই, তার মধ্যে ২৯টি কানাডায়, ২০টি মেক্সিকোতে, এবং ১টি অ্যান্টার্কটিকায়। জনসমাগম শান্তিপূর্ণ ছিল: ডিসি, শিকাগো, লস এঞ্জেলেস, নিউ ইয়র্ক সিটি, বা সিয়াটলে কোনো গ্রেপ্তার করা হয়নি, সেখানে সম্মিলিতভাবে প্রায় দুই মিলিয়ন লোক মিছিল করেছিল। সংস্থাটির ওয়েবসাইটে বলা হয়েছে যে তারা \"নাগরিক অধিকার আন্দোলনের অহিংস মতাদর্শ\" মেনে চলতে চেয়েছিল। মিছিলের পরে, ওয়াশিংটনে নারীদের মার্চের আয়োজকরা এর গতি বজায় রাখার উদ্দেশ্যে যৌথ সক্রিয়তার জন্য \"প্রথম ১০০ দিনের জন্য ১০টি অ্যাকশন\" প্রচারাভিযান পোস্ট করেছেন।\n\n\n== তথ্যসূত্র =="}