{"pageid": 1190142, "title": "চার্বাক হ্রদ", "url": "https://bn.wikipedia.org/wiki?curid=1190142", "content": "চার্বাক হ্রদ (উজবেক: Chorvoq; چهارباغ চার বাগ থেকে, ফার্সি ভাষায় \"চারটি বাগান\") উজবেকিস্তানের তাসখন্দ অঞ্চলের উত্তরাঞ্চলের বো'স্টোনলিক জেলার একটি কৃত্রিম জলাধার। এটি তাসখন্দ থেকে প্রায় ৬০ কিমি (৩৭ মা) উত্তর-পূর্বে, সমুদ্রপৃষ্ঠ থেকে ১,৬২০ মি (৫,৩১০ ফু) উচ্চতায় অবস্থিত। হ্রদটিকে \"উজবেকের মুক্তা\" বলা হয়ে থাকে। এই হ্রদের উত্তরে উগাম, পূর্বে পস্কেম ও দক্ষিণে চাটকাল পর্বতমালা অবস্থিত। পশ্চিম থিয়েন শান পর্বতমালায় পস্কেম, কোকসুভ এবং চাটকাল নদীর মোহনার নিকটস্থ চিরচিক নদীর উপর একটি ১৬৮ মি (৫৫১ ফু) উঁচু পাথরের বাঁধ (চার্বাক হাইড্রোপাওয়ার স্টেশন) তৈরি করে জলাধারটি কৃত্রিমভাবে তৈরি করা হয়েছিল। বর্তমানে, এই মোহনাটি দেখা যায় না এবং তিনটি নদীই সরাসরি চার্বাকে প্রবাহিত হয়। এই জলাধারের পানি ধারণক্ষমতা প্রায় ২ কিমি৩ (০.৪৮ মা৩)। চার্বাক হ্রদ উজবেকিস্তানের পার্বত্য অঞ্চলের প্রতিনিধিত্ব করে।\nচার্বাক হ্রদটি চিরচিক নদীর উপর তৈরি করা কয়েকটি জলাধারের মধ্যে সবচেয়ে ঊচুতে অবস্থিত। নিচের দিকে, খোদঝিকেন্ট জলাধার এবং গাজালকেন্ট জলাধার অবস্থিত, আয়তনে যেগুলি অনেক ছোট। নদীর উপত্যকা বরাবর সেচের জন্য পানি সরবরাহের কারণে বসন্ত ও গ্রীষ্মের প্রথম দিকে হ্রদটির সর্বনিম্ন মাত্রা পরিলক্ষিত হয়।\nচার্বাক হ্রদ তাসখন্দ অঞ্চলের একটি জনপ্রিয় রিসোর্ট। চার্বাকের তীরে অবস্থিত গ্রাম যেমন ইউসুফোনা, বুর্চমুল্লো, নানে, চোরভোক, সিডজাক, বোগিস্টন এবং আশেপাশে পর্যটকদের থাকার জন্য বিস্তৃত হোটেল, দাচা, বাড়ি এবং ট্যাপচান রয়েছে। ইউসুফোনা প্যারাগ্লাইডারদের মধ্যেও একটি জনপ্রিয় স্থান।\n\n\n== চার্বাক বাঁধ ==\n\nচার্বাক হাইড্রোপাওয়ার স্টেশন নির্মাণের জন্যে ১৯৬৪ সালে চিরচিক নদী উপত্যকার সংকীর্ণ অংশে ১৬৮ মি (৫৫১ ফু) উচ্চতার একটি বাঁধ নির্মাণকাজ শুরু হয় এবং ১৯৭০ সালে শেষ হয়। জলাধারটি ভরাট হয়ে গেলে প্রায় ১৫০টি প্রত্নতাত্ত্বিক স্থান জলের নিচে তলিয়ে যায়। বাঁধটি নির্মাণের পূর্বে উজবেকিস্তানের ইতিহাস ও প্রত্নতত্ত্ব ইনস্টিটিউট এই স্থানগুলি তদন্ত করেছিল। চিরচিক নদীর উপত্যকা প্রাচীনকাল থেকেই মানুষ বসবাস ও শিকারের জন্য ব্যবহার করত। অঞ্চলটিতে প্রাচীন ইতিহাসের প্রচুর সংখ্যক বৈচিত্র্যময় স্মৃতিস্তম্ভ রয়েছে; উদাহরণস্বরূপ, ওবিরাহমাত গ্রোটো, প্রাচীন পুরুষদের একটি পুরাপ্রস্তরীয় স্থান, যেখানে কমপক্ষে ৫০ হাজার বছর আগের প্রত্নতাত্ত্বিক নিদর্শন- দাঁত এবং মাথার খুলির হাড় পাওয়া গেছে। এছাড়াও, খোজিকেন্টের কাছে চিনারের গুহাটি রক পেইন্টিং (পেট্রোগ্লিফ) পাওয়া যায়।\n\n\n== তথ্যসূত্র ==\n\n\n== বহিঃসংযোগ ==\n\nটেমপ্লেট:Tourist attractions in Uzbekistan"}