{"pageid": 1532345, "title": "মুসলিম বাজার বধ্যভূমি", "url": "https://bn.wikipedia.org/wiki?curid=1532345", "content": "ঝকঝকে সাদা মোজাইক ও টাইলসে তৈরি মসজিদটির অন্দরমহল। ভেতরের স্তম্ভগুলো সাদা রঙের টাইলসের। ব্যতিক্রম শুধু একদম সামনের সারির বাঁ পাশের স্তম্ভটি। কালো রঙের টাইলসের স্তম্ভটি দাঁড়িয়ে আছে শোক ও শ্রদ্ধার প্রতীক হয়ে। স্তম্ভটির রং কালো রাখা হয়েছে মুক্তিযুদ্ধের জানা-অজানা হাজারো শহীদের প্রতি শ্রদ্ধা জানাতে। এর নীচেই ছিল শহীদদের লাশভর্তি এক কূপ। \n১৯৯৯ সালের ২৭ জুলাই মিরপুর ১২ নং সেকশনের ডি ব্লকে নূরী মসজিদের পাশে মুসলিম বাজার বধ্যভূমির সন্ধান পাওয়া যায়। মসজিদের নির্মাণ কাজে মাটি খননের সময় এখানে একটি কুয়ো থেকে বেরিয়ে আসে অসংখ্য মানুষের মাথার খুলি ও হাড়গোড়। অতঃপর মুক্তিযুদ্ধ জাদুঘর সেনাবাহিনীর সহযোগিতায় এই বধ্যভূমির খনন কাজ শুরু করে। বধ্যভূমি থেকে অসংখ্য হাড়, চুলের বেণী, মেয়েদের স্যান্ডেল, গলার চেইন, কাপড়, তাজা গুলি, মাইন প্রভৃতি উদ্ধার করা হয়। এখানে অসংখ্য নিরীহ বাঙালিকে হত্যার পর পুঁতে রাখা হয়েছিল। শহীদ জহির রায়হানের ছেলে অনল রায়হান নিজে এসে শনাক্ত করেন তার বাবার পোশাক, হাড়, খুলি, স্লাব খোঁড়ার পরেই বেরিয়ে এসেছিল যেগুলো। লেখেন এক অসাধারণ লেখা, “পিতার অস্থির সন্ধানে”। ভোরের কাগজের তৎকালীন রিপোটার জুলফিকার আলী মানিক খুজে বের করেন ‘৭২ রের ৩০শে জানুয়ারি বিহারী ও পাকিস্তানিদের চালানো সেই ম্যাসাকারে জীবিত একমাত্র সেনা সদস্য আমির হোসেনকে, যিনি সাক্ষ্য দেন, কালো প্যান্ট, সাদা জামা ও হলুদ সোয়েটার পরা যে সাংবাদিক ছিলেন তাদের সাথে, চোখের সামনে তাকে প্রথমে ব্রাশফায়ার ও পরে কোপাতে কোপাতে বধ্যভূমির দিকে নিয়ে যায় বিহারীরা। উন্মোচন হয় ২৭ বছরের পুরোনো রহস্যের।\n\n\n== আরও দেখুন ==\nবাংলাদেশের স্বাধীনতা যুদ্ধের বধ্যভূমির তালিকা\n\n\n== তথ্যসূত্র ==\n\n\n== বহিঃসংযোগ =="}