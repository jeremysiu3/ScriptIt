{"pageid": 1001608, "title": "আলবেনিয়ার ভূগোল", "url": "https://bn.wikipedia.org/wiki?curid=1001608", "content": "আলবেনিয়া হল দক্ষিণ, দক্ষিণ পূর্ব ইউরোপ এবং পশ্চিমী বল্কানের একটি ছোট দেশ, যেটি ভূমধ্যসাগরের অন্তর্গত অ্যাড্রিয়াটিক সাগর এবং আয়োনীয় সাগরের মধ্যে অবস্থিত। এর উপকূলরেখা প্রায় ৪৭৬ কিমি (২৯৬ মা) বিস্তৃত। এটি উত্তর পশ্চিমে মন্টিনিগ্রো, উত্তর-পূর্বে কসোভো, পূর্বে উত্তর মেসিডোনিয়া এবং দক্ষিণ পূর্ব ও দক্ষিণে গ্রিস দ্বারা আবদ্ধ।\nআলবেনিয়ার বেশিরভাগ অংশ পর্বতময় এবং পাহাড়ি, উদাহরণস্বরূপ, উত্তরে আলবেনীয় আল্পস, উত্তর-পূর্বে শার পর্বতমালা, মধ্যভাগে স্কান্দারবেগ পর্বতমালা, পূর্বে কোরাব পর্বতমালা, দক্ষিণ-পূর্বে পিন্ডাস পর্বতমালা এবং দক্ষিণ-পশ্চিমে সিরাউনিয়ান পর্বতমালা। আলবেনীয় অ্যাড্রিয়াটিক এবং আয়োনীয় সমুদ্র উপকূল বরাবর পশ্চিমে সমুদ্র ও মালভূমি বিস্তৃত ।\nইউরোপের সবচেয়ে গুরুত্বপূর্ণ মিষ্টি জলের উৎসের মধ্যে প্রাচীনতম জলাশয়ের অল্প সংখ্যক কয়েকটি আলবেনিয়ায় অবস্থিত। দক্ষিণ ইউরোপের দ্বিতীয় বৃহত্তম হ্রদ, শ্কোদার হ্রদ উত্তর-পশ্চিমে আলবেনীয় আল্পস এবং অ্যাড্রিয়াটিক সাগর দ্বারা বেষ্টিত অঞ্চলে অবস্থিত। বিশ্বের প্রাচীনতম অবিচ্ছিন্নভাবে বিদ্যমান একটি হ্রদ, ওহ্রিড হ্রদ দক্ষিণ-পূর্বে বিস্তৃত, বলকান উপদ্বীপের সর্বোচ্চ টেকটোনিক হ্রদ বড় এবং ছোট প্রেসপা হ্রদ দক্ষিণ-পূর্বের উঁচু পর্বতমালার মধ্যে লোকচক্ষুর অন্তরালে অবস্থিত।\nআলবেনিয়ার পূর্বাঞ্চলে নদীগুলি উৎপন্ন হয়ে পশ্চিমপ্রান্তে সমুদ্রের দিকে প্রবাহিত হয়েছে। এগুলি অ্যাড্রিয়াটিকের নিকাশী অববাহিকা, এজিয়ান এবং কৃষ্ণ সাগর দ্বারা বেষ্টিত। দেশের দীর্ঘতম নদী হল ড্রিন, এই নদীটি এর দুই উৎস, কালো এবং সাদা ড্রিনের সঙ্গমস্থল থেকে উৎপন্ন হয়েছে। আর একটি উল্লেখযোগ্য নদী হল ভিজোস, যেটি ইউরোপের সর্বশেষ অক্ষত বৃহত নদী ব্যবস্থাগুলির মধ্যে একটি।\nএকটি ছোট দেশ হিসেবে, আলবেনিয়া তার ২৮,৭৪৮ বর্গকিলোমিটার জুড়ে বিস্তৃত অঞ্চলের জীববৈচিত্র্য এবং প্রচুর পরিমাণে বিপরীতমুখী বৈশিষ্ট্যযুক্ত বাস্তুতন্ত্র ও জীবের আবাসস্থল হিসাবে পরিচিত।\nএই বিশাল জীববৈচিত্রটি ভূমধ্যসাগরীয় অঞ্চলে আলবেনিয়ার ভৌগোলিক অবস্থান থেকে প্রাপ্ত। এখানকার সাধারণ জলবায়ু পরিস্থিতি, বৈচিত্র্যময় ভূসংস্থান, এর সঙ্গে স্থলজ এবং সামুদ্রিক বাস্তুতন্ত্র বিভিন্ন ধরনের জীবকে আবাসস্থল দিয়েছে, যাদের প্রত্যেকের নিজস্ব নিজস্ব উদ্ভিদকুল এবং প্রাণিকুল রয়েছে।\nএখানে ৭৯৯টি সুরক্ষিত অঞ্চল রয়েছে, যেগুলি ৫,২১৬.৯৬ বর্গকিলোমিটার অঞ্চল জুড়ে বিস্তৃত। এর মধ্যে আছে দুটি কঠোরভাবে সংরক্ষিত প্রকৃতি অঞ্চল, ১৪টি জাতীয় উদ্যান, একটি সামুদ্রিক উদ্যান, আটটি\nপ্রত্নতাত্ত্বিক উদ্যান, ৭৫০টি প্রাকৃতিক স্মৃতিস্তম্ভ, ২২ টি আবাস / প্রজাতি ব্যবস্থাপনা অঞ্চল, পাঁচটি সংরক্ষিত এলাকা, ৪টি পরিচালিত সম্পদ অঞ্চল এবং চারটি রামসার জলাভূমি। জাতীয় উদ্যানগুলি ২,১০,৬৬৮.৪৮ হেক্টর (২,১০৬.৬৮৪৮ বর্গকিলোমিটার) বা মোটামুটি সামগ্রিক অঞ্চলের ১৩.৬৫% অংশ জুড়ে বিস্তৃত।\n\n\n== সীমানা ==\n\n২৮,৭৪৮ বর্গকিলোমিটার (১১,১০০ বর্গ মাইল) মোট পৃষ্ঠভূমি নিয়ে দেশটি অ্যাড্রিয়াটিকের দক্ষিণ-পূর্বাঞ্চল এবং আয়োনীয় সাগরের উত্তর-পূর্ব অংশে অবস্থিত, এই দুটি সাগরই ভূমধ্যসাগরের অন্তর্গত।\nএটির সীমানা দৈর্ঘ্য প্রায় ১,০৯৪ কিলোমিটার (৬৮০ মাইল), যার মধ্যে ৬৫৭ কিলোমিটার (৪০৮ মাইল) স্থল সীমান্ত, ৩১৬ কিলোমিটার (১৯৬ মাইল) উপকূল সীমান্ত, ৪৮ কিলোমিটার (৩০ মাইল) নদী সীমান্ত এবং ৭৩ কিলোমিটার (৪৫ মাইল) হ্রদ সীমান্ত। অভ্যন্তরস্থ জলক্ষেত্র হল ১,৩৫০ বর্গকিলোমিটার (৫২০ বর্গমাইল), যার মধ্যে আছে প্রাকৃতিক হ্রদ ৩২৫ বর্গকিলোমিটার (১২৫ বর্গমাইল), উপকূলীয় হ্রদ ১৩০ বর্গকিলোমিটার (৫০ বর্গমাইল), কৃত্রিম হ্রদ ১৭৪ বর্গকিলোমিটার (৬৭ বর্গমাইল) এবং নদী ৭২১ কিলোমিটার (৪৪৮ মাইল)।\nমন্টিনিগ্রোর (১৭৩ কিলোমিটার (১০৭ মাইল)) এবং কসোভোর (১১৪ কিলোমিটার (৭১ মাইল)) যথাক্রমে এই দেশের উত্তর এবং উত্তর-পূর্ব সীমানায় আছে।  এই সীমানার একটি উল্লেখযোগ্য অংশ এই দেশের উচ্চ বিন্দুগুলিকে সংযুক্ত করেছে এবং বহুলাংশে দুর্গম আলবেনীয় আল্পসের পাশ দিয়ে গেছে। পূর্ব সীমানায় আছে উত্তর মেসিডোনিয়া যা ১৫১ কিলোমিটার (৯৪ মাইল) জুড়ে প্রসারিত। এই সীমানাটি শার এবং কোরাব পর্বতের মধ্য দিয়ে আলবেনিয়া, কসোভো এবং উত্তর মেসিডোনিয়ার মধ্যবর্তী ত্রিবিন্দুতে অবস্থিত এবং এটি ওহ্রিড হ্রদ এবং প্রেসপা হ্রদ পর্যন্ত বিস্তৃত। গ্রিসের সাথে দক্ষিণ এবং দক্ষিণ-পূর্ব সীমান্ত ২৮২ কিলোমিটার (১৭৫ মাইল) লম্বা। আলবেনিয়া, উত্তর মেসিডোনিয়া এবং গ্রিসের মধ্যবর্তী ত্রিবিন্দু থেকে সীমান্ত রেখা শুরু হয়ে বড় এবং ছোট প্রেসপা হ্রদ পার হয়ে কর্ফু প্রণালীতে আয়োনীয় সাগর পর্যন্ত বিস্তৃত।\n\n\n== আরো দেখুন ==\n\nEnvironment of Albania\nClimate of Albania\nBiodiversity of Albania\n\n\n== টীকা ==\n\n\n== আরো পড়ুন ==\nDako, Alba, Mirela Lika and Hysen Mankolli – Monitoring Aspects of Air Quality in Urban Areas of Tirana and Durrës, Albania, Natura Montenegrina 7, Number 2 (2008): 549–557.\nFloqi, Tania, Daut Vezi and Ilirian Malollari – Identification and Evaluation of Water Pollution from Albanian Tanneries, Desalination 213, Number 1-3 (2007): 56–64.\nMuller, Daniel, Thomas Sikor – Effects of Post-Socialist Reforms on Land Cover and Land Use in South-Eastern Albania. Applied Geography 26, Number 3-4 (2006): 175–191.\n\n\n== তথ্যসূত্র ==\n\nটেমপ্লেট:Albania topics\nটেমপ্লেট:Geography of Europe"}