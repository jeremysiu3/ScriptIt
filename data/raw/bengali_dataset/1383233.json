{"pageid": 1383233, "title": "এমিলি রাটাকাউস্কি", "url": "https://bn.wikipedia.org/wiki?curid=1383233", "content": "এমিলি ও'হারা রাটাকাউস্কি (জন্ম ৭ই জুন, ১৯৯১) একজন আমেরিকান মডেল ও প্রাক্তন অভিনেত্রী। তার ক্যারিয়ার শুরু হয় আমেরিকান টিভি চ্যানেল নিকেলোডিয়ন-এ প্রচারিত সিরিজ আইকারলি (২০০৯-১০)-এর দুইটি পর্বে অভিনয় করার মাধ্যমে। মডেলিংয়ে তার অভিষেক হয় ট্রিটস! নামক ইরোটিক ম্যাগাজিনের ২০১২ সালের মার্চ সংখ্যার প্রচ্ছদে; যেখান থেকে তিনি পরপর দুটি মিউজিক ভিডিওতে কাজ করার সুযোগ পান: গায়ক রবিন থিক এর \"ব্লার্ড লাইনস\" এবং মারুন ৫ ব্যান্ডের \"লাভ সামবডি\"।\nচলচ্চিত্র জগতে তার পদার্পণ হয় গন গার্ল (২০১৪)-এ অভিনয় করে। নিজেকে একজন নারীবাদী হিসাবে পরিচয় দিয়ে থাকেন এমিলি। সেই সাথে ক্যারিয়ারের শুরু থেকেই তাকে যৌন প্রতীক এর খেতাব দেওয়া হয়। তবে নিজের যৌনতার বহিঃপ্রকাশ নিয়ে একই সাথে প্রশংসা ও সমালোচনার মুখোমুখি হতে হয়েছে তাকে।\n\n\n== ক্যারিয়ার ==\n২০০৯ সালে এক বছরের জন্য এমিলি ক্যালিফোর্নিয়া বিশ্ববিদ্যালয়, লস অ্যাঞ্জেলস-এ পড়াশোনা করেছিলেন, কিন্তু পরে তিনি শিক্ষাপ্রতিষ্ঠান ছেড়ে দিয়ে মডেলিংকেই নিজের পূর্ণকালীন পেশা হিসেবে বেছে নেন। আলোকচিত্রী টনি ডুরান এর সাথে কিছু সম্পাদকীয় ও প্রচারণায় অংশ নেবার পর তিনি ইরোটিকা ম্যাগাজিন ট্রিটস! এর প্রকাশনার শুরুর দিকের বেশ কয়েকটি সংখ্যায় মডেলিং করেন। ম্যাগাজিনটির ২০১২ সালের মার্চ সংখ্যার প্রচ্ছদে তার ছবি ছাপা হলে তার ক্যারিয়ারের মোড় ঘুরে যাওয়া শুরু করে।\nএই এক প্রচ্ছদের জন্যই দুইটি প্রখ্যাত মিউজিক ভিডিওতে তিনি কাজ করার প্রস্তাব পেয়েছিলেন বলে দাবি করেন এমিলি। গায়ক রবিন থিক এমিলিকে প্রথমবারের মতো দেখেন ম্যাগাজিনটির সেই প্রচ্ছদেই। নিউ ইয়র্ক টাইমস পত্রিকার বি শাপিরো-র ভাষায় সেই প্রচ্ছদে এমিলি \"নান্দনিকতার সাথে ধারণকৃত একটি সাদা-কালো ছবিতে সম্পূর্ণ নগ্ন হয়ে নিজের হাঁটু দুটি বুকের সাথে সেঁটে বসে ছিলেন\"।\nপ্রচ্ছদের ছবিটি দেখে পরিচালক ডায়ান মারটেল এমিলিকে রবিন থিক এর \"ব্লার্ড লাইন্স\" মিউজিক ভিডিওতে কুশীলব হিসাবে কাজ করার প্রস্তাব দেন। এমিলি প্রথমে রাজি হননি, কারণ তিনি ভয় পাচ্ছিলেন যে এতে করে দর্শকেরা তাকে কেবলই একজন মিউজিক ভিডিও মডেল হিসাবে ভাবতে শুরু করবেন, কারণ এর আগেই আরো দুটি মিউজিক ভিডিওতে ইতোমধ্যে কাজ করে ফেলেছিলেন তিনি। যার মাঝে একটি ছিল মারুন ৫ ব্যান্ডের \"লাভ সামবডি\"। কিন্তু শেষ পর্যন্ত মারটেল তাকে রাজি করাতে সক্ষম হন। \"ব্লার্ড লাইন্স\" ভিডিওটি অনলাইনে মুক্তি পায় ২০১৩ সালের ২০ মার্চে। একই সালের ২৮ মার্চ রবিন থিক ভিডিওটির অসংক্ষেপিত এক সংস্করণ মুক্তি দেন, যেখানে এমিলিকে নিজের বক্ষ সম্পূর্ণ অনাবৃত করে উপস্থিত হতে দেখা যায়।\n\"ব্লার্ড লাইন্স\" মিউজিক ভিডিওটি প্রকাশনার পর বেশ বিতর্কিত হয়: কেউ কেউ ভিডিওটিতে নারীর প্রতি অবমাননা ও নারীবিদ্বেষের নমুনা খুঁজে পেয়ে এটিকে লিঙ্গবাদী বলে অভিহিত করেন, আবার কয়েকজন সেই গানের কথায় ধর্ষণকে উৎসাহিত করা হয়েছে বলে মনে করেন। এসব ধারণার বিপরীতে কেউ কেউ এমনও মন্তব্য করেন যে ভিডিওটির মাধ্যমে বরং নারীদের ক্ষমতা ও যৌনতার স্বাধীনতাকে উদযাপন করা হয়েছে। অন্যদিকে এমিলির মন্তব্য এমন ছিল যে, মানুষ যেভাবে মিউজিক ভিডিওটিতে তার নগ্নতা নিয়ে এত উৎসাহিত হয়ে উঠেছিল, এতে করে বরং এটাই প্রমাণিত হয় যে যুক্তরাষ্ট্র সমাজ হিসাবে যতটা প্রগতিশীল হওয়া উচিত ততটা আসলে হতে পারেনি; এবং যৌনতার বহিঃপ্রকাশকে সমাজ বরাবরের মতোই অবদমিত করছে, যা উভয় লিঙ্গের মানুষদের জন্যই খারাপ।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট \nইন্টারনেট মুভি ডেটাবেজে Emily Ratajkowski (ইংরেজি)\nইন্সটাগ্রামে এমিলি রাটাকাউস্কি\nএমিলি রাটাকাউস্কি - ফ্যাশন মডেল ডিরেক্টরি\nএমিলি রাটাকাউস্কি - মডেল ডট কম-এ \nটেমপ্লেট:2010–2019 Sports Illustrated Swimsuit"}