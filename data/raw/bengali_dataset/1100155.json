{"pageid": 1100155, "title": "ভেনিলেল", "url": "https://bn.wikipedia.org/wiki?curid=1100155", "content": "ভেনিলালে (পূর্বের নাম ভিলা ভিকোসা)পূর্ব তিমুরের বাউকাউ থেকে প্রায় ৩০ কিমি দক্ষিণে অবস্থিত একটি শহর। এটি ভেনিলেল অ্যাডমিনিস্ট্রেটিভ পোস্টের রাজধানী।\n\n\n== পর্যটন ==\n\nভেনিলেল একটি জনপ্রিয় ভ্রমণস্থান, এমনকি পর্তুগিজ ঔপনিবেশিক যুগেও এটি জনপ্রিয় ছিল, শীতল তাপমাত্রা, প্রাকৃতিক আকর্ষণ যেমন উষ্ণ প্রস্রবণ এবং একটি প্রাকৃতিক সেতু এবং আকর্ষণীয় এস্কোলা ডো রেইনো ডি ভেনিলেল এর জন্য ভেনিলেল সারা পৃথিবীতে পরিচিত। অতি সম্প্রতি এটি তার গুহাগুলির জন্য বিখ্যাত হয়ে উঠেছে, যা দ্বিতীয় বিশ্বযুদ্ধের সময় জাপানিদের দ্বারা নির্মিত হয়েছিল এবং ইন্দোনেশিয়ার দখলদারিত্বের সময় ফ্রেটলিন যোদ্ধাদের লুকানোর জায়গা হিসাবেও ব্যবহৃত হয়েছিল। এই দ্বীপে স্থানীয় ধর্মাবলম্বীদের কিছু পবিত্র স্থান রয়েছে এবং এই সব পবিত্র স্থানগুলির মধ্যে কয়েকটির সাংস্কৃতিক তাৎপর্যও অনেক। তাই এসব স্থানগুলোর গুরুত্ব অনুধাবন করা এবং সম্মান করাও খুবই জরুরী।  ফলে এলাকাটি ভ্রমণ করার আগে স্থানীয়দের এবং জেফে সুকু (গ্রামের প্রধানর ব্যক্তি)-এর অনুমতি আছে কিনা তা নিশ্চিত করেই ভ্রমণে যাওয়া উচিৎ। এজন্য ভেনিলেলের পুরানো থানায় একটি পর্যটন তথ্য কেন্দ্র স্থাপন করা হয়েছে যা শহরের কেন্দ্রস্থলে একটি আকর্ষণীয় উঁচু ভবনে অবস্থিত।\nএই পর্যটন কেন্দ্রের গাইডেরা অনুবাদ করার জন্য, আপনাকে আশেপাশে ঘুরে দেখাতে এবং এলাকাটি ঘুরে দেখার অনুমতি পাওযার জন্য যথেষ্ট পারদর্শী। এছাড়াও আবাসনের ব্যবস্থা পর্যটন কেন্দ্রের মাধ্যমে করা যায় বা সরাসরি ‘সেলসিয়ান ম্যাড্রেসের’ সাথে করা যেতে পারে যারা তাদের মাধ্যমিক কলেজের বাইরে একটি গেস্ট হাউস চালায়।\n\n\n== অর্থনীতি ==\nভেনিলেলের অর্থনীতি বেশিরভাগই গ্রামীণ; সোপানযুক্ত ক্ষেতে মহিষ দ্বারা বা কিছু ক্ষেত্রে ট্রাক্টর দিয়ে ধান চাষ করা হয়। উল্লেখযোগ্য অন্যান্য ফসল হল কলা, চিনাবাদাম, কফি, নারিকেলের শুকনো শাঁস, ভুট্টা ও শাকসবজি। গবাদিপশুর মধ্যে রয়েছে শূকর, ছাগল, মুরগি, গরু ও ঘোড়া।এখানকার বেশিরভাগ মানুষই কৃষিকাজ করে জীবিকা নির্বাহ করে এবং কৃষিকাজে তাদের অনেক বাধার সম্মুখীন হতে হয়; যেমন ফসলের কম ফলন, বিশুদ্ধ পানির অভাব, দুর্বল অবকাঠামো এবং অপর্যাপ্ত বাজার সুবিধার পাশাপাশি রয়েছে নিম্ন সাক্ষরতার হার এবং অশিক্ষা। \nভেনিলেলেতে সপ্তাহে দুইবার (বুধ ও শনিবার) একটি বাজার বসে এবং বারকোলি গ্রামে শুক্রবারের একটি বাজার রয়েছে।\nএই বাজারগুলি এই অ্যাডমিনিস্ট্রেটিভ পোস্টের অর্থনৈতিক ও সামাজিক জীবনের জন্য একটি কেন্দ্রবিন্দু হিসেবে পরিণত হয়েছে। অনেক লোক তাদের পণ্য বিক্রির জন্য ঘন্টার পর ঘন্টা হেঁটে এখানে পৌঁছায়। \n\n\n== স্থানীয় পূর্ব তিমুর সরকার ==\nভেনিলেলে অ্যাডমিনিস্ট্রেটিভ পোস্টটি বাউকাউ পৌরসভার মধ্যে অবস্থিত। ভেনিলেলে অ্যাডমিনিস্ট্রেটিভ পোস্টের আটটি সুকো বা গ্রামের গ্রুপ রয়েছে। প্রতিটি সুকোর নেতৃত্বে রয়েছেন একজন জেফে, যেটি ২০০৯-এর মাঝামাঝি সময়ে প্রথমবারের মতো ভোটের মাধ্যমে নির্বাচনের প্রক্রিয়া শুরু হয়। \n\n\n== স্বাস্থ্য ==\nএই অ্যাডমিনিস্ট্রেটিভ পোস্টে পাঁচটি জনস্বাস্থ্য ক্লিনিক রয়েছে, যেখানে নার্সরা কর্মরত, যেগুলি টিকাদান, পরিবার পরিকল্পনা, প্রসব-পূর্ব এবং প্রসবোত্তর পরিচর্যা করে এবং ছোটখাটো সার্জারীও করে। ভেনিলেলেতে যে ক্যাথলিক এতিমখানাটি রয়েছে সেখানে একটি নতুন মাতৃস্বাস্থ্য ক্লিনিক খোলা হয়েছে, ক্লিনিকে একটি পাবলিক ম্যাটারনিটি ওয়ার্ডও রয়েছে। ভেনিলেলের সবচেয়ে কাছের বড় হাসপাতাল বাউকাউতে যেখানে একটি অ্যাম্বুলেন্স সেবা পাওয়া যায়। \n\n\n== স্কুল এবং গির্জা ==\nতিমুর-লেস্টে স্কুলগুলি সরকার এবং ক্যাথলিক গির্জা দ্বারা পরিচালিত হয়। ভেনিলেলে অ্যাডমিনিস্ট্রেটিভ পোস্টে চৌদ্দটি প্রাথমিক বিদ্যালয় রয়েছে (চারটি সরকারি এবং দশটি ক্যাথলিক)। তিমুর- লেস্টে মাধ্যমিক শিক্ষা দুইভাবে বিভক্ত ; জুনিয়র হাই স্কুল (শ্রেণী ১-৩, বছর ৭-৯ এর সমতুল্য) এবং সিনিয়র হাই স্কুল (শ্রেণি ১-৩, বছর ১০-১২ এর সমতুল্য)। ভেনিলেলেতে চারটি জুনিয়র হাই স্কুলের (তিনটি পাবলিক, একটি ক্যাথলিক), পাশাপাশি একটি পাবলিক সিনিয়র হাই স্কুল এবং একটি ক্যাথলিক সিনিয়র টেকনিক্যাল স্কুল রয়েছে। বাউকাউতে কলেজ পর্যায়ের কোর্স করা যায় এবং দিলিতে একটি বিশ্ববিদ্যালয় রয়েছে। \n\n\n== তথ্যসূত্র =="}