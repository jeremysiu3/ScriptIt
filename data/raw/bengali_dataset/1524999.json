{"pageid": 1524999, "title": "সুদানে ইসলাম", "url": "https://bn.wikipedia.org/wiki?curid=1524999", "content": "সুদানে ইসলাম সবচেয়ে প্রচলিত ধর্ম। এবং ১৯৫৬ সালে স্বাধীনতার পর থেকে মুসলিমরা জাতীয় সরকারি প্রতিষ্ঠানগুলিতে আধিপত্য বিস্তার করে আসছে। ইউএনডিপির মতে, সুদানের মুসলিম জনসংখ্যা ৯৭%। এর মধ্যে অসংখ্য আরব এবং অ-আরব গোষ্ঠী রয়েছে। বাকি ৩% খ্রিস্টধর্ম অথবা ঐতিহ্যবাহী সর্বপ্রাণবাদী ধর্মের অনুসারী। নুবা পর্বতমালা বাদে সব অঞ্চলেই মুসলিমদের প্রাধান্য রয়েছে। সুদানের মুসলিমদের অধিকাংশ সুন্নি ইসলামের মালিকি মাযহাবের অনুসারী। সুদানের মুসলিমরা সুফিবাদের দ্বারা গভীরভাবে প্রভাবিত। রাজধানী খার্তুমেও কিছু শিয়া সম্প্রদায়ের মুসলিম রয়েছে।\nবিভিন্ন সামরিক শাসক সুদানে শরিয়া আইন প্রতিষ্ঠা করেছে। রাজধানীতে অমুসলিমদের উপর শরিয়ার প্রয়োগ একটি বিতর্কিত বিষয় ছিল। তবে এই বিষয়সহ উত্তর-দক্ষিণ সংঘাতের অন্তর্নিহিত অন্যান্য প্রধান সমস্যাগুলো চুক্তির মাধ্যমে অনেকটাই সমাধান করা হয়েছে। শরিয়া আইন উত্তরাঞ্চলে জাতীয় আইনি ব্যবস্থার ভিত্তি হিসেবে বহাল থাকবে। দক্ষিণে প্রযোজ্য জাতীয় আইন \"জনগণের ঐকমত্য, মূল্যবোধ এবং রীতিনীতির\" উপর ভিত্তি করে গড়ে উঠবে। যেসব রাজ্য বা অঞ্চলে সংখ্যাগরিষ্ঠ মানুষ আইনি ব্যবস্থার ভিত্তি হিসেবে গৃহীত ধর্মীয় আইন(শরিয়া) বা প্রথাগত বিশ্বাসের চেয়ে ভিন্ন ধর্মীয় বা প্রথাগত বিশ্বাস পোষণ করে, সেখানে জাতীয় আইন সংশোধন করা যেতে পারে।  সারা দেশে অমুসলিমদের উপর শরিয়ার প্রয়োগ সীমিত করা হবে। আদালতগুলো অমুসলিমদের উপর শরিয়ার কঠোর শারীরিক শাস্তি আরোপ করার জন্য তাদের বিচারিক ক্ষমতা প্রয়োগ করতে পারবে না। ১৯৫৬ সালের পর থেকে সুদানে তিনটি গণতান্ত্রিক সরকার ছিল। তারা সবাই শরিয়া আইন বাতিল করেছিল।\n২০২০ সালের সেপ্টেম্বরে, সুদানের অন্তর্বর্তীকালীন সরকার ধর্মকে রাষ্ট্র থেকে পৃথক করতে সম্মত হওয়ার পর সুদান সাংবিধানিকভাবে একটি ধর্মনিরপেক্ষ রাষ্ট্রে পরিণত হয়। এর ফলে ৩০ বছরের ইসলামী শাসনের অবসান ঘটে। উত্তর আফ্রিকার এই দেশটিতে ইসলামকে সরকারী রাষ্ট্রধর্ম হিসেবে স্বীকৃতি দেওয়া হয়। এই নতুন আইনের মাধ্যমে পূর্বের ধর্মত্যাগ আইন এবং প্রকাশ্যে বেত্রাঘাতের শাস্তিও বন্ধ হয়ে যায়। তবে এক বছরের সামরিক অভ্যুত্থানের পর শরিয়া আইন পুনরায় প্রতিষ্ঠিত হয়। ১৪৬ অনুচ্ছেদ অনুসারে বেত্রাঘাতের মতো কঠোর শাস্তি এখনও রয়েছে।\n\n\n== ইতিহাস ==\n\nইসলামের উত্থানের অনেক আগে থেকেই নুবিয়ান এবং আরবদের মধ্যে সাংস্কৃতিক যোগাযোগ ছিল। আমর ইবনে আল-আসের সরকারের অধীনে মিশর বিজয়ের পর, উত্তর দিক থেকে সুদানে ইসলাম ছড়িয়ে পড়ে। নুবিয়ারা ইতিমধ্যে মিশর থাকা অবস্থায় খ্রিস্টধর্মে রূপান্তরিত হয়েছিল। তাই পুরানো নুবিয়ান গির্জা কপটিক খ্রিস্টধর্ম অনুসরণ করত। নুবিয়ান খ্রিস্টান রাজ্য নোবাতিয়া, মাকুরিয়া এবং আলোদিয়া যথাক্রমে ৬৫০, ১৩১২ এবং ১৫০৪ সালে ইসলামী আক্রমণের ফলে পতন হয়। ১৫০৪ সাল থেকে, উত্তর সুদানে মুসলিম ফুঞ্জ সালতানাত  শাসন শুরু হয়।\nদক্ষিণ সুদান, অর্থাৎ দক্ষিণ কর্দোফান এবং বর্তমান দক্ষিণ সুদান, ১৯শ শতাব্দী পর্যন্ত খ্রিস্টধর্ম বা ইসলামে রূপান্তরিত হয়নি। এই অঞ্চল মুহাম্মদ আলীর অধীনে ইসলামী শাসনে শুরু হয়।  তখন থেকে ধর্মীয় ও জাতিগত সংঘাত চলছে। মাহদিয়া বিদ্রোহকে (১৮৮১-১৮৯৯) রাজনৈতিক ইসলামবাদের উৎপত্তি হিসেবে দেখা হয়। ফলে এই অঞ্চলটি ১৮৯৯-১৯৫৫ সালে ব্রিটিশ নিয়ন্ত্রণে চলে যায়। আরব মুসলিম উত্তর এবং কৃষ্ণাঙ্গ আফ্রিকান খ্রিস্টান দক্ষিণের মধ্যে জাতিগত ও ধর্মীয় সংঘাত শুরু হয়। প্রথম সুদানী গৃহযুদ্ধ (১৯৫৫-১৯৭২) ছিল এ সংঘাতের প্রথম উদাহরণ। এরপর দ্বিতীয় সুদানী গৃহযুদ্ধ (১৯৮৩-২০০৫) এবং দারফুর যুদ্ধ (২০০৩-২০১০) সংঘটিত হয়। ২০১১ সাল থেকে এই সংঘাত এখনও চলছে।\n\n\n== তথ্যসূত্র =="}