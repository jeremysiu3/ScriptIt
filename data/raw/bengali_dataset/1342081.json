{"pageid": 1342081, "title": "মেরিলিন হ্যাকার", "url": "https://bn.wikipedia.org/wiki?curid=1342081", "content": "মেরিলিন হ্যাকার (জন্ম নভেম্বর ১৭, ১৯৪২) একজন আমেরিকান কবি, অনুবাদক এবং সমালোচক। তিনি নিউইয়র্কের সিটি কলেজের ইংরেজি এমেরিটার অধ্যাপক।\nতার রচিত জনপ্রিয় কবিতার বইগুলির মধ্যে উল্লেখযোগ্য একটি গ্রন্থ হল প্রেজেন্টেশন পিস (১৯৭৪), যা আমেরিকার জাতীয় বই পুরস্কার জিতেছে। এছাড়াও তার রচিত আরও কয়েকটি জনপ্রিয় কবিতার বই হল লাভ ডেথ অ্যান্ড দ্য চেঞ্জিং অফ দ্য সিজনস (১৯৮৬) এবং গোয়িং ব্যাক টু দ্য রিভার (১৯৯০)। ২০০৩ সালে হ্যাকার উইলিস বার্নস্টোন অনুবাদ পুরস্কার জিতেছেন। ২০০৯ সালে তিনি মারি ইতিয়েনের কিং অফ এ হান্ড্রেড হর্সম্যান কবিতার অনুবাদের জন্য পেন পুরস্কার জিতেছিলেন।এই একই কাজের জন্য তিনি জাতীয় কবিতা সিরিজ থেকে প্রথম রবার্ট ফ্যাগলস অনুবাদ পুরস্কার জিতেছিলেন। ২০১০ সালে তিনি তার কবিতার জন্য পেন/ভয়েলকার পুরস্কার পান। রচিদা মাদানির অফ এ সেভারড হেডের অনুবাদের জন্য তিনি ২০১৩ সালের পেন পুরস্কারের কবিতা অনুবাদ বিভাগে মনোনয়ন পান।\n\n\n== প্রাথমিক জীবন এবং শিক্ষা ==\nহ্যাকারের জন্ম এবং প্রতিপালন ব্রঙ্কস, নিউ ইয়র্ক -এ। তিনি ছিলেন ইহুদি অভিবাসী পিতামাতার একমাত্র সন্তান। তার বাবা ছিলেন একজন ম্যানেজমেন্ট কনসালটেন্ট এবং তার মা ছিলেন একজন শিক্ষক। হ্যাকার ব্রঙ্কস হাই স্কুল অফ সায়েন্সে যোগদান করেন যেখানে জনৈক স্যামুয়েল আর ডেলানির সাথে তার আলাপ হয় যার সাথে ভবিষ্যতে তিনি বিবাহবন্ধনে আবদ্ধ হন। পরবর্তীকালে তিনি একজন সুপরিচিত বিজ্ঞান-কল্পকাহিনী লেখক হয়ে ওঠেন। \nতিনি পনের বছর বয়সে নিউইয়র্ক বিশ্ববিদ্যালয়ে বি এ বিভাগে ভর্তি হন (১৯৬৪)। এর তিন বছর পর, হ্যাকার এবং ডেলানি নিউ ইয়র্ক থেকে ডেট্রয়েট, মিশিগানে ভ্রমণের উদ্দেশে গমন করেন এবং সেখানেই তিনি তার বিবাহ সম্পন্ন করেন। দ্য মোশন অফ লাইট ইন ওয়াটার -এ ডেলানি উল্লেখ করেছিলেন যে তারা ডেট্রয়েটে বিয়ে করেছেন। তারা দুজনে আফ্রিকান-আমেরিকান এবং ককেশীয় এই দুই ভিন্ন জনগোষ্ঠীর অন্তর্গত ছিলেন। বয়স-সম্মত আইনের কারণে ইউনিয়নের শুধুমাত্র দুটি রাজ্য ছিল যেখানে তারা আইনত বিয়ে করতে পারতেন যাদের মধ্যে সবচেয়ে কাছে ছিল মিশিগান। তারা নিউইয়র্কের পূর্বাঞ্চলের গ্রামে বসতি স্থাপন করেন। তাদের কন্যা ইভা হ্যাকার-ডেলানি ১৯৭৪ সালে জন্মগ্রহণ করেন। ১৯৮০ সালে হ্যাকার এবং ডেলানির বিবাহবিচ্ছেদ হয়, কিন্তু তারা তাদের বন্ধুত্বপুর্ন‌ সম্পর্ক বজায় রাখেন। \n\n\n== কর্মজীবন ==\nকর্নেল বিশ্ববিদ্যালয়ে থাকাকালীন হ্যাকারের প্রথম লেখা প্রকাশিত হয়। ১৯৭০ সালে লন্ডনে যাওয়ার পর তিনি দ্য লন্ডন ম্যাগাজিন ও অ্যাম্বিট এই দুই পত্রিকায় লেখা শুরু করেন এবং এর মাধ্যমেই তিনি তার অনুগামী পাঠকের দল খুঁজে পান। তিনি এবং তার স্বামী, কোয়ার্ক নামক অনুমানমূলক কথাসাহিত্যের একটি ত্রৈমাসিক পত্রকার সম্পাদনা করেছিলেন (৪ টি সংখ্যা; ১৯৭০-৭১)। নিউ আমেরিকান রিভিউ পত্রিকার তৎকালীন সম্পাদক রিচার্ড হাওয়ার্ড হ্যাকারের তিনটি কবিতা তার পত্রিকায় প্রকাশ করলে সেগুলি বেশ জনপ্রিয় হয় এবং পাঠক মহলে তিনি তার প্রাথমিক স্বীকৃতি পান।\n১৯৭৪ সালে যখন তার বয়স ৩১ তখন তার রচিত প্রেসেন্টেশন পিস নামক সংকলিত কবিতার গ্রন্থ ভাইকিং প্রেস দ্বারা প্রকাশিত হয়েছিল। এই বইটি আমেরিকান কবিদের একাডেমির অন্তর্গত ল্যামন্ট কবিতা নির্বাচন পুরস্কার ও বার্ষিক জাতীয় বই পুরস্কার জিতেছিল।  তার রচিত উইন্টার নাম্বারস  -এ বর্নিত আছে কিভাবে এইডসে তার অনেক বন্ধুর ক্ষতি হয় এবং স্তন ক্যান্সারের সাথে তার নিজস্ব সংগ্রামের কথাও এতে লেখা আছে। এই বইটি রচনার জন্য হ্যাকার ল্যাম্বদা সাহিত্য পুরস্কার এবং দ্য নেশন -এর  লেনোর মার্শাল কবিতা পুরস্কার -এ ভূষিত হন। ১৯৬৫-১৯৯০ সালে তার প্রকাশিত নির্বাচিত কবিতার গ্রন্থের জন্য তিনি বিশেষ সম্মান ও পুরস্কার পেয়েছিলেন (১৯৯৬ সালে)। তার রচিত স্কোয়ার্স এবং কোর্টইয়ার্ডস ২০০১ সালের অড্রে লর্ড পুরস্কার জিতেছে। এছাড়াও ২০০৪ সালে আমেরিকান একাডেমি অফ আর্টস অ্যান্ড লেটার্স থেকে তিনি এক বিশেষ সাহিত্য পুরস্কার পান।\nহ্যাকার ২০০৮ থেকে ২০১৪ সাল পর্যন্ত আমেরিকান কবিদের একাডেমির চ্যান্সেলর হিসেবে দায়িত্ব পালন করেছিলেন।\nহ্যাকার বর্তমানে নিউইয়র্ক এবং প্যারিসে থাকেন। তিনি নিউ ইয়র্কের সিটি কলেজ এবং সি ইউ এন ই গ্র্যাজুয়েট সেন্টার থেকে তার শিক্ষকতা জীবনের অবসর গ্রহন করেছেন।\n\n\n== তথ্যসূত্র =="}