{"pageid": 1027350, "title": "হোয়াকিন কোরেয়া", "url": "https://bn.wikipedia.org/wiki?curid=1027350", "content": "কার্লোস হোয়াকিন কোরেয়া (স্পেনীয়: Joaquín Correa, স্পেনীয় উচ্চারণ: [xoaˈkiŋ koˈrea]; জন্ম: ১৩ আগস্ট ১৯৯৪; হোয়াকিন কোরেয়া নামে সুপরিচিত) হলেন একজন আর্জেন্টিনীয় পেশাদার ফুটবল খেলোয়াড়। তিনি বর্তমানে ইতালির পেশাদার ফুটবল লীগের শীর্ষ স্তর সেরিয়ে আ-এর ক্লাব লাৎসিয়ো এবং আর্জেন্টিনা জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন দ্বিতীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় খেলোয়াড় অথবা আক্রমণাত্মক মধ্যমাঠের খেলোয়াড় হিসেবে খেলে থাকেন।\nআর্জেন্টিনীয় ফুটবল ক্লাব রিভার প্লেতের যুব পর্যায়ের হয়ে খেলার মাধ্যমে কোরেয়া ফুটবল জগতে প্রবেশ করেন এবং পরবর্তীতে রেনাতো চেসারিনি এবং এস্তুদিয়ান্তেসের যুব দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১১–১২ মৌসুমে, আর্জেন্টিনীয় ক্লাব এস্তুদিয়ান্তেসের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেন, যেখানে তিনি প্রায় ৪ মৌসুম অতিবাহিত করেছেন; এস্তুদিয়ান্তেসের হয়ে তিনি ৫৩ ম্যাচে ৩টি গোল করেছেন। অতঃপর ২০১৪–১৫ মৌসুমে তিনি প্রায় ৮ মিলিয়ন ইউরোর বিনিময়ে ইতালীয় ক্লাব সাম্পদোরিয়ায় যোগদান করেন। সাম্পদোরিয়ায় প্রায় ২ মৌসুম অতিবাহিত করার পর প্রায় ১৮ মিলিয়ন ইউরোর বিনিময়ে স্পেনীয় ক্লাব সেভিয়ার সাথে একটি চুক্তি স্বাক্ষর করেন, যেখানে তিনি সকল প্রতিযোগিতায় ৭৩ ম্যাচে ১৫টি গোল করেছেন। সম্প্রতি ২০১৮–১৯ মৌসুমে, তিনি প্রায় ১৫ মিলিয়ন ইউরোর বিনিময়ে সেভিয়া হতে ইতালীয় ক্লাব লাৎসিয়োয় যোগদান করেছেন।\n২০১৭ সালে, আর্জেন্টিনার হয়ে আন্তর্জাতিক পর্যায়ে অভিষেক করেছেন; আর্জেন্টিনার জার্সি গায়ে তিনি এপর্যন্ত ৫ ম্যাচে একাধিক গোল করেছেন।\nদলগতভাবে, কোরেয়া এপর্যন্ত ৩টি শিরোপা জয়লাভ করেছেন, যার মধ্যে ১টি আর্জেন্টিনার হয়ে এবং ২টি লাৎসিয়োর হয়ে জয়লাভ করেছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে হোয়াকিন কোরেয়া  (ইংরেজি)  \nবিডিফুটবলে হোয়াকিন কোরেয়া  (ইংরেজি)"}