{"pageid": 1186722, "title": "বোকো হারাম বিদ্রোহ", "url": "https://bn.wikipedia.org/wiki?curid=1186722", "content": "বোকো হারামে বিদ্রোহ শুরু হয় ২০০৯ সালের জুলাই মাসে, যখন বিদ্রোহী জিহাদি গোষ্ঠী বোকো হারাম নাইজেরিয়া সরকারের বিরুদ্ধে সশস্ত্র বিদ্রোহ শুরু করে। নাইজেরিয়ার মুসলিম এবং খ্রিস্টান সম্প্রদায়ের মধ্যে আর্থিক বৈষম্য ও ধর্মীয় সহিংসতার দীর্ঘস্থায়ী প্রেক্ষাপটে এই সংঘাত শুরু হয়। বিদ্রোহীদের চূড়ান্ত লক্ষ্য হল, দুর্নীতি ও আর্থিক বৈষম্য মিটিয়ে এই অঞ্চলে একটি ইসলামী রাষ্ট্র প্রতিষ্ঠা করা।\nবোকো হারামের প্রাথমিক বিদ্রোহ ব্যর্থ হয় এবং এর প্রতিষ্ঠাতা নেতা মোহাম্মদ ইউসুফকে নাইজেরিয়ার বাহিনী ধরে নিয়ে গিয়ে হত্যা করে। তিনি ২০০১ সালে বোকো হারাম নামে পরিচিত সংগঠনটি প্রতিষ্ঠা করেছিলেন। নাইজেরিয়ার সামরিক বাহিনী তাকে তার শ্বশুরবাড়ি থেকে গ্রেপ্তার করে এবং পরবর্তীতে নাইজেরীয় পুলিশের কাছে হস্তান্তর করে এবং তারা ইউসুফকে হত্যা করে। তিনি চার স্ত্রী এবং ১২ সন্তান রেখে যান। তাদের মধ্যে একজন ছিলেন আবু মুসাব আল-বারনাভি, যিনি ২০১৬ সালে এই দলটির নেতৃত্বে আসেন। এর ফলে দলটিতে একটি বিদ্রোহ শুরু করে এবং বিদ্রোহী কমান্ডার ও সাবেক আমির আবু বকর শেকাউ প্রাধান্য অর্জন করতে সক্ষম হন। এর পর আবু বকর শেকাউ বিদ্রোহের ডি ফ্যাক্টো নেতা হয়ে ওঠেন এবং নাইজেরীয় সরকারকে উৎখাত করার পরিবর্তে বোকো হারামের বিভিন্ন দলকে একে অপরের সাথে লড়াই করা থেকে বিরত রাখেন।  আল-কায়েদা ও আল-শাবাবসহ অন্যান্য জিহাদি সংগঠন দ্বারা সমর্থিত শেকাউয়ের যুদ্ধ কৌশলগুলি চরম বর্বর এবং বেসামরিক নাগরিকদের সুস্পষ্ট লক্ষ্যবস্তুতে পরিণত করে।\n২০০৯ সালে তাদের নেতা মোহাম্মদ ইউসুফ ও দলটির সদস্যদের নির্মম হতাহতের পর বিদ্রোহীরা ক্রমশ আক্রমণাত্মক হয়ে ওঠে এবং উত্তর-পূর্ব নাইজেরিয়ার বিশাল এলাকা দখল করতে শুরু করে। ২০১৪ সালে ১০,৮৪৯ জন মারা যাওয়ার সাথে সাথে সহিংসতা নাটকীয়ভাবে বৃদ্ধি পায় এবং বোকো হারাম তার অঞ্চলগুলি ব্যাপকভাবে প্রসারিত করে। এর ফলে সাব সাহারান আফ্রিকার অন্যান্য দেশ সাহায্য করতে এগিয়ে এলে এই বিদ্রোহ প্রতিবেশী দেশ ক্যামেরুন, চাদ, মালি ও নাইজারে ছড়িয়ে পড়ে। এদিকে ২০১৫ সালের মার্চে বোকো হারাম ইসলামিক স্টেটের পশ্চিম আফ্রিকা প্রদেশ ( আইএসডব্লিউএপি) হয়ে উঠার সাথে সাথে শেকাউ জিহাদিদের মধ্যে তার আন্তর্জাতিক অবস্থান উন্নত করার চেষ্টা করেন।\n২০১৫ সালে নাইজেরিয়ার নেতৃত্বাধীন আফ্রিকীয় ও পশ্চিমা দেশগুলির জোটের যৌথ আক্রমণের ফলে বিদ্রোহীরা পিছু হঠে এবং সাম্বিসা বন ও চাদ হ্রদে ঘাঁটি স্থাপন করে। এর ফলে বোকো হারামের মধ্যে বিভিন্ন বিষয় নিয়ে অসন্তোষ বেড়ে যায়। আন্দোলনের ভিন্নমতাবলম্বীরা নিজেদেরকে আইএসের কেন্দ্রীয় কমান্ডের সাথে জোটবদ্ধ করে এবং শেকাউয়ের নেতৃত্বকে চ্যালেঞ্জ জানায়। ফলে বিদ্রোহীদের মধ্যে সহিংস বিভক্ত হয়। তারপর থেকে শেকাউ ও তার গোষ্ঠীকে সাধারণত বোকো হারাম হিসাবে উল্লেখ করা হয় এবং ভিন্নমতাবলম্বীরা মোহাম্মদ ইউসুফের ছেলে আবু মুসাব বারনাভির অধীনে ISWAP হিসাবে কাজ করতে থাকে। কিছু দিন অন্তঃকলহে ব্যস্ত থাকার পর বোকো হারাম ও ISWAP ২০১৮ ও ১৯ সালে নতুন আক্রমণ শুরু করে এবং পুনরায় শক্তি বৃদ্ধি করা শুরু করে।\n২০১০ এর দশকের মাঝামাঝি সময়ে নিহত ও হতাহতের পরিসংখ্যানে বোকো হারাম বিদ্রোহ বিশ্বের সহিংস বিদ্রোহগুলির শীর্ষে ছিল। ২০১৩ সালে নাইজেরীয় সরকার ও বোকো হারামের মধ্যে সংলাপ নিশ্চিত করার জন্য তৎকালীন রাষ্ট্রপতি বোকো হারাম সম্প্রদায়কে সাধারণ ক্ষমা প্রদানের জন্য একটি কমিটি গঠন করেন। সাধারণ ক্ষমার মধ্যে বোকো হারাম যোদ্ধাদের ক্ষমা মঞ্জুর করাও অন্তর্ভুক্ত ছিল। তবে গোষ্ঠীটি একটি অডিও সম্প্রচারের মাধ্যমে সাধারণ ক্ষমা প্রত্যাখ্যান করে। তারা দাবি করে যে, তারা দুর্নীতি ও বৈষম্য মিটিয়ে নাইজেরিয়ায় একটি ইসলামি রাষ্ট্রগঠনের জন্য লড়াই করছে এবং এটি অর্জিত না হওয়া পর্যন্ত তারা লড়াই করে যাবে। তারা নয়, বরং সরকারই মুসলমানদের বিরুদ্ধে নৃশংসতা করছে।\n২০২১ সালের মে মাসে ISWAP সাম্বিসা বনে বোকো হারাম যোদ্ধাদের ওপর আক্রমণ করে ঘাঁটিটি দখল করে এবং বোকো হারামের নেতা আবুবকর শেকাউ নিজের গ্রেফতার এড়াতে একটি আত্মঘাতী ভেস্ট ব্যবহার করে যুদ্ধের সময় নিহত হন বলে বিরোধীরা দাবি করে। তারপর আগস্টে ISWAP এর প্রধান কমান্ডার আবু মুসাব বারনাভিও নিহত হন বলে রিপোর্ট করা হয়। শেকাউয়ের মৃত্যুর পর বোকো হারাম  যোদ্ধাদের অনেক সদস্য আত্মসমর্পণ করে এবং অন্যরা ISWAP এ চলে যায়। নাইজেরিয়ার প্রতিরক্ষা বাহিনীর মতে, ২০২২ সালের ৫ এপ্রিল পর্যন্ত মোট ৫১,১১৪ জন বিদ্রোহী ও তাদের পরিবার আত্মসমর্পণ করে। এদের মধ্যে ১১,৩৯৮ জন পুরুষ, ১৫,৩৯১ জন মহিলা ও ২৪,৩৩৫ জন শিশু রয়েছে।\n২০২২ সালের মে মাসে সাম্বিসা বনে বোকো হারামের শীর্ষ নেতা আবু বকর সারকি নিহত হন। একটি অন্তঃকলহে আবু বকর সারকি ISWAP এর ক্যাম্পে একটি সামরিক কনভয়ের নেতৃত্ব দেওয়ার সময়  নাইজেরিয়ার সেনাবাহিনী তাদের বাধা দেয়। সারকি ও  তার কিছু যোদ্ধা পালিয়ে যাওয়ার সময় সৈন্যদের আরেকটি দলের কাছে তার মৃত্যু হয়। ২০২২ সালের ১৬ মে বোকো হারামের বিশিষ্ট প্রচারক আরি-ডিফিনোমা নাইজেরীয় সেনাবাহিনীর সদস্যদের কাছে আত্মসমর্পণ করেন।\n\n\n== পটভূমি ==\n\n\n=== নাইজেরিয়ার রাষ্ট্রত্ব ===\nসোকোতা খিলাফত ও অন্যান্য ইসলামি রাজ্যগুলিকে পরাজিত করে নাইজেরিয়ায় ঔপনিবেশিক ব্রিটিশ শাসন প্রতিষ্ঠিত হওয়ার প্রায় এক দশক পরে ১৯১৪ সালে উত্তর ও দক্ষিণ নাইজেরিয়ার স্বতন্ত্র রাজ্য ও আমিরাতগুলি একত্র করে একটি মাত্র দেশ গঠন করা হয়। প্রথম বিশ্বযুদ্ধের পর জার্মানি তার উপনিবেশ অঞ্চলগুলো হারায়; যার মধ্যে একটি ছিল ক্যামেরুন। তখন ক্যামেরুন ফরাসি ও  ব্রিটিশ অংশে বিভক্ত হয়ে যায়। ১৯৬১ সালে একটি গণভোটের পর দক্ষিণ ক্যামেরুনের জনগণ ফরাসি ক্যামেরুনের অধীনে থেকে যাওয়ার পক্ষে  ভোট দেয় এবং উত্তর ক্যামেরুন  নাইজেরিয়ায় যোগদানের সিদ্ধান্ত নিয়ে। এর ফলে নাইজেরিয়ার উত্তরাঞ্চলে মুসলিম জনসংখ্যা ব্যাপক হারে বৃদ্ধি পায়। এই অঞ্চলটি বর্তমান উত্তর-পূর্ব নাইজেরিয়ার অংশ এবং এটি বিদ্রোহ দ্বারা প্রভাবিত অঞ্চলসমূহের একটি বড় অংশ নিয়ে গঠিত।\n\n\n=== নাইজেরিয়ায় প্রাথমিক ধর্মীয় সংঘাত ===\n১৯৫৩ সাল থেকে মুসলমান ও খ্রিস্টান সমাজের মধ্যে  আর্থিক বৈষম্যসহ একাধিক রাজনৈতিক সমস্যার জেরে নাইজেরিয়ায় ধর্মীয় সংঘাত শুরু হয় এবং আস্তে আস্তে তা গোটা অঞ্চলে ছড়িয়ে পড়ে।\n\n\n=== মাইতাৎসিন ===\n১৯৭০ এর দশকের শেষের দিকে এবং ১৯৯০ এর দশকের গোড়ার দিকে মাইতাৎসাইন (মোহাম্মদ মারওয়া) ও তার অনুসারী ইয়ান তাতসিনের নেতৃত্বে নাইজেরিয়ায় একটি বড় ইসলামী বিদ্রোহ হয় এবং এতে কয়েক হাজার মানুষ মারা যায়। ১৯৯০ সালে মাইতাৎসিনের মৃত্যুর পরেও আন্দোলন আরো পাঁচ বছর অব্যাহত ছিল।\nএকই দশকে নাইজেরিয়ার তৎকালীন সামরিক শাসক জেনারেল ইব্রাহিম বাবানগিদা মুসলিম সংখ্যাগরিষ্ঠ দেশ হওয়ায় নাইজেরিয়াকে ওআইসির নথিভুক্ত করেন। এর ফলে দেশে বিশেষ করে খ্রিস্টান সম্প্রদায়ের মধ্যে ধর্মীয় উত্তেজনা বেড়ে যায়।\n\n\n=== শরিয়া প্রতিষ্ঠা ===\n\n1৯৯৯সালে নাইজেরিয়ায় গণতন্ত্রের প্রত্যাবর্তনের পর থেকে দেশটির ৯টি মুসলিম-সংখ্যাগরিষ্ঠ রাজ্যে এবং ৩টি মুসলিম-বহুত্ব রাজ্যের কিছু অংশে দেওয়ানি ও ফৌজদারি আইনসহ শরিয়া আইন প্রতিষ্ঠিত হয়। এর পরে শরিয়া ব্যবস্থায় সংখ্যালঘু মুসলিমদের আইনি মর্যাদা নিয়ে বিতর্ক তৈরি হয় এবং শীঘ্রই মুসলিম-খ্রিস্টান দাঙ্গা শুরু হয়।\nপ্রাথমিকভাবে নাইজেরিয়ার উত্তরাঞ্চলীয় ইসলামি রাজ্যগুলিতে বিভিন্ন মুসলিম গোষ্ঠী ও জনসংখ্যা বিদ্যমান, যারা দেশব্যাপী শরিয়া আইন প্রবর্তনের পক্ষে। এই বিশাল জনসংখ্যার দাবিগুলি কমপক্ষে আংশিকভাবে ১২টি রাজ্যে নাইজেরীয় ফেডারেল সরকার কর্তৃক ১৯৯৯ সালে সমর্থন করা এবং প্রথমত জামফারা রাজ্যে শরিয়া প্রবর্তিত হয়। জামফারা রাজ্যের গভর্নর আহমাদ রুফাই সানির তৎপরতায় এই বাস্তবায়ন সম্পাদিত হয়।\n\n\n==== ব্লাসফেমি ও ধর্মত্যাগ ====\nনাইজেরিয়ার ছত্রিশটি রাজ্যের মধ্যে ১২টি রাজ্যের প্রধান ধর্ম হিসেবে সুন্নি ইসলাম রয়েছে। ১৯৯৯ সালে সেই রাজ্যগুলি শরিয়া আদালতের পাশাপাশি কাস্টমারি আদালত বেছে নেয়। একটি শরিয়া আদালত ব্লাসফেমিকে মৃত্যুদন্ডসহ বেশ কয়েকটি শাস্তির যোগ্য হিসাবে বিবেচনা করতে পারে। অনেক মুসলিম প্রধান রাজ্যে ইসলাম থেকে অন্য ধর্মে ধর্মান্তরিত করা বেআইনি এবং প্রায়শ একটি মূলধর্মী অপরাধ ।\n\n\n=== জনসংখ্যার ভারসাম্য ===\nজনসংখ্যা ও ধর্মের উপর নাইজেরিয়ার একটি সমীক্ষা অনুসারে মুসলমানরা মোট জনসংখ্যার ৫০.৫% এবং  মুসলমানরা প্রধানত দেশের অনুন্নত ও অবহেলিত উত্তরাঞ্চলে বাস করে। নাইজেরিয়ার মুসলমানদের অধিকাংশই সুন্নি। এরপর খ্রিস্টানরা দ্বিতীয় বৃহত্তম ধর্মীয় গোষ্ঠী এবং মোট জনসংখ্যার ৪৮.২%। তারা দেশের মধ্য ও দক্ষিণাঞ্চলে বসবাস করে। রাজনৈতিক বিতর্ক এড়ানোর কারণে ২০০৬ সালে নাইজেরিয়ার আদমশুমারিতে ধর্মের প্রশ্নগুলি বাদ দেওয়া হয়েছিল।\n\n\n== তথ্যসূত্র =="}