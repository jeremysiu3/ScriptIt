{"pageid": 1526105, "title": "নেবিলা আবদুলমেলিক", "url": "https://bn.wikipedia.org/wiki?curid=1526105", "content": "নেবিলা আবদুলমেলিক একজন ইথিওপীয় নারীবাদী কর্মী এবং বিশিষ্ট নারী-অধিকার রক্ষাকারী। তিনি #জাস্টিসফরলিজ প্রচারণার নেতৃত্ব দেওয়ার জন্য সুপরিচিত, ২০১৩ সালে কেনিয়ার ১৬ বছর বয়সী এক কিশোরী লিজ নির্মমভাবে ধর্ষণের শিকার হওয়ার পর তার জন্য ন্যায়বিচার চাওয়ার উদ্দেশ্যে এটি চালু করা হয়েছিল। নেবিলা পূর্বে ফেমনেট-এ গণমাধ্যম সম্পর্ক ব্যবস্থাপক হিসেবে কাজ করেছেন, সংস্থাটি আফ্রিকায় নারীদের উন্নয়নের জন্য কাজ করে।\n\n\n== প্রারম্ভিক জীবন ==\nনেবিলা ইথিওপিয়ার আদ্দিস আবাবায় জন্মগ্রহণ করেন। তাঁর ১৩ বছর বয়সে তাঁর বাবা মারা যান। তিনি উল্লেখ করেছেন হারারি বংশোদ্ভূত তরুণ মুসলিম নারী হিসেবে তিনি বৈষম্যের শিকার হয়েছেন এবং এটি তাকে একজন কর্মী হতে অনুপ্রাণিত করেছিল। তিনি উচ্চশিক্ষার জন্য যুক্তরাষ্ট্রে একটি বৃত্তি লাভ করেন এবং লস অ্যাঞ্জেলেসের ক্যালিফোর্নিয়া বিশ্ববিদ্যালয় থেকে আফ্রিকান স্টাডিজে স্নাতকোত্তর ডিগ্রি অর্জন করেন।\n\n\n== কর্মজীবন ==\nনেবিলা একজন কর্মী হিসেবে নারীর অধিকার রক্ষার জন্য কাজ করেছেন। তিনি ৪০টিরও বেশি দেশে ভ্রমণ করেছেন এবং বিভিন্ন মানবাধিকার সংস্থার সাথে কাজ করেছেন। তিনি ফেমনেট সহ প্যান-আফ্রিকীয় নারীর অধিকার সংস্থাগুলোর সঙ্গে কাজ করেছেন এবং আফ্রিকান ইউনিয়নের আফ্রিকান গভর্নেন্স আর্কিটেকচার সচিবালয়ে কাজ করেছেন।\n২০১৩ সালে, তিনি লিজ এর গণধর্ষণের পর #জাস্টিসফরলিজ শিরোনামে একটি অনলাইন আবেদন চালু করেন এবং ধর্ষকদের মৃত্যুদণ্ডের দাবিতে ২০ লাখেরও বেশি স্বাক্ষর সংগ্রহ করে।\nদুই বছর পর, ২০১৫ সালে, তিনি স্থিতিশীল উন্নয়ন লক্ষ্য ৫-এর সৃষ্টির পক্ষে সক্রিয়ভাবে প্রচারণা চালান। এটি গ্লোবাল গোলস তৈরির সময় নির্ধারিত হয়েছিল।\nআগস্ট ২০২১ সালে, তিনি গ্লোবাল সিটিজেন (একটি আন্তর্জাতিক সংগঠন ও প্রচারণামূলক সংস্থা) কর্তৃক উইকিপিডিয়াতে নিবন্ধের যোগ্য সাতজন আফ্রিকান নারী কর্মীর একজন হিসেবে তালিকাভুক্ত হন।\n\n\n== তথ্যসূত্র =="}