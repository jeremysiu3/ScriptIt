{"pageid": 1144741, "title": "মিরিয়াম মার্গলিজ", "url": "https://bn.wikipedia.org/wiki?curid=1144741", "content": "মিরিয়াম মার্গলিজ ওবিই (জন্ম: ১৮ মে ১৯৪১) একজন ব্রিটিশ-অস্ট্রেলীয় অভিনেত্রী। তিনি মঞ্চে অভিনয়ের মধ্য দিয়ে তার কর্মজীবন শুরু করেন। চলচ্চিত্র ও টেলিভিশনে কিছু পার্শ্ব চরিত্রে অভিনয় করার পর তিনি মার্টিন স্করসেসির দি এজ অব ইনোসেন্স (১৯৯৩)-এ অভিনয় করে শ্রেষ্ঠ পার্শ্বচরিত্রে অভিনেত্রী বিভাগে বাফটা পুরস্কার অর্জন করেন। পরবর্তীকালে তিনি হ্যারি পটার চলচ্চিত্র ধারাবাহিকে প্রফেসর স্প্রাউট চরিত্রে অভিনয় করেন।\nমার্গলিজ দীর্ঘদিন ধরে যুক্তরাজ্য, অস্ট্রেলিয়া ও ইতালিতে বসবাস করছেন। তিনি যুক্তরাজ্য ও অস্ট্রেলিয়ায় মঞ্চে অভিনয় করছেন, তন্মধ্যে উল্লেখযোগ্য হল ২০১৩ সালে আই'ল ইট ইউ লাস্ট-এর অস্ট্রেলীয় প্রিমিয়ার। ২০১৩ সালে তিনি অস্ট্রেলীয় নাগরিকত্ব গ্রহণ করেন।\n\n\n== প্রারম্ভিক জীবন ==\nমার্গলিজ ১৯৪১ সালের ১৮ই মে অক্সফোর্ডে জন্মগ্রহণ করেন। তার পিতা জোসেফ মার্গলিজ (১৮৯৯-১৯৯৫) একজন স্কটিশ চিকিৎসক এবং গ্লাসগোর গর্বালস এলাকার সাধারণ অনুশীলনকারী, এবং মাতা রুথ (জন্মনাম: ওয়াল্টার্স; ১৯০৫-১৯৭৪) লিভারপুলের কার্কডেলের আসবাবপত্র ব্যবসায়ী ও নিলামকারীর কন্যা। তিনি তার পিতামাতার একমাত্র সন্তান। তিনি ইহুদি পরিবারে বেড়ে ওঠেন। তার পূর্বপুরুষগণ বেলারুশ ও পোল্যান্ড থেকে যুক্তরাজ্যে এসেছিলেন। তার প্র-মাতামহ সিমন স্যান্ডমান পোল্যান্ডের মার্গনিন শহরে জন্মগ্রহণ করেন, মার্গলিজ ২০১৩ সালে সেখানে গিয়েছিলেন। তার পিতামহ মার্গলিজ বেলারুশের আমদুর (বর্তমান - ইন্দুরা) জন্মগ্রহণ করেন, যা তখন রুশ সাম্রাজ্যের অংশ ছিল।\n\n\n== পুরস্কার ও মনোনয়ন ==\n\nনাট্যকলায় অবদানের জন্য ২০০২ সালের নববর্ষ সম্মাননায় মার্গলিজকে অফিসার অব দি অর্ডার অব দ্য ব্রিটিশ এম্পায়ার খেতাবে ভূষিত করা হয়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মিরিয়াম মার্গলিজ  (ইংরেজি)"}