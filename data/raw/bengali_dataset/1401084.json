{"pageid": 1401084, "title": "তাকুজো আইদা", "url": "https://bn.wikipedia.org/wiki?curid=1401084", "content": "তাকুজো আইদা (জাপানি: 相田 卓三, আইএএসটি : Aida Takuzō) একজন পলিমার রসায়নবিদ, যিনি সুপ্রারমলিকিউলার রসায়ন, পদার্থ রসায়ন এবং পলিমার রসায়নের ক্ষেত্রে তাঁর কাজের জন্য পরিচিত। আইদা রাইকেন সেন্টার ফর এমার্জেন্ট ম্যাটার সায়েন্স (সিইএমএস) এর ডেপুটি ডিরেক্টর এবং টোকিও বিশ্ববিদ্যালয়ের একজন বিশিষ্ট অধ্যাপক। তিনি সুপ্রামলিকিউলার পলিমারাইজেশনের সূচনা, এর মৌলিক অগ্রগতি এবং ধারণাগত সম্প্রসারণে অগ্রণী অবদান রেখেছেন। গতিশীল, প্রতিক্রিয়াশীল, নিরাময়যোগ্য, পুনর্গঠনযোগ্য, এবং অভিযোজিত সুপ্রামলিকিউলার পলিমার ও সম্পর্কিত নরম উপকরণগুলির বিকাশের মাধ্যমে সমুদ্র, মাটি ও খাদ্য সরবরাহে প্লাস্টিক দূষণ ও ক্ষুদ্রপ্লাস্টিকগুলির কারণে সৃষ্ট জটিল পরিবেশগত সমস্যাগুলির সমাধানের জন্যও আইদা একজন নেতা এবং প্রবক্তা।\n\n\n== শিক্ষা ==\nআইদা ১৯৭৯ সালে ইয়োকোহামা ন্যাশনাল ইউনিভার্সিটি থেকে কলয়েডাল বিজ্ঞানে তাঁর স্নাতক প্রকৌশল অর্জন করেন। এরপর টোকিও বিশ্ববিদ্যালয়ে থেকে তিনি পলিমার রসায়নে তাঁর মাস্টার অফ ইঞ্জিনিয়ারিং (১৯৮১) এবং ডক্টর অফ ইঞ্জিনিয়ারিং (১৯৮৪) ডিগ্রি অর্জন করেন। অধ্যাপক শোহেই ইনোউয়ের তত্ত্বাবধানে \"কন্ট্রোলড পলিমারাইজেশন বাই মেটালোপোরফাইরিনস\" শিরোনামের গবেষণাপত্রের ডক্টরেট কাজ করে তিনি তরুণ বিজ্ঞানীদের জন্য ইনোউ রিসার্চ পুরস্কারে ভূষিত হন।\n\n\n== কর্মজীবন ==\nডক্টরেট অধ্যয়ন শেষ করার পর, আইদা অবিলম্বে টোকিও বিশ্ববিদ্যালয়ের কৃত্রিম রসায়ন বিভাগে সহকারী অধ্যাপক হিসেবে নিযুক্ত হন। গবেষণা কর্মজীবনের শুরুতে, তিনি মেটালোপারফাইরিন কমপ্লেক্স ব্যবহার করে নির্ভুল ম্যাক্রোমলিকিউলার সংশ্লেষণের উন্নয়নে কাজ করেছিলেন। ১৯৮৬ সালে, তিনি আইবিএম আলমাডেন রিসার্চ সেন্টারের একজন পরিদর্শক অধ্যাপক ছিলেন। আইদা ১৯৮৯ সালে প্রভাষক এবং ১৯৯১ সালে সহযোগী অধ্যাপকের পদে উন্নীত হওয়ার পরে ১৯৯৬ সালে টোকিও বিশ্ববিদ্যালয়ের রসায়ন ও বায়োটেকনোলজি বিভাগে পূর্ণ অধ্যাপক হিসেবে প্রতিষ্ঠিত হন। ২০২২ সালে তিনি টোকিও বিশ্ববিদ্যালয়ে একজন বিশিষ্ট অধ্যাপক হিসেবে নিযুক্ত হন।\n১৯৯৬ থেকে ১৯৯৯ সাল পর্যন্ত, আইদা জাপান সায়েন্স অ্যান্ড টেকনোলজি এজেন্সি (জেএসটি) প্রেস্টো ফিল্ডস অ্যাণ্ড রিঅ্যাকশন প্রকল্পে গবেষক হিসেবে কাজ করেছেন। আইডা ১৯৯৯ থেকে ২০০১ সাল পর্যন্ত ওকাজাকির ইনস্টিটিউট ফর মলিকিউলার সায়েন্সে পরিদর্শক অধ্যাপক হিসেবে নিযুক্ত হন। তিনি ২০০০ থেকে ২০০৫ সাল পর্যন্ত জেএসটি ইরাতো আইদা ন্যানোস্পেস প্রকল্পের পরিচালক হিসাবে কাজ করেছেন এবং ২০০৫ থেকে ২০১০ সাল পর্যন্ত জেএসটি ইরাতো-এসওআরএসটি ইলেকট্রনিক ন্যানোস্পেস প্রকল্পের পরিচালক হিসেবে কাজ করেছেন। তিনি ২০০৮ থেকে ২০১২ সাল পর্যন্ত রাইকেন অ্যাডভান্সড সায়েন্স ইনস্টিটিউটের পরিচালক হিসেবে দায়িত্ব পালন করেছেন। ২০১৩ সাল থেকে তিনি রাইকেন সেন্টার ফর ইমারজেন্ট ম্যাটার সায়েন্স (সিইএমএস) এর উপ অধিকর্তা।\n\n\n== গবেষণায় অবদান ==\nআইদার গবেষণার বিষয় সুপ্রামলিকিউলার সিস্টেমের অনন্য বৈশিষ্ট্য এবং ফাংশন। সুপ্রামলিকিউলার পলিমারাইজেশনের উত্থান এবং অগ্রগতিতে অগ্রণী অবদানের জন্য আইদা স্বীকৃত। তিনি একটি অ্যামফিফিলিক পোরফাইরিন ডিজাইন করে এই অ-সমযোজী পলিমারাইজেশনের প্রথম উদাহরণটি নথিভূক্ত করেছেন। আদিরূপের একটি সুপ্রামলিকিউলার পলিমার হিসাবে এটি স্বতঃস্ফূর্তভাবে জলে একটি এক মাত্রিক (১ডি) কোফেসিয়াল (সমান্তরাল তল যুক্ত) সমাবেশ তৈরি করে। তারপর, তিনি অ-সমযোজীভাবে (১) ন্যানোটিউবুলার পলিমারাইজেশন, (২) সজীব শৃঙ্খল-বৃদ্ধি (রিং-ওপেনিং) পলিমারাইজেশন, (৩) ব্লক কো-পলিমারাইজেশন, (৪) স্টিরিওসিলেক্টিভ পলিমারাইজেশন, এবং (৫) তাপীয়ভাবে বিসিগেট পলিমারাইজেশন অর্জন করেন। তিনি সুপ্রামলিকিউলার পলিমারাইজেশনের সুবিধাকে দুই এবং তিন মাত্রার শৃঙ্খল সম্প্রসারণে অন্তর্ভুক্ত করার জন্য মৌলিক অবদান রেখেছেন। তাঁর কাজগুলি সুপ্রামলিকিউলার রসায়নের ক্ষেত্রে পূর্ব ধারণাতে অস্বীকার করেছে, প্রচলিত এবং সুপ্রামলিকিউলার পলিমারাইজেশনের মধ্যে ব্যবধান কমিয়েছে এবং প্রচলিত পলিমারাইজেশনের মাধ্যমে অপ্রাপ্য বৈশিষ্ট্যগুলি উপলব্ধি করেছে। সুপ্রামলিকিউলার সিস্টেমগুলি বোঝার জন্য মৌলিক অবদানের পাশাপাশি, তিনি বিস্তৃত অ্যাপ্লিকেশনের জন্য উপকরণগুলি বিকাশের মাধ্যমে তাদের ব্যাপক ব্যবহারের প্রচার করেছেন। আইদা ঐতিহাসিক পটভূমি এবং সুপ্রামলিকিউলার পলিমারাইজেশনের অগ্রগতি সম্পর্কে বেশ কয়েকটি পর্যালোচনা নিবন্ধ প্রকাশ করেছেন, সেগুলি হল: (১) আইদা, মেইজার এবং স্টুপ, (২) আইদা এবং মেইজার, এবং (৩) হাশিম, বার্গেইরো, মেইজার এবং আইদা।\n১৯৮৮ সালে, একটি অ-স্বাধীন সহকারী অধ্যাপক হিসাবে পলিমারাইজেশন অনুঘটকগুলির উন্নয়নে কাজ করার সময়, আইদা \"চিরস্থায়ী পলিমারাইজেশন\" নামে সজীব পলিমারাইজেশনের একটি অনুঘটক সংস্করণের সন্ধানের ভিত্তিতে সুপ্রামলিকিউলার পলিমারাইজেশনের একটি আদিরূপ প্রকাশ করেন। তিনি অলিগো (ইথিলিন গ্লাইকল)-সংযুক্ত অ্যামফিফিলিক পোরফাইরিন সংশ্লেষণ করতে চিরস্থায়ী পলিমারাইজেশন ব্যবহার করেছিলেন এবং জলীয় মিডিয়াতে এর ১ডি সমাবেশ নিশ্চিত করেছিলেন। সুপ্রামলিকিউলার পলিমারাইজেশনে এই অগ্রণী অবদানের পাশাপাশি, তিনি অনুঘটক দ্বারা গতিহীন মেসোপোরাস সিলিকার মধ্যে বর্ধিত-শৃঙ্খল স্ফটিকাকার পলিইথিলিন ফাইবার সরবরাহ করে এক্সট্রুশন পলিমারাইজেশনের একটি প্রাথমিক ধাতুগত আবিষ্কার করেছিলেন। তিনিই প্রথম যিনি ফটোএক্সাইটেড ডেনড্রাইমারে রূপবিদ্যা-নির্ভর শক্তি ফানেলিং আবিষ্কার করেছিলেন।\nপূর্ণ অধ্যাপক পদে উন্নীত হওয়ার পর, আইদা সুপ্রামলিকিউলার পলিমারাইজেশনের উপর তাঁর নিজের কাজের একটি পুনরায় পর্যালোচনা করেন এবং চিরাল মনোমার হিসাবে একটি চক্রীয় পেপটাইড মোটিফ ব্যবহার করে প্রথম হোমোচিরাল (চিরাল স্ব-বাছাই) সুপ্রামলিকিউলার পলিমারাইজেশন প্রদর্শন করেন। তিনি হেক্সাবেঞ্জোকোরোনিনের উভয়সংবেদী সংস্করণ, একটি \"আণবিক গ্রাফিন\" সংশ্লেষিত করেন এবং প্রথম তড়িৎপরিবাহী সুপ্রামলিকিউলার ন্যানোটিউব অর্জন করে তার সুপ্রামলিকিউলার ন্যানোটিউবুলার পলিমারাইজেশনে সফল হন। তারপর তিনি রেডিয়াল এবং রৈখিক সুপ্রামলিকিউলার ব্লক কো-পলিমার পেতে এই ন্যানোগ্রাফিন প্ল্যাটফর্ম ব্যবহার করেন। এই ব্লক কো-পলিমারগুলি দাতা/গ্রহণকারীর ভিন্ন-সংযোগস্থল নির্মান এবং প্রদর্শিত ফটোফিজিক্যাল বৈশিষ্ট্যগুলিকে অন্তর্ভুক্ত করার জন্য নকশা করা হয়েছিল। এই ধরণের অগ্রণী কাজের ক্রমের মাধ্যমে যে পূর্বের ধারণা,- সুপ্রামলিকিউলার পলিমারগুলি দুর্বল কাঠামোগত সম্পূর্ণতার শুধুমাত্র ১ডি গতিময় সমবায়, তাকে অস্বীকার করা হয়েছিল। আইদা আরও দেখেছেন যে কাইরাল উভয়সংবেদী হেক্সাবেনজোকোরোনেনের সুপ্রামলিকিউলার পলিমারাইজেশন সংখ্যাগরিষ্ঠ নিয়মের মাধ্যমে এক বাহু সম্পন্ন হেলিকাল পদ্ধতিতে এগিয়ে যায়। এই কাজটি একটি রেডক্স-অ্যাকটিভ অলিগো ( ও -ফেনিলিন) হেলিক্সের উন্নয়নে আরও প্রসারিত হয়েছিল এবং চীনা বিজ্ঞান অ্যাকাডেমির অধ্যাপক মিংহুয়া লিউ-এর সাথে একত্রে দর্পণ-প্রতিসাম্য ভাঙা প্যাঁচালো তন্তু যা একটি অ্যাচিরাল উপাদান (এমন প্রতিসাম্য যাতে এটি তার দর্পন প্রতিবিম্বের উপর চাপিয়ে দেওয়া যায়) নিয়ে গঠিত, সেটি রূপান্তর ধাতু-অনুঘটক অপ্রতিসম বিক্রিয়ার জন্য একটি চিরাল (প্রতিসাম্য নেই) মঞ্চ হিসাবে কাজ করেছিল। ২০১৪ সালে, আইদা একটি রেডক্স-অ্যাক্টিভ ফেরোসিন -কোরড ডাবল-ডেকার টেট্রাপাইরিডিল মনোমারের সুপ্রামলিকিউলার পলিমারাইজেশনের মাধ্যমে একটি ধাতব-জৈব ন্যানোটিউব প্রাপ্ত হয়েছিলেন এবং দেখিয়েছিল যে এই ন্যানোটিউব, জারণের পরে, বিশাল ন্যানো-বলয়ে কাটা যেতে পারে, যা পরে ঋণাত্মক আধানযুক্ত মাইকা স্তরে যুক্ত করা যেতে পারে বা জারণের পর সম-অক্ষে একত্রিত করে মূল ন্যানোটিউব পুনরুদ্ধার করা যেতে পারে।\n২০১৫ সালে, আইদা শৃঙ্খল-বিকশিত সুপ্রামলিকিউলার পলিমারাইজেশনের প্রথম উদাহরণ উপলব্ধি করেন, যেখানে একটি বাটি-আকৃতির, কোরানুলিন -ভিত্তিক মনোমার একটি ক্রিয়া দ্বারা পলিমারাইজ করতে বাধ্য হয়।  সংশ্লিষ্ট সূচনাকারী অন্তঃ-অণু হাইড্রোজেন-বন্ধন নেটওয়ার্ককে একটি আন্তঃআণবিক নেটওয়ার্কে পুনর্গঠন করতে পারে। এখানে একটি বাটি-আকৃতির, কোরানুলিন-ভিত্তিক মনোমার, একটি অন্তঃ-অণু হাইড্রোজেন বন্ধন নেটওয়ার্ক দ্বারা অ-পলিমারাইজযোগ্য সম্পাদন করা হয়েছে। পলিমার আণবিক ওজন একনিয়মানুসারী এবং এটি মনোমার-থেকে-সূচনাকারী মোল অনুপাত পরিবর্তন ক'রে সমন্বয়যোগ্য। তদ্ব্যতীত, এই প্রক্রিয়ায় দুটি মনোমারের অনুক্রমিক পলিমারাইজেশন, সঠিকভাবে নির্ধারিত ব্লক কো-পলিমার তৈরি করে। শৃঙ্খলের বৃদ্ধিও পুরোপুরি হোমোচিরাল, এমনকি যখন একটি রেসমিক চিরাল মনোমার পলিমারাইজড হয়, তখনও তা ঘটে। পলিমারাইজেশনের জন্য যখন সঠিকভাবে নকশা করা চিরাল সূচনাকারীর একটি এন্যান্টিওমার (একজোড়া অণু যা দুটি আকারে বিদ্যমান, তারা একে অপরের দর্পণ-প্রতিবিম্ব হলেও তাদের একে অপরের উপর চাপানো যায় না) ব্যবহার করা হয়, তখন শুধুমাত্র পছন্দের এনান্টিওমেরিক ফর্মের সাথে মনোমারটি পলিমারাইজ হয়, যার ফলে রেসিমিক মনোমারের ১০০% এন্যান্টিওমেরিক বিচ্ছেদ ঘটে।সুপ্রামলিকিউলার পলিমারাইজেশন সর্বদা একটি ধাপ-বৃদ্ধি প্রক্রিয়া অনুসরণ করে এবং নির্ভুল ম্যাক্রোমলিকিউলার সংশ্লেষণের একটি হাতিয়ার হিসাবে সুপ্রামলিকিউলার পলিমারাইজেশনের ক্ষমতাকে প্রকাশ করে,- এই তত্ত্বকে এই কৃতিত্বগুলি খারিজ করেছিল।\n২০১৭ সালে, আইদা ধারণাগতভাবে একটি নতুন, \"তাপগতভাবে দ্বি-ফলাফল\", সুপ্রামলিকুলার পলিমারাইজেশন বিবৃত করেছিলেন, যেখানে সুপ্রামলিকিউলার পলিমারগুলি এমনভাবে নকশা করা হয়েছে যে তারা গরম অবস্থায় এবং ঠাণ্ডা অবস্থায়- এই দুইভাবেই তৈরি হয় কিন্তু এই দুইয়ের মধ্যেকার তাপমাত্রায় অদৃশ্য হয়ে যায়। এই কাজটি পূর্বের ধারণা যে,- সুপ্রামলিকিউলার পলিমারগুলি নিম্ন তাপমাত্রায় আরও স্থিতিশীল- এতে আপত্তি জানিয়েছে। সেগুলি গরম করার পরে সহজেই বিচ্ছিন্ন হয়ে যায়, সুপ্রামলিকিউলার পলিমারগুলির গতিময় প্রকৃতির ওপর নতুন অন্তর্দৃষ্টি উন্মোচিত হয়। ম্যাক্রোমোলিকুলার ইঞ্জিনিয়ারিংয়ে সবচেয়ে বেশি শক্তি-চাহিদাকারী এবং ব্যয়বহুল প্রক্রিয়াগুলির মধ্যে একটি হল সমাধান প্রক্রিয়াকরণ, কারণ পলিমার দ্রবণগুলি শৃঙ্খলে আটকে থাকার কারণে সান্দ্র হয়।ম্যাক্রোমলিকিউলার ইঞ্জিনিয়ারিং-এ তাপগতভাবে দ্বি-ফলাফলযুক্ত সুপ্রামলিকিউলার পলিমারাইজেশনের  এই সার্বজনীন সমস্যাটি সমাধান করার ক্ষমতা রয়েছে।\n২০২১ সালে, আইদা থ্যালোসায়ানাইন- এর দ্রাবক-মুক্ত স্বয়ংক্রিয় অনুঘটন সুপ্রামলিকিউলার পলিমারাইজেশনের তথ্য দিয়েছিলেন, যেখানে এগিয়ে চলা শৃঙ্খলের শেষের প্রস্থচ্ছেদটি থ্যালোনাইট্রাইল কে থ্যালোসানাইন-এ রূপান্তরিত করার জন্য অনুঘটন করতে একটি টেমপ্লেট হিসাবে কাজ করে, এবং ব্যতিক্রমীভাবে উচ্চ উৎপাদন  (৮০% এর বেশি) দেয়। দ্রাবক-মুক্ত রাসায়নিক সংশ্লেষণ এবং স্বয়ংক্রিয় অনুঘটন প্রয়োজনীয় স্থায়ী উপকরণগুলির জন্য গুরুত্বপূর্ণ পরিবেশ প্রযুক্তির ধারণা দেয়।\nসুপ্রামলিকিউলার এবং প্রচলিত (সমযোজী) পলিমারাইজেশনের মধ্যে ফাঁক পূরণে আইদা গুরুত্বপূর্ণ অবদান রেখেছেন এবং সুপ্রামলিকিউলার পলিমারাইজেশনের মৌলিক ধারণার সম্প্রসারণের মাধ্যমে বিভিন্ন উদ্ভাবনী উপকরণের বিকাশের মাধ্যমে ক্ষেত্রটিকে অনুপ্রাণিত করেছেন। এর উদাহরণগুলির মধ্যে আছে\n(১) \"বাকি জেলস\", আয়নিক তরল দ্বারা বাস্তবিকভাবে তির্যক বন্ধনে থাকা কার্বন ন্যানোটিউব, গ্রাফাইটের স্তরে স্তরে তুলে ফেলে গ্রাফিন তৈরিতে এই প্রযুক্তির ব্যবহার, প্রথম ধাতব-মুক্ত স্থিতিস্থাপক ইলেকট্রনিক্স তৈরি এবং মোবাইল ব্রেইল যন্ত্র তৈরির জন্য ব্যাটারি চালিত শুষ্ক সঞ্চালক\n(২) \"জলজ উপকরণ\", অত্যন্ত জলসমৃদ্ধ (০.১-০.২% জৈব উপাদানযুক্ত এবং জীবাশ্ম সম্পদের উপর অতি নিম্ন নির্ভরতা) অস্বাভাবিকভাবে উল্লেখযোগ্য যান্ত্রিক দৃঢ়তাসম্পন্ন অথবা জ্যামিতিকভাবে দিকনির্ভর  হাইড্রোজেল\n(৩) অ্যাডিনোসিন ট্রাইফসফেট বা এটিপি- প্রতিক্রিয়াশীল ন্যানোটিউবুলার বাহক যা চ্যাপেরোনিন প্রোটিন দ্বারা গঠিত, একটি বায়োমোলিকিউলার যন্ত্র\n(৪) নন-ক্রসলিঙ্কযুক্ত আলোক সঞ্চালক\n(৫) ফেরোইলেকট্রিক স্তম্ভাকার তরল স্ফটিক \n(6) যান্ত্রিকভাবে শক্তিশালী অথচ স্ব-নিরাময়যোগ্য পলিমার গ্লাস\n(৭) স্ব-নিরাময়যোগ্য উচ্চ-তাপমাত্রার ছিদ্রযুক্ত জৈব পদার্থ\n(৮) একটি অ্যাণ্ড লজিক গেট অপারেশন সহ অপ্টোইলেক্ট্রিক্যালি (যেখানে আলোক শক্তি বিদ্যুৎশক্তিতে রূপান্তরিত হয়) পুনর্লিখনযোগ্য কোর-শেল স্তম্ভাকার তরল স্ফটিক\n(৯) একটি স্থিতিস্থাপক ধাতু–জৈব স্ফটিক যেখানে ঘন সন্নিবেশিত ক্যাটেনেটেড দৃঢ়তা আছে\n(১০) ঘন ফ্লোরিনযুক্ত অতি দ্রুত জল-প্রবেশ এবং লবণ প্রত্যাখ্যানযুক্ত ন্যানোচ্যানেল, যা ম্যাক্রোসাইকেলের স্তূপ দ্বারা গঠিত\nযান্ত্রিকভাবে শক্তিশালী আইদার পলিমার গ্লাস যেটি স্বাভাবিক তাপমাত্রায় স্ব-নিরাময়যোগ্য পলি(ইথার থিওইউরিয়া), সেটি উল্লেখযোগ্য কারণ এটি একটি দীর্ঘমেয়াদী পূর্ব ধারণাকে অস্বীকার করেছে যে,- পলিমারের যান্ত্রিক দৃঢ়তা এবং স্ব-নিরাময় ক্ষমতা পারস্পরিকভাবে বাধাদায়ক। ঘন অরৈখিক হাইড্রোজেন-বন্ধন নেটওয়ার্ক থিওরিয়া গ্রুপের মধ্যে গঠিত হওয়ার কারণে, পলি(ইথার থিওরিয়া) চমৎকার যান্ত্রিক দৃঢ়তা দেখায় (ইয়ং-এর গুণাঙ্ক E = ১.৪ গিগা পাস্কাল), যদিও এর আণবিক ভর তুলনামূলকভাবে কম (M n = ~ ১০,০০০ (গ্রাম /মোল))। আইদা বিশ্ব অর্থনৈতিক ফোরামে (দাভোস, ২০১৮) স্থিতিশীল উপকরণের একটি প্রতিশ্রুতিশীল উদাহরণ হিসাবে এই ধারণাটি উপস্থাপন করেছেন।\nসুপ্রামলিকিউলার পলিমারাইজেশনের ক্ষেত্রে তাঁর অগ্রণী অবদানের পাশাপাশি, আলোক ব্যবহার করে আগত অণুগুলিকে বিকৃত করতে পারে এমন ফটো-চালিত চিরাল আণবিক পিন্সার, জলীয় মাধ্যমে লবণ সেতুর সাবন্যানোস্কেল হাইড্রোফোবিক মডুলেশন, এবং প্রথম কার্বন নাইট্রাইড পাতলা ঝিল্লির ওপর তিনি সেমিনাল গবেষণা পত্র প্রকাশ করেছিলেন।\nআইদা বর্তমানে টোকিও বিশ্ববিদ্যালয়ের গবেষণাগারে এবং রাইকেন সেন্টার ফর এমার্জেন্ট ম্যাটার সায়েন্সে (সিইএমএস) বিভিন্ন ধরণের গবেষণা প্রকল্প নিয়ে একদল ছাত্র ও গবেষকের তত্ত্বাবধান করেন। বর্তমানে আইদার গবেষণাগারে সুপ্রামলিকিউলার পলিমার এবং জেল, তরল স্ফটিক এবং জৈব-আণবিক সমাবেশ সহ সুপ্রামলিকিউলার উপকরণগুলির নকশা এবং প্রয়োগের উপর দৃষ্টি নিবদ্ধ করে গবেষণা করা হয়।\n\n\n== কৃতিত্ব এবং পুরস্কার ==\nবৈজ্ঞানিক আউটপুট এবং পেশাদার পরিষেবা\nআইদা ৪০০টিরও বেশি পিয়ার-পর্যালোচিত গবেষণা পত্র, পর্যালোচনা নিবন্ধ এবং বই প্রকাশ করেছেন। তাঁর ৯০জনেরও বেশি প্রাক্তন গ্রুপ সদস্য এখন বিশ্বব্যাপী স্থায়ী অধ্যয়ন বিষয়ক অবস্থানে রয়েছেন।\nসায়েন্স সাময়িকীর রিভিউ এডিটর বোর্ড (২০০৯ সাল থেকে), আমেরিকান কেমিক্যাল সোসাইটির জার্নালের উপদেষ্টা বোর্ড (২০১৪-২০২১), এবং জার্নাল অফ মেটেরিয়ালস কেমিস্ট্রির (২০০৪ - ২০০৬) সহযোগী সম্পাদক হিসেবে আইদা কাজ করেছেন। এছাড়াও তিনিজায়ান্টের নির্বাহী উপদেষ্টা বোর্ড সহ ১৫টিরও বেশি জার্নালের আন্তর্জাতিক উপদেষ্টা বোর্ডে কাজ করেছেন।\nতিনি কেএও কোম্পানি লিমিটেডের (২০১৭ সাল থেকে) এবং মিটসুই কেমিক্যালের জন্য (২০১০ - ২০১৫) কারিগরি উপদেষ্টা হিসেবে কাজ করেছেন। তিনি ম্যাক্স প্ল্যাঙ্ক ইনস্টিটিউট ফর পলিমার রিসার্চের বৈজ্ঞানিক উপদেষ্টা বোর্ডের সদস্য হিসেবে (২০২০ সাল থেকে) এবং সাউথ চায়না অ্যাডভান্সড ইনস্টিটিউট ফর সফ্ট ম্যাটার সায়েন্স অ্যান্ড টেকনোলজির (এআইএসএমএসটি) (২০১৭ সাল থেকে) আন্তর্জাতিক একাডেমিক অ্যাডভান্সমেন্ট কাউন্সিলের সদস্য হিসেবে কাজ করছেন। তিনি হংকং বিশ্ববিদ্যালয়ের ইনস্টিটিউট অফ মলিকুলার ফাংশনাল মেটেরিয়ালস-এর আন্তর্জাতিক উপদেষ্টা কমিটির সদস্য ছিলেন (২০১০ - ২০১৮)। তিনি জাপানের ন্যাশনাল ইনস্টিটিউট ফর মেটেরিয়ালস সায়েন্সের (২০০৭ - ২০১৭) ইন্টারন্যাশনাল সেন্টার ফর মেটেরিয়ালস ন্যানোআর্কিটেক্টনিক্সের আন্তর্জাতিক উপদেষ্টা বোর্ডেও কাজ করেছেন।\nএকাডেমিক আমন্ত্রণ এবং সদস্যপদ\nআইদাকে অনেক বিশ্ববিদ্যালয় এবং সম্মেলনে বক্তৃতা দেওয়ার জন্য আমন্ত্রণ জানানো হয়েছে। সেগুলির মধ্যে আছে রোহম এবং হাস প্রভাষক (বার্কলে, ২০০৭), বার্ষিক বায়ার লেকচার সিরিজের লেকচারার (পিটসবার্গ, ২০০৯; টেক্সাস এএন্ডএম, ২০১২), স্টেফানি কোলেক লেকচারার ইন মেটেরিয়ালস কেমিস্ট্রি (কার্নেগি মেলন ইউনিভার্সিটি, ২০০৯) জৈব রসায়নের প্রভাষক (এমআইটি, ২০১০), জৈব রসায়নে নোভারটিস সেমিনারের প্রভাষক, (ইলিনয় বিশ্ববিদ্যালয়, ২০১০), টোরে অ্যাডভান্সড মেটেরিয়ালস সিম্পোজিয়াম প্রভাষক (জাপান, ২০১১), টরকিল হোম সিম্পোজিয়াম প্রভাষক (ডেনমার্ক, ২০১২), ডেনিশ কেমিক্যাল সোসাইটি ওপেনিং প্লেনারি প্রভাষক (ডেনমার্ক, ২০১২), ইন্টারন্যাশনাল ইনস্টিটিউট ফর ন্যানোটেকনোলজি সিম্পোজিয়াম প্রভাষক (নর্থওয়েস্টার্ন ইউনিভার্সিটি, ২০১২), ভ্যান'ট হফ অ্যাওয়ার্ড প্রভাষক (দ্য নেদারল্যাণ্ডস, ২০১৩), স্মিড প্রভাষক (ওয়েইজম্যান ইনস্টিটিউট অফ সায়েন্স, ইসরায়েল, ২০১৬), মেলভিল প্রভাষক (কেমব্রিজ, যুক্তরাজ্য, ২০১৭), জুয়েটাং প্রভাষক (সিংহুয়া বিশ্ববিদ্যালয়, চীন, ২০১৭), পিটার টিমস প্রভাষক (ব্রিস্টল, ইউকে, ২০১৮), মাস্টার বিশিষ্ট প্রভাষক (সাংহাই জিয়াও টং বিশ্ববিদ্যালয়, চীন, ২০১৯), এবং ডজ প্রভাষক (ইয়েল বিশ্ববিদ্যালয়, ২০২১)। আইদা গর্ডন রিসার্চ কনফারেন্সে বেশ কয়েকটি বক্তৃতা দিয়েছেন (সেল্ফ-অ্যাসেম্বলি এবং সুপারমলিকুলার কেমিস্ট্রি, ২০১৩, ২০১৯; কৃত্রিম আণবিক সুইচ ও মোটরস, ২০১৫, ২০১৭; জৈব অনুপ্রাণিত উপাদান ২০১৮)। ২০১৭ সালে তিনি গর্ডন রিসার্চ কনফারেন্স অন সেলফ-অ্যাসেম্বলি এবং সুপ্রামলিকিউলার কেমিস্ট্রির চেয়ার হিসেবে দায়িত্ব পালন করেন। তিনি আণবিক মেশিন নোবেল পুরস্কার সম্মেলনে (নেদারল্যাণ্ডস, ২০১৭) এবং উলফ প্রাইজ সিম্পোজিয়ামে (ইসরায়েল, ২০১৮) বক্তৃতা দিয়েছেন, পাশাপাশি এসিএস স্প্রিং ২০২১ সভায় উদ্বোধনী মূল বক্তৃতা দিয়েছেন।\nআইদা ইন্ডিয়ান কেমিক্যাল সোসাইটির একজন অনারারি ফেলো (২০১৩ সাল থেকে)। তিনি স্টেট কী ল্যাবরেটরি এবং ফুদান ইউনিভার্সিটি থেকে সিনিয়র ভিজিটিং স্কলারশিপ পেয়েছেন (২০১৮ সাল থেকে)। তিনি ২০২০ সালে রয়্যাল নেদারল্যান্ডস একাডেমি অফ আর্টস অ্যান্ড সায়েন্সের একজন বিদেশী সদস্য নির্বাচিত হন।\nবহুযোজী প্রক্রিয়াগুলির প্রাকৃতিক বিক্ষিপ্ততা ব্যবহার করে স্মার্ট এবং অভিযোজিত আণবিক পদার্থের প্রকৌশলে অবদানের জন্য আইদা ২০২১ সালে ন্যাশনাল একাডেমি অফ ইঞ্জিনিয়ারিং- এ নির্বাচিত হয়েছিলেন। সুপ্রামলিকিউলার পলিমারাইজেশনের সূচনা, মৌলিক অগ্রগতি ও ধারণাগত সম্প্রসারণে অগ্রণী অবদানের জন্য এবং মহাসাগর, মাটি ও খাদ্য সরবরাহে প্লাস্টিক বর্জ্য ও ক্ষুদ্রপ্লাস্টিকের কারণে সৃষ্ট গুরুত্বপূর্ণ পরিবেশগত সমস্যা মোকাবিলায় গতিশীল, প্রতিক্রিয়াশীল, নিরাময়যোগ্য, পুনর্গঠনযোগ্য, এবং অভিযোজিত সুপ্রামলিকিউলার পলিমার এবং সম্পর্কিত নরম উপকরণগুলির বিকাশের মাধ্যমে নেতৃত্ব ও সমর্থনের জন্য তিনি ২০২৩ সালে আমেরিকান একাডেমি অফ আর্টস অ্যান্ড সায়েন্সের আন্তর্জাতিক সম্মানিত সদস্য হিসাবে নির্বাচিত হন।\nপুরস্কার\nআইদা অসংখ্য বিশিষ্ট পুরস্কার পেয়েছেন, যার মধ্যে রয়েছে ইয়াং কেমিস্টদের জন্য কেমিক্যাল সোসাইটি অফ জাপান পুরস্কার (১৯৮৮), সোসাইটি অফ পলিমার সায়েন্স জাপান পুরস্কার (১৯৯২), এসপিএসিসি পুরস্কার (১৯৯৮), উইলি পলিমার কেমিস্ট্রি পুরস্কার (১৯৯৯), আইবিএম বিজ্ঞান পুরস্কার (১৯৯৯), জৈব রসায়নের নাগোয়া পদক: রৌপ্য পদক (২০০০), টোকিও টেকনো ফোরাম পুরস্কার: স্বর্ণপদক (২০০১), বিজ্ঞানের জন্য ইনোউ পুরস্কার (২০০৫), মলিকুলার চিরালিটি পুরস্কার (২০০৮), সমন্বয় রসায়ন পুরস্কার (২০০৮), দ্য কেমিক্যাল সোসাইটি অফ জাপান পুরস্কার (২০০৮), পলিমার কেমিস্ট্রিতে আমেরিকান কেমিক্যাল সোসাইটি পুরস্কার (২০০৯), পদক সহ পার্পল রিবন (২০১০), আলেকজান্ডার ভন হামবোল্ট রিসার্চ পুরস্কার (২০১১), ফুজিহারা পুরস্কার (২০১১), আমেরিকান কেমিক্যাল সোসাইটি আর্থার কে ডুলিটল পুরস্কার (পিএমএসই, ২০১২), ভ্যান হফ পুরস্কার বক্তৃতা (২০১৩), লিও এসাকি পুরস্কার (২০১৫), চিরালিটি মেডেল (২০১৭), জাপান একাডেমি পুরস্কার (২০১৮), পলিমার সায়েন্স অ্যাণ্ড ইঞ্জিনিয়ারিংয়ে বৈশ্বিক অসামান্য ছাত্র এবং পরামর্শদাতা পুরস্কার (২০১৮), চমৎকার কৃতিত্বের জন্য বিজ্ঞানে ইচিমুরা পুরস্কার (২০২০), রিওজি নয়োরি এসিইএস পুরস্কার (২০২১), এবং সুপ্রামলিকিউলার কেমিস্ট্রির জন্য নেদারল্যাণ্ডস পুরস্কার (২০২১)।\n\n\n== ব্যক্তিগত জীবন ==\nছাত্রাবস্থায়, আইদা পর্বতে আরোহণ এবং বাস্কেটবল ও টেনিস খেলা উপভোগ করতেন। তিনি এখন জাপানি উষ্ণ প্রস্রবণ, ভ্রমণ, প্রাণী, বিশেষ করে বিড়াল, এবং বৈদ্যুতিক স্যাক্সোফোন (রোল্যাণ্ড অ্যারোফোন এই-১০) বাদন উপভোগ করেন।\n\n\n== তথ্যসূত্র ==\n\n\n== বহিঃসংযোগ ==\nআইদা রিসার্চ গ্রুপ\nরাইকেন সেন্টার ফর ইমারজেন্ট ম্যাটার সায়েন্স ইমারজেন্ট সফট ম্যাটার ফাংশন রিসার্চ গ্রুপ\nটোকিও বিশ্ববিদ্যালয়ের রসায়ন ও বায়োটেকনোলজি বিভাগ\nটোকিও বিশ্ববিদ্যালয়ের প্রোফাইল  ওয়েব্যাক মেশিনে আর্কাইভকৃত ১৭ জুন ২০২০ তারিখে"}