{"pageid": 1370632, "title": "নাজিরারটেক", "url": "https://bn.wikipedia.org/wiki?curid=1370632", "content": "নাজিরারটেক হলো বাংলাদেশের কক্সবাজার জেলার একটি গ্রাম। এটি কক্সবাজার পৌরসভার ১নং ওয়ার্ড অধিভুক্ত এলাকা। দেশের বৃহত্তম শুঁটকি প্রক্রিয়াকরণ শিল্প এখানে অবস্থিত। এই গ্রাম কক্সবাজার থেকে ৭ কিলোমিটার দূরে অবস্থিত।\n\n\n== শুটকি প্রক্রিয়াজাতকরণ এলাকা ==\nএই গ্রামে একটি শুঁটকি মাছ প্রক্রিয়াকরণ ইউনিট অবস্থিত। প্রক্রিয়াকরণ ইউনিটটি উপকূলীয় এলাকায় ১০০ একর জমির উপর নির্মিত হয়েছে যেখানে বর্ষাকাল ছাড়া বছরের বাকি সময় শুঁটকি উৎপাদন করা হয়। বাংলাদেশের বৃহত্তম এই শুঁটকি প্রক্রিয়াকরণ এলাকায় নিয়মিত দুইশত টন শুঁটকি উৎপাদিত হয়। নাজিরারটেকের শুঁটকি মাছ উৎপাদন শিল্পে ৫০০০ শ্রমিক কাজ করে ও কক্সবাজার জেলার ৩০,০০০ জেলে এখানে মাছ সরবরাহে নিয়োজিত। এই শিল্প থেকে উৎপাদিত শুঁটকি দেশে বিক্রির পাশাপাশি বিদেশেও রপ্তানি করা হয়।\n\n\n== সমস্যা ==\nনাজিরারটেকের শুঁটকি প্রক্রিয়াকরণ শিল্প শিশুশ্রমের জন্য কুখ্যাত। দারিদ্রতার কারণে শিশুরা এখানে কম মজুরিতে কাজ করে। তারা শারীরিক ক্ষতির ঝুঁকি নিয়ে এখানে কাজ করে। উইনরক ইন্টারন্যাশনালের মতে ১৩,৫২৪ শিশু সেখানে কাজ করে।\nশুঁটকি উৎপাদনের জন্য প্রয়োজনীয় মাছের সংখ্যা কমে যাওয়া ও শুঁটকির চাহিদা বৃদ্ধি পাওয়ায় কিছু ব্যবসায়ী সময় বাঁচাতে শুঁটকি উৎপাদন প্রক্রিয়ায় মাছকে রোদে শুকানোর পরিবর্তে ক্ষতিকর রাসায়নিক ব্যবহার করছে।\nনাজিরেরটেক এলাকায় ভূমিদস্যুরা অবৈধভাবে চরের জমি দখল করে বিক্রি করছে বলে অভিযোগ রয়েছে। এভাবে চর দখলের কারণে এলাকাটি পরিবেশ দূষণের শিকার হচ্ছে।\n\n\n== ঘটনা ==\n১৯ আগস্ট ২০২২ সালে বঙ্গোপসাগরের নাজিরারটেক পয়েন্টে ঝড়ের কারণে একটি মাছ ধরার ট্রলার ডুবে যাওয়ার পরে ৮ জন জেলে নিখোঁজ হয়। পরে সাগরে একজনের লাশ পাওয়া যায়।\n২৩ এপ্রিল ২০২৩ সালে একই স্থানে আরেকটি ট্রলার ডুবে যাওয়ার পর দশ জেলের মৃতদেহ হাত-পা বাঁধা অবস্থায় পাওয়া যায়। এ ঘটনায় পুলিশ সন্দেহভাজন দুইজনকে আটক করেছে।\n\n\n== তথ্যসূত্র =="}