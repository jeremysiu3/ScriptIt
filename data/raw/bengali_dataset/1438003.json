{"pageid": 1438003, "title": "ডকট্রিনা ইয়াকবি", "url": "https://bn.wikipedia.org/wiki?curid=1438003", "content": "ডকট্রিনা ইয়াকবি একটি গ্রিক ভাষায় রচিত খ্রিষ্টীয় বিতর্কাত্মক গ্রন্থ, যা কার্থেজে প্রেক্ষাপটে রচিত হলেও লেখা হয়েছে সিরিয়া-প্যালেস্টিনায়। সাধারণভাবে এর রচনাকাল ধরা হয় ৬৩৪ খ্রিষ্টাব্দ বা তার কিছু পরে।\nএই গ্রন্থে বর্ণিত আছে, সম্রাটের আদেশে জোরপূর্বক খ্রিষ্টধর্মে দীক্ষিত কয়েকজন ইহুদির মধ্যে দীর্ঘ কয়েক সপ্তাহ ধরে চলা একটি বিতর্কের বিবরণ, যার সমাপ্তি হয় ৬৩৪ সালের ১৩ জুলাই। তাদের মধ্যে একজন, ইয়াকুব (Jacob), আন্তরিকভাবে খ্রিষ্টধর্মে বিশ্বাস স্থাপন করেন এবং বাকিদের বোঝাতে থাকেন কেন তাদেরও নতুন ধর্ম গ্রহণ করা উচিত। বিতর্কের মাঝপথে এক ইহুদি ব্যবসায়ী, জাস্টাস (Justus), এসে ইয়াকুবের সঙ্গে বিতর্কে লিপ্ত হন। শেষ পর্যন্ত সবাই খ্রিষ্টধর্ম গ্রহণে সম্মত হন এবং ইয়াকুব ও জাস্টাস পূর্বদিকে ফিরে যান।\nএই গ্রন্থটির একাধিক আংশিক গ্রিক পান্ডুলিপি পাওয়া গেছে। এছাড়া এটি লাতিন, আরবি, ইথিওপীয় (গেএজ) এবং পুরাতন চার্চ স্লাভোনিক ভাষায় অনূদিত হয়েছে।\n\n\n== বিষয়বস্তু ==\nএই গ্রন্থটি ইসলাম ধর্ম সম্পর্কে বিদ্যমান অন্যতম প্রাচীন বাইরের বিবরণ প্রদান করে। এতে প্রচলিত ইসলামী ইতিহাসচর্চার (historiography) তুলনায় ভিন্ন এক চিত্র উপস্থাপিত হয়েছে। এতে ইয়াকুবকে দানিয়েলের ভবিষ্যদ্বাণীতে উল্লিখিত চতুর্থ পশুর সঙ্গে বাইজান্টাইন সাম্রাজ্যের তুলনা করতে দেখা যায়, যা ইহুদি-খ্রিষ্টান অপোক্যালিপ্টিক চিন্তাধারার অংশ। যদিও এ ধরনের উপমা পরিচিত, এটি ইসলাম ধর্মের প্রারম্ভিক যুগের বাইজান্টাইন সাহিত্যের একটি ধারার অংশ, যেখানে ইসলামকে অন্ত্যকালীন দৃষ্টিভঙ্গির সঙ্গে সামঞ্জস্য করার চেষ্টা করা হয়েছে। এর আরও উদাহরণ পাওয়া যায় ছদ্ম-আথানাসিয়াসের Quaestiones ad Antiochum ducem ও সিনাইয়ের আনাস্তাসিয়াস-এর নামে প্রাপ্ত Quaestiones et responsiones গ্রন্থে।\nএতে আরব অঞ্চলে এক নবীর নেতৃত্বে যুদ্ধের বিবরণ রয়েছে। প্যাট্রিসিয়া ক্রোন—যাঁর ব্যাখ্যা ব্যাপক বিতর্কের জন্ম দিয়েছে—মতে, এই গ্রন্থটি প্রচলিত ইসলামী ধারনার সঙ্গে সাংঘর্ষিক, যেখানে বলা হয়, ফিলিস্তিন বিজয়ের সময় নবী মুহাম্মদ (সা.) ইন্তেকাল করেছিলেন; তবে গ্রন্থটি সেই সময়কার কিছু অন্যান্য জনগোষ্ঠীর বর্ণনার সঙ্গে মিল রাখে।\n\nযখন ক্যান্ডিদাতুস (অর্থাৎ, সার্জিয়োস—প্যালেস্টাইনে বাইজান্টাইন বাহিনীর প্রধান) সারাসিনদের হাতে নিহত হলেন, আমি তখন কাইসারিয়ায় ছিলাম এবং সেখান থেকে নৌকায় করে সাইকামিনায় যাত্রা করি। লোকেরা বলছিল, \"ক্যান্ডিদাতুস নিহত হয়েছে,\" এবং আমরা ইহুদিরা এতে আনন্দিত ছিলাম। তখন বলা হচ্ছিল, একজন নবী আবির্ভূত হয়েছেন, যিনি সারাসিনদের সঙ্গে আসছেন এবং তিনি আগমনরত একজন অভিষিক্তজন—যিনি খ্রিষ্ট—তাঁর আগমন ঘোষণা করছেন। আমি সাইকামিনায় পৌঁছে এক প্রৌঢ় পাণ্ডিত্যের অধিকারী ব্যক্তির সঙ্গে দেখা করি এবং তাঁকে জিজ্ঞেস করি: \"সারাসিনদের সঙ্গে যে নবী এসেছেন, আপনি তাঁর ব্যাপারে কী জানেন?\" তিনি গভীরভাবে দীর্ঘনিঃশ্বাস ফেলে বলেন: \"তিনি মিথ্যা, কারণ প্রকৃত নবীগণ তলোয়ার নিয়ে আসেন না। আজ যা ঘটছে, তা বিশৃঙ্খলার কাজ, এবং আমি আশঙ্কা করছি, খ্রিষ্টানদের যে প্রথম খ্রিষ্ট, তিনিই প্রকৃত প্রেরিতজন ছিলেন, আর আমরা তো এখন প্রতিনবী গ্রহণের প্রস্তুতি নিচ্ছি। ইসায়াহ বলেছিলেন, ইহুদিরা কুটিল ও কঠিন হৃদয় নিয়ে থাকবে যতক্ষণ না পৃথিবী ধ্বংসপ্রাপ্ত হয়। কিন্তু আপনি যান, হে আব্রাহাম, এবং খোঁজ করুন সেই নবীর, যিনি আবির্ভূত হয়েছেন।\" অতঃপর আমি, আব্রাহাম, অনুসন্ধান করলাম এবং যাঁরা তাঁকে দেখেছেন, তাঁদের থেকে জানলাম যে তথাকথিত নবীর মধ্যে কোনো সত্য নেই, বরং মানুষের রক্তপাতই তাঁর কাজ। তিনি দাবি করেন যে তাঁর হাতে রয়েছে স্বর্গের চাবি, যা একেবারেই অবিশ্বাস্য।\n\n\n=== গ্রন্থ সম্পর্কে একাডেমিক মন্তব্য ===\n\"এখানে লক্ষণীয় বিষয় হল, ফিলিস্তিন বিজয়ের সময় এবং পরবর্তী স্বল্প সময়ে ইহুদি ও আরবরা (সারাসিন) যেন একত্রে জোটবদ্ধ ছিল।\"\n\"নিঃসন্দেহে, ডকট্রিনা ইয়াকোবিতে উপস্থাপিত চিত্রটি বিভ্রান্তিকর এবং এর অনেক বিবরণ প্রচলিত ইতিহাসের সঙ্গে মেলে না (যেমন, এতে নবীকে সারাসিন বাহিনীর নেতা হিসেবে দেখানো হয়েছে)। ... তবে এই অস্থির ও প্রারম্ভিক সময়ের একটি বাইজান্টাইন উৎসের পক্ষে সবকিছু সঠিকভাবে জানানো অসম্ভবই ছিল। এমনকি পরবর্তী সময়েও বেশিরভাগ বাইজান্টাইন উৎস ইসলামী বিষয় সম্পর্কে গুরুতর ভুল ধারণা পোষণ করেছে, যেমন মুসলিমরাও বাইজান্টাইন বিষয় সম্পর্কে করেছিল।\" – কলিন ওয়েলস।\n\n\n== টীকা ==\n\n\n== তথ্যসূত্র ==\n\n\n=== উল্লেখিত গ্রন্থাদি ==="}