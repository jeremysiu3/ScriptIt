{"pageid": 1529475, "title": "মাহদী হাসান শাহজাহানপুরী", "url": "https://bn.wikipedia.org/wiki?curid=1529475", "content": "মাহদী হাসান শাহজাহানপুরী (১৮৮২-১৯৭৬)   একজন ভারতীয় ইসলামী পণ্ডিত এবং মুফতি ছিলেন। তাকে মুফতি মেহদি হাসান এবং মাহদি হাসান গিলানি কাদরি নামেও ডাকা হতো। তিনি দারুল উলুম দেওবন্দে বিশ বছর ধরে প্রধান মুফতি হিসেবে দায়িত্ব পালন করেন। তিনি মাদ্রাসা আমিনিয়া ও দারুল উলূম দেওবন্দে পড়েছিলেন। তিনি মাহমুদ হাসান দেওবন্দী ও কিফায়াতুল্লাহ দেহলভীর ছাত্র ছিলেন। আইনশাস্ত্রের পাশাপাশি, তিনি হাদিস এবং জীবনী বিশ্লেষণেও দক্ষ ছিলেন। তার সাহিত্যকর্মের মধ্যে রয়েছে রিজাল-উ-কিতাব আল-আসার, শরহ-উ-বালাঘাত-ই-মুহাম্মদ ফি কিতাব আল-আসার, আল-লাআলি আল-মাসনূআহ ফি আল-রিওয়ায়াতি আল-মারজুআহ, এবং ইবনে হাজমের হাদিস-সম্পর্কিত কিছু মতের সমালোচনামূলক ব্যাখ্যা \"আস-সায়ফ আল-মুজাল্লা আলা আল-মুহাল্লা\"। তিনি মুহাম্মদ আল-শায়বানীর দুটি বই, কিতাব আল-হুজ্জাহ আলা আহল-মদীনা এবং কিতাবুল আসারের  উপর গবেষণামূলক কাজ করেছেন।\n\n\n== প্রাথমিক জীবন এবং শিক্ষা ==\nমাহদী হাসান শাহজাহানপুরী ১৮৮২ সালের ২মে ( রজব ১৩০০ হিজরি) শাহজাহানপুরের মোল্লাখেলে জন্মগ্রহণ করেন। তাঁর পূর্বপুরুষরা বাগদাদ থেকে ভারতে বসতি স্থাপন করেছিলেন।\nতিনি প্রায় বারো বছর বয়সে তার বাবা সৈয়দ কাজিম হাসানের কাছ থেকে কুরআন মুখস্থ করেন। তিনি তার বাবা এবং বড় ভাইয়ের কাছ থেকে আরবি ও ফারসিতে প্রাথমিক শিক্ষা লাভ করেন। তারপর তার শহরের মাদ্রাসা আইনুল ইলমে পড়েন। সেখানে তিনি শেখ আব্দুল হক ( রশিদ আহমদ গাঙ্গোহীর একজন অনুমোদিত শিষ্য) এবং কিফায়াতুল্লাহ দেহলভীর কাছে শিক্ষা লাভ করেন। দেহলভী দিল্লির মাদ্রাসা আমিনিয়ায় গেলে তার বাবা তাকে সেখানে পাঠান। সেখানে তিনি দেহলভী এবং অন্যান্য শিক্ষকদের কাছ থেকে দারসে-ই-নিজামীতে শিক্ষা লাভ করেন এবং ১৯০৮ খ্রিস্টাব্দে (১৩২৬ হিজরি) স্নাতক হন।\nতিনি  মাহমুদ হাসান দেওবন্দীর সামনে সহীহ আল-বুখারী এবং জামে' আল-তিরমিযীর কিছু অংশ পাঠ করে তার কাছ  থেকে হাদিস বর্ণনার অনুমতি ( ইজাযা ) লাভ করেন।  ১৯১০ খ্রিস্টাব্দে (১৩২৮ হিজরি) দারুল উলুম দেওবন্দে অনুষ্ঠিত সমাবর্তনে তাঁকে দক্ষতার পাগড়িও  পরানো করা হয়।    তিনি খলিল আহমাদ সাহারানপুরী এবং আনোয়ার শাহ কাশ্মীরী থেকে হাদীসের ইজাযা লাভ করেন।\nতিনি রশিদ আহমদ গঙ্গোহির কাছে তরিকায় শপথ নেন। গঙ্গোহির শিষ্য শফিউদ্দিন মক্কি তাকে অনুমতি দেন।\n\n\n== কর্মজীবন ==\nশিক্ষাজীবন শেষ করার পর, কিফায়াতুল্লাহ দেহলভী শাহজাহানপুরীকে সুরাটের রান্ডারে অবস্থিত মাদ্রাসা আশরাফিয়ায় পাঠান। সেখানে তিনি সাত বছর ধরে কুতুব আল-সিত্তাহ পড়ান এবং ফতোয়া দেন। এরপর তিনি রান্ডারের মাদরাসা মুহাম্মদিয়ার অধ্যক্ষ হিসেবে চার বছর কুতুব আল-সিত্তাহ শিক্ষার দায়িত্ব পালন করেন। ১৯২০ থেকে ১৯৪৭ খ্রিস্টাব্দের মধ্যে (১৩৩৮ থেকে ১৩৬৬ হিজরি), তিনি বোম্বে প্রদেশে একজন মুফতি হিসেবে কাজ করেছিলেন।\n১৯৪৮ খ্রিস্টাব্দে (১৩৬৭ হিজরি) তিনি দারুল উলুম দেওবন্দের দারুল ইফতার গ্র্যান্ড মুফতি নিযুক্ত হন। প্রায় বিশ বছর ধরে এই পদে দায়িত্ব পালন করেন। ১৯৬৭ খ্রিস্টাব্দে (১৩৮৭ হিজরি) দীর্ঘ অসুস্থতা এবং দুর্বলতার কারণে তিনি দারুল উলুম দেওবন্দ থেকে অবসর গ্রহণ করেন এবং তার জন্মভূমি শাহজাহানপুরে চলে যান। তার  সময়ে, দারুল উলুম দেওবন্দের দারুল-ইফতা থেকে ৭৫,৩২৪টি ফতোয়া জারি করা হয়েছিল।   মুহাম্মদ তাইয়্যিব কাসমি এই ফতোয়ার সংখ্যা ১৩৩৭৫২ বলেছেন।\nদারুল উলূম দেওবন্দে থাকাকালীন তিনি আল-তাহাবীর শরহে মা'আনী আল-আসার পড়াতে থাকেন। তাঁর উল্লেখযোগ্য ছাত্রদের মধ্যে হল: মুফতি আবদুল রাজ্জাক, কফিলুর রহমান নিশাত উসমানি, সাইদ আহমদ পালনপুরী,  এবং আরশাদ মাদানী। \nতিনি একজন উর্দু এবং আরবি কবিও ছিলেন। তিনি দাঘ দেহলভির ছাত্র হুসেইন আহমদ মিয়াঁ বেবাকের কাছ থেকে কবিতা লেখা শিখেছিলেন।\n\n\n== সাহিত্যকর্ম ==\nশাহজাহানপুরী মুহাম্মদ আল-শায়বানীর \"কিতাব আল-হুজ্জাহ আলা আহল আল-মদীনা\" বইটি চার খণ্ডে বিশ বছর ধরে গবেষণা করেছেন। একইভাবে, তিনি আল-শায়বানীর \"কিতাব আল-আথার\" বইটি তিন খণ্ডে গবেষণা করেছেন। এগুলি ছাড়াও, তিনি আরবি ও উর্দুতে প্রায় ২৮টি বই রচনা ও সংকলন করেছেন, যার মধ্যে রয়েছে:\n\nকালাদ আল-আজহার ( ইমাম আবু হানিফাহ-এর কিতাবুলআসার-এর ইমাম মুহাম্মাদ -এর পুনর্বিবেচনার দুই খণ্ডের ভাষ্য।)\nরিজাল-উ-কিতাব আল-আসার\nশরহ-উ-বালাঘাট-ই-মুহাম্মদ ফী কিতাব আল-আসার\nআদ-দুর আস-সামিন\nআল-ইহতিদা-উ-ফি রাদ্দ আল-বিদাহ\nশরহ নুখবাত-উল-ফিকর (উর্দুতে; অপ্রকাশিত)\nআস-সাইফ আল-মুজাল্লা 'আলা আল-মুহাল্লা (চার খণ্ডে হাদিস বিজ্ঞানে ইবনে হাজমের কিছু ধারণার উপর একটি সমালোচনামূলক ভাষ্য।)\nআল-লা'আলি আল-মাসনু'আহ ফি আল-রিওয়ায়াতি আল-মারজু'আহ\n\n\n== মৃত্যু ==\nশাহজাহানপুরী ২৮ এপ্রিল, ১৯৭৬ ( রবি' আল-থানি ২৮, ১৩৯৬ হিজরি) শাহজাহানপুরে মৃত্যুবরণ করেন এবং সেখানেই তাঁকে সমাহিত করা হয়।\n\n\n== টীকা ==\n\n\n== তথ্যসূত্র =="}