{"pageid": 1101443, "title": "বাহরাইনের কেন্দ্রীয় ব্যাংক", "url": "https://bn.wikipedia.org/wiki?curid=1101443", "content": "বাহরাইনের কেন্দ্রীয় ব্যাংক (সংক্ষেপিত সিবিবি) হ'ল বাহরাইনের কেন্দ্রীয় ব্যাংক ও আর্থিক কর্তৃপক্ষ। এটি সেন্ট্রাল ব্যাংক অব বাহরাইন এবং আর্থিক প্রতিষ্ঠান আইন ২০০৬ দ্বারা প্রতিষ্ঠিত একটি পাবলিক কর্পোরেট সত্তা। ২০০৬ সালের ৬ সেপ্টেম্বর ব্যাংকটি প্রতিষ্ঠিত হয়। ২০০৬ সালের ৬৪ নং ডিক্রি 'সেন্ট্রাল ব্যাংক অব বাহরাইন এবং আর্থিক প্রতিষ্ঠান আইন' জারি করার মাধ্যমে বাহরাইন আর্থিক কর্তৃপক্ষ এর জায়গায় এই ব্যাংক প্রতিষ্ঠা করা হয় এবং এটিকে কেন্দ্রীয় ব্যাংক ও আর্থিক কর্তৃপক্ষ হিসেবে দায়িত্ব দেয়া হয়। ব্যাংকটি বাহরাইনের কূটনৈতিক এলাকা ও রাজধানী মানামাতে অবস্থিত।\n\n\n== ইতিহাস ==\nবাহরাইন যুক্তরাজ্য থেকে স্বাধীনতা অর্জনের পরপরই ১৯৭৩ সালে এটি বাহরাইন আর্থিক কর্তৃপক্ষ হিসাবে প্রতিষ্ঠিত হয়েছিল। পরবর্তীতে, ২০০৬ সেন্ট্রাল ব্যাংক অব বাহরাইন এবং আর্থিক প্রতিষ্ঠান আইন পাসের মাধ্যমে বাহরাইন আর্থিক কর্তৃপক্ষ বিলুপ্ত ঘোষণা করে বাহরাইনের কেন্দ্রীয় ব্যাংক নামকরন করা হয় এবং কেন্দ্রীয় ব্যাংক ও আর্থিক কর্তৃপক্ষ হিসেবে দায়িত্ব দেয়া হয়। ব্যাংকটিতে একটি জমকালো মুদ্রা জাদুঘর রয়েছে যেখানে ৬৫৩ খ্রিস্টাব্দেরও আগের অনেক মুদ্রার সংগ্রহ রয়েছে।\n\n\n== দায়িত্ত্ব ও কার্যাবলী ==\nবাহরাইন কেন্দ্রীয় ব্যাংকের মূল দায়িত্ব হল বাহরাইনের আর্থিক স্থিতিশীলতা বজায় রাখা। এটি দেশের মুদ্রানীতি, বৈদেশিক মুদ্রা নীতি এবং ঋণনীতি প্রণয়ন ও বাস্তবায়ন করে। সরকারের রিজার্ভ  পরিচালনা করা এবং জাতীয় মুদ্রা জারি ও বাজারে প্রচলন করা এই ব্যাংকের অন্যতম প্রধান দায়িত্ব। এটি বাহরাইনের আর্থিক খাতের একমাত্র নিয়ন্ত্রক সংস্থা, যা দেশের ব্যাংকিং, বীমা, বিনিয়োগ ব্যবসা এবং পুঁজিবাজারের কার্যক্রম তদারকি ও নিয়ন্ত্রণ করে।\nব্যাংক প্রতিষ্ঠার ডিক্রিতে উল্লেখিত কেন্দ্রীয় ব্যাংকের দায়িত্বগুলির মধ্যে রয়েছে:\n\nমুদ্রানীতি প্রনয়ন ও বাস্তবায়ন;\nব্যাংকিং খাত তত্ত্বাবধান ও নিয়ন্ত্রণ;\nসরকারের রাজস্ব প্রতিনিধি হিসাবে কাজ করা;\nবাহরাইনের আর্থিক প্রবৃদ্ধি উৎসাহিত করার প্রধান আন্তর্জাতিক আর্থিক কেন্দ্র হিসাবে কাজ করা, এবং\nদেশের বৈদেশিক মুদ্রা, নগদ এবং স্বর্ণের রিজার্ভ পরিচালনা করা।\n\n\n== পরিচালনা পর্ষদ ==\nব্যাংকটির সার্বিক তত্ত্বাবধান ও দিকনির্দেশনা ৭ সদস্যের সমন্বয়ে গঠিত একটি পরিচালনা পর্ষদের ওপর অর্পিত থাকে। পরিচালনা পর্ষদের প্রধান চেয়ারম্যান এবং বাকি ৬ জন সদস্য হিসেবে নিযুক্ত থাকে। পর্ষদের বর্তমান চেয়ারম্যান হিসেবে নিযুক্ত আছেন জনাব হাসান খলিফা আল জালামহ। এছাড়াও, ব্যাংকটির পরিচালনায় নিযুক্ত রয়েছে ২৬ সদস্যের একটি দক্ষ নির্বাহী ব্যবস্থাপনা পর্ষদ। নির্বাহী ব্যবস্থাপনার প্রধান হ'ল গভর্নর। বর্তমান গভর্নর হিসেবে দায়িত্ব পালন করছেন জনাব রাশেদ মোহাম্মাদ আল মারাজ। \n\n\n== গভর্নরদের তালিকা ==\nবাহরাইন কেন্দ্রীয় ব্যাংকের বর্তমান গভর্নর হলেন রাশেদ মোহাম্মাদ আল মারাজ। ২০১৪ সালের নভেম্বর মাসে তিনি রাজ্যের ক্রমবর্ধমান বীমা খাতকে আরও বিকাশ করার সিদ্ধান্ত নেন। কেন্দ্রীয় ব্যাংকের গভর্নরদের তালিকা নিন্মরূপ:\n\nআবদুল্লাহ হাসান সাইফ (১৯৭৯-১৯৯৯);  \nআবদুল্লাহ বিন খলিফা আল খলিফা (১৯৯৯-২০০২);\nআহমেদ বিন মোহাম্মদ আল খলিফা (২০০২-২০০৫);\nরাশেদ মোহাম্মদ আল মারাজ (২০০৫-বর্তমান)।\n\n\n== আরও দেখুন ==\nবাহরাইনের অর্থনীতি\nকেন্দ্রীয় ব্যাংকের তালিকা\n\n\n== তথ্যসূত্র =="}