{"pageid": 1514794, "title": "এক্কাগাড়ি", "url": "https://bn.wikipedia.org/wiki?curid=1514794", "content": "এক্কা বা এক্কাগাড়ি হলো উত্তর ভারতে ব্যবহৃত একটি এক-ঘোড়ায় টানা গাড়ি। এক্কা শব্দটি হিন্দি এক শব্দ থেকে এসেছে। মূলত টাট্টু ঘোড়ার সাহায্যে এই ধরনের গাড়িগুলো টানা হতো। ১৯শ শতাব্দীর ভারতে মূলত ব্যক্তিগত পরিবহনের কাজে অথবা ভাড়ায় পরিবহনের কাজে এই যানটি ব্যবহৃত হতো। ঔপনিবেশিক যুগের ভারতীয় সাহিত্যে এর ব্যবহার প্রচুর দেখা যায়। যেমন: রুডইয়ার্ড কিপলিংয়ের \"দ্য থ্রি মাস্কেটিয়ার্স\" উল্লেখযোগ্য। ধারণা করা হয় সিন্ধু সভ্যতার লোকেরা স্পোকবিহীন চাকার তৈরি একধরনের এক্কাগাড়ি ব্যবহার করতেন।\n\nএক্কাগাড়িগুলো মূলত একটি ঘোড়া, টাট্টু, খচ্চর এবং কখনো কখনো মহিষ দিয়ে টানা হতো। এর চাকা মূলত কাঠের তৈরি ছিল। যাত্রী এবং চালকের মাথার উপরে ছায়া প্রদানের জন্য ঢাকা দেওয়া থাকত। সবচেয়ে পুরনো এক্কাগাড়িতে যাত্রীদের বসার কোনো স্থান ছিল না। যাত্রীদের দাঁড়িয়ে যেতে হতো অথবা নিজেদের মালপত্রে বসতে হতো। গাড়ির চাকার সাথে কোনো স্প্রিং যুক্ত না থাকায় রাস্তার ঝাঁকি যাত্রীদের উপর দিয়ে যেত। রুডইয়ার্ড কিপলিংয়ের বাবা শিল্পী জন লকউড কিপলিং এক্কাগাড়িকে \"চাকার উপর চায়ের ট্রে\" বলে বর্ণনা করেছেন। তার বিবরণ অনুযায়ী এক্কার যাত্রীদের \"চাপানো ইংরেজি বড় হাতের N অক্ষরের মতো\" বসতে হতো। রাস্তায় চলাচলে পথচারীকে সতর্ক করার জন্য গাড়িতে ঘণ্টা লাগানো থাকত। গাড়ি এবং চাকার মধ্যবর্তী জায়গায় মালপত্র রাখার ব্যবস্থা ছিল। আকারে বড় কিছু গাড়িকেও অনেক সময় এক্কাগাড়ি বলে অভিহিত করা হতো। যদিও অধিকাংশ ক্ষেত্রে দুই ঘোড়ায় টানা বড় গাড়িগুলোকে টাঙ্গা বা টমটম নামে অভিহিত করা হতো।\n\n\n== তথ্যসূত্র =="}