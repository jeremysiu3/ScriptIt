{"pageid": 1346699, "title": "রেজিনা হল", "url": "https://bn.wikipedia.org/wiki?curid=1346699", "content": "রেজিনা লি হল (ইংরেজি: Regina Lee Hall; জন্ম: ১২ ডিসেম্বর ১৯৭০) একজন মার্কিন অভিনেত্রী ও কৌতুকাভিনেত্রী। তিনি হাস্যরসাত্মক ভীতিপ্রদ চলচ্চিত্র ধারাবাহিক স্ক্যারি মুভি (২০০০-২০০৬)-এ ব্রেন্ডা মিকস চরিত্রে অভিনয় করে পরিচিতি অর্জন করেন। তিনি এরপর অ্যালি ম্যাকবিল (২০০১-২০০২), ল অ্যান্ড অর্ডার: এলএ (২০১০-২০১১), গ্র্যান্ডফাদারড (২০১৬), ও ব্ল্যাক মানি (২০১৯-২০২১) টেলিভিশন ধারাবাহিকে এবং দ্য বেস্ট ম্যান (১৯৯৯) ও এর অনুবর্তী পর্ব দ্য বেস্ট ম্যান হলিডে (২০১৩), অ্যাবাউট লাস্ট নাইট (২০১৪), ভ্যাকেশন (২০১৫), গার্লস ট্রিপ (২০১৭), দ্য হেট ইউ গিভ (২০১৮), এবং লিটল (২০১৯) চলচ্চিত্রে অভিনয় করেন। হাস্যরসাত্মক সাপোর্ট দ্য গার্লস (২০১৮) চলচ্চিত্রে অভিনয় করে তিনি সমাদৃত হন এবং প্রথম আফ্রিকান মার্কিন হিসেবে শ্রেষ্ঠ অভিনেত্রী বিভাগে নিউ ইয়র্ক চলচ্চিত্র সমালোচক সমিতি পুরস্কার অর্জন করেন।\n\n\n== প্রারম্ভিক জীবন ==\nহল ১৯৭০ সালের ১২ই ডিসেম্বর ওয়াশিংটন ডি.সি. অঙ্গরাজ্যে জন্মগ্রহণ করেন। তার পিতা ওডি হল একজন কনট্রাক্টর ও ইলেকট্রিশিয়ান এবং মাতা রুবি একজন শিক্ষিকা। ইমাকুলাটা কলেজ হাই স্কুল থেকে পাশ করার পর তিনি দ্য ব্রংক্‌সের ফোর্ডহ্যাম বিশ্ববিদ্যালয়ে ভর্তি হন এবং ১৯৯২ সালে ইংরেজি সাহিত্যে স্নাতক ডিগ্রি সম্পন্ন করেন। এরপর তিনি নিউ ইয়র্ক বিশ্ববিদ্যালয় থেকে ১৯৯৭ সালে সাংবাদিকতায় স্নাতকোত্তর ডিগ্রি অর্জন করেন।\n\n\n== কর্মজীবন ==\nহল ১৯৯৯ সালে দ্য বেস্ট ম্যান চলচ্চিত্রে ক্যান্ডেস \"ক্যান্ডি\" স্পার্কস চরিত্রে অভিনয় করেন। তিনি হাস্যরসাত্মক ভীতিপ্রদ চলচ্চিত্র স্ক্যারি মুভি (২০০০) এবং এর অনুবর্তী পর্ব স্ক্যারি মুভি টু (২০০১), স্ক্যারি মুভি থ্রি (২০০৩), ও স্ক্যারি মুভি ফোর (২০০৬)-এ ব্রেন্ডা মিকস চরিত্রে অভিনয় করে পরিচিতি অর্জন করেন। ২০০১ সালে তিনি রাত্রিকালীন নাট্যধর্মী ধারাবাহিক অ্যালি ম্যাকবিল-এ করেটা লিপ চরিত্রে কয়েকটি পর্বে অভিনয় করেন এবং ২০০২ সালে এই ধারাবাহিকের ৫ম মৌসুমে তাকে প্রধান চরিত্রে দেখা যায়। পরের বছর তিনি তৃতীয় চার্লস স্টোনের মারপিট-নাট্যধর্মী চলচ্চিত্র পেইড ইন ফুল-এ শ্রেষ্ঠাংশে অভিনয় করেন। এরপর তাকে ম্যালিবুস মোস্ট ওয়ান্টেড, কিংস র‍্যানসম, ও দ্য হানিমুনার্স চলচ্চিত্রে প্রধান চরিত্রে দেখা যায়।\nতিনি দ্য বেস্ট ম্যান (১৯৯৯)-এর অনুবর্তী পর্ব দ্য বেস্ট ম্যান হলিডে (২০১৩)-এ তার পূর্বে করা চরিত্রে অভিনয় করেন। ২০১৪ সালে অ্যাবাউট লাস্ট নাইট চলচ্চিত্রে তাকে কেভিন হার্টের সাথে দেখা যায়। তাদের যুগলবন্দীকে এই চলচ্চিত্রের সবচেয়ে মজাদার সংলাপ বলতে দেখা যায়, এবং সকল অভিনয়শিল্পীদের মধ্যে প্রতিভা প্রদর্শন ও পছন্দ করার মত সঠিক মিশ্রণ ছিল।\n২০১৫ সালে তিনি পথ-হাস্যরসাত্মক চলচ্চিত্র ভ্যাকেশন ও হাস্যরসাত্মক পিপল প্লেস থিংস-এ প্রধান চরিত্রে অভিনয় করেন। ২০১৭ সালে হল হাস্যরসাত্মক গার্লস ট্রিপ (২০১৭) চলচ্চিত্রে অভিনয় করেন, যা সমাদৃত এবং ব্যবসাসফল হয়। ২০১৮ সালে তিনি ২০১৭ সালের অ্যাঞ্জি টমাসের একই নামের উপন্যাস অবলম্বনের নির্মিত তারকাবহুল নাট্যধর্মী দ্য হেট ইউ গিভ (২০১৮)-এর অভিনয়শিল্পীদলে ছিলেন।\n\nহল অ্যান্ড্রু বুজ্যাল্‌স্কি পরিচালিত হাস্যরসাত্মক সাপোর্ট দ্য গার্লস (২০১৮) চলচ্চিত্রে অভিনয় করে সমাদৃত হন এবং বেশ কিছু সমালোচনামূলক পুরস্কারের মনোনয়ন লাভ করেন ও প্রথম আফ্রিকান মার্কিন হিসেবে শ্রেষ্ঠ অভিনেত্রী বিভাগে নিউ ইয়র্ক চলচ্চিত্র সমালোচক সমিতি পুরস্কার অর্জন করেন। একই বছর তিনি একাডেমি অব মোশন পিকচার আর্টস অ্যান্ড সায়েন্সেসে যোগদানের জন্য আমন্ত্রিত হন। ২০১৯ সালে তিনি বেট পুরস্কার উপস্থাপনা করেন এবং লিটল (২০১৯) চলচ্চিত্রে অভিনয় করেন।\n২০২২ সালের ২৭শে মার্চ তিনি অ্যামি শুমার ও ওয়ান্ডা সাইকসের সাথে ৯৪তম একাডেমি পুরস্কারের সহ-উপস্থাপনা করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে রেজিনা হল (ইংরেজি)\nরটেন টম্যাটোসে রেজিনা হল (ইংরেজি)\nঅ্যাবিলিটি ম্যাগাজিন-এ রেজিনা হল সংখ্যায় \"রেজিনা হলের সাক্ষাৎকার\", এপ্রিল/মে ২০১০"}