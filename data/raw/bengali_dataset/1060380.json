{"pageid": 1060380, "title": "দেলওয়ার হোসেন আহমেদ", "url": "https://bn.wikipedia.org/wiki?curid=1060380", "content": "দেলওয়ার হোসেন আহমেদ  খান বাহাদুর ( ১৮৪০   -  ১৯১৩ ) ছিলেন ঊনবিংশ শতকের একজন ভারতীয় বাঙালি সুপণ্ডিত, প্রগতিশীল চিন্তাধারায় বাংলায় মুসলমান সমাজসংস্কারের এক চিন্তাশীল ব্যক্তিত্ব। ভারতের তথা কলকাতা বিশ্ববিদ্যালয়ের প্রথম মুসলিম স্নাতক ছিলেন তিনি।\n\n\n== জন্ম ও শিক্ষা জীবন ==\nদেলওয়ার হোসেন আহমেদের জন্ম ব্রিটিশ ভারতের অধুনা  পশ্চিমবঙ্গের হুগলি জেলার বাবনানে। তার পিতা ছিলেন কলকাতা মাদ্রাসার দ্বিতীয় মুন্সী হাজী মৌলানা গোলাম কাদের। তাদের আদি নিবাস ছিল বর্তমানের বিহার রাজ্যের পাটনা জেলার বখতিয়ারপুরে। ১৮৫৮ খ্রিস্টাব্দে তিনি কলকাতা মাদ্রাসা থেকে বৃত্তি-সহ প্রবেশিকা ও ১৮৬১ খ্রিস্টাব্দে কলকাতা বিশ্ববিদ্যালয় থেকে বি.এ পাশ করেন। তিনিই কলকাতা বিশ্ববিদ্যালয় তথা ভারতবর্ষের প্রথম মুসলিম স্নাতক। \n\n\n== কর্মজীবন ==\nস্নাতক হওয়ার পরই ১৮৬১ খ্রিস্টাব্দে তিনি ডেপুটি ম্যাজিসেট্রট হিসাবে কর্মজীবন শুরু করেন এবং ১৮৯৮ খ্রিস্টাব্দে ইন্সপেক্টর জেনারেল অব রেজিস্ট্রেশন হিসাবে অবসর গ্রহণ করেন।  তিনি একজন মহান ইসলামিক পণ্ডিত ছিলেন। ঊনবিংশ শতকের বাংলায় প্রগতিশীল চিন্তাধারায় কুরআনিক প্রথায় মুসলিম উত্তরাধিকার আইনের, বিবাহ ও বিবাহবিচ্ছেদ আইনের সংশোধন ইত্যাদির পক্ষপাতী ছিলেন। ধর্মীয় ও সামাজিক রক্ষণশীলতার কারণে বেশিরভাগ মুসলিম সম্প্রদায়ের মানুষের পিছিয়ে পড়া রুখতে সচেষ্ট ছিলেন। উপরতলার স্বল্পসংখ্যক মানুষের উর্দুভাষার ব্যবহার কমিয়ে স্কুলে ও বিশ্ববিদ্যালয়ে শিক্ষার মাধ্যম হিসাবে বাংলা ভাষার ব্যবহারের পক্ষে মত প্রকাশ করেন।  ব্রিটিশ সরকার তার সামাজিক কাজের স্বীকৃতিস্বরূপ খান বাহাদুর পদবীতে ভূষিত করে। 'মুসলিম ক্রনিকল' ও 'মুসলমান' পত্রিকার তিনি নিয়মিত লেখক ছিলেন। তার প্রথমদিকের কিছু লেখা 'ইসমাহু আহমেদ', 'মুতাজিলা' ও 'সঈদ' ছদ্মনামে প্রকাশিত হয়েছে। তার রচিত পুস্তক হল -\n\nএসেস অন মহামেডান সোশ্যাল রিফর্ম (১৮৮৯) (দুই খণ্ড)\n মুসলিম সোশ্যাল রিফর্মস অ্যান্ড বেঙ্গলি ন্যাশনালিজম ইন ব্রিটিশ ইন্ডিয়া (সৈয়দ নূর হোসেন - সংকলিত)\n\n\n== তথ্যসূত্র =="}