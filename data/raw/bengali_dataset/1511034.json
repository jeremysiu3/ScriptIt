{"pageid": 1511034, "title": "আ স্ট্রিটকার নেমড ডিজায়ার (১৯৫১-এর চলচ্চিত্র)", "url": "https://bn.wikipedia.org/wiki?curid=1511034", "content": "আ স্ট্রিটকার নেমড ডিজায়ার (ইংরেজি: A Streetcar Named Desire, অনুবাদ 'ডিজায়ার নামক স্ট্রিটকার') হল এলিয়া কাজান পরিচালিত ১৯৫১ সালের মার্কিন দক্ষিণী গোথিক নাট্যধর্মী চলচ্চিত্র। টেনেসি উইলিয়ামসের পুলিৎজার পুরস্কার বিজয়ী একই নামের নাটক অবলম্বনে নির্মিত এই চলচ্চিত্রে শ্রেষ্ঠাংশে অভিনয় করেছেন ভিভিয়েন লেই, মার্লোন ব্রান্ডো, কিম হান্টার ও কার্ল মালডেন। এতে দেখা যায় ব্ল্যাঞ্চ ডুবোয়া (লেই) নামে একজন প্রাক্তন সাউদার্ন বেলে নৃত্যশিল্পী ঋণে জর্জরিত হয়ে সব হারিয়ে নিউ অরলিন্সে তার ছোট বোন স্টেলা ও বোনের স্বামী স্ট্যানলির ভাড়া করা জীর্ণ অ্যাপার্টমেন্টে আশ্রয় নেয়। মূল ব্রডওয়ে নাটক ও অভিনয়শিল্পীদলে কিছুটা পরিবর্তন এনে এর চলচ্চিত্ররূপ দেওয়া হয়।\nটেনেসি উইলিয়ামস অস্কার সল ও এলিয়া কাজানের সাথে চিত্রনাট্য রচনা করেন। ব্রডওয়ে নাটকটির নির্দেশক কাজান সাদাকালো এই চলচ্চিত্রটি পরিচালনা করেন। ব্রান্ডো, হান্টার, ও মালডেন মূল ব্রডওয়ে নাটকে অভিনয় করেন। যদিও জেসিকা ট্যান্ডি ব্রডওয়েতে মঞ্চস্থ মূল নাটকে ব্ল্যাঞ্চ ডুবোয়া চরিত্রে অভিনয় করেছিলেন, ভিভিয়েন লেই লন্ডন থিয়েটারের এই চরিত্রে অভিনয় করেন এবং তার তারকাখ্যাতির জন্য চলচ্চিত্ররূপে তাকে বাছাই করা হয়। এই চলচ্চিত্রের মাধ্যমে ব্রান্ডো হলিউডের অন্যতম চলচ্চিত্র তারকা হয়ে ওঠেন এবং এই চরিত্রে অভিনয়ের জন্য তিনি তার প্রাপ্ত টানা চারটি শ্রেষ্ঠ অভিনেতা বিভাগে একাডেমি পুরস্কারের মনোনয়নের প্রথম মনোনয়ন লাভ করেন। লেই ব্ল্যাঞ্চ চরিত্রে অভিনয়ের জন্য শ্রেষ্ঠ অভিনেত্রী বিভাগে তার দ্বিতীয় একাডেমি পুরস্কার অর্জন করেন। চলচ্চিত্রটি এছাড়াও শ্রেষ্ঠ চলচ্চিত্র, শ্রেষ্ঠ পরিচালক, শ্রেষ্ঠ উপযোগকৃত চিত্রনাট্য-সহ ১০টি বিভাগে মনোনয়ন লাভ করে এবং শ্রেষ্ঠ পার্শ্ব অভিনেতা (মালডেন), শ্রেষ্ঠ পার্শ্ব অভিনেত্রী (হান্টার), ও শ্রেষ্ঠ শিল্প নির্দেশনা (রিচার্ড ডে, জর্জ জেমস হপকিন্স) বিভাগে পুরস্কার অর্জন করে। এটি অভিনয়ের তিনটি বিভাগে পুরস্কার বিজয়ী প্রথম চলচ্চিত্র।\nচলচ্চিত্রটি ১৯৫১ সালে মার্কিন যুক্তরাষ্ট্র ও কানাডীয় বক্স অফিসে প্রায় $৪,২৫০,০০০ আয় করে, যা সে বছরের পঞ্চম সর্বাধিক আয়কারী চলচ্চিত্র। ১৯৯৯ সালে লাইব্রেরি অব কংগ্রেস আ স্ট্রিটকার নেমড ডিজায়ার চলচ্চিত্রটিকে \"সাংস্কৃতিক, ঐতিহাসিক ও নান্দনিকভাবে গুরুত্বপূর্ণ\" বিবেচনা করে মার্কিন যুক্তরাষ্ট্রে ন্যাশনাল ফিল্ম রেজিস্ট্রিতে সংরক্ষণের নির্বাচন করে।\n\n\n== অভিনয়শিল্পীদল ==\n\nভিভিয়েন লেই - ব্ল্যাঞ্চ ডুবোয়া\nমার্লোন ব্রান্ডো - স্ট্যানলি কোয়াল্‌স্কি\nকিম হান্টার - স্টেলা কোয়াল্‌স্কি\nকার্ল মালডেন - মিচ\nরুডি বন্ড - স্টিভ হুবেল\nপেগ হিলিয়াস - ইউনিস হুবেল\nনিক ডেনিস - পাবলো\nরাইট কিং - কালেক্টর\nএডনা টমাস - মেক্সিকান নারী\nঅ্যান ডেয়ার - নার্স\nরিচার্ড গ্যারিক - ডাক্তার\nমিকি কান - নাবিক\nলাইল ল্যাটেল - পুলিশ কর্মকর্তা\n\n\n== সঙ্গীত ==\nআলেক্স নর্থের জ্যাজ-সুরটি ছোট ছোট সংকেতে রচনা করা হয়েছিল, যা চরিত্রগুলোর মনস্তত্ত্বকের ফুটিয়ে তোলে। এটি মূলধারার পূর্ণদৈর্ঘ্য চলচ্চিত্রের জন্য সুরারোপিত প্রথম দিকের জ্যাজ সুর। নর্থ এই গানের সুরায়োজনের জন্য শ্রেষ্ঠ মৌলিক সুর বিভাগে একাডেমি পুরস্কারের মনোনয়ন লাভ করেন।\n\n\n== পুরস্কার ও স্বীকৃতি ==\nআমেরিকান ফিল্ম ইনস্টিটিউটের স্বীকৃতি\n১৯৯৮: এএফআইয়ের ১০০ বছর...১০০ চলচ্চিত্র #৪৫\n২০০২: এএফআইয়ের ১০০ বছর...১০০ আবেগ #৬৭\n২০০৫: এএফআইয়ের ১০০ বছর...১০০ চলচ্চিত্রের উক্তি\n\"স্টেলা! হেই, স্টেলা!\" #৪৫\n\"আই'ভ অলওয়েজ ডিপেন্ডেড অন দ্য কাইন্ডনেস অব স্ট্রেঞ্জার্স\" #৭৫\n২০০৫: চলচ্চিত্রের সুরের এএফআইয়ের ১০০ বছর #১৯\n২০০৭: এএফআইয়ের ১০০ বছর...১০০ চলচ্চিত্র (১০ম বার্ষিকী সংস্করণ) #৪৭\n\n\n== তথ্যসূত্র ==\n\n\n== বহিঃসংযোগ ==\n\nআমেরিকান ফিল্ম ইন্সটিটিউট ক্যাটালগে আ স্ট্রিটকার নেমড ডিজায়ার\nইন্টারনেট মুভি ডেটাবেজে আ স্ট্রিটকার নেমড ডিজায়ার  (ইংরেজি)\nঅলমুভিতে A Streetcar Named Desire\nটিসিএম চলচ্চিত্র ডেটাবেজে আ স্ট্রিটকার নেমড ডিজায়ার\nরটেন টম্যাটোসে আ স্ট্রিটকার নেমড ডিজায়ার (ইংরেজি)\nভের্নার, স্টিফেন এ., “In Search of Stanley Kowalski” St. Louis Cultural History Project (Summer 2022).\n\nটেমপ্লেট:টেনেসি উইলিয়ামস"}