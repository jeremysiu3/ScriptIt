{"pageid": 1014933, "title": "জাফর গহর", "url": "https://bn.wikipedia.org/wiki?curid=1014933", "content": "জাফর গহর খান (উর্দু: ظفر گوہ‎‎; জন্ম: ১ ফেব্রুয়ারি, ১৯৯৫) পাঞ্জাবের লাহোর এলাকায় জন্মগ্রহণকারী পাকিস্তানি আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য তিনি। ২০১০-এর দশকের মাঝামাঝি সময়কাল থেকে পাকিস্তানের পক্ষে আন্তর্জাতিক ক্রিকেটে অংশগ্রহণ করছেন। নভেম্বর, ২০১৫ সালে পাকিস্তানের পক্ষে আন্তর্জাতিক ক্রিকেটে অভিষেক ঘটে তার।\nঘরোয়া প্রথম-শ্রেণীর পাকিস্তানি ক্রিকেটে ইসলামাবাদ ইউনাইটেড, লাহোর কালান্দার্স, জারাই তারাকিয়াতি ব্যাংক লিমিটেড দলের প্রতিনিধিত্ব করেন। দলে তিনি মূলতঃ স্লো লেফট-আর্ম অর্থোডক্স বোলার হিসেবে খেলছেন। এছাড়াও, বামহাতে নিচেরসারিতে ব্যাটিং করতেন জাফর গহর।\n\n\n== প্রথম-শ্রেণীর ক্রিকেট ==\n২০১৩ সাল থেকে জাফর গহরের প্রথম-শ্রেণীর খেলোয়াড়ী জীবন চলমান রয়েছে। বোলিংকালে ক্রিজে তার পা এগিয়ে ফেলার প্রবণতা রয়েছে।\nলাহোরে জন্মগ্রহণকারী জাফর গহর নগরীর উত্তর অঞ্চলের ক্লাব ক্রিকেটে অংশ নিতেন। এরপর, শাফকাত রানা ক্রিকেট একাডেমিতে যুক্ত হন। এরফলে, অনূর্ধ্ব-১৫ দলের সদস্য হিসেবে তাকে মনোনীত করা হয়। ২০০৮ সালে ওয়েস্ট ইন্ডিজে অনুষ্ঠিত অনূর্ধ্ব-১৫ বিশ্ব প্রতিযোগিতায় খেলার জন্যে নির্বাচিত হন। ঐ প্রতিযোগিতায় ১৭.১০ গড়ে ১০ উইকেট লাভ করেন তিনি।\nএরপর, ২০১২ সালের অনূর্ধ্ব-১৯ বিশ্বকাপে অংশগ্রহণের পর ২০১৩ সালে ইংল্যান্ডে যুব দলের সফরে নিজেকে সকলের কাছে পরিচিত করে তুলেন। সেখানে বাংলাদেশসহ ত্রি-দেশীয় প্রতিযোগিতায় সফলতম বোলারে পরিণত হন। ১১.৪৪ গড়ে ১৮ উইকেট লাভ করেন। পাশাপাশি, নিজ দেশে ফিরেও বেশ ভালোমানের খেলা উপহার দেন। অবশেষে অন্যতম বৃহৎ বিশেষ প্রাধিকারপ্রাপ্ত দল জারাই তারাকিয়াতি ব্যাংক লিমিটেডের পক্ষে খেলার জন্যে চুক্তিবদ্ধ হন। ঐ ক্লাবের অনূর্ধ্ব-১৯ দলের অধিনায়কের দায়িত্ব পালন করেন। পরবর্তীতে বড়দের দলের খেলার সুযোগ পান। সাঈদ আজমল, আব্দুল রাজ্জাক, ইয়াসির হামিদের ন্যায় জাতীয় খেলোয়াড়দের ছত্রচ্ছায়ায় নিজেকে শাণিত করেন। এরপর, পাকিস্তান স্টেট ব্যাংকের পক্ষে খেলার পর ২০১৫ সালে সুই সাউদার্ন গ্যাস কোম্পানিতে খেলেন।\nসেপ্টেম্বর, ২০১৯ সালে কায়েদ-ই-আজম প্রতিযোগিতায় মধ্য পাঞ্জাব দলের সদস্যরূপে খেলার জন্যে মনোনীত হন। চূড়ান্ত খেলা শেষে তাকে ঐ প্রতিযোগিতার সেরা খেলোয়াড় হিসেবে নামাঙ্কিত করা হয়। ২০২০-২১ মৌসুমের ঘরোয়া প্রতিযোগিতায়ও মধ্য পাঞ্জাব দলের পক্ষে খেলেন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট ও একটিমাত্র একদিনের আন্তর্জাতিকে অংশগ্রহণ করেছেন জাফর গহর। ৩ জানুয়ারি, ২০২১ তারিখে ক্রাইস্টচার্চে স্বাগতিক নিউজিল্যান্ড দলের বিপক্ষে টেস্ট ক্রিকেটে অভিষেক ঘটে তার। এছাড়াও, ১৭ নভেম্বর, ২০১৫ তারিখে শারজায় ইংল্যান্ড দলের বিপক্ষে একটিমাত্র একদিনের আন্তর্জাতিকে অভিষেক ঘটে তার।\nঅক্টোবর, ২০১৫ সালে বামহাতি স্পিনার জাফর গহরকে আঘাতগ্রস্ত ইয়াসির শাহের পরিবর্তে খেলানো হয়। তবে, তিনি সঠিক সময়ে বিমানে আরোহণ করতে পারেননি। অবশ্য একমাস পর তার ওডিআই অভিষেক হয়। ১৭ নভেম্বর, ২০১৫ তারিখে শারজায় ইংল্যান্ড দলের বিপক্ষে সিরিজের তৃতীয় একদিনের আন্তর্জাতিকে প্রথমবারের মতো অংশ নেন।\nঅক্টোবর, ২০২০ সালে সফরকারী জিম্বাবুয়ে দলের বিপক্ষে খেলার জন্যে পাকিস্তানের ২২-সদস্যের প্রাথমিক দলে তাকে অন্তর্ভুক্ত করা হয়।\n\n\n== টেস্ট অভিষেক ==\nনভেম্বর, ২০২০ সালে নিউজিল্যান্ড গমনার্থে পাকিস্তানের সম্ভাব্য ৩৫-সদস্যের তালিকায় তাকে রাখা হয়। ডিসেম্বর, ২০২০ সালে প্রথম টেস্টে শাদাব খান উরুতে আঘাতপ্রাপ্ত হন। ফলশ্রুতিতে, জাফর গহরকে তার স্থলাভিষিক্ত করা হয়। অতঃপর, ৩ জানুয়ারি, ২০২১ তারিখে ক্রাইস্টচার্চে স্বাগতিক নিউজিল্যান্ড দলের বিপক্ষে সিরিজের দ্বিতীয় টেস্টে তার অভিষেক পর্ব সম্পন্ন হয়।\n\n\n== তথ্যসূত্র ==\n\n\n== আরও দেখুন ==\nআবিদ আলী\nশোয়েব মোহাম্মদ\nএক টেস্টের বিস্ময়কারী\nপাকিস্তানি টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nপাকিস্তানি একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে জাফর গহর  (ইংরেজি)\nক্রিকেটআর্কাইভে জাফর গহর   (সদস্যতা প্রয়োজনীয়) (ইংরেজি)"}