{"pageid": 1067104, "title": "উফা", "url": "https://bn.wikipedia.org/wiki?curid=1067104", "content": "উফা (রুশ: Уфа́, উচ্চারণ: Ufá, আ-ধ্ব-ব: [ʊˈfa]; বাশকির: Өфө , প্রতিবর্ণীকৃত: Öfö) পশ্চিম রাশিয়ার স্বশাসিত বাশকোর্তোস্তান প্রজাতন্ত্রের (Республика Башкортостан) রাজধানী ও বৃহত্তম নগরী। এটি বাশকোর্তোস্তানের মধ্য-উত্তর অংশে, বেলায়া নদীর (শ্বেতনদী) তীরে, উফা ও বেলায়া নদীর সঙ্গমস্থলের ঠিক ভাটিতে, দক্ষিণ উরাল পর্বতমালার পশ্চিমে অবস্থিত কতগুলি পাহাড় নিয়ে গঠিত উফা মালভূমির উপরে অবস্থিত। শহরটি মূলত বেলায়া নদী উঁচু ডান পাড় ধরে প্রায় ৪০ কিলোমিটার বিস্তৃত; একই সাথে নিম্ন নদীসোপান ও নদীর অপর তীরেও এটি প্রসারিত হয়েছে। উফা রাশিয়ার অন্যতম প্রধান শিল্পোৎপাদন, সাংস্কৃতিক, ক্রীড়া ও বৈজ্ঞানিক কেন্দ্র। এটি মস্কো থেকে ১৩৪০ কিলোমিটার দক্ষিণ-পূর্ব দিকে অবস্থিত। মূল উফা নগরীতে প্রায় ১১ লক্ষ লোক এবং বৃহত্তর উফা পৌর এলাকাতে প্রায় ১৪ লক্ষ লোকের বাস। জনসংখ্যার বিচারে উফা রাশিয়ার ১১তম বৃহত্তম নগরী ও ভোলগা কেন্দ্রীয় জেলার ৪র্থ বৃহত্তম নগরী। এর আয়তন ৭০৮ বর্গকিলোমিটার। উফার জলবায়ু মহাদেশীয়। গ্রীষ্মকালীন তাপমাত্রা উষ্ণ, জুনের গড় তাপমাত্রা প্রায় ২০°সেলসিয়াস। অন্যদিকে শীতকাল দীর্ঘ ও হিমশীতল, ফেব্রুয়ারিতে তাপমাত্রা গড়ে শূন্যের নিচে ১৫° সেলসিয়াসে নেমে যায়।\nপ্রাচীন তুর্কি ও মঙ্গোলীয় ভাষায় \"ওপা\" বলতে \"উৎসর্গস্থল\" বোঝায়। এই শব্দটি প্রাচীন বাশকির গোত্রগুলির মধ্যে আজও প্রচলিত। তাই কোনও কোনও বিশেষজ্ঞ ধারণা করেন যে \"ওপেই\" নামের একটি প্রাচীন বাশকির গোত্র উফা নদীর মুখে উঁচু পাড়ে একটি পবিত্র উৎসর্গ স্থানের অধিকারী ছিল, যাকে তারা \"ওপা\" বলে ডাকত। এই নামটিই উফা নদীর নাম, ঐ গোত্রটির নাম এবং সবশেষে উফা শহরের নামের মূল উৎস।\n১৫৫৭ সালে বাশকির জাতি-অধ্যুষিত অঞ্চলটি মস্কোর রাজপুত্রশাসিত মহারাজ্যের অংশে পরিণত হয়। ১৫৭৪ সালে রুশ সম্রাট বা জার ৪র্থ ইভানের আদেশে উফা ও বেলায়া নদী দুইটির মধ্যবর্তী একটি প্যাঁচানো অংশে বর্তমান উফা শহর যেখানে অবস্থিত, সেখানে একটি দুর্গ নির্মাণ করা হয়। কাজান থেকে তিউমেন পর্যন্ত ও উরাল পর্বতমালা অতিক্রমকারী একটি বাণিজ্যিক পথকে সুরক্ষা দেবার জন্য দুর্গটি প্রতিষ্ঠা করা হয়েছিল। ১৫৮৬ সালে উফা ঐ বাণিজ্যিক পথের উপরে অবস্থিত গুরুত্বপূর্ণ একটি ছোট শহরের মর্যাদা লাভ করে। লোকালয়টি আদিতে যে পাহাড়ের উপরে প্রতিষ্ঠা করা হয়েছিল, সেই পাহাড়ের নামে বসতিটির আদি নাম দেয়া হয়েছিল তুরা-তাউ। ১৭শ শতকের মধ্যভাগে শহরটি একটি মর্যাদাবাহী নকশা বা কুলচিহ্ন অর্জন করে; এসময় সামরিক বেসামরিক লোক মিলিয়ে উফা-র জনসংখ্যা ছিল প্রায় ১৫০০। ১৮৬৫ সালে উফা প্রশাসনিক অঞ্চলটি ওরেনবুর্গ প্রশাসনিক অঞ্চল থেকে বিচ্ছিন্ন হয়ে গেলে উফাকে নতুন প্রশাসনিক অঞ্চলের রাজধানী বানানো হয়। ১৯শ শতকের শেষভাগ থেকে উফা একটি শিল্পকেন্দ্র হিসেবে বিকাশ লাভ করতে শুরু করে। ২০শ শতকে, বিশেষ করে দ্বিতীয় বিশ্বযুদ্ধের পরে উফার দ্রুত উন্নতি ঘটে। ভোলগা-উরাল তেলক্ষেত্র এই উন্নয়নের চালিকাশক্তি ছিল। ১৯৫৬ সালে উফা থেকে কয়েক কিলোমিটার উত্তর-পূর্বে অবস্থিত উপশহর চেরনিকভস্ককে এর খনিজ তেল পরিশোধন ও পেট্রো-রাসায়নিক দ্রব্যের শিল্পকারখানাসহ উফার সাথে অঙ্গীভূত করে নেওয়া হয়। এখানে বর্তমানে বাশনেফত পেট্রোলিয়াম কোম্পানির এবং এর বেশকিছু উপ-প্রতিষ্ঠানের প্রধান কার্যালয় অবস্থিত।\nএখানে কৃত্রিম রবার, পলি-ইথিলিন, আগাছানাশক ও অন্যান্য দ্রব্য উৎপাদন করা হয়। উফার তেল পরিশোধনাগারগুলি রাশিয়ার বৃহত্তম। মূল উফা নগরীতে বৃহদাকার প্রকৌশলনির্ভর শিল্পকারখানা আছে, যেগুলিতে বৈদ্যুতিক সরঞ্জামসামগ্রী, খনন যন্ত্রপাতি, ইত্যাদির কারখানা। এছাড়া কাঠ ও কাঠ প্রক্রিয়াজাতকরণ শিল্পে আসবাবপত্র, প্রাকনির্মিত বাড়ি, কাষ্ঠপ্রলেপ ও দিয়াশলাই এবং বিভিন্ন প্রক্রিয়াজাত খাদ্য প্রস্তুত করার কারখানা আছে।\nউফাতে অনেকগুলি রেলপথ, সড়কপথ, তেল ও গ্যাসের নলপথ (পাইপলাইন) এসে মিলিত হয়েছে। উফা নগরীটি আন্তঃসাইবেরীয় রেলপথের উপরে অবস্থিত। উফা আন্তর্জাতিক বিমানবন্দর থেকে ইয়েকাতেরিনবুর্গ, ইঝেভস্ক, ইরকুতস্ক, কাজান, মস্কো, নভোসিবিরস্ক, ওমস্ক, পের্ম, সাংত পিতেরবুর্গ, বার্সেলোনা, বেইজিং, ইস্তাম্বুল ও আরও বেশ কিছু নগরীর বিমানপথে সংযোগ আছে। শহরের ভেতরে ট্রামগাড়ি, ট্রলিগাড়ি, বাস, মিনিবাদ ও ট্যাক্সি সেবা রয়েছে।\nউফা একটি গুরুত্বপূর্ণ সাংস্কৃতিক কেন্দ্র। এখানে কিছু বিশ্ববিদ্যালয় (বাশকির সরকারি বিশ্ববিদ্যালয় ও উরাল সরকারি আইন বিশ্ববিদ্যালয়), একাধিক প্রযুক্তি উচ্চশিক্ষা প্রতিষ্ঠান (উফা সরকারি বিমানচালনা প্রযুক্তি বিশ্ববিদ্যালয়, উফা সরকারি পেট্রোলিয়াম প্রযুক্তি বিশ্ববিদ্যালয়) ও বহুসংখ্যক বৈজ্ঞানিক গবেষণা প্রতিষ্ঠান রয়েছে। ২০১৫ সালে এখানে ব্রিকস দলের সম্মেলন ও সাংহাই সহযোগিতা সংস্থার সম্মেলনগুলি আয়োজন করা হয়। বরফ হকি এখানকার একটি জনপ্রিয় ক্রীড়া।\nউফাতে ধর্মীয়, ভাষাগত ও সংস্কৃতিগতভাবে বিচিত্র জনগোষ্ঠীর বাস। ২০১০ সালের রাশিয়ার জাতীয় জনগণনা অনুযায়ী উফার প্রায় অর্ধেক অধিবাসী রুশ, ২৮% তাতার এবং প্রায় ১৭% বাশকির জাতির লোক। উফাতে রুশ ভাষা প্রধান ভাষা হলেও বাশকির ও তাতার ভাষাগুলিও প্রচলিত। তিনটি ভাষাতেই দৈনিক পত্রিকা ও সাময়িকী প্রকাশিত হয়। বাশকোর্তোস্তান হল বাশকির নামক একটি মুসলমান তুর্কি জাতির লোকদের জন্মভূমি, যারা রুশদের উপনিবেশ স্থাপনের আগে দক্ষিণ উরাল পর্বতমালা অঞ্চলটিতে আধিপত্য বিস্তার করত। যদিও বাশকির জাতির লোকেরা বর্তমানে প্রজাতন্ত্রটির জনসংখ্যার মাত্র এক-তৃতীয়াংশ গঠন করেছে, বাশকির ভাষা আজও উফা নগরীর অলিগলিতে, গ্রামীণ অঞ্চলে ও বেতারে শোনা যায়।\nউফার আশেপাশে ইশাম্বাই, আবজিলিল, কুগারচিনস্কি বা জিয়ানচুরিনস্কি জেলাগুলি সড়কপথে সুগম্য; এগুলির অধিবাসীরা পর্যটকদের সমাদর করে থাকে।\n\n\n== তথ্যসূত্র =="}