{"pageid": 1532642, "title": "কিহাক সাং", "url": "https://bn.wikipedia.org/wiki?curid=1532642", "content": "কিহাক সাং (জন্ম: ১৯৪৭) একজন দক্ষিণ কোরিয়ান উদ্যোক্তা, শিল্পপতি এবং ইয়ংওয়ান কর্পোরেশন–এর প্রতিষ্ঠাতা ও চেয়ারম্যান। তিনি বিশ্বব্যাপী পোশাক ও টেক্সটাইল শিল্পে গুরুত্বপূর্ণ অবদানের জন্য সুপরিচিত। বাংলাদেশ সরকারের প্রধান উপদেষ্টা অধ্যাপক মুহাম্মদ ইউনূস বিনিয়োগ সম্মেলনের আনুষ্ঠানিক উদ্বোধনী অনুষ্ঠানে সাং কে সম্মানসূচক নাগরিকত্ব সনদ প্রদান করেন।\n\n\n== প্রারম্ভিক জীবন ও কর্মজীবন ==\nকিহাক সাং ১৯৪৭ সালে দক্ষিণ কোরিয়ায় জন্মগ্রহণ করেন। পড়াশোনা শেষে তিনি কোরিয়ান সেনাবাহিনীতে ১৮ মাস প্রশিক্ষণ নেন। বাবার কোল্ড স্টোরেজ ব্যবসায় যোগ না দিয়ে তিনি পোশাক শিল্পে কাজ করার সিদ্ধান্ত নেন। ২৫ বছর বয়সে তিনি একটি পোশাক প্রতিষ্ঠানে বিক্রয় নির্বাহী হিসেবে কাজ শুরু করেন এবং অল্প সময়েই সুইডিশ ও আমেরিকান বাজারে বিশেষ দক্ষতা অর্জন করেন। ১৯৭৪ সালে, তিনি দুইজন অংশীদারের সাথে ইয়ংওয়ান কর্পোরেশন প্রতিষ্ঠা করেন এবং সিউলের উপশহরে প্রথম কারখানা স্থাপন করেন।\n\n\n== কার্যক্রম ==\n\n\n=== বাংলাদেশে কার্যক্রম ===\n১৯৭৯ সালে কিহাক সাং বাংলাদেশে আসেন পোশাক কারখানা স্থাপনের সম্ভাবনা দেখতে। সে সময় বাংলাদেশের ইউরোপীয় বাজারে কোটামুক্ত প্রবেশাধিকার ছিল। ১৯৮০ সালের মে মাসে, তিনি স্থানীয় অংশীদারদের সাথে ইয়ংওয়ান বাংলাদেশ লিমিটেড প্রতিষ্ঠা করেন। প্রথম দিকে ২৫০ জন কর্মী নিয়ে একটি সরল পোশাকের অর্ডার দিয়ে কার্যক্রম শুরু হয়। এরপর দ্রুতই কোম্পানি সফলতা অর্জন করে এবং ১৯৮৪ সালের মধ্যে ১৮ মিলিয়ন ডলারের পণ্য রপ্তানি করে। ১৯৮৬ সালে, তিনি বাংলাদেশের অংশীদারদের থেকে আলাদা হয়ে চট্টগ্রাম রপ্তানি প্রক্রিয়াকরণ অঞ্চলে (CEPZ) নিজস্ব কারখানা স্থাপন করেন।\n\n\n=== সম্প্রসারণ ও বিশ্বজুড়ে কার্যক্রম ===\n১৯৮০ ও ৯০ দশকে ইয়ংওয়ান কর্পোরেশন ভিয়েতনাম, উজবেকিস্তান, এল সালভাদর ও ইথিওপিয়া সহ বিভিন্ন দেশে কার্যক্রম বিস্তার করে। ১৯৮৮ সালে কোম্পানিটি দক্ষিণ কোরিয়ার শেয়ারবাজারে তালিকাভুক্ত হয়।১৯৯১ সালের এপ্রিল মাসে, চট্টগ্রামে একটি বিধ্বংসী ঘূর্ণিঝড় ইয়ংওয়ানের কারখানাগুলিকে ধ্বংস করে দেয়। সেই সময়ে কিহাক সাং নিজে চট্টগ্রামে থেকে উদ্ধার ও পুনর্গঠনের নেতৃত্ব দেন। এই ঘটনার পর তিনি শ্রমিকদের প্রতি এক বিশেষ ভালোবাসা অনুভব করেন এবং বাংলাদেশে আরও বিনিয়োগে মনোযোগী হন।\n\n\n=== কোরিয়ান এক্সপোর্ট প্রসেসিং জোন (KEPZ) ===\n১৯৯০ দশকের মাঝামাঝি, জাইকা (JICA)–এর একটি প্রকল্পে অংশ নিয়ে কিহাক সাং অনুপ্রাণিত হন একটি ব্যক্তিমালিকানাধীন রপ্তানি প্রক্রিয়াকরণ অঞ্চল (EPZ) গঠনের জন্য। ১৯৯৫ সালে তিনি আনুষ্ঠানিকভাবে KEPZ প্রকল্প শুরু করেন। আনোয়ারা উপজেলায় যেখানে প্রকল্পটি গড়ে তোলা হয়, সেটি ছিল একেবারে অনুন্নত ও বালুময় এলাকা—স্থানীয়ভাবে 'টেক্সাস' নামে পরিচিত। সরকার ২৫০০ একরের বেশি জমি অধিগ্রহণ করে ইয়ংওয়ানের জন্য, এবং একটি নতুন আইন প্রণয়ন করে যার অধীনে বেসরকারি ইপিজেড পরিচালিত হবে। তবে অনুমোদন, পরিবেশ ছাড়পত্র, এবং জমির খতিয়ান পেতে ইয়ংওয়ানকে দীর্ঘ ২৫ বছরের বেশি সময় অপেক্ষা করতে হয়। অবশেষে, ২০১১ সালে KEPZ–এর প্রথম কারখানা চালু হয়। এখানে বৃষ্টির পানি সংরক্ষণ এবং পরিবেশবান্ধব অবকাঠামো নির্মাণের মাধ্যমে শিল্প এলাকাটি বন্যা থেকে রক্ষা পেয়েছে। এখন KEPZ বছরে প্রায় ৫০ কোটি গ্যালন বৃষ্টির পানি সংরক্ষণ করে এবং এর ৫০% এলাকা সবুজায়নের জন্য সংরক্ষিত।\n২০২৫ সালের হিসেবে, ইয়ংওয়ান কর্পোরেশনে বিশ্বজুড়ে ৮৫,০০০ জনের বেশি কর্মী কাজ করেন, যার মধ্যে ৭০,০০০ জন বাংলাদেশে কর্মরত। কোম্পানির বার্ষিক রাজস্ব ২.৫ থেকে ৩ বিলিয়ন মার্কিন ডলার, যার একটি বড় অংশ বাংলাদেশ থেকে আসে।\n\n\n== তথ্যসূত্র =="}