{"pageid": 1532638, "title": "মার্চ ফর গাজা", "url": "https://bn.wikipedia.org/wiki?curid=1532638", "content": "মার্চ ফর গাজা (আক্ষ. 'গাজা-সমর্থনে পদযাত্রা') ছিল একটি ব্যাপক-পরিসরের ফিলিস্তিনপন্থী বিক্ষোভ, যা ২০২৫ সালের ১২ এপ্রিল বাংলাদেশের ঢাকা শহরে অনুষ্ঠিত হয়। চলমান ইসরায়েল–হামাস যুদ্ধের প্রেক্ষাপটে এই কর্মসূচির মাধ্যমে ফিলিস্তিনি জনগণের প্রতি সংহতি প্রকাশ করা হয়। সোহরাওয়ার্দী উদ্যানে আয়োজিত এই সমাবেশে রাজনৈতিক নেতা, আলেম, সামাজিক কর্মী এবং সাধারণ মানুষ অংশ নেন। বিক্ষোভে গাজাতে ইসরায়েলি আগ্রাসন বন্ধের দাবি জানানো হয় এবং বিশ্বব্যাপী মুসলিম সম্প্রদায়ের প্রতি ইসরায়েলের সঙ্গে সব ধরনের সম্পর্ক ছিন্ন করার আহ্বান জানানো হয়। এটি বাংলাদেশের ইতিহাসে ফিলিস্তিনের সমর্থনে আয়োজিত সবচেয়ে বড় সমাবেশ ছিল।\n\n\n== সমাবেশ ও ঘোষণা ==\n\nকর্মসূচিটি আয়োজন করে প্যালেস্টাইন সলিডারিটি মুভমেন্ট নামক একটি সংগঠন। সোহরাওয়ার্দী উদ্যানে হাজার হাজার মানুষ এই কর্মসূচিতে যোগ দেন।  \nঅনেকে রাজধানীর বিভিন্ন প্রান্ত থেকে মিছিল করে সেখানে আসেন। সমাবেশটি শান্তিপূর্ণভাবে অনুষ্ঠিত হয়, যেখানে প্রতীকী কফিন ও আবেগঘন ভাষণের মাধ্যমে প্রতিবাদ জানানো হয়। অংশগ্রহণকারীরা কফিন ও মানব-প্রতিমা বহন করে সাধারণ মানুষের প্রাণহানির প্রতীক হিসেবে শোক ও প্রতিরোধের বার্তা দেন। অনেকেই মার্কিন প্রেসিডেন্ট ডোনাল্ড ট্রাম্প, ইসরায়েলের প্রধানমন্ত্রী বেনিয়ামিন নেতানিয়াহু, এবং ভারতের প্রধানমন্ত্রী নরেন্দ্র মোদীর প্রতিকৃতির প্রতীকী প্রতিরোধ করেন, যাদের ইসরায়েলের পক্ষে অবস্থান নেওয়ার জন্য অভিযুক্ত করা হয়। তবে নিরাপত্তা বাহিনী আইএস ও জঙ্গী সংগঠন সদৃশ পতাকা, টুপি ও ব্যানার আটক করে।\nবাংলাদেশ জাতীয় ক্রিকেট দলের খেলোয়াড় মাহমুদউল্লাহ রিয়াদ এবং মেহেদী হাসান মিরাজ এই কর্মসূচিতে অংশগ্রহণ করেন। ইসলামি চিন্তাবিদ শায়খ আহমাদুল্লাহ ও মিজানুর রহমান আজহারী-সহ বিশিষ্ট আলেমরা বিক্ষোভে উপস্থিত ছিলেন। বাংলাদেশ জাতীয়তাবাদী দল (বিএনপি), জাতীয় নাগরিক পার্টি (এনসিপি), বাংলাদেশ ইসলামী ছাত্রশিবির, ইসলামী ছাত্র আন্দোলন বাংলাদেশ, আমার বাংলাদেশ পার্টি (এবিপি), হেফাজতে ইসলাম, জামায়াতে ইসলামী এবং ইসলামী আন্দোলন বাংলাদেশ-সহ বিভিন্ন রাজনৈতিক দল সংহতি প্রকাশ করে কর্মসূচিতে অংশ নেয়। সমাবেশটি পরিচালনা করেন বায়তুল মোকাররম জাতীয় মসজিদের খতিব মুহাম্মাদ আবদুল মালেক। অনুষ্ঠানে রাজনৈতিক ও ধর্মীয় নেতারা বক্তব্য রাখেন।\nসমাবেশের শেষ পর্যায়ে আমার দেশ পত্রিকার সম্পাদক মাহমুদুর রহমান মঞ্চ থেকে একটি ঘোষণাপত্র পাঠ করেন ঘোষণাপত্রে চার স্তরে দাবি জানানো হয়, পড়া হয় অঙ্গীকারনামা। প্রথম দাবিগুলো ছিল জাতিসংঘ ও আন্তর্জাতিক সম্প্রদায়ের প্রতি, যেখানে বলা হয়–\n\nজায়নবাদী ইসরায়েলের গণহত্যার বিচার আন্তর্জাতিক আদালতে নিশ্চিত করতে হবে;\nযুদ্ধবিরতি নয়, গণহত্যা বন্ধে কার্যকর ও সম্মিলিত পদক্ষেপ গ্রহণ করতে হবে;\n১৯৬৭ সালের পূর্ববর্তী ভূমি ফিরিয়ে দেওয়ার জন্য বাধ্যবাধকতা তৈরি করতে হবে;\nপূর্ব জেরুজালেমকে ফিলিস্তিন রাষ্ট্রের রাজধানী হিসেবে আন্তর্জাতিকভাবে স্বীকৃতি দিতে হবে;\nফিলিস্তিনিদের আত্মনিয়ন্ত্রণ, নিরাপত্তা এবং রাষ্ট্রীয় সার্বভৌমত্ব প্রতিষ্ঠার পথ উন্মুক্ত করতে হবে।\nদ্বিতীয় দাবিগুলো ছিল মুসলিম উম্মাহর নেতাদের প্রতি, যেখানে বলা হয়-\n\nইসরায়েলের সঙ্গে অর্থনৈতিক, সামরিক ও কূটনৈতিক সব সম্পর্ক অবিলম্বে ছিন্ন করতে হবে;\nজায়নবাদী রাষ্ট্রের বিরুদ্ধে বাণিজ্যিক অবরোধ ও নিষেধাজ্ঞা আরোপ করতে হবে;\nগাজার মজলুম জনগণের পাশে সর্বাত্মক সহযোগিতা নিয়ে দাঁড়াতে হবে;\nআন্তর্জাতিক পর্যায়ে ইসরায়েলকে একঘরে করতে সক্রিয় কূটনৈতিক অভিযান শুরু করতে হবে;\nজায়নবাদীদের দোসর ভারতে মুসলিমদের অধিকার হরণ, বিশেষ করে ওয়াকফ আইন সংশোধনের মতো রাষ্ট্রীয় আগ্রাসনের বিরুদ্ধে ওআইসি ও মুসলিম রাষ্ট্রগুলোকে দৃঢ় প্রতিবাদ ও কার্যকর কূটনৈতিক অবস্থান নিতে হবে।\nতৃতীয় দাবিগুলো বাংলাদেশ সরকারের প্রতি, যেখানে দাবিগুলোতে বলা হয়—\n\nবাংলাদেশি পাসপোর্টে ইসরায়েল ব্যতীত শর্ত পুনর্বহাল করা, রাষ্ট্র হিসেবে তাদের স্বীকৃতি না দেওয়ার অবস্থান সুস্পষ্টভাবে প্রকাশ করতে হবে;\nসরকারের সঙ্গে ইসরায়েলি যত প্রতিষ্ঠানের চুক্তি হয়েছে, তা বাতিল করতে হবে;\nরাষ্ট্রীয়ভাবে গাজায় ত্রাণ ও চিকিৎসা সহায়তা পাঠানোর কার্যকর ব্যবস্থা নিতে হবে;\nসব সরকারি প্রতিষ্ঠানে এবং আমদানি নীতিতে জায়নবাদী কোম্পানির পণ্য বর্জনের নির্দেশ দিতে হবে;\nজায়নবাদীদের দোসর ভারতের হিন্দুত্ববাদী সরকারের অধীনে মুসলিম ও অন্য সংখ্যালঘুদের ওপর চলমান নির্যাতনের বিরুদ্ধে রাষ্ট্রীয়ভাবে প্রতিবাদ জানাতে হবে;\nপাঠ্যবই ও শিক্ষানীতিতে আল-আকসা, ফিলিস্তিন এবং মুসলিমদের সংগ্রামী ইতিহাস অন্তর্ভুক্ত করতে হবে, যাতে ভবিষ্যৎ প্রজন্ম মুসলিম আত্মপরিচয়ের সঙ্গে গড়ে ওঠে।\nসর্বশেষ দাবিগুলো মাহমুদুর রহমান \"নিজেদের প্রতি\" বলে উল্লেখ করেন, যা মূলত একটি অঙ্গীকারনামা হিসেবেও তিনি অভিহিত করেন: আমরা বয়কট করব প্রতিটি সেই পণ্য, কোম্পানি ও শক্তিকে, যারা ইসরায়েলের দখলদারিকে টিকিয়ে রাখে; আমাদের সমাজকে প্রস্তুত করব এমন নুরউদ্দীন, এমন সালাহউদ্দিন তৈরি করার জন্য, যারা বায়তুল মুকাদ্দিসের মিম্বার পুনরুদ্ধার করবে। আমাদের সন্তানদের এমনভাবে গড়ে তুলব, যারা নিজেদের আদর্শ ও ভূখণ্ড রক্ষায় জান ও মালের সর্বোচ্চ ত্যাগে প্রস্তুত থাকবে; আমরা বিভাজিত হব না, কারণ আমরা জানি, বিভক্ত জনগণকে দখল করতে দেরি হয় না। আমরা ঐক্যবদ্ধ থাকব, যাতে এই বাংলাদেশ কখনো কোনো হিন্দুত্ববাদী প্রকল্পের পরবর্তী গাজায় পরিণত না হয়। আমরা শুরু করব নিজেদের ঘর থেকে, ভাষা, ইতিহাস, শিক্ষা, অর্থনীতি, সমাজ—সবখানে এই অঙ্গীকারের ছাপ রেখে।\n\n\n== প্রতিক্রিয়া ==\nঐদিন রাতে বাংলাদেশে নিযুক্ত ফিলিস্তিনের রাষ্ট্রদূত ইউসুফ ওয়াই রামাদান গণমাধ্যমে পাঠানো এক বিবৃতিতে \"মার্চ ফর গাজা কর্মসূচি ইতিহাসের পাতায় লেখা থাকবে\" বলে উল্লেখ করেন। তিনি আরও বলেন: ঢাকা তার অতুলনীয় আন্তরিকতা দিয়ে বিশ্বকে অবাক করে চলেছে। ১২ এপ্রিল বিশ্ব যা প্রত্যক্ষ করেছে তা ইতিহাসের পাতায় ফিলিস্তিনি জনগণের প্রতি সমর্থন ও সংহতির অন্যতম সেরা ঘোষণা হিসেবে লিপিবদ্ধ থাকবে, যা সীমান্ত এবং প্রজন্মের পর প্রজন্ম ধরে প্রতিধ্বনিত হবে।\n\n\n== ফলাফল ==\n১৩ এপ্রিল ২০২৫-এ, স্বরাষ্ট্র মন্ত্রণালয় একটি প্রজ্ঞাপন জারি করে \"ইসরায়েল ব্যতীত\" বাংলাদেশের পাসপোর্টে পুনর্বহাল করে, যেটি ঘোষণাপত্রের অন্যতম একটি দাবি ছিল।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nগাজা যুদ্ধবিরোধী প্রতিবাদ\nবাংলাদেশ–ফিলিস্তিন সম্পর্ক\nইসরায়েল–বাংলাদেশ সম্পর্ক\nদক্ষিণ আফ্রিকার ইসরায়েলের বিরুদ্ধে গণহত্যা মামলা\nওয়াশিংটনে জাতীয় ফিলিস্তিন মুক্তি মিছিল\nমার্চ ফর ইসরায়েল\n\n\n== তথ্যসূত্র =="}