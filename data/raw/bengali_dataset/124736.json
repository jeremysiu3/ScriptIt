{"pageid": 124736, "title": "ডেইলি সান (বাংলাদেশ)", "url": "https://bn.wikipedia.org/wiki?curid=124736", "content": "ডেইলি সান বাংলাদেশের রাজধানী ঢাকা থেকে প্রকাশিত  বসুন্ধরা গ্রুপের একটি দৈনিক পত্রিকা। এটি ইংরেজি ভাষায় প্রকাশিত। তবে ইংরজি ওয়েবসাইটের পাশাপাশি এ পত্রিকাটির রয়েছে একটি বাংলা ওয়েবসাইটও। সঙ্গে রয়েছে প্রতিদিন প্রকাশিত পত্রিকার ই-ভার্সনের জন্য আলাদা একটি ওয়েবসাইট। পত্রিকাটি ২০১০ খ্রিস্টাব্দের অক্টোবর মাসের ২৪ তারিখ প্রথম প্রকাশিত হয়। পত্রিকার শীর্ষে এর অভিলক্ষ্য 'ট্রু এন্ড ইমপার্শিয়াল' (en: True and Impartial: সত্য এবং নিরপেক্ষ) কথাটি মুদ্রিত থাকে। পত্রিকাটির বর্তমান সম্পাদক এনামুল হক চৌধুরী। এটির প্রতিষ্ঠাতা সম্পাদক অধ্যাপক সৈয়দ আনোয়ার হোসেন। তবে ইতোপূর্বে সাংবাদিক হাসান শাহরিয়ার এ পত্রিকাটির সম্পাদক নিযুক্ত হয়েছিলেন বলে প্রতিষ্ঠাপূর্বকালে জানানো হয়েছিল। সৈয়দ আনোয়ার হোসেনের পর আমির হোসেন ও মোহাম্মদ জামিল পত্রিকাটির সম্পাদক হিসেবে দায়িত্ব পালন করেন। বর্তমান নির্বাহী সম্পাদক শিয়াবুর রহমান কিছুকাল এটির ভারপ্রাপ্ত সম্পাদকের দায়িত্ব পালন করেন।\n\n\n== পত্রিকার বিবরণ ==\nপত্রিকাটি বের হয়েছে \"ব্রড শিট\" আকারে। সাদাটে নিউজপ্রিন্ট কাগজে মুদ্রিত। কলামের সংখ্যা ৮। নিয়মিত সংখ্যা ২৪ পৃষ্ঠা। এর মধ্যে আছে ব্যবসায় সংক্রান্ত ৪ পৃষ্ঠা এবং ক্রীড়া সংক্রান্ত ৪ পৃষ্ঠা। পত্রিকাটি চার রং-এ মুদ্রিত। এর অন্যান্য নিয়মিত বিভাগের মধ্যে রয়েছে: সান মেট্রাপলিস, সান একস্ট্রা, সান এডিটোরিয়াল, সান পোস্ট-লগ, সান এশিয়া, সান ওয়ার্ল্ড, সান মাই ডিসট্রিক্ট, নিউজ এন্ড নিউজমেকার্স ইত্যাদি। এর তথ্যতীর্থের ইউআরএল: www.daily-sun.com । সপ্তাহে চার দিন মূল ব্রডশিট পত্রিকার সঙ্গে ম্যাগাজিন প্রকাশিত হবে।\n\n\n== প্রকাশনা তথ্যাদি ==\nপত্রিকাটি প্রকাশ করেছে ঢাকা শহরে অবস্থিত ইষ্ট ওয়েস্ট মিডিয়া গ্রুপ লিমিটেড। প্রকাশক হিসাবে প্রিন্টার্স লাইনে মুস্তফা কামাল মহিউদ্দিন-এর নাম মুদ্রিত হয়েছে। একই প্রকাশনা সংস্থার আরো ২টি দৈনিক পত্রিকা রয়েছে যেগুলোর নাম দৈনিক কালের কণ্ঠ। এবং বাংলাদেশ প্রতিদিন। পত্রিকাটির সম্পাদক হিসাবে প্রফেসর ড: সৈয়দ আনওয়ার হোসেন-এর নাম মুদ্রিত হয়েছে। পত্রিকাটির মূল্য রাখা হয়েছে ৮ টাকা। প্রথম সংখ্যার লিডনিউজ ছিল: 'সেনা ছাউনি আক্রমণ - জমি সংক্রান্ত বিবাদের জের ধরে সংঘর্ষে ৪০ জন আহত'(Army Camp Attack – 40 injured in clash over land dispute)।\n\n\n== উদ্বোধনী সংখ্যার তথ্যাবলী ==\nডেইলি সান পত্রিকার প্রথম সংখ্যা প্রকাশের তারিখ ২৪ অক্টোবর ২০১০ খ্রিষ্টাব্দ, বাংলা ৯ কার্তিক ১৪১৭ সন, হিজরি ১৫ জিলকদ ১৪৩১ সাল। দিনটি ছিল শনিবার। প্রথম সংখ্যার পাতা ছিল সর্বমোট ৫২। উদ্বোধনী সংখ্যায় ব্রডশিটে ২৮ পাতার একটি ক্রোড়পত্র ছিল যার শিরোনাম \"বাংলাদেশ - দ্য সানি সাইড\" (ইংরেজিতে: Bangladesh - the Sunny Side)। এছাড়া ৩২ পৃষ্ঠার একটি ম্যাগাজিন ছিল সংযুক্ত ছিল যার প্রচ্ছদ নাম \"দি আনসিন\" (The Unseen)। প্রথম পাতায় সম্পাদকের সূচনামূলক প্রতিবেদন ছিল, সঙ্গে সম্পাদকের ফটো।\n\n\n=== উদ্বোধনী অনুষ্ঠান ===\nঢাকা মহানগরের কেন্দ্রস্থলে বসুন্ধরা সিটির ১৪শ তলায় ডেইলি সান পত্রিকাটির উদ্বোধনী অনুষ্ঠান অনুষ্ঠিত হয়।\n\n\n== আরও দেখুন ==\nবাংলাদেশের সংবাদপত্রের তালিকা\nবাংলাদেশ সংবাদ সংস্থা\nইউনাইটেড নিউজ অব বাংলাদেশ\n\n\n== তথ্যসূত্র ==\n\n\n== বহিঃসংযোগ =="}