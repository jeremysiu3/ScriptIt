{"pageid": 1496100, "title": "সঁত্র নাসিওনাল দেত্যুদ স্পাসিয়াল", "url": "https://bn.wikipedia.org/wiki?curid=1496100", "content": "সঁত্র নাসিওনাল দেত্যুদ স্পাসিয়াল (ফরাসি: Centre national d'études spatiales) বা সংক্ষেপে কনেস (CNES) ফ্রান্সের জাতীয় মহাকাশ সংস্থা। সংস্থাটির প্রধান কার্যালয় ফ্রান্সের রাজধানী প্যারিসে অবস্থিত। এটি ফ্রান্সের সশস্ত্র বাহিনী মন্ত্রণালয়, অর্থনীতি ও অর্থসংস্থান মন্ত্রণালয় ও উচ্চশিক্ষা, গবেষণা ও নবপ্রবর্তন মন্ত্রণালয়ের তত্ত্বাবধানে পরিচালিত হয়। ১৯৬১ সালে ফ্রান্সের তৎকালীন রাষ্ট্রপতি শার্ল দ্য গোল মার্কিন-সোভিয়েত স্নায়ুযুদ্ধ ও মহাকাশ প্রতিযোগিতা চলাকালীন সময়ে ফ্রান্সের সামরিক বাহিনী ও গবেষণা খাতের মধ্যে সমন্বয় করে এই সংস্থাটি প্রতিষ্ঠা করেন, যার প্রথম কাজ ছিল একটি ইউরোপীয় কৃত্রিম উপগ্রহ নির্মাণ ও উৎক্ষেপণ করা। ফ্রান্সের সেসময় নিজস্ব রকেট প্রযুক্তি ছিল না, তাই তারা জার্মানির সহায়তা নিয়ে দিয়ামঁ নামক রকেট ব্যবহার করে সেটি সম্পাদন করে। প্রায় দুই দশক পরে ১৯৭৯ সালে ফ্রান্স নিজস্ব ভারী বোঝাবাহী রকেট উদ্ভাবন ও উৎক্ষেপণে সক্ষম হয়, যার নাম আরিয়ান। সংস্থাটি অশনাক্তকৃত উড়ন্ত বস্তুগুলি পর্যবেক্ষণের কাজও নিয়োজিত। বর্তমানে সংস্থাটিতে প্রায় আড়াই হাজার কর্মচারী কাজ করছেন। \nসংস্থাটির মূল কর্মকাণ্ডগুলি দক্ষিণ ফ্রান্সের তুলুজ মহাকাশ কেন্দ্র ও দক্ষিণ আমেরিকা মহাদেশের গায়ানা মহাকাশ কেন্দ্রতে পরিচালিত হয়। ২০২৪ সালে তথ্য অনুযায়ী সংস্থাটির প্রধান হলেন ফিলিপ বাতিস্ত। কনেস সংস্থাটি মহাকাশ এবং তার প্রয়োগ ও প্রযুক্তি ইনস্টিটিউট নামক প্রতিষ্ঠানের সদস্য। এটি জাতীয় পর্যায়ে ইউরোপের বৃহত্তম মহাকাশ সংস্থা।\n\n\n== আরও দেখুন ==\nফরাসি মহাকাশ কর্মসূচি\nইউরোপীয় মহাকাশ সংস্থা\nসরকারি মহাকাশ সংস্থার তালিকা\n\n\n== তথ্যসূত্র ==\n\n\n== বহিঃসংযোগ ==\nকনেস — নীড়পাতা (ফরাসি ভাষায়)\nকনেস — নীড়পাতা (ইংরেজি ভাষায়)"}