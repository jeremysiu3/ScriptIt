{"pageid": 1523951, "title": "গীতা ধর্মরাজন", "url": "https://bn.wikipedia.org/wiki?curid=1523951", "content": "গীতা ধর্মরাজন (জন্ম: ১৯শে সেপ্টেম্বর ১৯৪৮) একজন লেখিকা, সম্পাদক, শিক্ষিকা এবং ১৯৮৮ সালে প্রতিষ্ঠিত একটি অলাভজনক সংস্থা 'কথা'র নির্বাহী পরিচালক। তাঁর কাজ বিশেষ করে দরিদ্র পরিবারের শিশুদের শিক্ষার ওপর দৃষ্টি নিবদ্ধ করে।\nকথা হল ১৯৮৯ সালে দিল্লিতে অবস্থিত একটি নিবন্ধিত অলাভজনক এবং বেসরকারি সংস্থা। এই সংস্থা শিক্ষক প্রশিক্ষণ, শিশু শিক্ষা এবং সাহিত্য নিয়ে কাজ করে। কথা কাজ করে ভারত জুড়ে সুবিধাবঞ্চিত এলাকায়। তাঁর তৈরি করা একটি শিক্ষণ / শিক্ষণের হাতিয়ার, \"গল্প শিক্ষাবিদ্যা\", ২০০১ সাল থেকে কথার শিক্ষা কেন্দ্রগুলিতে ব্যবহৃত হয়ে আসছে।\nগীতা ধর্মরাজনের পেশাদার সম্পাদকীয় অভিজ্ঞতা শুরু হয়েছিল শিশুদের পত্রিকা টার্গেট দিয়ে এবং এই কাজ পেনসিলভানিয়া বিশ্ববিদ্যালয়ের প্রাক্তন ছাত্রদের লেখা পুরস্কারপ্রাপ্ত পত্রিকাদ্য পেনসিলভানিয়া গেজেটের মাধ্যমে অব্যাহত ছিল। গীতার প্রকাশিত রচনার মধ্যে রয়েছে ৩০টিরও বেশি শিশুতোষ বই এবং ভারত ও বিদেশের সাময়িকী ও সংবাদপত্রে ৪৫০টিরও বেশি ব্যক্তিগত লেখা। ভারত সরকার ২০১২ সালে তাঁকে বেসামরিক সম্মান পদ্মশ্রীতে ভূষিত করে।\n\n\n== ব্যক্তিগত জীবন ==\nগীতা ধর্মরাজন ১৯৪৮ সালে ভারতের তামিলনাড়ু রাজ্যের চেন্নাইতে জন্মগ্রহণ করেন। তাঁর বাবা এন. কৃষ্ণস্বামী একজন চিকিৎসক এবং অ্যালার্জি বিশেষজ্ঞ ছিলেন। বাবার কাজের মাধ্যমে শৈশবেই তিনি ভারতের বৈচিত্র্যের সাথে পরিচিত হন। তাঁর মা কল্যাণী কৃষ্ণস্বামী একজন কবি এবং শাস্ত্রীয় কর্ণাটকী পদম-এর সুরকার ছিলেন। গীতা সাত বছর বয়সে ধ্রুপদী ভরতনাট্যম এবং কর্ণাটকী সঙ্গীত শেখা শুরু করেন। তিনি হোলি অ্যাঞ্জেলস হাই স্কুলে পড়াশোনা করেছিলেন, সেখানে তিনি নৃত্য এবং নেটবলে স্কুলের প্রতিনিধিত্ব করেছিলেন। তিনি স্কুলের প্রধান ছাত্রী নির্বাচিত হন এবং তাঁর শেষ বর্ষে ভারত গার্ল গাইডস জাম্বোরিতে দক্ষিণ ভারতীয় দলকে নেতৃত্ব দেন। তিনি স্টেলা মারিস কলেজ থেকে ইংরেজি সাহিত্যে স্নাতক হন এবং চতুর্থ স্থান অধিকার করেন।\n\n\n== কথা বই ==\nগীতা হলেন কথার তালিকার প্রধান সম্পাদক, যেখানে কথা পুরস্কারের গল্পগুলিও অন্তর্ভুক্ত রয়েছে। তিনি ২১টি ভারতীয় ভাষায় ভারতের ৩০০টিরও বেশি সেরা সাহিত্যিক প্রতিভার গল্প সম্পাদনা করেছেন। কথা বইগুলি প্রাপ্তবয়স্ক এবং শিশুদের জন্য সমসাময়িক ভারতীয় কথাসাহিত্যের একটি প্রদর্শনী। শৈশব থেকে ১৭ বছর বয়সী শিশুদের কাছে কথা ভারতের বহু মৌখিক এবং লিখিত ঐতিহ্যের বিভিন্ন লেখার সাথে পরিচয় করিয়ে দেয়। এখানে চমৎকার রচনা, শিশু-বান্ধব বিন্যাস এবং চিত্রকল্প চমৎকার লেখার সাথে তাল মিলিয়ে চলে। তাঁর প্রধান কর্মকাণ্ডের মধ্যে রয়েছে সাহিত্য উৎকর্ষতার জন্য কথা পুরস্কারের প্রতিষ্ঠা, এবং সাহিত্যকে জনসাধারণের কাছে পৌঁছে দেওয়ার জন্য কথা পরব ও উৎসব-এর তত্ত্বাবধান করা। এগুলি লেখক, অনুবাদক, পণ্ডিত, সমালোচক, গল্পকার এবং সমসাময়িক শিল্পী এবং সম্প্রদায় কর্মীদের জন্য মিলনস্থল তৈরি করে। ভারতের ৫০০টি স্কুলের সাথে অংশীদারিত্বের মাধ্যমে গীতা কেন্দ্রীয় মাধ্যমিক শিক্ষা বোর্ডের জন্য লেখক কর্মশালার উদ্যোগের নেতৃত্ব দিয়েছিলেন।\n\n\n== কথা স্কুল ==\n১৯৯০ সালে পাঁচজন শিশু নিয়ে কথা ল্যাব স্কুলটি শুরু হয়েছিল। আজ এটি যে বস্তিতে অবস্থিত, সেখানে এটি সৃজনশীলতার একটি কেন্দ্র। এরা প্রতি বছর পেশাদার তৈরি করে যারা উদ্যোক্তা হয়ে ওঠে এবং তাদের পরিবারকে সাহায্য করে, অথবা উচ্চশিক্ষা গ্রহণ করে। কথার ৮০% এরও বেশি শিশু কলেজে যায়। সম্প্রতি দ্য প্রিন্স অফ ওয়েলস এটি পরিদর্শন করেছিলেন।\n\n\n== তথ্যসূত্র =="}