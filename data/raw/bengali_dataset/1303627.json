{"pageid": 1303627, "title": "সত্যজিত কর্মকার", "url": "https://bn.wikipedia.org/wiki?curid=1303627", "content": "সত্যজিত কর্মকার বাংলাদেশ সিভিল সার্ভিসের একজন কর্মকর্তা। তিনি বাংলাদেশ জ্বালানি ও বিদ্যুৎ গবেষণা কাউন্সিলের (বিইপিআরসি) চেয়ারম্যান (সচিব) এবং পরিকল্পনা কমিশনের ভৌত অবকাঠামো বিভাগের সদস্য (সচিব) হিসেবে কর্মরত ছিলেন। বর্তমানে তিনি পরিকল্পনা বিভাগে সচিব হিসেবে দায়িত্ব পালন করছেন।\n\n\n== প্রাথমিক জীবন ==\nসত্যজিত নোয়াখালীর বেগমগঞ্জ উপজেলার একলাশপুরে জন্মগ্রহণ করেন। তার বাবা ধীরেন্দ্রকুমার কর্মকার ও মা অঞ্জলি কর্মকার। তিনি নোয়াখালীর অরুণচন্দ্র উচ্চ বিদ্যালয় থেকে ১৯৮০ খিষ্টাব্দে এসএসসি এবং নোয়াখালী সরকারি কলেজ থেকে ১৯৮২ খিষ্টাব্দে এইচএসসি পাস করেন। তিনি ঢাকা বিশ্ববিদ্যালয়ের লোকপ্রশাসন বিভাগ থেকে স্নাতক (সম্মান) ও স্নাতকোত্তর ডিগ্রি লাভ করেন। পরবর্তীকালে তিনি যুক্তরাজ্যের ব্র্যাডফোর্ড বিশ্ববিদ্যালয় থেকে উন্নয়নের জন্য অর্থনীতি ও অর্থায়ন বিষয়ে স্নাতকোত্তর ডিগ্রি অর্জন করেন। এছাড়া দেশে ও বিদেশে তিনি বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nসত্যজিত কর্মকার বিসিএস প্রশাসন ক্যাডারের ১০ম ব্যাচের একজন কর্মকর্তা হিসেবে ১৯৯১ খিষ্টাব্দে বাংলাদেশ সিভিল সার্ভিসে যোগদান করেন। তিনি মাঠ প্রশাসন ও সচিবালয়ে বিভিন্ন পদে অধিষ্ঠিত কর্মরত ছিলেন। তিনি সহকারী কমিশনার, উপজেলা নির্বাহী কর্মকর্তা ও অতিরিক্ত জেলা প্রশাসক হিসেবে দায়িত্ব পালন করেছেন। এছাড়া তিনি অর্থ বিভাগ, সেতু বিভাগ, পানি সম্পদ মন্ত্রণালয়, স্বাস্থ্য ও পরিবার কল্যাণ মন্ত্রণালয়, বাণিজ্য মন্ত্রণালয় এবং জনপ্রশাসন মন্ত্রণালয়ের এপিডি শাখায় কাজ করেছেন। অর্থ বিভাগে প্রায় ১৫ বছর দায়িত্ব পালনকালে তিনি বাজেট প্রণয়ন প্রক্রিয়া ও জেন্ডার বাজেটিং-এ ভূমিকা রাখার পাশাপাশি প্রতিবন্ধী শনাক্তকরণ সমীক্ষার ধারণাপত্র প্রণয়নেও ভূমিকা পালন করেন।\nসত্যজিত ২০২১ খ্রিষ্টাব্দের ৯ মে সচিব পদে পদোন্নতি লাভ করেন। এরপর তিনি বাংলাদেশ জ্বালানি ও বিদ্যুৎ গবেষণা কাউন্সিলের (বিইপিআরসি) চেয়ারম্যান (সচিব) এবং পরিকল্পনা কমিশনের ভৌত অবকাঠামো বিভাগের সদস্য (সচিব) হিসেবে দায়িত্ব পালন করেন। বর্তমানে তিনি পরিকল্পনা বিভাগে সচিব হিসেবে দায়িত্ব পালন করছেন।\n\n\n== তথ্যসূত্র =="}