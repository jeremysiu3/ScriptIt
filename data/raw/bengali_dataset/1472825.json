{"pageid": 1472825, "title": "দ্য লাস্ট স্টারশিপ ফ্রম আর্থ", "url": "https://bn.wikipedia.org/wiki?curid=1472825", "content": "দ্য লাস্ট স্টারশিপ ফ্রম আর্থ (ইংরেজি: The Last Starship from Earth) হল ১৯৬৮ সালে প্রকাশিত জন বয়েডের একটি কল্পবিজ্ঞান উপন্যাস। এটি তাঁর সর্বাধিক পরিচিত উপন্যাস।\n\n\n== প্রেক্ষাপট ==\nউপন্যাসটির প্রেক্ষাপট হল অত্যন্ত নিকট-ভবিষ্যতের একটি ডিসটোপীয় সমাজ। প্রথমদিকে নিশ্চিতভাবে বোঝা না গেলেও, এটি একটি বিকল্প ইতিহাস-মূলক কাহিনি।\nএই বিশ্বে শান্তি ও ক্ষমা প্রচার এবং ক্রুশবিদ্ধ হওয়ার পরিবর্তে যিশু এক বিপ্লবী রাজনৈতিক আন্দোলনকারীতে পরিণত হন এবং রোমান সাম্রাজ্যকে উৎখাত করে একটি ধর্মরাষ্ট্র প্রতিষ্ঠা করতে উদ্যোগী হন। কিন্তু তার আগেই তিনি আড়ধনুর আঘাতে নিহত হন। এই আড়ধনুকটিই আমাদের সময়কালের ক্রুশচিহ্নের অনুরূপ একটি ধর্মীয় প্রতীকে পরিণত হয়। যিশু যে শাসনব্যবস্থা প্রতিষ্ঠা করেছিলেন, তা অদ্যাবধি চলে আসছে; সমগ্র বিশ্বকে নিয়ন্ত্রণ করছে এবং বৈজ্ঞানিক ধ্যানধারণা ও উন্নত প্রযুক্তির সঙ্গে মিলিত হয়েছে, যার অন্তর্ভুক্ত হয়েছে এক এআই পোপের নেতৃত্বাধীন চার্চও। এই বিশ্বে বিবাহ ও যৌনসংগম জিনের সঙ্গে সম্পর্কিত, সেই সঙ্গে একটি কঠোর বর্ণব্যবস্থাও প্রচলিত আছে।\n\n\n== কাহিনি-সারাংশ ==\nউপন্যাসের কেন্দ্রীয় চরিত্র চতুর্থ হ্যালডেন নামে এক গণিতজ্ঞ হেলিক্স নামে এক মহিলা কবির সঙ্গে এক সম্পর্কে জড়িয়ে পড়েন। কিন্তু তাঁদের এই সম্পর্ক তাঁদের বর্ণব্যবস্থায় নিষিদ্ধ ছিল। তিনি তাঁর সময়ের অল্পকাল পূর্বের বিশিষ্ট গণিতজ্ঞ ফেয়ারওয়েদারের বিষয়ে জানতে শুরু করেন। ফেয়ারওয়েদারের পুত্র দ্বিতীয় ফেয়ারওয়েদারকে তিনি আবিষ্কার করেন এক ব্যর্থ বিদ্রোহে নেতৃত্বদান-রত অবস্থায়।\nহ্যালডেন ও হেলিক্স ধরা পড়েন এবং নিষিদ্ধ সম্পর্কের জন্য একটি বিচারসভা বসে। বিচারে হ্যালডেনকে \"হেল\"-এ (দূরবর্তী একটি তারাকে প্রদক্ষিণকারী একটি গ্রহ) নির্বাসিত করা হয়। সেখানে তাঁর সঙ্গে দ্বিতীয় ফেয়ারওয়েদারের দেখা হয় এবং তিনি হেলিক্সের সঙ্গে পুনর্মিলিত হন। প্রকাশ্যে আসে যে, হেলিক্স হলেন দ্বিতীয় ফেয়ারওয়েদারের কন্যা। দ্বিতীয় ফেয়ারওয়েদার নিজের সময়-যান নিয়ে কাজ করার জন্য একজন গণিতজ্ঞকে চাইছিলেন এবং হেলিক্সকে পৃথিবীতে পাঠানো হয়েছিল একজন গণিতজ্ঞকে যেন সেখান থেকে নির্বাসিত করে আনা যায়, যাতে তিনি একতি পরীক্ষামূলক সময়-যানের পাইলট হতে পারেন। দ্বিতীয় ফেয়ারওয়েদার হ্যালডেনকে অমরত্ব দান করেন এবং তাঁকে অতীতে প্রেরণ করেন যাতে তিনি \"জুডাস ইস্ক্যারিয়ট\" নাম গ্রহণ করে যিশুকে হত্যা করতে পারেন।\nউপসংহার অংশে দেখা যায়, হ্যালডেন যিশুকে বন্দী করছেন এবং সময়-যানে তাঁকে ঢুকিয়ে অতীতে প্রেরণ করছেন। তিনি ফিরে আসছেন বর্তমান কালে, যে সময় অনেকটাই আমাদের সময়কালের অনুরূপ। সেখানে তাঁর সঙ্গে একটি মেয়ের দেখা হচ্ছে, যে অনেকটাই হেলিক্সের মতো।\n\n\n== সমালোচকদের প্রতিক্রিয়া ==\nরবার্ট এ. হেইনলেইন বলেছিলেন, \"এই বইটি ১৯৮৪ ও ব্রেভ নিউ ওয়ার্ল্ড বই দু'টির সঙ্গে এক তাকে থাকার উপযুক্ত\"। লস এঞ্জেলস টাইমস লিখেছিল, \"হাক্সলি, অরওয়েল ও ব্র্যাডবেরির শিক্ষিত পরম্পরায় এটি এমন একটি রুচনাকর্ম যার প্রভাব সুদূরপ্রসারী।\" জোয়ানা রাস ১৯৬৯ সালে বইটির পর্যালোচনা করতে গিয়ে বইটির নেতিবাচক সমালোচনা করে লেখেন, \"এই উপন্যাস আমাকে যতটা মনঃকষ্ট দিয়েছে তার জন্য আমি মি. বয়েডকে ক্ষমা করে দিচ্ছি এবং আশা করছি এই সমালোচনার জন্য তিনি যে মনঃকষ্ট পেয়েছেন তার জন্য তিনিও কালক্রমে আমাকে ক্ষমা করে দেবেন। কিন্তু বার্কলের জন্য কোনও ক্ষমা নেই। সংশোধন করুন। এমন আর করবেন না।\"\nস্পাইডার রবিনসন অবশ্য উপন্যাসটির প্রশংসা করে লিখেছেন যে, এটি \"আনন্দদায়ক, একটি প্রচণ্ড সঙ্গতিপূর্ণ আভ্যন্তরিণ যুক্তি এতে আছে, যা একেবারে শেষ অধ্যায়ের আগে বাস্তবে প্রকাশ্যে আসে না।\"\n\n\n== তথ্যসূত্র ==\n\nClareson, Thomas D. (১৯৭১)। SF: the other side of realism: essays on modern fantasy and science fiction। Bowling Green University Popular Press। পৃষ্ঠা 186। \nDannenberg, Hilary P. (২০০৮)। Coincidence and counterfactuality: plotting time and space in narrative fiction। Frontiers of narrative। U. of Nebraska Press। পৃষ্ঠা 206। আইএসবিএন 978-0-8032-1093-6। \n\n\n== বহিঃসংযোগ ==\nFantastic Fiction on the novel"}