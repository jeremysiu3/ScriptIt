{"pageid": 1497346, "title": "শার্লক হোমসের মূর্তি, লন্ডন", "url": "https://bn.wikipedia.org/wiki?curid=1497346", "content": "ভাস্কর জন ডাবলডে নির্মিত শার্লক হোমসের মূর্তি লন্ডনে হোমসের কাল্পনিক ঠিকানা ২২১বি বেকার স্ট্রিটের অনুমিত বাসস্থানের কাছে স্থাপিত। অ্যাবে ন্যাশনাল বিল্ডিং সোসাইটির অর্থায়নে নির্মিত ভাস্কর্যটি ১৯৯৯ সালের ২৩ সেপ্টেম্বর উন্মোচন করা হয়। শার্লকের সদর দফতর ছিল বিখ্যাত ঠিকানার কথিত স্থান বেকার স্ট্রিটে কোনো যুতসই জায়গা না পাওয়ায় হোমসকে বেকার স্ট্রিট টিউব স্টেশনের বাইরে মেরিলেবোন সড়কে স্থাপন করা হয়েছিল। ডাবলডে এর আগে সুইজারল্যান্ডের মেরিঞ্জেন শহরে হোমসের একটি মূর্তি স্থাপন করেছিলেন। ১৮৯৩ সালের গল্প \"দ্য ফাইনাল প্রবলেম\"-এর বর্ণনানুসারে এশহরের রেইচেনবাখ জলপ্রপাতের নিচে হোমসের মৃত্যু হয়েছিল।\n\n\n== বর্ণনা ==\nদ্য স্ট্র্যান্ড ম্যাগাজিনে প্রকাশিত হোমসের গল্পগুলিতে তার স্রষ্টা আর্থার কোনান ডয়েলের বর্ণনা অনুযায়ী চিত্রকর সিডনি পেজেট অঙ্কিত পরিচ্ছদ অনুসারে ভাস্কর্যটি নির্মাণ করা হয়েছে। ৩-মিটার-উচ্চ (৯.৮-ফুট) ভাস্কর্যে, হোমস একটি 'ইনভারনেস' আলখাল্লা ও 'ডিয়ারস্টকার' টুপি পরিহিত। সেসময় পরবর্তী প্রকাশিত গল্পের বর্ণনানুসারে হোমস ডান হাতে একটি  তামাকের 'কালাবাশ' পাইপ ধরে আছেন।\nএটি মেরিলেবোন সড়কে বেকার স্ট্রিট টিউব স্টেশনের বাইরে অবস্থিত, যা ২২১বি বেকার স্ট্রিটে হোমসের কাল্পনিক বাড়ি, এবং ২৩৭ এবং ২৪১ নম্বরের মধ্যে শার্লক হোমস যাদুঘরের দুই ব্লকের মধ্যে অবস্থিত।\n\n\n== ইতিহাস ==\n১৯২৭ সালে জি কে চেস্টারটন প্রথম লন্ডনে হোমসের একটি মূর্তি স্থাপনের পরামর্শ দেন, কিন্তু তার প্রচেষ্টা ব্যর্থ হয়। ১৯৯৬ সালে লন্ডনের শার্লক হোমস সোসাইটি একটি নতুন প্রচারণা শুরু  করে। এর আগে সভাপতি অ্যান্থনি হাউলেটের মতে, সোসাইটি \"আমাদের বেকার স্ট্রিটের মাঝখানে একটি মূর্তি স্থাপন করা উচিত কিনা\" তা নিয়ে বিতর্ক করতে এক বা দুই দশক কাটিয়েছিল\"। প্রকল্প পরিচালনার জন্য শার্লক হোমস স্ট্যাচু কোম্পানি লিমিটেড প্রতিষ্ঠিত হয়েছিল। ১৯৯৮ সালে, অ্যাবে ন্যাশনাল হোমসের সাথে তাদের সংযোগের কারণে মূর্তিটির জন্য অর্থায়ন করতে সম্মত হয়েছিল। (তাদের সদর দপ্তর ছিল ২১৫−২২৯ বেকার স্ট্রিটে এবং তারা ২২১বি-তে ঠিকানায় আসা হোমসকে সম্বোধন করা যেকোনো চিঠির জবাব দেওয়ার জন্য একজন কর্মি নিয়োগ করেছিল।)\nমেরিঞ্জেনে হোমসের প্রথম মূর্তির ভাস্কর জন ডাবলডে ১৯৯৮ সালের ৩১ মার্চ সালে  নির্মাণের জন্য অনুমতি দেওয়া হয়েছিল। ঘোষণার পরে কিছু স্থানীয় বাসিন্দা এবং সেন্ট মেরিলেবোন সোসাইটি মূর্তিটি স্থাপনের বিরুদ্ধে কথা বলেছিল যে এটি \"খুব উপযুক্ত নয়। এটি বেকার স্ট্রিটেই হওয়া উচিত ছিল, যা অনেক শান্ত।\" ১৯৯৯ সালের ২৩ সেপ্টেম্বর ভাস্কর্যের আনুষ্ঠানিক উন্মোচন হয়েছিল।\n\n২০১৪ সাল থেকে, ডাবলডের ভাস্কর্যটি লন্ডন জুড়ে অনেকগুলি \"টকিং স্ট্যাচু\"(কথা বলা মূর্তি)-এর একটি হিসেবে অন্তর্ভুক্ত করা হয়। পথচারীরা এসব মূর্তির সাথে থাকা একটি কিউআর কোড স্ক্যান করে বা একটি ওয়েব সংযোগে যুক্ত হয়ে মূর্তির বিষয় থেকে একটি কৃত্রিম টেলিফোন কল পেতে পারে৷ সেই কলের কথাগুলি ঔপন্যাসিক অ্যান্থনি হরোভিটজ লিখিত একটি চিত্রনাট্য যা অভিনেতা এড স্টপার্ডের কণ্ঠে ধারণ করা। স্টপার্ড এখানে হাস্যকরভাবে মূর্তিটির চেহারা সম্পর্কিত বিশদ বর্ণনা দেন।\n\n\n== অন্যান্য মূর্তি ==\nশার্লক হোমসের মূর্তি লন্ডনে স্থাপনের আগে ১৯৮৮ সালে মেরিঞ্জেনে ও জাপানের কারুইজাওয়ায় এবং ১৯৯১ সালে এডিনবার্গে কোনান-ডয়েলের জন্মস্থানে স্থাপন করা হয়েছিল। ২০০৭ সালে, মস্কোতে ব্রিটিশ দূতাবাসের কাছে শার্লক হোমস এবং ডাক্তার ওয়াটসনের একটি মূর্তি স্থাপন করা হয়।\n\n\n== তথ্যসূত্র =="}