{"pageid": 1450554, "title": "সময়মুদ্রা", "url": "https://bn.wikipedia.org/wiki?curid=1450554", "content": "সময়মুদ্রা বা সময়ের ছাপ (timestamp) বলতে কতগুলি অক্ষরক্রম বা সাংকেতিক তথ্যের ক্রমকে বোঝায়, যার মাধ্যমে কোনও নির্দিষ্ট ঘটনা কখন ঘটেছিল, তা শনাক্ত করা যায়। সাধারণত সময়মুদ্রাতে ঘটনার তারিখ ও ঘড়ির সময় অন্তর্ভুক্ত থাকে, তবে কদাচিৎ এক সেকেন্ডের ক্ষুদ্র ভগ্নাংশ পর্যন্তও সময় মুদ্রাঙ্কিত হতে পারে। সময়মুদ্রা সৃষ্টির কাজটিকে সময়মুদ্রণ বা সময় মুদ্রাঙ্কন (timestamping) বলে। সময়মুদ্রাকে সময়ের কোনও পরম ধারণার উপর ভিত্তি করে সৃষ্টি করার বাধ্যবাধকতা নেই। এগুলিকে পছন্দের যেকোনও প্রসঙ্গ-সময়ের/প্রসঙ্গ-মুহূর্তের সাপেক্ষে তৈরি করা যায়, যেমন কোনও যান্ত্রিক ব্যবস্থা্র চালু হবার মুহূর্তের সাপেক্ষে, কিংবা অতীতের কোনও মুহূর্তের সাপেক্ষে সময়মুদ্রা মুদ্রিত হতে পারে।\nতারিখমুদ্রা (datestamp), ঘড়ির সময়মুদ্রা (timestamp) ও তারিখ ও ঘড়ির সময়মুদ্রা (date-timestamp) - এই তিনের মধ্যে কখনও কখনও নিম্নরূপ পার্থক্য করা হতে পারে। \n\nতারিখমুদ্রা (Datestamp বা DS): একটি তারিখ, যেমন 2025-05-25 (আইএসও ৮৬০১ অনুয়ায়ী)\nঘড়ির সময়মুদ্রা (Timestamp বা TS): দিনের কোনও মুহূর্তে ঘড়ির সময়, যেমন 16:13:43 (২৪ ঘণ্টার ঘড়ি অনুযায়ী)\nতারিখ ও ঘড়ির সময়মুদ্রা (Date-timestamp বা DTS): তারিখ ও ঘড়ির সময়, যেমন 2025-05-25, 16:13:43\n\n\n== ইতিহাস ==\nসময়মুদ্রা কথাটির ইংরেজি পরিভাষা \"টাইমস্ট্যাপ\" শব্দটি রবার স্ট্যাম্প থেকে এসেছে, যে স্ট্যাম্পগুলিকে কার্যালয়ে বর্তমান তারিখ ও কদাচিৎ ঘড়ির সময় কালিতে লেপে কাগজের নথিতে মুদ্রাঙ্কিত করতে বা ছাপ দিতে ব্যবহার করা হত, যার উদ্দেশ্য ছিল কখন ঐ নথিটি গৃহীত হয়েছে, তার লেখ্যপ্রমাণ রাখা। এই ধরনের সময়মুদ্রার একটি সাধারণ উদাহরণ হল কোনও চিঠির খামের উপরে মুদ্রাঙ্কিত ডাকমুদ্রা বা ডাকছাপ (Postmark), কিংবা কোনও কাগজের সময়ফলকের উপরে মুদ্রিত \"প্রবেশ\" ও \"প্রস্থান\" নির্দেশকারী ঘড়ির সময়মুদ্রা।  \nডিজিটাল উপাত্ত ব্যবস্থাসমূহের আবির্ভাবের সাথে সাথে সময়মুদ্রার অর্থ প্রসারিত হয়েছে এবং এটি দিয়ে ডিজিটাল উপাত্তের সাথে সংযুক্ত ডিজিটাল তারিখ ও ঘড়ির সময়ের তথ্যগুলিকেও নির্দেশ করা হয়। যেমন পরিগণকীয় নথি তথা কম্পিউটার ফাইলগুলিতে সময়মুদ্রা অন্তর্ভুক্ত থাকে, যাতে নথিটিতে সর্বশেষ কখন পরিবর্তন সাধিত হয়েছিল, তার হিসাব থাকে। একইভাবে ডিজিটাল আলোকচিত্রগ্রাহক যন্ত্র তথা ডিজিটাল ক্যামেরাগুলিতে গৃহীত আলোকচিত্রগুলির নথিতেও সময়মুদ্রা সংযুক্ত করা হয়, যার দ্বারা কোন তারিখ ও দিনের কোন সময়ে ছবিটি গৃহীত হয়েছিল, তার হিসাব বা লেখ্যপ্রমাণ থাকে।\n\n\n== ডিজিটাল সময়মুদ্রা ==\n \nডিজিটাল যন্ত্রসমূহের সময়মুদ্রা সাধারণত একটি পূর্বাপর সঙ্গতিপূর্ণ বিন্যাসে উপস্থাপন করা হয়, যাতে দুইটি ভিন্ন ভিন্ন লেখ্যপ্রমাণের মধ্যে তুলনা করা সহজ হয় এবং সময়ের সাথে সাথে নথির অনুসরণ করা সম্ভব হয়। পরিগণকীয় ব্যবস্থাগুলিতে (কম্পিউটিং ব্যবস্থা) প্রকৃত উপাত্তের সাথে সঙ্গতিপূর্ণ উপায়ে সময়মুদ্রা নথিবদ্ধ করার চর্চাকে পরিগণকীয় সময়মুদ্রণ বলা হয়।\nসময়মুদ্রাগুলিকে সাধারণত উপাত্ত ঘটনাবিবরণীর (Data logging) ঘটনাগুলির জন্য বা ঘটনাক্রমগুলিতে (sequence of events SOE) ব্যবহার করা হয়; ঘটনাবিবরণীর বা ঘটনাক্রমের প্রতিটি ঘটনাকে একটি সময়মুদ্রা দিয়ে চিহ্নিত করা হয়।\n\n\n== প্রমিতকরণ ==\nআইএসও ৮৬০১ আদর্শটিতে তারিখ ও ঘড়িতে প্রদর্শিত দিনের সময় উপস্থাপনের প্রমিতকরণ সাধন করা হয়েছে। এই প্রমিত বা আদর্শ উপস্থাপনগুলি প্রায়শই সময়মুদ্রা মান নির্মাণে ব্যবহার করা হয়।\n\n\n== উদাহরণ ==\nতারিখ ও ঘড়ির সময়মুদ্রার উদাহরণ:\n\nThurs 12/31/2009 1:35 p.m. (mixed-endian date, big-endian 12-hour clock)\nThurs 31.12.2009 13:35 (same time as the above, different format with little-endian date and big-endian 24-hour clock)\n2005-10-30 T 10:45 UTC (international ISO-time order (big-endian) with time zone)\n2007-11-09 T 11:20 UTC (same format as the above, hence easy to compare)\nSat Jul 23 02:16:57 2005\n2009-10-31T01:48:52Z (ISO 8601)\n2009-10-31 01:48:52Z (\"internet time\" per RFC 3339, based on ISO 8601)\n1256953732 (Unix time, equivalent to 2009-10-31 T 01:48:52Z)\n(1969-07-21 T 02:56 UTC) – \n07:38, 11 December 2012 (UTC)\n1985-102 T 10:15 UTC (year 1985, day number 102, i.e. 1985 April 12)\n1985-W15-5 T 10:15 UTC (year 1985, week number 15, weekday 5 = 1985 April 12)\n20180203073000 (Used in Wayback Machine memento URLs, equals 3 February 2018 7:30:00)\nতারিখমুদ্রার উদাহরণ:\n\n2025-05-25, ২০২৫ খ্রিস্টাব্দের ২৫শে মে তারিখের আন্তর্জাতিক উপস্থাপন\nঘড়ির সময়মুদ্রার উদাহরণ:\n\n17:30:23 (বিকেলের সময়)\n১২৩৪৭৮৩৮২ ন্যা.সে. (বুট বা চালু হবার পর থেকে অতিবাহিত ন্যানোসেকেন্ডের সংখ্যা)\n১৭ মিনিট (সর্বশেষ হস্তসাধিত \"রিসেট\" বা পুনরায় চালুর ঘটনা থেকে সময় গণনাকরকের বর্তমান মান, প্রতি ১ মিনিট অন্তর হালনাগাদকৃত)\nক্রমসংখ্যা (Sequence number):\n\n২১ (একটি এককহীন গণনাকারক যা কেবলমাত্র ঘটনাসমূহের আপেক্ষিক ক্রম নির্দেশ করে; এই ঘটনাটির ক্রমসংখ্যা হল ২১, অর্থাৎ এর আগেরটি হল ২০ ও পরেরটি হল ২১)\n\n\n== আরও দেখুন ==\n\nউন্নত বৈদ্যুতিন স্বাক্ষর\nবেটস সংখ্যায়ন\nব্লকচেইনে বিকেন্দ্রীকৃত বিশ্বস্ত সময়মুদ্রণ\nসংযুক্ত সময়মুদ্রণ\nসময়মুদ্রণ (পরিগণন)\nসময়মুদ্রাভিত্তিক সহসংঘটন নিয়ন্ত্রণ\nবিশ্বস্ত সময়মুদ্রণ\n\n\n== তথ্যসূত্র =="}