{"pageid": 1422608, "title": "বিধি ও ন্যায় মন্ত্রক (ভারত)", "url": "https://bn.wikipedia.org/wiki?curid=1422608", "content": "বিধি ও ন্যায় মন্ত্রক (ইংরেজি: Ministry of Law and Justice; হিন্দি: विधि और न्याय मंत्रालय) ভারতের এক কেন্দ্রীয় মন্ত্রক। এটি তিনটি বিভাগের মাধ্যমে ভারতের আইন, বিধানিক কার্যকলাপ ও বিচারের প্রশাসনের দায়িত্বপালন করে এবং এই বিভাগ তিনটি যথাক্রমে বিধি বিভাগ, বিধান বিভাগ ও ন্যায় বিভাগ। বিধি বিভাগ কেন্দ্রীয় সরকারের বিভিন্ন মন্ত্রকের উপদেষ্টা হিসাবে পালন করে এবং বিধান বিভাগ কেন্দ্রীয় সরকারের মৌলিক অধ্যাদেশ রচনার দায়িত্বপালন করে। এই মন্ত্রকের প্রধান তথা মন্ত্রী অর্জুন রাম মেঘওয়াল, যিনি ভারতের প্রধানমন্ত্রীর পরামর্শ অনুযায়ী ভারতের রাষ্ট্রপতি দ্বারা মনোনীত। ভীমরাও রামজি আম্বেদকর স্বাধীন ভারতের প্রথম বিধি ও ন্যায় মন্ত্রী এবং ১৯৪৭ থেকে ১৯৫১ পর্যন্ত তিনি প্রধানমন্ত্রী জওহরলাল নেহেরুর মন্ত্রিসভায় তাঁর মন্ত্রিত্ব পালন করেছিলেন।\n\n\n== ইতিহাস ==\nবিধি ও ন্যায় মন্ত্রক ভারত সরকারের প্রাচীনতম অঙ্গ এবং ১৮৩৩ সালে ব্রিটিশ আমলে ব্রিটিশ সংসদ দ্বারা উত্তীর্ণ হওয়া সনদ আইন অনুযায়ী এটি প্রতিষ্ঠিত হয়েছিল। ১৮৩৩ সালের সনদ আইন প্রথমবার কোনো কেন্দ্রীয় কর্তৃপক্ষের হাতে বিধানিক ক্ষমতা সঁপে দেওয়া হয়েছিল এবং এক্ষেত্রে কর্তৃপক্ষ হচ্ছে গভর্নর জেনারেল ইন কাউন্সিল। ১৮৩৪ থেকে ১৯২০ সাল পর্যন্ত এই গভর্নর জেনারেল ইন কাউন্সিল ভারতের জন্য আইন প্রণয়ন করেছিল। ভারত শাসন আইন, ১৯১৯  বলবৎ হওয়ার ফলে ভারতীয় আইনসভার হাতে বিধানিক ক্ষমতা চলে গিয়েছিল। ভারতীয় স্বাধীনতা আইন, ১৯৪৭ উত্তীর্ণ হওয়ার ফলে ভারত এক অধিরাজ্যে পরিণত হয়েছিল এবং ভারত শাসন আইন, ১৯৩৫-এর ১০০ নং ধারায় বিধান অনুযায়ী অধিরাজ্য সংসদ ১৯৪৭ থেকে ১৯৪৯ পর্যন্ত আইন প্রণয়ন করেছিল। ২৬ জানুয়ারি ১৯৫০-এ ভারতের সংবিধান কার্যকর হওয়ার ফলে বিধানিক ক্ষমতা ভারতীয় সংসদের হাতে চলে গিয়েছিল।\n\n\n== গঠন ==\n১৯৬১ সালের ভারত সরকার (ব্যবসার বণ্টন) নিয়মের শর্তাবলী অনুযায়ী বিধি ও ন্যায় মন্ত্রক নিম্নলিখিত বিভাগ নিয়ে গঠিত:\n\nবিধি বিভাগ\nবিধান বিভাগ\nন্যায় বিভাগ\n\n\n=== বিধি বিভাগ ===\nবিধি বিভাগ দুটি প্রধান দায়িত্ব পালন করে: উপদেশ দেওয়া ও মামলা দায়ের করা। বিশেষ করে নিম্নলিখিত কার্যকলাপ বিধি বিভাগের হাতে রয়েছে:\n\nকেন্দ্রীয় সরকার এবং কেন্দ্রীয় সংস্থা প্রকল্পে অংশগ্রহণকারী রাজ্য সরকারের হয়ে উচ্চ ও সর্বোচ্চ আদালতে মামলা দায়ের করা।\nভারতীয় বিধি সেবা।\nআইন কমিশন।\nগরিবদের আইনি সাহায্য।\nবিধি বিভাগের প্রধান কার্যালয় নতুন দিল্লিতে এবং মুম্বই, কলকাতা, চেন্নাই ও বেঙ্গালুরুতে এর শাখা কার্যালয় রয়েছে।\n\n\n== তথ্যসূত্র =="}