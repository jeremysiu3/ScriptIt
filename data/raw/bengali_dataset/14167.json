{"pageid": 14167, "title": "গুপী গাইন বাঘা বাইন", "url": "https://bn.wikipedia.org/wiki?curid=14167", "content": "গুপী গাইন বাঘা বাইন হল বাংলা ভাষার প্রথম সুপারহিরো চলচ্চিত্র, যা বিশ্ববিশ্রুত চলচ্চিত্রকার সত্যজিৎ রায় দ্বারা পরিচালিত। ছবিটি ১৯৬৯ সালের ৮ মে মুক্তি পায় এবং বাংলা ভাষার প্রথম সুপারহিরো চলচ্চিত্র হওয়ার গৌরব ধারণ করে এবং বাংলা সিনেমার ইতিহাসে একটি উল্লেখযোগ্য মাইলফলক তৈরি করে। প্রখ্যাত শিশুসাহিত্যিক উপেন্দ্রকিশোর রায়চৌধুরী রচিত একই নামের একটি রূপকথা অবলম্বনে এই চলচ্চিত্রটি নির্মিত হয়েছে। সত্যজিৎ-পত্নী বিজয়া রায়ের স্মৃতিচারণা ‘আমাদের কথা’ থেকে জানা যায়, শিশুপুত্র সন্দীপ রায়ের অনুরোধে তিনি এই ছবিটি নির্মাণ করেন। প্রসঙ্গত উল্লেখ্য, গল্পকার উপেন্দ্রকিশোর ছিলেন সত্যজিতেরই পিতামহ। পরিচালকের বহু অন্যান্য ছবির মতো এখানেও তিনি স্বয়ং চিত্রনাট্য রচনা ও সঙ্গীত পরিচালনা করেছেন। শুধু তাই নয়, এই ছবির সবকটি গান রচনা ও সুরারোপ তাঁরই করা। ফিল্মটি দুই উচ্চাকাঙ্ক্ষী সঙ্গীতশিল্পী, গুপী এবং বাঘার যাত্রা অনুসরণ করে, যাদেরকে ভূতের রাজা তিনটি জাদুকরী বর প্রদান করেন। গুপী তার গানের মাধ্যমে যে কোনো ব্যক্তিকে মন্ত্রমুগ্ধ করার ক্ষমতা অর্জন করে, অন্যদিকে বাঘা মানুষকে অনিয়ন্ত্রিতভাবে নাচতে বাধ্য করতে পারে। তাদের নতুন শক্তির সাথে, তারা একটি আনন্দদায়ক দুঃসাহসিক কাজ শুরু করে, যাদের তারা মুখোমুখি হয় তাদের জীবনে আনন্দ এবং সুখ ছড়িয়ে দেয়। গুপী গাইন বাঘা বাইন তার মনোমুগ্ধকর আখ্যান, প্রাণবন্ত অভিনয়, এবং কল্পনাপ্রসূত ভিজ্যুয়াল দিয়ে শ্রোতাদের বিমোহিত করেছিল, একজন দূরদর্শী চলচ্চিত্র নির্মাতা হিসেবে সত্যজিৎ রায়ের খ্যাতি প্রতিষ্ঠা করে। বছরের পর বছর ধরে, এই আইকনিক ফিল্মটি বাংলা সিনেমায় একটি অদম্য চিহ্ন রেখে গেছে, এই অঞ্চলের পরবর্তী সুপারহিরো চলচ্চিত্র গুলিকে অনুপ্রাণিত করে এবং এর স্মরণীয় চরিত্র, মন্ত্রমুগ্ধ সঙ্গীত এবং কালজয়ী গল্প দিয়ে দর্শকদের মুগ্ধ করে চলেছে।\nএই ছবি নির্মাণে ১১ বছর পর সত্যজিৎ এর সিকোয়েল হীরক রাজার দেশে ও ৯০-এর দশকের গোড়ায় সন্দীপ তৃতীয় পর্ব গুপী বাঘা ফিরে এলো নির্মাণ করেন। সম্প্রতি সন্দীপ এর একটি চতুর্থ পর্ব করতে চান বলে সংবাদমাধ্যমে ইচ্ছাপ্রকাশ করেছেন।\n\n\n== গল্পাংশ ==\nগল্পের দুই নায়ক গুপী ও বাঘা সঙ্গীতের অনুরক্ত, অথচ সাংগীতিক প্রতিভাহীন। এই কারণে গুপীর গ্রাম আমলকী ও বাঘার গ্রাম হরতুকী থেকে তারা বিতাড়িত হয়। পথে এক বনে দুজনের সাক্ষাৎ হয় ও সেখানে ভূতের রাজা তাদের তিনটি বর দেন। প্রথম বরে তারা যখন ইচ্ছে মনোমতো খাবার পেতে সমর্থ হয়; দ্বিতীয় বরে দু-জোড়া জুতো ও দু-জনের হাতে হাতে তালি দিয়ে দেশবিদেশ ঘোরার ক্ষমতা পায় ও তৃতীয় বরে তাদের সঙ্গীত প্রতিভা উন্নতি করে ও লোককে গান শুনিয়ে অবশ করে দেওয়ার ক্ষমতা পায় তারা।\nএরপর দু-জনে শুন্ডী রাজ্যের রাজাকে গান শুনিয়ে তার সভাগায়ক হয়ে সেখানেই থেকে যায়। শুন্ডীর প্রতিবেশী হাল্লা শুন্ডীর বিরুদ্ধে যুদ্ধ ঘোষণা করলে, তারা গুপ্তচরের বেশে হাল্লায় যায় ও হাল্লার রাজা ও মন্ত্রীদের সততা ও সঙ্গীত প্রতিভা দিয়ে পরাস্ত করে যুদ্ধ থামিয়ে দেয়।\nএরপর শুন্ডীর রাজকন্যা মণিমালার সঙ্গে গুপীর ও হাল্লার রাজকন্যা মুক্তামালার সঙ্গে বাঘার বিয়ে হয়।\n\n\n== চরিত্রসমূহ ==\nগুপী – তপেন চট্টোপাধ্যায়\nবাঘা – রবি ঘোষ\nশুন্ডী/হাল্লার রাজা – সন্তোষ দত্ত\nজাদুকর বরফি – হরীন্দ্রনাথ চট্টোপাধ্যায়\nহাল্লার প্রধানমন্ত্রী – জহর রায়\nহাল্লার সেনাপতি – শান্তি চট্টোপাধ্যায়\nহাল্লার গুপ্তচর – চিন্ময় রায়\nআমলকীর রাজা – দুর্গাদাস বন্দ্যোপাধ্যায়\nগুপীর বাপ – গোবিন্দ চক্রবর্তী\nভূতের রাজা – প্রসাদ মুখোপাধ্যায় (এই চরিত্রে কণ্ঠদান করেন স্বয়ং সত্যজিৎ রায়)\nগুপী কে গ্রাম থেকে বহিস্কার এর নিধান ঘোষণাকারী প্রহরী ও হাল্লার সৈন্যদের যুদ্ধযাত্রা করার দৃশ্যে হাল্লার জনৈক সৈন্য এবং অন্যান্য আরো কয়েকটি চরিত্র - কামু মুখোপাধ্যায়\n\n\n== বৈশিষ্ট্য ==\nমূলত ছোটদের জন্য নির্মিত হলেও গুপী গাইন বাঘা বাইন সব বয়সের দর্শকদেরই উপভোগ্য। ছবির মূল আকর্ষণ সত্যজিৎ রচিত গানগুলি, সাড়ে ৬ মিনিটের ভূতের নৃত্যের একটি দৃশ্য ও ভারতীয় স্টাইলে নির্মিত বিশেষ কয়েকটি স্পেশাল এফেক্ট। মুক্তির ছয় মাসের মধ্যে ছবিটি সারা বাংলায় শুধু জনপ্রিয়তাই অর্জন করে না, বাংলার জনপ্রিয় সংস্কৃতির একটি স্থায়ী আইকনে পরিণত হয়।\n\n\n== সঙ্গীত ==\n\n\n== পুরস্কার ==\nশ্রেষ্ঠ পরিচালনা পুরস্কার, নয়াদিল্লি, ১৯৬৮\nরাষ্ট্রপতি স্বর্ণ ও রৌপ্য পদক, নয়াদিল্লি, ১৯৭০\nসিলভার ক্রস, অ্যাডেলেইড, ১৯৬৯\nশ্রেষ্ঠ পরিচালক, অকল্যান্ড, ১৯৬৯\nমেধা পুরস্কার, টোকিও, ১৯৭০\nশ্রেষ্ঠ ছবি, মেলবোর্ন, ১৯৭০\n\n\n== পুনঃনির্মাণ ==\nগুপী গাইন বাঘা বাইন হিন্দি ভাষায় অ্যানিমেশনের মাধ্যমে পুনঃনির্মাণ করা হয়। 'গুপি গাইয়াইয়া বাঘা বাজাইয়া' নামের এই চলচ্চিত্রটি পরিচালনা করেন শিল্পা রানাড়ে।\n\n\n== সংরক্ষণ ==\nএকাডেমি ফিল্ম আর্কাইভ ২০০৩ সালে গুপী গাইন বাঘা বাইন সংরক্ষণ করে।\n\n\n== সিক্যুয়াল ==\n\n\n=== হীরক রাজার দেশে ===\n\nসত্যজিৎ রায় 'গুপী গাইন বাঘা বাইন' মুক্তি পাওয়ার ১১ বছর পর 'হীরক রাজার দেশে' নামে একটি সিক্যুয়াল তৈরী করেন।\n\n\n=== গুপি বাঘা ফিরে এলো ===\n\nসত্যজিৎ রায়ের ছেলে সন্দীপ রায় 'গুপী গাইন বাঘা বাইন'-এর আরেক সিক্যুয়াল গুপি বাঘা ফিরে এলো তৈরী করেন। 'হীরক রাজার দেশে' মুক্তি পাওয়ার ১২ বছর পর তিনি এই চলচ্চিত্রটি তৈরী করেন।\n\n\n== তথ্যসূত্র ==\n\n\n== বহিঃসংযোগ ==\n\nGoopy Gyne Bagha Byne (SatyajitRay.org)\nইন্টারনেট মুভি ডেটাবেজে গুপী গাইন বাঘা বাইন   (ইংরেজি)"}