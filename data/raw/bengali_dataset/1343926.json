{"pageid": 1343926, "title": "বোলু কুকুস", "url": "https://bn.wikipedia.org/wiki?curid=1343926", "content": "বোলু কুকুস হল ইন্দোনেশীয় রন্ধনশৈলী অন্তর্গত একটি ঐতিহ্যবাহী জলখাবার যাকে দেখতে অনেকটা ভাপানো স্পঞ্জ কাপকেকের মতো।   ভিন্নমতে বোলু কুকুস শব্দটির মাধ্যমে সাধারণত  কুয়ে মাংকুক নামক একধরনের খাবারকে নির্দেশ করা হয় যা প্রধানত গমের আটা (কোনও রকম চালের আটা অথবা ট্যাপিওকা বা সুজি এই ময়দায় মিশ্রিত থাকেনা), চিনি, ডিম, দুধ এবং সোডা দিয়ে তৈরি করা হয়। এর পাশাপাশি খাবারে সুগন্ধ যোগ করতে সাধারণ ভ্যানিলা, চকলেট, পান্ডান পাতা (ইন্দোনেশিয়ার একটি আঞ্চলিক গাছের পাতা যা বিভিন্ন খাবারে ব্যবহার হয়) অথবা স্ট্রবেরি ইত্যাদি ব্যবহার করা হয়।  ফেটানো ডিম এবং সোডা ব্যবহার করে কেকটিকে স্ফীত আকার দেওয়া হয়। সোডা হিসাবে এর মধ্যে লেবুর জল  বা স্প্রাইট মেশানোর রীতি আছে। \nবোলু কুকুসকে একধরনের স্থানীয় খাবার কুই বোলুর একটি প্রকারভেদ হিসাবে চিহ্নিত করা হয়। কুই বোলু বলতে সাধারণত  বিভিন্ন ধরণের স্পঞ্জ কেক, কাপকেক এবং টার্টস -কে বোঝানো হয়। বোলু শব্দটি প্রধানত পর্তুগিজদের ব্যবহৃত একটি শব্দ বোলো থেকে উদ্ভুত হয়েছে। সাধারণত একটি কেক ও তার গঠন এবং প্রকৃতি বর্ণনা করতে বোলু শব্দটি ব্যবহার হয়। বোলু কুকুসের গঠন টার্ট বা শিফন কেকের মতোই নরম এবং তুলতুলে হয়। বোলু কুকুসকে  সাধারণত ভাপিয়ে তৈরি কাপকেকের শ্রেনীভুক্ত না করে, একটি টার্ট হিসাবে চিহ্নিত করাই বাঞ্ছনীয়। তবে বোলু কুকুস-এর নিচের অংশটি সাধারণ কাপকেকের মতো একটি ঢেউতোলা কাগজের পাত্রে আবৃত থাকে। যা দেখে অনেকেই একে কাপকেকের সাথে তুলনা করে। কিন্তু সাধারণ কাপকেকের সাথে এর কিছু বিশেষ পার্থক্য থাকার জন্য এটিকে সাধারণত কাপকেকের শ্রেণীতে অন্তর্ভুক্ত না করাই ভালো।\n\n\n== তথ্যসূত্র =="}