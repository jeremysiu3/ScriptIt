{"pageid": 1000851, "title": "সুলতানপুর (চলচ্চিত্র)", "url": "https://bn.wikipedia.org/wiki?curid=1000851", "content": "সুলতানপুর  (প্রাথমিক নামঃ দ্য বর্ডার) একটি বাংলাদেশী নাট্য চলচ্চিত্র। এটি পরিচালনা করেছেন সৈকত নাসির। সৈকত নাসির ও আসাদ জামান যৌথভাবে চলচ্চিত্রটির কাহিনি রচনা করেছেন। আসাদ জামান চিত্রনাট্য ও সংলাপ রচনা করেন। চলচ্চিত্রটি প্রযোজনা করেছে ম্যাক্সিমাম এন্টারটেইনমেন্ট। এটি বাংলাদেশের সীমান্ত অঞ্চলের মানুষের জীবনযাপন এবং সীমান্তের বিভিন্ন অবৈধ ব্যবসা নিয়ে রচিত। মূল চরিত্রসমূহে অভিনয় করেছেন অধরা খান, আশীষ খন্দকার, রাশেদ মামুন অপু, সাঞ্জু জন, রুমান রুনি, সুমন ফারুক, মৌমিতা মৌ, হারুন রশিদ ও বিলাস খান প্রমুখ।\nশুরুতে ২০২০ সালের সেপ্টেম্বরে বাংলাদেশের কসবা সীমান্তে চিত্রগ্রহণের পরিকল্পনা থাকলেও ২০২০ সালের ১০ অক্টোবর হতে ঢাকা, ধামরাই ও যশোরে এটির চিত্রধারণ করা হয়। ১০ নভেম্বর স্টুডিও অভ্যন্তরে চিত্রায়নের মাধ্যমে চিত্রগ্রহণ সম্পন্ন হয়। এটি ২ জুন প্রেক্ষাগৃহে মুক্তি পায়।\n\n\n== গল্পসূত্র ==\nসুলতানপুর গল্প নির্ভর কাহিনিচিত্র। চলচ্চিত্রে বাংলাদেশের সীমান্ত অঞ্চলের বসবাসকারী জনগোষ্টির সামাজিক ও পারিবারিক জীবন, রাজনীতি, সীমান্ত দিয়ে সংগঠিত বিভিন্ন অপরাধ, চোরাকারবারি, মাদকের আগ্রাসন ও অন্যান্য অবৈধ ব্যবসার বিভিন্ন অনুষঙ্গ চিত্রায়িত হয়েছে।\n\n\n== কুশীলব ==\nসুলতানপুর চলচ্চিত্রের অভিনয়শিল্পীদের তালিকা (এনটিভি ও সময়টিভি হতে অভিযোজিত)-\n\n\n== সঙ্গীত ==\nসিনেমার একটি গান প্রকাশ হয়, নাম জান রে।\n\n\n== নির্মাণ ==\n২০২০ সালের আগস্টের শেষ সপ্তাহে প্রযোজনা প্রতিষ্ঠান ম্যাক্সিমাম এন্টারটেইনমেন্ট সৈকত নাসিরকে দিয়ে দ্য বর্ডার নির্মাণের পরিকল্পনা করে। নাসির ও চিত্রনাট্যকার আসাদ জামান যৌথভাবে দ্য বর্ডারের কাহিনি তৈরী করেন। কাহিনির মূল ভাবনা সুদীপ্ত সাইদ খান হতে গৃহীত। পরবর্তীতে আসাদ জামান গল্পের ধারা অনুযায়ী চিত্রনাট্য ও সংলাপ লিখেন। চলচ্চিত্রটি বাংলাদেশে করোনাভাইরাসের বৈশ্বিক মহামরি চলাকালে স্বল্প সময়ের মধ্যে নির্মিত চলচ্চিত্রসমূহের মধ্যে অন্যতম। চলচ্চিত্রটি ২০ কার্যদিবসের মধ্যে চিত্রায়িত। সেপ্টেম্বর হতে কসবা সীমান্তে চিত্রগ্রহণ শুরুর পরিকল্পনা থাকলেও পরবর্তীতে ১০ অক্টোবর হতে চিত্রগ্রহণ শুরু হয়। অধিকাংশ দৃশ্য ঢাকা, ধামরাই, যশোরে ধারণের পর ১০ অক্টোবর বাংলাদেশ চলচ্চিত্র উন্নয়ন কর্পোরেশনের চিত্রগ্রহণ সমাপ্ত হয়। গল্প নির্ভর এই চলচ্চিত্রে শাহরিয়ার আলম মার্সেলের একটি গান রাখা হয়েছে।\n\n\n== জটিলতা ==\nনির্মাণ শেষে সেন্সর বোর্ডে জমা দেয়া হয় ‘বর্ডার’ সিনেমা। সিনেমাটি দেখে সেন্সর বোর্ড কিছু বিষয়ে আপত্তি তুলে জানায়, ছবিটি প্রদর্শনের অযোগ্য। ছবির অনেক জায়গায় সেন্সর নীতিমালা বিরোধী কিছু অসংগতিপূর্ণ সংলাপ ছিল বলে জানিয়েছিল সেন্সর বোর্ড। এ ছাড়া সিনেমাটির গল্পের কিছু বিষয় নিয়েও আপত্তি ওঠে। পরে সিনেমাটির প্রযোজনা প্রতিষ্ঠান থেকে কিছু জায়গায় সংশোধন করে পুনরায় জমা দেয়া হয়। সিনেমাটির নামও বদল করা হয়েছে। তাই ‘বর্ডার’ সিনেমাটির নাম এখন ‘সুলতানপুর’।\n\n\n== মুক্তি ==\nসুলতানপুর ২০২১ সালের মার্চে নেটফ্লিক্সে মুক্তির জন্য পরিকল্পিত ছিল। ২০২২ সালের ডিসেম্বরে সিনেমাটি প্রদর্শনীর ছাড়পত্র পায়। ১৫ মে ২০২৩ সিনেমাটির ট্রেইলার মুক্তি পায়। তার আগে ছাড়া হয় জান রে নামের একটি গান। এটি ২০২৩ সালের ২ জুন প্রেক্ষাগৃহে মুক্তির পায়।\n\n\n== তথ্যসূত্র =="}