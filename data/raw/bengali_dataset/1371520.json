{"pageid": 1371520, "title": "মাপসই পোশাক", "url": "https://bn.wikipedia.org/wiki?curid=1371520", "content": "মাপসই পোশাক বলতে (ইংরেজি Made-to-measure সংক্ষেপে MTM) বলতে সাধারণত ক্রেতার দস্তুরমাফিক (custom) মাপ দিয়ে তৈরি এমন এক ধরনের পোশাককে বোঝায় যেটিকে কোনও বিদ্যমান আদর্শ আকার ও বিন্যাসের পোশাককে খানিকটা কেটেছেঁটে ও সেলাই করে রদবদল করে (alteration) প্রস্তুত করা হয়। সাধারণত সুট ও স্পোর্ট কোট জাতীয় পোশাক এরকম মাপসই করা হয়ে থাকে। সম্পূর্ণ আগে থেকে তৈরি পোশাকের (Readymade রেডিমেড) তুলনায় মাপসই পোশাক ক্রেতার দেহের সাথে অপেক্ষাকৃত বেশি লাগসই (fit ফিট) হয়, কেননা এখানে ক্রেতার কয়েকটি শারীরিক বৈশিষ্ট্যের পরিমাপ করে সেগুলিকে আগে-থেকে-বিদ্যমান নকশার উপর প্রয়োগ করে স্বতন্ত্র একটি পোশাক নির্মাণ করা হয়।\nমাপসই পোশাকগুলির নকশা ও শিল্পোৎপাদনের সাথে প্রায় সর্বদাই কোনও ইতোমধ্যে বিদ্যমান একটি আদর্শ বা প্রমিত রূপের সংশ্লিষ্টতা থাকে। প্রথমে ক্রেতার সামগ্রিক মাপ বা আকার (সাইজ) ও পছন্দের বিন্যাস (প্যাটার্ন) অনুযায়ী একটি ভিত্তি পোশাক নির্বাচন করা হয়। তারপর ক্রেতার দেহের আকৃতির গুটিকতক বৈশিষ্ট্যের পরিমাপ সংগ্রহ করে সেগুলি অনুযায়ী ঐ ভিত্তি পোশাকে রদবদল করে মাপসই পোশাকটি বানানো হয়। এর বিপরীতে আরেক ধরনের দস্তুরমাফিক (customized) পোশাক আছে, যার নাম ফরমায়েশি পোশাক (Bespoke)। ফরমায়েশি দর্জিগিরিতে (Bespoke tailoring) একজন দর্জি সম্পূর্ণ শূন্য থেকে শুরু করেন ও প্রথমে স্বশরীরে ক্রেতার দেহের আকৃতির সমস্ত সূক্ষ্ম খুঁটিনাটি মাপ লিপিবদ্ধ করে নেন। অতঃপর ক্রেতার দেয়া বিশেষ নির্দেশনা বা বিনির্দেশ (specification) অনুযায়ী ক্রেতার দেহের সাথে সম্পূর্ণ লাগসই (ফিট) করে পোশাকটি নির্মাণ করা হয় এবং নির্মাণের সময় পোশাক সম্পূর্ণ লাগসই হয়েছে কি না, তা একাধিক বার পরীক্ষা করে দেখা হয়। মাপসই ও ফরমায়েশি পোশাক উভয়েই দস্তুরমাফিক, অর্থাৎ উভয় ক্ষেত্রেই ক্রেতার পছন্দের উপর কমবেশি জোর দেওয়া হয়। এর বিপরীতে তৈরি পোশাকে এরকম কিছুই করা হয় না, ক্রেতা দোকান থেকে কিনে কোনও ক্রয়-পরবর্তী অতিরিক্ত কাটছাঁট-সেলাই ছাড়াই সরাসরি তৈরি অবস্থায় পোশাকটি পরিধান করেন, তা সম্পূর্ণ লাগসই হোক বা না হোক।\nঅন্য সব মানদণ্ড একই হলে মাপসই পোশাকগুলি সাধারণত তৈরি (রেডিমেড) পোশাকের চেয়ে বেশি দামী হয়ে থাকে, কিন্তু একটি ফরমায়েশি পোশাকের (Bespoke) চেয়ে দামে কম হয়ে থাকে।  \n\n\n== আরও দেখুন ==\nতৈরি পোশাক\nফরমায়েশি পোশাক\nগণ মাপসইকরণ\nফরমায়েশি দর্জিগিরি\nইন্দোচিনো\n\n\n== তথ্যসূত্র ==\n\n \nটেমপ্লেট:ঐতিহাসিক পোশাক"}