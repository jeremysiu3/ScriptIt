{"pageid": 1388095, "title": "শ্রীরঙ্গম", "url": "https://bn.wikipedia.org/wiki?curid=1388095", "content": "শ্রীরঙ্গম ( তামিল: ஸ்ரீரங்கம்   ) হল ভারতের তামিলনাড়ু রাজ্যের তিরুচিরাপল্লী শহরের একটি উপকণ্ঠ। নদী দ্বীপ শ্রীরঙ্গম একদিকে কাবেরী নদী এবং অন্য দিকে এর শাখা কল্লিডাম দ্বারা সীমাবদ্ধ। ১০৮টি দিব্য দেশমের (বিষ্ণু মন্দিরের একটি গোষ্ঠী) মধ্যে এটি প্রথম দেশম্ হিসাবে বিবেচিত এবং শ্রী রঙ্গনাথস্বামী মন্দিরের জন্য বিখ্যাত যা ভারতের বৃহত্তম মন্দির কমপ্লেক্স ও বিশ্বের বৃহত্তম কার্যকরী হিন্দু মন্দির। শ্রীরঙ্গম শ্রী বৈষ্ণবদের ( বিষ্ণুর অনুসারী) উল্লেখযোগ্য জনসংখ্যার আবাসস্থল।\n\n\n== নামব্যুৎপত্তি ==\nপ্রাচীন তামিল সাহিত্যে শ্রীরঙ্গমকে তিরুবরঙ্গম বলে উল্লেখ করা হয়েছে। কিংবদন্তি অনুসারে একবার বিষ্ণুর পবিত্র বিমান (শ্রীরঙ্গ বিমান) এই স্থানে আটকা পড়েছিল বলে মনে করা হয়। নদীর ঘূর্ণায়মান শাখার মাঝখানে অবস্থিত  দ্বীপকে তামিল ভাষায় বলা হয় অরঙ্গম্ । এইভাবে, স্থানটি সংস্কৃতে শ্রীরঙ্গম এবং তামিল ভাষায় তিরুবরঙ্গম নামে পরিচিতি লাভ করে। \n\n\n== শ্রী রঙ্গনাথস্বামী মন্দির ==\n\nশ্রীরঙ্গম শ্রী রঙ্গনাথস্বামী মন্দিরের জন্য বিখ্যাত, হিন্দুদের (বিশেষ করে শ্রী বৈষ্ণবদের ) একটি প্রধান তীর্থস্থান এবং ভারতের বৃহত্তম মন্দির চত্বর।\nইউনেস্কোর মতে, শ্রীরঙ্গমকে বিশ্বের সবচেয়ে বড় হিন্দু মন্দির হিসেবে বিবেচনা করা হয়, কারণ  প্রায় ৬,৩১,০০০ বর্গমিটার (৬৭,৯০,০০০ বর্গফুট) এলাকা জুড়ে এটি বিস্তৃত। এর পরিধি ৪ কি.মি (১০,৭১০ ফু)।  আঙ্কোর ওয়াট বিষ্ণুকে উৎসর্গিত অপর একটি বৃহৎ মন্দির। কিন্তু মন্দিরে আর সেবা করা হয় না।\nশ্রীরঙ্গম হল বিষ্ণুর কয়েকটি স্ব-প্রকাশিত মন্দিরের (স্বয়ম্ ব্যক্ত ক্ষেত্র) মধ্যে একটি। মন্দিরের কমপ্লেক্স মোট ১৫৬ একর (০.৬৩ বর্গকিলোমিটার) । এর সাতটি প্রাকার (ঘের) রয়েছে। এই বেষ্টনীগুলি গর্ভগৃহের চারপাশে চলমান লম্বা, পুরু প্রাচীর দ্বারা গঠিত। এর ২১টি কূটাগার, গোপুরম্,  সমস্ত প্রাকারের ভেতরের দিকে উচ্চতা হ্রাস পেয়েছে।  মন্দির শহরটি কাবেরী ও কোলিদাম নদীগঠিত একটি দ্বীপে অবস্থিত। \nমন্দিরের দক্ষিণ গোপুরম্ কে রাজগোপুরম বলা হয় যা ২৩৯.৫ ফুট লম্বা।  ২০১৬ সালের হিসাব মতে, এশিয়ায় সবচেয়ে লম্বা। বিজয়নগর সাম্রাজ্যের অচ্যুত দেব রায়ের রাজত্বকালে রাজগোপুরমের নির্মাণ শুরু হয়। তার মৃত্যুর পরে নির্মাণ বন্ধ হয়ে যায় এবং রাজাগোপুরমের কাঠামো ৪০০ বছরেরও বেশি সময় ধরে অসম্পূর্ণ রয়ে যায়। রাজগোপুরমের সমাপ্তি শ্রী অহোবিলা মঠের ৪৪ তম জিয়ার শ্রী বেদান্ত দেশিক যতীন্দ্র মহাদেশিকান্ কর্তৃক সফলভাবে সম্পন্ন হয়েছিল। ২৫ মার্চ ১৯৮৭ সালে শুদ্ধভাবে প্রতিষ্ঠাপিত হওয়ার ৮ বছর আগে পর্যন্ত নির্মাণটি বিস্তৃত ছিল।\nঐতিহাসিক সময়ে, এই মন্দিরটি নির্মাণের ঠিক পরে শ্রীরঙ্গম শহরটি এই মন্দিরের দেয়ালের মধ্যে সম্পূর্ণভাবে বসবাস করত।  প্রায়শই একে হিন্দু ধর্মীয় রামরাজ্য হিসাবে বর্ণনা করা হয়।\nশ্রীরঙ্গম মন্দির হল দেবতা রঙ্গনাথের (অন্ত্য রঙ্গ) তিনটি মন্দিরের মধ্যে একটি যা কাবেরী নদীতে গঠিত প্রাকৃতিক দ্বীপে অবস্থিত। মন্দিরগুলি হল:\n\nআদি রঙ্গ: শ্রীরঙ্গপত্তনের শ্রী রঙ্গনাথস্বামী মন্দির, শ্রীরঙ্গপত্তন তালুক, মান্ডা জেলা, কর্ণাটক, ভারত।\nমধ্য রঙ্গ: শিবানসমুদ্রে শ্রী রঙ্গনাথস্বামী মন্দির, কোলেগালা তালুক, চামরাজানগর জেলা, কর্ণাটক, ভারত।\nঅন্ত্য রঙ্গ: শ্রীরঙ্গমের শ্রী রঙ্গনাথস্বামী মন্দির, শ্রীরঙ্গম তালুক, তিরুচিরাপল্লী জেলা, তামিলনাড়ু, ভারত।\nএখানে সম্পূর্ণরূপে সোনার তৈরি একটি গোপুরম রয়েছে যা বৈদ্যুতিক বেষ্টনী দ্বারা সুরক্ষিত। ধর্মীয় কাজে ব্যবহৃত সিল্কের শাড়ি, ধুতি ও গামছার মতো বস্ত্র এখানে নিলামে বিক্রয় করা হয়।\nরামানুজ (১১ শতকের হিন্দু ধর্মের অন্যতম বিখ্যাত ধর্মতাত্ত্বিক) শ্রীরঙ্গমের মন্দিরে তার সন্ন্যাস গৃহ তৈরি করেছিলেন। এস্থানে তিনি ব্রহ্ম সূত্রের  বিখ্যাত ভাষ্য লিখেছেন যা বেদান্তের উপযুক্ত অদ্বৈতবাদকে (বিশিষ্টাদ্বৈত) প্রকাশ করেছে ।  কথিত আছে, রামানুজের মৃতদেহ মাটি থেকে বেরিয়ে আসার পর তাকে সমাহিত করা হয়েছিল এবং এই মন্দিরে সংরক্ষিত ছিল।  যদিও রামানুজর্ শ্রীপেরুমবুদুরের বাসিন্দা ছিলেন। তাঁর জীবদ্দশায় একটি গুরুত্বপূর্ণ ঘটনা অষ্টাক্ষর মন্ত্র প্রাপ্তি তিরুকোষ্টিয়ুরে ঘটেছিল, তিনি মানসে তাঁর আচার্য আলাভান্থর বা যামুনাচার্যের মৃত্যুর পর শ্রীরঙ্গমকে তাঁর গৃহরূপে কল্পনা করেছিলেন।\nমন্দির কমপ্লেক্সের অভ্যন্তরে দেবী অন্ডালকে উৎসর্গীকৃত একটি পৃথক মন্দির রয়েছে। উপরন্তু, একটি যাদুঘর, গ্রন্থাগার ও একটি বইয়ের দোকানও রয়েছে।\n\n\n== কিংবদন্তি ==\nআঞ্চলিক কিংবদন্তি অনুসারে,  রামচন্দ্র  বিষ্ণু মূর্তির ( শায়িত দেবতার ) আরাধনম্ ( পূজা ) করেছিলেন বলে মনে করা হয়। তিনি বিভীষণকে (হিন্দু মহাকাব্য রামায়ণের রাবণের ভাই) মূর্তিটি তার সাথে লঙ্কায় নিয়ে যাওয়ার জন্য দিয়েছিলেন।  রাম তাকে জানালেন,  তিনি পৃথিবীতে মূর্তি স্থাপন করতে পারবেন না; যদি তিনি তা করেন, তবে মূর্তিটি ভূমিতে আবদ্ধ হয়ে যাবে। লঙ্কা অভিমুখে যাত্রার সময় তিনি কাবেরী নদীর তীরে এসে উপস্থিত হন। উৎসব চলাকালীন সময়ে তিনি মূর্তিটিকে নদীতীরে স্থাপন করেন। কিছু বিবরণ অনুসারে, উৎসব শেষ হয়ে গেলে, তিনি  মূর্তিটি সরাতে অস্বীকার করেছিলেন কারণ বিষ্ণু শ্রীরঙ্গমের প্রতি অনুরাগী হয়েছিলেন। যখন বিভীষণ দেবতাকে তার সাথে আসার জন্য অনুরোধ করেছিলেন বিষ্ণু তা প্রত্যাখ্যান করেন। কিন্তু সর্বদা দক্ষিণ দিকে মুখ করে (লঙ্কার দিক, বিভীষণের আবাস) বিভীষণকে আশীর্বাদ করার প্রতিশ্রুতি দিয়েছিলেন। এই কারণেই দেবতার মূর্তি (হেলানো ভঙ্গিতে) দক্ষিণমুখী বলে বিশ্বাস করা হয়। চোল রাজা ধর্মবরচোলন ও কিলিভালাভান তিরুমঙ্গাই আলবরের অবদানের মাধ্যমে মন্দিরটিকে বর্তমান আকারে গড়ে তোলেন। তারা মৌলিক ভিত্তি ও প্রধান ভবন নির্মাণ করেন।\nবিজয়নগর সাম্রাজ্যের উত্থানের পর, সম্রাট কৃষ্ণদেবরায় শহরটির পৃষ্ঠপোষকতা করেন। তিনি একে তিরুপতির তুল্য সম্মান করেন এবং শ্রীরঙ্গম মন্দিরে প্রচুর ধন, রত্ন ও জমি দান করেন। তাঁর আমলে শ্রীরঙ্গম মন্দিরের পুনর্গঠন করা হয় এবং এর বৃদ্ধি ও জনকল্যাণের জন্য অনেক পরিকল্পনা সম্পাদিত হয়েছিল।\n\n\n== ভূগোল ==\nকাবেরী নদী দ্বীপের পশ্চিমতম পয়েন্টে একটি বাঁধ আপার অ্যানাইকুটে চলে গেছে। কোলিদাম নদী, কাবেরীর প্রথম ও বৃহত্তম শাখাশ্রীরঙ্গম দ্বীপের উত্তরে প্রবাহিত হয়, আর কাবেরী নদী ধারাবাহিকভাবে দ্বীপের দক্ষিণে প্রবাহিত হয়। কোলিদাম যখন দ্বীপের পাশ দিয়ে পূর্ব দিকে প্রবাহিত হয়, তখন গ্র্যান্ড অ্যানাইকুট দ্বীপের পূর্ব প্রান্তে কাবেরীকে বাঁধ দিয়ে নদীটিকে চারটি ধারায় বিভক্ত করে। একটি স্রোত অল্প দূরত্বে উত্তর-পূর্ব দিকে প্রবাহিত হয়ে কোলিদামের সাথে মিলিত হয়েছে এবং এর পূর্ব প্রান্তে শ্রীরঙ্গম দ্বীপকে বিচ্ছিন্ন করেছে। দ্বীপটি ১৯ মাইল (৩১ কিলোমিটার) দৈর্ঘ্য এবং ১.৫ মাইল (২.৪ কিলোমিটার) প্রশস্ত। বিশিষ্ট হিন্দু বৈষ্ণব তীর্থস্থান শ্রীরঙ্গম শহর এই দ্বীপের কেন্দ্রে অবস্থিত। দ্বীপটির অধিকাংশ তিরুচিরাপল্লী মিউনিসিপ্যাল কর্পোরেশনের শ্রীরঙ্গম জোনের অংশ ও শ্রীরঙ্গম, তিরুবানাইকাবল, শ্রীনিবাস নগর ও গীতাপুরম শহরতলির অন্তর্ভুক্ত। \n\n\n== অর্থনীতি ==\nবিখ্যাত মন্দিরের প্রভাবে শ্রীরঙ্গমের পর্যটন ভিত্তিক সমৃদ্ধ অর্থনীতি হয়েছে। ভারত ও বিদেশ থেকে ভক্তরা আসেন। তামিল মারগাজি  (মার্গশীর্ষ) মাসে বৈকুণ্ঠ একাদশীর মতো উৎসবের সময় শহরে ভক্তের সংখ্যা অনেক বেড়ে যায়।\nশ্রীরঙ্গমের নিকটে আরও অনেক বিখ্যাত মন্দির রয়েছে। এর মধ্যে রয়েছে পিল্লাইয়ার রকফোর্ট মন্দির, সামায়পুরম মারিয়াম্মান মন্দির, তিরুবানাইকোভিল মন্দির, ভায়ালুর মুরুগান মন্দির, উরাইউর ভেক্কালি আম্মান মন্দির, কাট্টু আলগিয়া সিঙ্গার মন্দির ইত্যাদি \nশ্রীরঙ্গম ও তিরুচিরাপল্লীর নিকটবর্তী অঞ্চলে কাবেরীর তীরে ছাড়াও বিষ্ণুর অন্যান্য বিখ্যাত মন্দির রয়েছে যার অধিকাংশই তাঁর হেলান দেওয়া বা শায়িত রূপে বিদ্যমান, যথা শ্রী ভাদিভালগিয়া নাম্বি পেরুমল মন্দির (থিরু আনবিল), দেবতা আপ্পালা রঙ্গনাথারের বাসস্থান এবং কোভিলাদির আপুকুদাথান মন্দির।\nবিষ্ণুর একটি মন্দির তিরুচিরাপল্লীতে রয়েছে। ওয়ারায়ুরের আলগিয়া নাম্বি মন্দির শ্রীরঙ্গমের শ্রী রঙ্গনাথস্বামী মন্দিরের অংশ।\nশ্রীরঙ্গম শহরে তিরুচিরাপল্লীতে অবস্থিত অফিস ও শিল্পে কর্মরত কয়েকশ লোকের বাসস্থান রয়েছে। শ্রীরঙ্গম থেকে তিরুচিরাপল্লী (রুট #১) সংযোগকারী পাবলিক পরিবহন নিয়মিত যাতায়াত করে।\n\n\n== শিক্ষা ==\nশহরে অসংখ্য বেসরকারি ও সরকারি বিদ্যালয় রয়েছে। ছেলেদের উচ্চ মাধ্যমিক বিদ্যালয়টি ১৮৯৬ সালে প্রতিষ্ঠিত হয় যা শহরের প্রাচীনতম শিক্ষালয়। মেয়েদের একটি উচ্চ মাধ্যমিক বিদ্যালয়ও রয়েছে প্রায় ছেলেদের মতোই পুরনো।শ্রী বাগেশ বিদ্যাশ্রম সিনিয়র সেকেন্ডারি স্কুল, শ্রীমদ্ আন্দাবন কলেজ, চিন্ময় বিদ্যালয় ম্যাট্রিক স্কুল, শ্রী অকিলান্দেশ্বরী বিদ্যালয়, বিগ্নেশ শ্রী রাঙ্গ ম্যাট্রিকুলেশন স্কুল, শ্রী বৈজয়ন্তী বিদ্যালয় ইত্যাদি শ্রীরঙ্গমের অন্যান্য শিক্ষাপ্রতিষ্ঠান। অধিকাংশ স্কুলে শিক্ষার মাধ্যম হিসেবে ইংরেজি রয়েছে। কেউ কেউ তামিল মিডিয়ামে পড়ে। আবার কেউ উভয় মিডিয়ামেই পড়ে। বহু বিদ্যালয় শিশু  আছে যারা নিকটস্থ তিরুচিরাপল্লীতে যাতায়াত করে। শ্রীরঙ্গমের বহু স্কুল সংস্কৃত ও হিন্দিকে দ্বিতীয় ভাষা হিসেবে ব্যবহার করে।\n\n\n== পরিবহন ==\n\n\n=== আকাশপথ ===\n\nশ্রীরঙ্গমের নিকটতম বিমানবন্দর হল তিরুচিরাপল্লী আন্তর্জাতিক বিমানবন্দর । তিরুচিরাপল্লী বিমানবন্দরের চেন্নাই, সিঙ্গাপুর, দুবাই, শারজাহ, কলম্বো, কুয়ালালামপুর, বেঙ্গালুরু এবং মুম্বাইয়ের সাথে সংযোগ রয়েছে।\n\n\n=== রেল ===\n\nশ্রীরঙ্গমের একটি রেলওয়ে স্টেশন রয়েছে যাতে চেন্নাই থেকে চেন্নাই - কন্যাকুমারী রেলপথে ভ্রমণকারী যেকোনো বড় ট্রেনের মাধ্যমে যাত্রা করা যায়।\nনির্বাচিত ট্রেনগুলি শ্রীরঙ্গমে থামে এবং তিরুচিরাপল্লী জংশনে বিশ্রাম নেয়। তিরুচিরাপল্লি জংশন থেকে শ্রীরঙ্গম মন্দিরে সারাদিনে প্রতি ৫ মিনিটে বাস পরিষেবা রয়েছে। রাতে বাসের পুনরাবৃত্তির সময় আধা ঘন্টা।\nতিরুচিরাপল্লী দুর্গ ও তিরুচিরাপল্লী জংশন যথাক্রমে ২ কি.মি ও ৭ কি.মি দুরত্বে অবস্থান করে দক্ষিণ ভারতের অনেক গন্তব্যে সংযোগ বিন্দু হিসাবে কাজ করে, যেমন থাঞ্জাভুর, তিরুবনন্তপুরম, চিদাম্বরম, মাদুরাই, তিরুপতি, তুতিকোরিন, তেনকাসি, রামেশ্বরম, কোল্লাম, বেঙ্গালুরু, কোয়েম্বাটোর, মাইসুরু, কন্যাকুমারি ও ম্যাঙ্গালোর । এটি ভারতের পশ্চিমাংশের শহর যেমন পুনে, সুরাত, যোধপুর, বিকানের,  আহমেদাবাদ এবং কিছু উত্তর ভারতীয় শহর যেমন নতুন দিল্লি ও জম্মু কেও সংযুক্ত করেছে।\n\n\n=== বাস ===\n\nতিরুচিরাপল্লী কেন্দ্রীয় বাস স্ট্যান্ড থেকে তামিলনাড়ুর অধিকাংশ স্থানের সরাসরি পরিষেবা রয়েছে। বাসস্ট্যান্ড থেকে, পর্যটকরা শ্রীরঙ্গমে যাতায়াতের জন্য স্থানীয় বাস, ট্যাক্সি ও অটোরিকশা পেতে পারেন।\nকেন্দ্রীয় বাস স্ট্যান্ড ও চিন্তামণি - মেইন গার্ড গেট বাস স্ট্যান্ড (তিরুচিরাপল্লীসহ) থেকে পর্যটকদের আগ্রহের কেন্দ্রবিন্দু হলো সকল  জায়গায় সিটি বাস পরিষেবা। পর্যটক ট্যাক্সি ও অটোরিকশাও যুক্তিসঙ্গত হারে পাওয়া যায়।\nসিটি বাস সার্ভিসের ১ নং রুট  শ্রীরঙ্গম ও সেন্ট্রাল বাস স্ট্যান্ডের মধ্যে চলাচল করে।\nএই গমনপথটি তিরুচিরাপল্লী কেন্দ্রীয় বাস স্ট্যান্ড থেকে শুরু হয়ে তিরুচিরাপল্লী জংশন রেলওয়ে স্টেশন, পালাক্কারাই রেট্টাই পিল্লাইয়ার কোভিল স্ট্রিট, মেইন গার্ড গেট, চাট্রাম বাস স্ট্যান্ড, কাবেরি রিভার ব্রিজ, মামবাঝা সালাই, থিরুভানাইকোইল হয়ে শ্রীরঙ্গম থেরাঙ্কু (মন্দিরের দক্ষিণ প্রবেশদ্বার) বাস স্টেশনে শেষ হয়।\nপ্রতি ৫ মিনিটে একটি বাস পাওয়া যায়।  বাস পরিষেবা চব্বিশ ঘন্টা রয়েছে।\nটিএনএসটিসি (TNSTC) বাসগুলি শ্রীরঙ্গম থেকে তিরুবনন্তপুরম, চেন্নাই, মাদুরাই, কোডাইকানাল, ইত্যাদি বিভিন্ন জায়গায় উৎপন্ন হয়। \n\n\n== জলবায়ু ==\nতিরুচিরাপল্লীর (এবং শ্রীরঙ্গমের) জলবায়ু ক্রান্তীয়। গড় তাপমাত্রা পরিসীমা (°সেলসিয়াস): গ্রীষ্ম- সর্বোচ্চ ৩৭.১ ডিগ্রি সেলসিয়াস (৯৮.৮ ডিগ্রি ফারেনহাইট) সর্বনিম্ন ২৬.৪ ডিগ্রি সেলসিয়াস (৭৯.৫ ডিগ্রি ফারেনহাইট); শীতকাল- সর্বোচ্চ ৩১.৩ ডিগ্রি সেলসিয়াস (৮৮.৩ ডিগ্রি ফারেনহাইট) সর্বনিম্ন ২০.৬ ডিগ্রি সেলসিয়াস (৬৯.১ ডিগ্রি ফারেনহাইট); বৃষ্টিপাত: ৮৩৫ মিলিমিটার (৩২.৯ ইঞ্চি)\n\n\n== রাজনীতি ==\nশ্রীরঙ্গম বিধানসভা কেন্দ্রটি তিরুচিরাপল্লী লোকসভা কেন্দ্রের একটি অংশ। রাজ্যের প্রাক্তন মুখ্যমন্ত্রী জয়ললিতা এই আসনের প্রতিনিধিত্ব করেছিলেন।  কোনার (যাদব) এবং ব্রাহ্মণরা শ্রীরঙ্গম বিধানসভা কেন্দ্রে প্রধান ভূমিকা পালন করে।কারণ অধিকাংশ ভোটার এই সম্প্রদায়ের। \n\n\n== তথ্যসূত্র ==\n\n\n== বহিঃসংযোগ =="}