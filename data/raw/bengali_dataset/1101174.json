{"pageid": 1101174, "title": "নবীদের পথ", "url": "https://bn.wikipedia.org/wiki?curid=1101174", "content": "নবীদের পথ অথবা কুলপিতাদের পথ (হিব্রু ভাষায়: דֶּרֶךְ הֲאָבוֹת‎ দেরেখ হা'আভত আক্ষ. 'পিতাদের পথ'), ছিল ইস্রায়েল দেশের ভেতর দিয়ে বয়ে চলা একটি প্রাচীন উত্তর-দক্ষিণ মুখী সড়কপথ। এই নামটি বাইবেলীয় গবেষকেরা ব্যবহার করেন কারণ বিভিন্ন বাইবেলীয় বর্ণনায় উল্লেখ রয়েছে যে পথটি ব্যবহার করে সচরাচর নবী আব্রাহাম, ইস্‌হাক ও যাকোব ভ্রমণ করতেন।\nএই সড়কপথকে পাহাড়ি সড়ক বা শৈলশিরা পথও বলা হয়ে থাকে কেননা এটা শমরীয় ও যিহূদীয় পর্বতমালার জলবিভাজিকীয় শৈলশিরা রেখা দিয়ে চলে। এটি মেগিদো ও হাজোর থেকে দক্ষিণে শেখেম হয়ে বে-এরশেভা পর্যন্ত, বেথেল, জেরুসালেম, ইফ্রথ এবং হেবরনের মধ্য দিয়ে যায়। যেখানে প্রাচীন ভায়া মারিস ও রাজার মহাসড়ক আন্তর্জাতিক পথ হিসেবে বিভিন্ন দেশের মধ্য দিয়ে যেতো সেখানে এই শৈলশিরা পথ শুধু ইসরায়েলের ভেতর দিয়ে যেতো। আব্রাহাম এই পথ ব্যবহার করত। এই ভূমিতে প্রবেশের পর আব্রাহাম শেখেম গিয়ে তারপর বেথ এল হয়ে হেবরন ও সবশেষে বে-এরশেভায় পোঁছেছিল।\n\n\n== আধুনিক সমতুল্য ==\nআধুনিক মহাসড়ক ৬০ মূলত নবীদের পথ ধরে প্রবাহিত হয় (সম্প্রতি নির্মিত বাইপাস ব্যতীত), যা আফুলা, জেনিন, নাবলুস, রামাল্লাহ, জেরুসালেম, বেথেলহাম, হালহুল, হেবরন এবং আদ-দাহিরিয়ার ভেতর দিয়ে অতিক্রম করে।\n\n\n== প্রত্নতাত্ত্বিক অনুসন্ধান ==\n\n\n=== ধর্মানুষ্ঠানীয় স্নানঘর ===\n\nপথে অবস্থিত অনেক স্টেশন বে-এরশেভা ও জেরুসালেম মধ্যকার অংশে পাওয়া গেছে যেগুলো প্রাচীন উপাসনালয় এবং পরবর্তী হেলেনীয় ও রোমান আমলের। ধর্মানুষ্ঠানীয় স্নানঘর (মিকভত, হিব্রু: מקוואות) যেগুলো যাত্রার সময় তীর্থযাত্রীরা ব্যবহার করত।\n\n\n=== মাইলফলক ===\nপথগুলোতে অনেক মাইলফলক পাওয়া গেছে যা নির্দেশ করে এমনকি রোমান আমলেও এই সড়কপথ প্রধান সড়ক হিসেবে ব্যবহৃত হত। পাথরের মাইলফলকগুলো জেরুসালেম থেকে দূরত্ব নির্দেশ করে।\n\n\n== বাইবেলীয় ঘটনা ==\n\n\n=== মাক্কাবীয়দের বেথ জেকারিয়াহ লড়াই ===\nনবীদের পথ খিরবেত বেইত জাকারিয়াহ নামক ছোট ফিলিস্তিনি গ্রাম অতিক্রম করে যা আলন শেভুতের ইসরায়েলি বসতির নিকট অবস্থিত। সম্ভবত এটি ইয়েহুদাহ হামাকাবি ও সেলেউসিড গ্রিকদের মধ্যকার বেথ জেকারিয়ার লড়াইয়ের স্থান। এটি সেই জায়গা যেখানে ইয়েহুদার ভাই ইলিয়াজার হামাকাবি দ্বারা গ্রিক হাতি মারার পর তাকে হত্যা করা হয়। এই ঘটনাটি সংলগ্ন সম্প্রদায় এলিয়াজারের নামে স্মরণ করা হয়।\n\n\n=== গিবিয়ার লড়াই ===\nবিচারকদের পুস্তকে উল্লেখিত পাহাড়ের উপপত্নীর বাইবেলীয় গল্প গিবিয়ার লড়াইয়ের দিকে ধাবিত করে (বিচারকর্ত্তৃগণের বিবরণ ১৯), যা একটি ছোট পারিবারিক কাফেলার শৈলশিরার পথ ব্যবহার করে বেথেলহাম থেকে জেরুসালেমে যেতে দেখা যায়। গিবিয়া স্থানটিকে এল-ফুল হিসেবে চিহ্নিত করা হয়েছে।\n\n\n== প্রাচীন জেরুসালেমের নিকট সড়কপথ ==\nপ্রাচীন জেরুসালেম (আজকের পুরনো শহর) পর্বতের শৈলশিরায় অবস্থিত ছিল না। প্রকৃতপক্ষে, শৈলশিয়া পথটি সরাসরি প্রাচীন শহরটির ভেতর দিয়ে যেত না বরঞ্চ শহরটির পশ্চিমে প্রাচীর থেকে কুড়ি মিনিটের দূরত্বে অবস্থিত ছিল। বেথেল থেকে দক্ষিণে পথটি আজকের বেইত হানিনা, শুয়াফাত, হাগিভা হাতজারফাতিত, গিভাত হামিভতার ও কেরেম আভ্রাহাম শহরতলি হয়ে জাফফা সড়ক অতিক্রম করে আধুনিক জেরুসালেমের হানাশবির ডিপার্টমেন্টাল স্টোর ভবনের পেছন দিয়ে শমুয়েল হানাগিদ স্ট্রিট, রাজা জর্জ স্ট্রিট, কেরেন হাইয়েসোদ স্ট্রিট এবং অবশেষে হেবরন সড়ক পার হয়ে জেরুসালেম যেত।\n\n\n== পূর্ব-পশ্চিম সংযোগ ==\n\nএই পথটি ভায়া মারিস ও রাজার মহাসড়কের সাথে বিভিন্ন পূর্ব-পশ্চিম সড়কের মাধ্যমে সংযুক্ত রয়েছে:\nএকটি গুরুত্বপূর্ণ সংযোগ ছিল \"সূর্যাস্ত সড়ক\" (হিব্রু ভাষায়: דֶּרֶךְ מְבוֹא הַשֶּמֶש‎ দেরেখ মেভো হাশেমেশ) (Deut) যা রাজার মহাসড়ক থেকে জর্ডান নদী আজকের আদম সেতু (জিসার দামিয়াত) হয়ে অতিক্রম করে এবং তিরজা উপত্যকা (ওয়াদি আল ফারা) থেকে গেরিজিম পর্বত ও শেখেমে পৌঁছায়। বর্তমান মহাসড়ক ৫৭-এর পূর্বদিকে বাঁক নেওয়া উপপথটি এই প্রাচীন পথ মোটামুটি অনুসরণ করে ধাবিত হয়।\n\"লাল পথ\" (হিব্রু ভাষায়: מַעֲלֵה אֲדֻמִּים‎ মা'আলে আদুমিম) (যিহোশূয় ১৫:৭ ও যিহোশূয় ১৮:১৭) যিহূদা গোষ্ঠীর চারদিকে একটি সীমানা তৈরি করেছিল যা আখোর উপত্যকা থেকে দবীর ও গিলগলের দিকে উত্তরে ঘুরে যায়। এর নাম নাওয়া হয়েছে পথটিতে সারিকৃত লাল শিলা থেকে। জেরুসালেম ও জর্ডান উপত্যকা মধ্যকার মহাসড়ক ১ এই প্রাচীন পথ অনুসরণ করে।\nশেখেমের পশ্চিমে প্রাচীন \"আফেক পথ\" ভায়া মারিস থেকে ও উপকূলীয় ভূমি থেকে আফেক, সকো ও আজকের কফের সাবা ও কালকিলিয়াহ অতিক্রম করে। মহাসড়ক ৫৫ এই পথের পূর্বাংশ অনুসরণ করে।\n\"বেথরোন পথ\" (হিব্রু ভাষায়: מַעֲלֵה בֵּית חוֹרוֹן‎ মা'আলে বেইত হরোন) (যিহোশূয় ১০:১০) উপকূলীয় ভূমি হতে আজকের বেন গুরিয়ন বিমানবন্দর গিয়ে তারপর জলাশয়ের শৈলশিরার শাখায় আরোহন করে আজকের বেইত হানিনায় যায় যা জেরুসালেমে গিয়ে পৌঁছে। আজকের সড়কপথ ৪৪৩ ছোটখাট বিচ্যুতি সহ এই প্রাচীন পথ অনুসরণ করে।\nজাফফা থেকে জেরুসালেমে আয়লোনের সমভূমি হয়ে চলা আরোহন পথটি বর্তমানে সড়কপথ ৪১২, মহাসড়ক ৪৪ এবং সড়কপথ ১ অনুকরণ করেছে।\nআরো দক্ষিণে, মহাসড়ক ৩৫ গাজা, আশকেলন ও আশদোদ থেকে লাখিশ অঞ্চল হয়ে হেবরন পর্যন্ত অতিক্রম করে প্রাচীন \"লাখিশ সড়ক\"-এর অনেকটাই অনুসরণ করেছে।\n\n\n== আরো দেখুন ==\nধূপ পথ\nরাজার মহাসড়ক\nনাবলুস সড়ক\nভায়া মারিস\n\n\n== তথ্যসূত্র =="}