{"pageid": 1484595, "title": "হরবিজয়", "url": "https://bn.wikipedia.org/wiki?curid=1484595", "content": "হরবিজয় হল রত্নাকর রচিত একটি সংস্কৃত মহাকাব্য। এই কাব্যের উপজীব্য শিব কর্তৃক অন্ধকাসুর বধ। সেই সঙ্গে এই কাব্যে শিবের মূর্তিবৈশিষ্ট্যগুলির বর্ণনা এবং শৈব দর্শনের একটি ব্যাখ্যাও দেওয়া হয়েছে। হরবিজয় সংস্কৃত ভাষায় এখনও বিদ্যমান দীর্ঘতম মহাকাব্য, যা পঞ্চাশটি সর্গে বিন্যস্ত মোট ৪৩৫১টি শ্লোকে রচিত।\n\n\n== রচয়িতা ==\nহরবিজয় কাব্যের প্রশস্তি অংশে, রচয়িতা রত্নাকর নিজেকে গঙ্গাহ্রদের দুর্গাদত্তের বংশধর অমৃতভানুর পুত্র বলে উল্লেখ করেছেন। কলহনের রাজতরঙ্গিনী গ্রন্থে কথিত হয়েছে, অবন্তীবর্মণের রাজত্বকালে (রাজত্বকাল: ৮৫৫-৮৮৩ খ্রিস্টাব্দ) রত্নাকর খ্যাতি অর্জন করেছিলেন। কিন্তু হরবিজয় গ্রন্থের ভণিতাগুলি থেকে এমন ইঙ্গিত পাওয়া যায় যে কাব্যটি ৮২৬ থেকে ৮৩৮ খ্রিস্টাব্দের মধ্যবর্তী সময়ে চিপ্পট জয়াপীড়ের রাজত্বকালের রচিত। কাব্যের বিষয়বস্তু থেকে অনুমান করে নেওয়া যায় যে, রত্নাকর ছিলেন কাশ্মীর শৈবধর্মের অনুগামী। অ্যালেক্সিস স্যান্ডারসন বলেছেন যে, এই কাব্যের ৬ষ্ঠ ও ৪৭শ সর্গে শিব ও পার্বতীর উদ্দেশ্যে রচিত স্ত্রোত্রগুলি কাশ্মীর অঞ্চলে মন্ত্রমার্গীয় শৈবধর্মের উপস্থিতির আদিতম তারিখায়নযোগ্য প্রমাণ। হরবিজয় ছাড়া রত্নাকর বক্রোক্তিপঞ্চাশিকা নামে শিব ও পার্বতীর কথোপকথন-ভিত্তিক পঞ্চাশ শ্লোকের আরেকটি কাব্যও রচনা করেছিলেন। এই কাব্যটিতে তিনি বক্রোক্তি অর্থাৎ \"শব্দকৌতুকপূর্ণ কথোপকথন\"-এর রীতিটির প্রয়োগ ঘটান। সম্ভবত হরবিজয় ছাড়া তাঁর এই বক্রোক্তিপঞ্চাশিকা-ই একমাত্র সংরক্ষিত অপর রচনা।\n\n\n== সার-সংক্ষেপ ==\nহরবিজয় হল এখনও বিদ্যমান দীর্ঘতম সংস্কৃত মহাকাব্য, এটি পঞ্চাশটি সর্গে বিন্যস্ত মোট ৪৩৫১টি শ্লোকে রচিত। এই কাব্যের আখ্যানভাগের বিষয় শিব-কর্তৃক অন্ধকাসুর বধ। মহাকাব্যের প্রথাসিদ্ধ রীতি অনুযায়ী, এই কাব্যে প্রকৃতি, ঋতু, প্রেম ও একটি যুদ্ধ সহ জীবনের বিভিন্ন দিক আলোচিত হয়েছে। সেই সঙ্গে ৬ষ্ঠ সর্গে শিবের মূর্তিবৈশিষ্ট্যের বর্ণনা এবং শৈব দর্শনের একটি ব্যাখ্যাও দেওয়া হয়েছে। হরবিজয় সংস্কৃত কাব্যসাহিত্যের এক পরবর্তী পর্যায়ে রচিত। এই কাব্যে কবির জ্ঞানের পরিচয় এবং কাব্যকলার উপর তাঁর দক্ষতার দিকটির উপর বিশেষভাবে জোর দেওয়া হয়েছে। কাব্যের বিভিন্ন দিকের বর্ণনায় কবি বিভিন্ন শাস্ত্রগ্রন্থ থেকে ধারণা ও পারিভাষিক শব্দগুলি স্বাধীনভাবে গ্রহণ করেছেন।\n\n\n== সম্মাননা ==\nবিভিন্ন সংস্কৃত সংকলন গ্রন্থ এবং অলংকার শাস্ত্রে হরবিজয় প্রশংসিত হয়েছে। আধুনিক ভারতীয় সংস্কৃত পণ্ডিতেরাও এই গ্রন্থটিকে বিশেষ মর্যাদা দিয়ে থাকেন। রাজশেখর নিম্নলিখিত শ্লোকে রত্নাকরের প্রশংসা করেছেন:\n\nহরবিজয় কাব্যের ১৮৯০ সালের সংস্করণে পণ্ডিত দুর্গাপ্রসাদ ও কাশীনাথ পাণ্ডুরঙ্গ পরব একটি সমসাময়িক মতামত উদ্ধৃত করেছিলেন:\n\n\n== টীকা ==\nপিটার পাসেড্যাক হরবিজয় কাব্যের তিনটি টীকার নাম তালিকাভুক্ত করেছেন: অলকের বিষমপদোদ্দ্যোতা, রত্নকণ্ঠের লঘুপঞ্চিকা এবং উৎপলের হরবিজয়সারবিবরণ।\n\n\n== সংস্করণ ==\n১৮৯০ সালে পণ্ডিত দুর্গাপ্রসাদ ও কাশীনাথ পাণ্ডুরঙ্গ পরব কাব্যমালা ধারাবাহিকের জন্য এই গ্রন্থের একটি সংস্করণ প্রস্তুত করেন। এই সংস্করণে ৪৬শ সর্গ পর্যন্ত অলকের টীকা সংযোজিত হয়। ১৮৯২ সালে গঙ্গানাথ ঝা কেন্দ্রীয় সংস্কৃত বিদ্যাপীঠের পাঠ্য ধারাবাহিকের জন্য ড. গোপরাজু রামা দুই খণ্ডে এই গ্রন্থের একটি সংস্করণ প্রস্তুত করেন। এটি ছিল একটি সমালোচনামূলক সংস্করণ, যার ভিত্তি ছিল গুরুত্বপূর্ণ পাঠান্তর সহ ছয়টি পাণ্ডুলিপি এবং এই সংস্করণে কোনও টীকা ছাড়াই রত্নাকর রচিত শ্লোকগুলি অন্তর্ভুক্ত হয়েছিল।\n\nপণ্ডিত দুর্গাপ্রসাদ; কাশীনাথ পাণ্ডুরঙ্গ পরব, সম্পাদকগণ (১৯৮২)। দ্য হরবিজয় অফ রত্নাকর উইথ দ্য কমেন্টারি অফ রাজানক অলক। চৌখাম্বা সংস্কৃত সংস্থান।  \nগোপরাজু রামা, সম্পাদক (১৯৮২)। হরবিজয়ম বাই রাজানক রত্নাকর। রাষ্ট্রীয় সংস্কৃত সংস্থান। \n\n\n== তথ্যসূত্র ==\n\n\n=== তথ্যনির্দেশিকা ===\n\n\n=== গ্রন্থপঞ্জি ==="}