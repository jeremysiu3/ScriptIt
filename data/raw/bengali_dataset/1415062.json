{"pageid": 1415062, "title": "ধনঞ্জয় সাহা", "url": "https://bn.wikipedia.org/wiki?curid=1415062", "content": "ধনঞ্জয় চন্দ্র সাহা একজন বাংলাদেশী বংশোদ্ভূত আমেরিকান গবেষণা বিজ্ঞানী। তিনি সাহা মেথড নামে একটি গবেষণা কৌশলের জন্য বেশ পরিচিত।\n\n\n== জীবনী এবং শিক্ষা ==\nধনঞ্জয় সাহার জন্ম ও বেড়ে ওঠা চাঁদপুরের মোহনপুর গ্রামে। তার বাবা  গোপী বল্লভ সাহা এবং তার মা বীনা পানী সাহা। \nধনঞ্জয় বাংলাদেশ কৃষি বিশ্ববিদ্যালয় থেকে ভেটেরিনারি মেডিসিনে স্নাতক ডিগ্রি লাভ করেন (১৯৮১)। তিনি ১৯৮৭ সালে নিউ ব্রান্সউইকের রুটগার্স ইউনিভার্সিটি থেকে অ্যানিমাল সায়েন্স ও নিউট্রিশন বিষয়ে মাস্টার্স ডিগ্রি অর্জন করেন এবং ১৯৯৭ সালে ইউনিভার্সিটি অফ সারে, গিল্ডফোর্ড থেকে ইমিউনোলজিতে পিএইচডি ডিগ্রি অর্জন করেন। তার গবেষণায়, তিনি পরামর্শ দিয়েছিলেন যে সেপসিস রোগীর রোগ প্রতিরোধ ক্ষমতাকে দমন বা উদ্দীপিত করার পরিবর্তে সংশোধন করা দরকার।\n\n\n== কর্ম ও গবেষণা ==\nধনঞ্জয় নিউইয়র্কের ব্রঙ্কসে অ্যালবার্ট আইনস্টাইন কলেজ অফ মেডিসিনে গবেষণা অধ্যাপক এবং অনুদান সহায়তা অফিসের পরিচালক হিসেবে দায়িত্ব পালন করছেন। তিনি সোসাইটি অফ রিসার্চ অ্যাডমিনিস্ট্রেটর ইন্টারন্যাশনালের একজন বিশিষ্ট ফ্যাকাল্টি সদস্য।\nতিনি রোজ বেঙ্গল ব্যবহার করে ঘাসের জাতগুলিতে ছত্রাক সনাক্ত করার জন্য সাহা মেথড নামে একটি পদ্ধতির আবিষ্কার করেছিলেন। তিনি সেই সময়ে দুটি ঘাসের জাত উদ্ভাবনের জন্য কৃতিত্ব লাভ করেছিলেন। সেইসাথে সেপসিস এবং সেপটিক শক প্রতিরোধ বা চিকিৎসার জন্য একটি ওষুধের যৌথ আবিষ্কারক।  এছাড়াও তার অসংখ্য গবেষণা পত্র রয়েছে। \n\n\n== তথ্যসূত্র =="}