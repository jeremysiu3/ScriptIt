{"pageid": 1504284, "title": "তামাবিল স্থলবন্দর", "url": "https://bn.wikipedia.org/wiki?curid=1504284", "content": "তামাবিল স্থলবন্দর, বাংলাদেশ স্থলবন্দর কর্তৃপক্ষের নিজস্ব ব্যবস্থাপনায় পরিচালিত একটি স্থলবন্দর। এটি সিলেট জেলার অন্তর্গত গোয়াইনঘাট উপজেলার তামাবিল নামক স্থানে অবস্থিত। স্থলবন্দরটি ভারতের মেঘালয় রাজ্যের পশ্চিম জৈন্তিয়া পাহাড় জেলায় ডাউকি সীমান্ত দিয়ে আমদানি-রপ্তানির কাজে ব্যবহৃত হচ্ছে। এটি বাংলাদেশের ১১তম স্থলবন্দর \n\n\n== অবস্থান ==\nতামাবিল স্থলবন্দরটি সিলেট জেলার অন্তর্গত গোয়াইনঘাট উপজেলার তামাবিলে গোয়াইন নদীর উপকন্ঠে অবস্থিত। এর বিপরীতে ভারতের মেঘালয় রাজ্যের ডাউকি সীমান্ত। উভয় পার্শ্বে কাষ্টমস ও ইমিগ্রেশন অফিস এবং সড়ক যোগাযোগ রয়েছে। এটি সিলেট শহর থেকে প্রায় ৫৬ কিলোমিটার উত্তরে ও গোয়াইনঘাট উপজেলা থেকে প্রায় ৩৪ কিলোমিটার উত্তরে অবস্থিত।\n\n\n== ইতিহাস ==\n২০০২ সালের জানুয়ারিতে সরকার তামাবিল কাস্টমস স্টেশনকে স্থলবন্দরে উন্নীত করার ঘোষণা দেয়। পরবর্তীতে ২০১৫ সালের ৮ মে স্থলবন্দরটির নির্মাণ কাজ উদ্বোধন করা হয়। নৌপরিবহন মন্ত্রণালয়ের আওতাধীন বাংলাদেশ স্থলবন্দর কর্তৃপক্ষের সরাসরি নিয়ন্ত্রণে তামাবিল স্থলবন্দরের কার্যক্রম পরিচালিত হয়। জাতীয় রাজস্ব বোর্ডের আওতায় তামাবিল স্থল শুল্ক ষ্টেশনের কার্যক্রম চালু হয়। ভারত হতে আমদানিকৃত পণ্য গ্রহণ, সংরক্ষণ, কাস্টমস্ কর্তৃক রাজস্ব আদায়ের ক্ষেত্রে প্রয়োজনীয় অবকাঠামোগত সুবিধা ও সেবা প্রদানের লক্ষ্যে সরকার কর্তৃক তামাবিল স্থলবন্দর ঘোষণা করা হয়। প্রাথমিকভাবে একটি উন্নয়ন প্রকল্পের আওতায় বন্দরের ২৩.৭২ একর জমি অধিগ্রহণপূর্বক প্রয়োজনীয় অবকাঠামো নির্মিত হয়। পরবর্তীতে তৎকালীন অর্থমন্ত্রী এবং নৌ-পরিবহন মন্ত্রী মহোদয় কর্তৃক গত ২৭-১০-২০১৭ খ্রি: তারিখে তামাবিল স্থলবন্দরের অপারেশনাল কার্যক্রম উদ্বোধন করা হয়।\n\n\n== অবকাঠামো ==\nস্থলবন্দরটির ওপেন ইয়ার্ড (ট্রান্সশিপমেন্ট, পার্কিং ও স্টেক ইয়ার্ড) আয়তন ৩৭,৬২৯ বর্গফুট এবং ৮০০০ বর্গফুট আয়তন বিশিষ্ট ও ৪০০ মেঃ টন ধারণ ক্ষমতাসস্পন্ন পণ্য সংরক্ষণ ও সরবরাহের জন্য একটি গুদাম রয়েছে।\n\n\n== আমদানি-রপ্তানি ==\nআগে তামাবিল স্থলবন্দরে প্রতিদিন অন্তত ৫ থেকে ৭ কোটি টাকার পণ্য আমদানি-রফতানি হলেও বিগত ৩ মাসে তা কমে দাঁড়িয়েছে মাত্র ৭০ লাখ থেকে ১ কোটি টাকার মধ্যে।\n\n\n=== রপ্তানি পণ্য ===\nআর এফ এল এর প্লাষ্টিক পণ্য, প্রাণ জুস, চিপস, স্কয়ার এর ঔষধ ইত্যাদি।\n\n\n=== আমদানি পণ্য ===\nচুনাপাথর, ফল, শুটকি, পাথর, ড্রাই চিলি, ফ্লাই এ্যাশ, স্যান্ডস্টোন, চায়না ক্লে, বল ক্লে, মার্বেল চিপস, চিনি, গোলমরিচ, মসলা, মোটর পার্টস, ষ্টিলসামগ্রী, রেডিও, মার্বেল স্লাব, তামাক, শুকনা কুল, তেতুঁল, ফিটকিরি, আগরবাতি ইত্যাদি।\n\n\n== আরও দেখুন ==\nবাংলাদেশের স্থল বন্দরসমূহের তালিকা\nচিলাহাটি স্থলবন্দর\nবেনাপোল স্থলবন্দর\nবুড়িমারী স্থলবন্দর\nহিলি স্থলবন্দর\n\n\n== তথ্যসূত্র =="}