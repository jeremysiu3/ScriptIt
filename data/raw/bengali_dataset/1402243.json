{"pageid": 1402243, "title": "আলী সরদার জাফরি", "url": "https://bn.wikipedia.org/wiki?curid=1402243", "content": "আলী সরদার জাফরি ​​(২৯ নভেম্বর ১৯১৩ - ১ আগস্ট ২০০০ ) ছিলেন উর্দু ভাষার একজন ভারতীয় লেখক । তিনি একাধারে কবি, সমালোচক ও চলচ্চিত্র গীতিকারও ছিলেন। উর্দু সাহিত্যক্ষেত্রে বিশেষ অবদানের জন্য ১৯৬৭ খ্রিস্টাব্দে তিনি  ভারত সরকারের চতুর্থ সর্বোচ্চ বেসামরিক পুরস্কার পদ্মশ্রী এবং ১৯৯৭ খ্রিস্টাব্দে সাহিত্যের সর্বোচ্চ  জ্ঞানপীঠ পুরস্কার লাভ করেন।\n\n\n== জন্ম ও প্রারম্ভিক জীবন ==\nআলী সরদার জাফরি ১৯১৩ খ্রিস্টাব্দের ২৯ নভেম্বর  ব্রিটিশ ভারতের আগ্রা ও অবধের যুক্তপ্রদেশ অধুনা ​​উত্তর প্রদেশের গোণ্ডা জেলার বলরামপুরে জন্মগ্রহণ করেন। প্রাথমিক বছরগুলি সেখানে কাটানোর পর তিনি  লখনউ-এর ধার্মিক পরিবেশে পড়াশোনা করেন। ১৯৩৩ খ্রিস্টাব্দে তিনি আলিগড় মুসলিম বিশ্ববিদ্যালয়ে ভর্তি হন, কিন্তু তিনি কমিউনিস্ট মতাদর্শে যুক্ত থাকার কারণে ১৯৩৬  খ্রিস্টাব্দে রাজনৈতিক কারণে তিনি বিশ্ববিদ্যালয় হতে বিতাড়িত হন। ১৯৩৮ খ্রিস্টাব্দে তিনি দিল্লি বিশ্ববিদ্যালয়ের অধীনস্থ জাকির হোসেন কলেজ থেকে স্নাতক হন। এবং পরে  লখনউ বিশ্ববিদ্যালয়ের স্নাতকোত্তর ডিগ্রি লাভ করেন। লখনউ বিশ্ববিদ্যালয়ে  পড়ার সময় ১৯৪০-৪১ খ্রিস্টাব্দে যুদ্ধবিরোধী কবিতা লেখার জন্য তিনি গ্রেপ্তার হন। প্রসঙ্গত,  তিনি ভারতীয় জাতীয় কংগ্রেস মনোনীত বিশ্ববিদ্যালয়ের ছাত্র সংসদের সেক্রেটারি ছিলেন।\n\n\n=== সাহিত্যকর্ম ===\nছোটবেলাতেই আলী সরদার জাফরি মধ্যে দুই উর্দু কবির মীর আনিস এবং জোশ মালিহাবাদীর প্রভাব পড়ে। প্রসঙ্গত, আট বৎসর বয়সেই তিনি মীর আনিস'-এর ১০০০ কবিতা আবৃত্তি করতে পারতেন। তার তিনি তার পনের বৎসর বয়স থেকেই নিজে কবিতা রচনা শুরু করেন। সতের বৎসর বয়সে অবশ্য তিনি ছোটগল্প রচনার মধ্য দিয়ে উর্দু সাহিত্যজগতে প্রবেশ করেন। ১৯৩৮ খ্রিস্টাব্দে প্রকাশিত হয় তার প্রথম ছোটগল্প সংকলন মঞ্জিল। এবং ১৯৪৪ খ্রিস্টাব্দে প্রকাশিত হয় তাঁর প্রথম কবিতার সংকলন পারভাজ। ইতোমধ্যে তিনি ১৯৩৬ খ্রিস্টাব্দে লখনউতে প্রগতিশীল লেখক আন্দোলনের প্রথম সম্মেলনে সভাপতিত্ব করেন এবং তারপর সারাজীবন সমস্ত সমাবেশে সভাপতিত্ব করেন।  ১৯৩৯ খ্রিস্টাব্দে তিনি প্রগতিশীল লেখক আন্দোলনের  সাহিত্য পত্রিকা নয়া আদব সহ-সম্পাদক হন। পত্রিকাটি ১৯৪৯ খ্রিস্টাব্দ পর্যন্ত প্রকাশিত হয়েছিল\nআলী সরদার জাফরি বিভিন্ন সামাজিক, রাজনৈতিক ও সাহিত্য আন্দোলনের সঙ্গে যুক্ত ছিলেন। ১৯৪৯ খ্রিস্টাব্দের ২০ জানুয়ারি তৎকালীন বোম্বে রাজ্যের মুখ্যমন্ত্রী মোরারজি দেশাইয়ের সতর্কতা সত্ত্বেও, প্রগতিশীল উর্দু লেখক সম্মেলন (নিষিদ্ধ)  আয়োজন করায় তাকে ভিওয়ান্ডিতে গ্রেপ্তার করা হয়েছিল ; তিন মাস পরেও, তাকে আবার গ্রেফতার করা হয়েছিল।\nগীতিকার হিসাবে আলী সরদার জাফরির উল্লেখযোগ্য কাজ ছিল ১৯৪৬ খ্রিস্টাব্দে মুক্তিপ্রাপ্ত ছবি ধরতি কে লাল এবং ১৯৫৭ খ্রিস্টাব্দে মুক্তিপ্রাপ্ত ছবি পরদেশী ছবিতে। ১৯৪৮ খ্রিস্টাব্দ থেকে ১৯৭৮ খ্রিস্টাব্দের মধ্যে তিনি আটটি কাব্য সংকলন প্রকাশ করেন, যার মধ্যে রয়েছে -\n\nনয়া দুনিয়া কো সালাম  (নতুন বিশ্বকে স্যালুট), (১৯৪৮),\nখুন কি লেকর , আমন কা সিতারা , এশিয়া জাগ উঠা (এশিয়া জাগ্রত) (১৯৫১),\nপাথর কী দিওয়ার (স্টোন ওয়াল) (১৯৫৩),\nএক খোয়াব অউর (আর একটি স্বপ্ন),\nপায়রাহান-ই-শারর (দ্য রোব অফ স্পার্কস) (১৯৬৫) এবং\nলাহু পুকারতা হ্যায় (দ্য ব্লাড কলস) (১৯৬৫)।\nঅওধ কী খাক-ই-হাসিন (অওধের সুন্দর ভূমি),\nসুবে ফারদা (কাল সকালে),\nমেরা সফর (আমার যাত্রা)\nতাঁর শেষ সংকলন ছিল সারহাদ। এটি অডিও- অ্যালবাম রূপে ভারত-পাকিস্তান সম্প্রীতির জন্য  \n\"বুলবুল-ই-কাশ্মীর\" নামে খ্যাতা সীমা অনিল সেহগালের  সুরে ও কণ্ঠে গীত ও স্কোয়াড্রন লিডার অনিল সেহগালের প্রযোজনায় নির্মিত হয়েছিল। ভারতের তৎকালীন প্রধানমন্ত্রী অটল বিহারী বাজপেয়ী এই সংকলনটি ১৯৯৯ খ্রিস্টাব্দে তার লাহোরের বাসযাত্রায় সঙ্গে নিয়েছিলেন। জাফরিকে সফরসঙ্গী হিসাবে আমন্ত্রণও জানিয়েছিলেন, কিন্তু তিনি অসুস্থতার কারণে সঙ্গী হতে পারেন নি। ১৯৯৯ খ্রিস্টাব্দের ২০-২১ ফেব্রুয়ারি অটল বিহারী বাজপেয়ী ঐতিহাসিক 'লাহোর ঘোষণা' সময় পাকিস্তানের তৎকালীন প্রধানমন্ত্রী নওয়াজ শরীফকে জাতীয় উপহার হিসাবে  প্রদান করে ইতিহাস সৃষ্টি করেছিলেন। এটি জাফরির জীবনের এক মাইলফলক ছিল।\nপাঁচ দশক ব্যাপী তার সাহিত্যিকর্ম জীবনে, জাফরি ​​কবীর, মীর আনিস, গালিব এবং মীরাবাঈ- প্রমুখের সংকলনগুলিও নিজ ভূমিকাসহ সম্পাদনা করেন।তিনি ভারতীয় গণনাট্য সংঘের জন্য দুটি নাটকও রচনা করেন। কবীর, ইকবাল এবং ফ্রিডম নামে  একটি তথ্যচিত্র নির্মাণ করেন। এছাড়াও দুটি টেলিভিশন সিরিয়াল তৈরি করেছেন। সাহিত্য জীবনের বিভিন্ন সময়ে বিশ শতকের ছয়জন উর্দু কবি,  হযরত মোহানি, জিগার মোরাদাবাদী,  জোশ মালিহাবাদী, মাজাজ লখনবী, ফিরাক গোরখপুরী এবং মখদুম মহিউদ্দিন-এর সংস্পর্শে এসেছেন তিনি। তাদের জীবন ও কাজের উপর ভিত্তি করে আর মানুষের সাক্ষাৎকার সন্নিবেশ করে ১৮-পর্বের টেলিভিশন সিরিয়াল কাহকাশান সহ দুটি সিরিয়াল তৈরি করেন। গণ-আবেদনে অসাধারণ সিরিয়াল দুটি জনপ্রিয়তা লাভ করে। এছাড়া তিনি তার আত্মজীবনী প্রকাশ করেন। তিনি ভারতীয় উপমহাদেশের অন্যতম শীর্ষস্থানীয় উর্দু সাহিত্য পত্রিকা গুফতাগু- এর এক সময়ের সম্পাদক ও প্রকাশকও ছিলেন তিনি।\nতাঁর রচনা বহু ভারতীয় ও বিদেশী ভাষায় অনূদিত হয়েছে।\n\n\n== পুরস্কার ও সম্মাননা ==\n১৯৯৭ খ্রিস্টাব্দে উর্দু সাহিত্যে বিশেষ অবদানের জন্য ভারতের তৃতীয় উর্দু কবি হিসাবে সাহিত্যের সর্বোচ্চ ৩৩তম  জ্ঞানপীঠ পুরস্কার লাভ করেন। \n১৯৬৭ খ্রিস্টাব্দে ভারত সরকার দেশের চতুর্থ সর্বোচ্চ বেসামরিক পুরস্কার  পদ্মশ্রী প্রদান করে।\n১৯৭১ খ্রিস্টাব্দে জওহরলাল নেহেরু ফেলোশিপ লাভ করেন।\n১৯৭৮ খ্রিস্টাব্দের ইকবাল স্টাডিজের জন্য পাকিস্তান সরকারের স্বর্ণপদক প্রদান করে।\nএছাডাও সাহিত্যকর্মের জন্য তিনি বহু পুরস্কার ও সম্মাননায় ভূষিত হয়েছেন বিভিন্ন সময়ে। উল্লেখযোগ্য পুরস্কারগুলি হল-  কবিতার জন্য একাডেমি পুরস্কার, মখদুম পুরস্কার, ফয়েজ আহমদ ফয়েজ পুরস্কার, মধ্যপ্রদেশ সরকারের ইকবাল সম্মান পুরস্কার এবং মহারাষ্ট্র সরকারের সান্ত দানেশ্বর পুরস্কার ।\nআলিগড় মুসলিম বিশ্ববিদ্যালয় (এএমইউ) তাকে ছাত্রাবস্থায় বহিষ্কৃত করেছিল, কিন্তু বহিষ্কারের পঞ্চাশ বছর পর ১৯৮৬ খ্রিস্টাব্দে তাকে ডক্টরেট ( ডি. লিট ) প্রদান করে। তিনি ছিলেন চতুর্থ ব্যক্তি হিসাবে এই সম্মান লাভ করেন। তাঁর পূর্বসূরিরা হলেন, ড. আলামা ইকবাল , মিসেস সরোজনী নাইডু এবং হযরত জিগার মোরাদাবাদী।\n\n\n== ব্যক্তিগত জীবন ও জীবনাবসান ==\nআলি সরদার জাফরী ​​১৯৪৮ খ্রিস্টাব্দের জানুয়ারি মাসে সুলতানাকে বিবাহ করেন। তাদের দুই পুত্র সন্তান। তিনি ২০০০ খ্রিস্টাব্দের ১ আগস্ট মুম্বাইয়ে প্রয়াত হন।\nজাফরীর প্রথম মৃত্যুবার্ষিকী উপলক্ষে, ২০০১ খ্রিস্টাব্দে স্কোয়াড্রন লিডার অনিল সেহগাল দ্বারা সম্পাদিত আলি সরদার জাফরি: দ্য ইয়ুথফুল বোটম্যান অফ জয়  শীর্ষক গ্রন্থটি প্রকাশিত হয়।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\n[১] \nA collection of verses by Ali Sardar Jafri  ওয়েব্যাক মেশিনে আর্কাইভকৃত ১১ জুন ২০০৭ তারিখে\nডাঃ কপিল শর্মার \"আলি সরদার জাফরি বা হাসিয়াত নাসর-নিগার\"টেমপ্লেট:Gangadhar National Award For Poetry"}