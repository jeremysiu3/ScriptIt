{"pageid": 1027553, "title": "পালবন্তাঙ্গল", "url": "https://bn.wikipedia.org/wiki?curid=1027553", "content": "পালবন্তাঙ্গল দক্ষিণ ভারতের তামিলনাড়ু রাজ্যের চেন্নাই জেলার একটি অঞ্চল৷ এটি মূলত দক্ষিণ চেন্নাইয়ের একটি লোকালয়৷ এই অঞ্চলটিতে রয়েছে চেন্নাই শহরতলি রেলওয়ের বিচ-তাম্বরম রেলখণ্ডের অন্তর্গত পালবন্তাঙ্গল রেলওয়ে স্টেশন৷ চেন্নাই আন্তর্জাতিক বিমানবন্দরের নিকটবর্তী লোকালয়গুলির মধ্যে এটি একটি৷\nএটি বৃৃৃহত্তর নঙ্গানলুরের অন্তর্গত এবং এই লোকালয়ের এবং পার্শ্ববর্তী রেলস্টেশনের নাম একই৷ ১৯৭০ খ্রিস্টাব্দে সেন্ট থমাস মাউন্ট ও মীনমবক্কমের মধ্যবর্তী স্টেশন রূপে এটি নির্মিত হয়৷ বেম্বুলি আম্মা মন্দির, রাজরাজেশ্বরী মন্দির ও ৩২ ফুট উঁচু অঞ্জনেয় মন্দিরে গন্তব্যের উদ্দেশ্যে এই স্টেশনটি দর্শনার্থীদের জন্য সুবিধাজনক৷ পালবন্তাঙ্গল ভূগর্ভ পথ জিএসটি রোড থেকে নঙ্গানলুরের মূল সড়ককে যুক্ত করেছে৷\nমূল নাম পল্লবন তাঙ্গল ইংরাজীকৃৃৃত হয়ে পাল(বা পল)বন্তাঙ্গল-এ পরিণত হয়েছে৷ এই অঞ্চল ও পার্শ্ববর্তী এলাকা পল্লব রাজাদের দ্বারা শাসিত হতো; এখানে অবস্থিত একটি বাঁধানো জলাধার পল্লবদের শাসনকালে কোনো এক রাজা নির্মাণ করেছিলেন৷ জলাধারের বাইরের অংশকে তামিল ভাষায় তাঙ্গল বলা হতো৷ পল্লব রাজাদের তৈরি জলাধারের আশেপাশের অঞ্চল তাই পল্লবন্তাঙ্গল নামে পরিচিত হয়৷ রাজা কৃষ্ণদেবরায়ের রাজত্বকালে নির্ধারিত কম্মনাইডুদের স্থানগুলির মধ্যে এটি একটি৷\n\n\n== তথ্যসূত্র =="}