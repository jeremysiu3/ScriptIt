{"pageid": 1358704, "title": "নীলগিরি সরকারি মেডিকেল কলেজ ও হাসপাতাল", "url": "https://bn.wikipedia.org/wiki?curid=1358704", "content": "নীলগিরি সরকারি মেডিকেল কলেজ ও হাসপাতাল হল একটি সরকারি চিকিৎসা মহাবিদ্যালয় ও হাসপাতাল। মহাবিদ্যালয়টি তামিলনাড়ুর নীলগিরি জেলার উদগমণ্ডলম শহরে অবস্থিত। শহরটি নীলগিরি পর্বত অঞ্চলের অন্তর্গত। মহাবিদ্যালয়টি থেকে চিকিৎসাবিদ্যার একটি পেশাগত স্নাতক ডিগ্রী ব্যাচেলর অব মেডিসিন অ্যান্ড সার্জারি (এমবিবিএস) প্রদান করা হয়। মহাবিদ্যালয়ে ২০২১-২০২২ শিক্ষাবর্ষ থেকে পঠন-পাঠন শুরু হয়েছিল।\n\n\n== ইতিহাস ==\nজনপ্রিয় পর্যটন স্থান থাকা সত্ত্বেও এবং বৃক্ষরোপণ ফসলের প্রধান উৎপাদক হওয়া সত্ত্বেও, নীলগিরি জেলাটিতে বিশেষ স্বাস্থ্যসেবা সুবিধার অভাব ছিল। চা বাগানের শ্রমিক সহ জেলার জনগণকে পার্শ্ববর্তী কোয়েম্বাটোর ও ইরোড শহরের হাসপাতালের উপর নির্ভর করতে হত। পাহাড়ি নীলগিরি জেলার মানুষের তামিলনাড়ু সরকারের নিকট দীর্ঘদিনের দাবি ছিল একটি সরকারি মেডিকেল কলেজ ও হাসপাতাল প্রতিষ্ঠার করার। \nতামিলনাড়ুর মুখ্যমন্ত্রী কে পালানিস্বামী ২০২০ সালের ১০ই জুলাই (শুক্রবার) ভিডিও কনফারেন্সিংয়ের মাধ্যমে উদগমণ্ডলম শহরে নীলগিরি সরকারি মেডিকেল কলেজ ও হাসপাতালের ভিত্তিপ্রস্তর স্থাপন করেছিলেন। অনুষ্ঠানে স্থানীয় বিধায়ক ও জেলার উচ্চপদস্থ কর্মকর্তারা উপস্থিত ছিলেন। ভিত্তিপ্রস্তর স্থাপনের পর প্রকল্পটি সম্পূর্ণ করার জন্য ১৮ মাসের সময়সীমা নির্ধারিত ছিল। কলেজের নির্মাণ ব্যয় ইউনিয়ন সরকার ও রাজ্য সরকার যৌথ ভাবে প্রদান করেছিল। মেডিকেল কলেজের পরিকাঠামো নির্মাণে বিলম্ব ঘটেছিল। নির্মাণকাজ শুরু হওয়ার পর থেকে ২০২২ সালের অক্টোবর মাস পর্যন্ত, বিদ্যায়তনের মাত্র চারটি ব্লকের কাজ শেষ হয়েছিল। তখনও আবাসিক কোয়ার্টার, ক্যাফেটেরিয়া, অনুষদ কক্ষ ও ছাত্রাবাস প্রস্তুত হয়েছিল না। প্রধানমন্ত্রী নরেন্দ্র মোদি ২০২৩ সালের ১২ই জানুয়ারি তামিলনাড়ু রাজ্য জুড়ে একদিনে নীলগিরি সরকারি মেডিকেল কলেজ ও হাসপাতাল সহ ১১ টি মেডিকেল কলেজ উদ্বোধন করেছিল। উদ্বোধনী অনুষ্ঠানে তামিলনাড়ুর মুখ্যমন্ত্রী এম.কে. স্ট্যালিন উপস্থিত ছিলেন।\n\n\n== বিদ্যায়তন ==\nবিদ্যায়তনটি মোট ৪০ একর জুড়ে বিস্তৃত, যার মধ্যে উটির ইন্দু নগরে ২৫ একর জমি ও তার সংলগ্ন অঞ্চলে ১৫ একর জমি রয়েছে। মেডিকেল কলেজ ও হাসপাতালের পরিকাঠামোর মধ্যে ডাক্তার, নার্স ও প্যারামেডিক্যাল স্টাফদের জন্য কোয়ার্টার এবং মেডিকেল ছাত্রদের জন্য ৭৫০ টি হোস্টেল কক্ষ রয়েছে। \n\n\n=== হাসপাতাল ===\nহাসপাতালে মোট ৩৩ টি বিভাগ ও ৬৫০ টি শয্যা রয়েছে। এই ১,৫০০ জন কর্মী হাসপাতালে নিয়োজিত আছেন, যার মধ্যে ৩০০ জন ডাক্তার রয়েছেন। এছাড়াও, হাউস সার্জনদের জন্য অভ্যন্তরীণ সুবিধাও হাসপাতালে রয়েছে।\n\n\n== পাঠ্যধারা ==\nনীলগিরি মেডিকেল কলেজ ও হাসপাতাল প্রতি বছর এমবিবিএস পাঠ্যধারায় ১৫০ জন শিক্ষার্থীর শিক্ষা ও প্রশিক্ষণের দায়িত্বগ্রহণ করে।\n\n\n== অনুমোদিত ==\nমহাবিদ্যালয়টি তামিলনাড়ু ড. এম.জি.আর. মেডিকেল বিশ্ববিদ্যালয়ের সঙ্গে অধিভুক্ত এবং জাতীয় মেডিকেল কমিশন দ্বারা স্বীকৃত।\n\n\n== টীকা ==\n\n\n== তথ্যসূত্র =="}