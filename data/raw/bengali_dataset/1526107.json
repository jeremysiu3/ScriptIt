{"pageid": 1526107, "title": "কারোলিনা বেয়াত্রিজ আঞ্জেলো", "url": "https://bn.wikipedia.org/wiki?curid=1526107", "content": "কারোলিনা বেয়াত্রিজ আঞ্জেলো (১৬ এপ্রিল ১৮৭৮ – ৩ অক্টোবর ১৯১১) একজন পর্তুগিজ চিকিৎসক এবং পর্তুগালে ভোট প্রদানকারী প্রথম নারী ছিলেন।\n\n\n== জীবন ==\nকারোলিনা বেয়াত্রিজ আঞ্জেলো লিসবনে একজন চিকিৎসক ছিলেন। তিনি একজন নারীবাদী ও ভোটাধিকারের দাবিতে আন্দোলনকারী ছিলেন এবং বিভিন্ন নারীবিষয়ক সংগঠনে সক্রিয়ভাবে অংশগ্রহণ করতেন। তিনি গণতান্ত্রিক নারীদের লীগ এর নেতা ছিলেন এবং ১৯১১ সালে তিনি ও আদেলাইদে কাবেতে মিলে পর্তুগিজ অ্যাসোসিয়েশন অফ ফেমিনিস্ট প্রোপাগান্ডা (পর্তুগিজ: Associação de Propaganda Feminista) প্রতিষ্ঠা করেন। এর নেতৃত্বে ছিলেন আনা দে কাস্ত্রো ওসোরিও।\n\n\n== ভোট প্রদান ==\n\n২৮ মে ১৯১১ সালে আঞ্জেলো জাতীয় সংসদ নির্বাচনে ভোট প্রদান করেন এবং এটি ১৯১০ সালের বিপ্লবের পর অনুষ্ঠিত প্রথম নির্বাচন ছিল। সে সময় আইন অনুযায়ী সাক্ষরজ্ঞানসম্পন্ন গৃহপ্রধানদের ভোটাধিকারের অনুমতি দেওয়া হয়েছিল এবং তা কাজে লাগিয়ে তিনি ভোট দেন। বিধবা এবং এক কন্যাসন্তানের মা হওয়ায় তিনি গৃহপ্রধান হিসেবে বিবেচিত হয়েছিলেন। তবে কিছুদিন পর, ৩ জুলাই ১৯১৩ সালে, একটি আইন প্রণীত হয় যেখানে শুধুমাত্র ২১ বছরের ঊর্ধ্বে শিক্ষিত পুরুষ নাগরিকদের ভোটাধিকারের কথা স্পষ্টভাবে উল্লেখ করা হয়। তার ভোট প্রদান পর্তুগালজুড়ে এবং অন্যান্য দেশের নারীবাদী সংগঠনগুলোর মধ্যে আলোচিত হয়েছিল।\n\n\n== সম্মাননা ==\n২৮ মে ২০২১ সালে, গুগল তাকে একটি গুগল ডুডল এর মাধ্যমে স্মরণ করে।\n\n\n== তথ্যসূত্র =="}