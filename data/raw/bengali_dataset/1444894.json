{"pageid": 1444894, "title": "আন্তর্জাতিক আলো দিবস", "url": "https://bn.wikipedia.org/wiki?curid=1444894", "content": "প্রতি বছর ১৬ মে বিশ্ব জুড়ে আন্তর্জাতিক আলো দিবস উদযাপিত হয়। ইউনেস্কোর মতে, সারা বিশ্বে সহযোগিতা জোরদার করতে এবং শান্তি ও উন্নয়নের জন্য সম্ভাবনাকে কাজে লাগাতে এই দিবস উদযাপনের গুরুত্ব রয়েছে।  আলোক-ভিত্তিক প্রযুক্তি শিক্ষা, বিজ্ঞান, শিল্প, সংস্কৃতি, স্থায়ী উন্নয়ন, যোগাযোগ, শক্তি এবং চিকিৎসাক্ষেত্রে গুরুত্বপূর্ণ ভূমিকা পালন করে।  প্রতি বছরে দিবসটির উদযাপন ইউনেস্কো দ্বারা সংগঠিত হয়। \n\n\n== ইতিহাস ==\n১৯৬০ খ্রিস্টাব্দের ১৬ মে মার্কিন প্রকৌশলী এবং পদার্থবিজ্ঞানী থিওডোর মাইম্যান হিউজেস রিসার্চ ল্যাবরেটরিস এ প্রথম সফলভাবে লেজার নিক্ষেপ করেন  সেই দিনটির কথা স্মরণে রেখে প্রতি বৎসর আলো দিবস উদযাপিত হয়ে আসছে। ২০১৮ খ্রিস্টাব্দের ১৬ মে প্রথম ইউনেস্কোর উদ্যোগে আন্তর্জাতিক আলো দিবস উদযাপিত হয়।\n২০১৫ খ্রিস্টাব্দে সারা বিশ্ব জুড়ে তথা বৈশ্বিক স্তরে আলো দিবস উদযাপনের প্রস্তাব ঘানা, মেক্সিকো, নিউজিল্যান্ড এবং  রাশিয়ান ফেডারেশন ইউনেস্কোর কাছে পেশ করে। ইউনেস্কোর নির্বাহী বোর্ড ২০১৭ খ্রিস্টাব্দের নভেম্বর মাসের সাধারণ সম্মেলনে সম্মতি প্রদান করে।\n\n\n== উদ্দেশ্য ==\nআলোক বিজ্ঞান অধ্যয়ন, এবং আলো-ভিত্তিক প্রযুক্তি বিশ্বে অভাবনীয় রূপান্তর ঘটিয়েছে। আলো-ভিত্তিক প্রযুক্তিতে এসেছে অনুবীক্ষণ যন্ত্র, এক্স-রে মেশিন, টেলিস্কোপ, ক্যামেরা, বৈদ্যুতিক বাতি এবং টেলিভিশনের পর্দা।  এক্সিমার লেজার প্রযুক্তিতে মানুষ চশমা ছাড়াও ফিরে পেয়েছেন চোখের দৃষ্টি। আন্তর্জাতিক আলো দিবসের উদ্দেশ্য হল বৈজ্ঞানিক সহযোগিতার প্রচার করা এবং শান্তি ও স্থায়ী উন্নয়নের জন্য বিজ্ঞানের সম্ভাবনাকে কাজে লাগানো।"}