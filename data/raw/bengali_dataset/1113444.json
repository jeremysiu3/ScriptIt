{"pageid": 1113444, "title": "মাহমুদুল হক (চিত্রশিল্পী)", "url": "https://bn.wikipedia.org/wiki?curid=1113444", "content": "মাহমুদুল হক (১৯৪৫ - ২০২২) একজন বাংলাদেশী চিত্রশিল্পী। তিনি ঢাকা বিশ্ববিদ্যালয়ের চারুকলা অনুষদের ছাপচিত্র বিভাগের অবসরপ্রাপ্ত অধ্যাপক। জাতীয় জাদুঘরের মহাপরিচালক হিসেবেও দায়িত্ব পালন করেন তিনি। ২০১৯ সালে তিনি জাপানের সর্বোচ্চ বেসামরিক পুরস্কার, ‘অর্ডার অব দ্য রাইজিং সান’ লাভ করেন।\n\n\n== জন্ম ==\nতিনি ১৯৪৫ সালে বাগেরহাট জেলার রামপাল উপজেলার শ্রীফলতলা গ্রামে জন্মগ্রহণ করেন।\n\n\n== শিক্ষাজীবন ==\nমাহমুদুল হক তৎকালীন সরকারি চারু ও কারুকলা কলেজ (বর্তমানে ঢাকা বিশ্ববিদ্যালয়ের চারুকলা অনুষদ) থেকে ১৯৬৮ সালে বিএফএ ডিগ্রি এবং জাপানের সুকুবা বিশ্ববিদ্যালয় থেকে ১৯৮৪ সালে এমএফএ ডিগ্রি অর্জন করেন। জাপান থেকে ছাপচিত্রের উপর দুই বছরের উচ্চতর প্রশিক্ষণও লাভ করেন তিনি।\n\n\n== কর্মজীবন ==\nতিনি ১৯৬৯ সালে ঢাকা বিশ্ববিদ্যালয়ের চারুকলা ইনস্টিটিউটে (বর্তমানে চারুকলা অনুষদ) শিক্ষক হিসেবে যোগ দেন এবং এরই ধারাবাহিকতায় ২০১০ সালে অধ্যাপক হিসেবে অবসর গ্রহণ করেন। কর্মজীবনে তিনি ছাপচিত্র বিভাগের প্রধান, চারুকলা ইনস্টিটিউটের পরিচালক (১৯৯৮), জাতীয় জাদুঘরের মহাপরিচালক (২০০৪)-সহ বিভিন্ন গুরুত্বপূর্ণ দায়িত্ব পালন করেন।\n\n\n== শিল্পকর্ম ==\nদেশে ও বিদেশে মাহমুদুল হকের শিল্পকর্মের ৩৯টি একক এবং বহু যৌথ প্রদর্শনী অনুষ্ঠিত হয়েছে। বাংলাদেশ জাতীয় জাদুঘর এবং জাতীয় চিত্রশালাসহ দেশ-বিদেশের বহু প্রতিষ্ঠান ও সংগ্রাহক কর্তৃক তার শিল্পকর্ম সংগৃহীত হয়েছে।\n\n\n== পুরস্কার ও সম্মাননা ==\nশিল্পকর্মে অবদানের জন্য মাহমুদুল হক বহু পুরস্কার ও সম্মাননায় ভূষিত হয়েছেন। এর মধ্যে রয়েছে,\n\nজাপানের সুচিউরা সিটি শ্রেষ্ঠ চিত্রকলা পুরস্কার-১৯৮২\nকুয়েত আন্তর্জাতিক দ্বিবার্ষিক প্রদর্শনীতে দ্বিতীয় পুরস্কার\nএস এম সুলতান ফাউন্ডেশন কর্তৃক প্রদত্ত 'সুলতান পদক'\n১০ম জাতীয় শিল্পকলা প্রদর্শনীতে 'বাংলাদেশ শিল্পকলা একাডেমি পুরস্কার'-১৯৯২\nএশীয় দ্বিবার্ষিক চারুকলা প্রদর্শনীতে সম্মানসূচক পুরস্কার-১৯৯৩, ১৯৯৫ ও ১৯৯৭\nজাপানের সর্বোচ্চ বেসামরিক পুরস্কার, ‘অর্ডার অব দ্য রাইজিং সান’-২০১৯\n\n\n== মৃত্যু ==\nমাহমুদুল হক করোনায় আক্রান্ত হয়ে চিকিৎসাধীন অবস্থায় ২০২২ সালে ১১ জানুয়ারি ঢাকায় মৃত্যুবরণ করেন।\n\n\n== তথ্যসূত্র =="}