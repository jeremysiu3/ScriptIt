{"pageid": 1029892, "title": "পারিজাত (লেখিকা)", "url": "https://bn.wikipedia.org/wiki?curid=1029892", "content": "পারিজাত (নেপালি: पारिजात) ছিলেন একজন নেপালি লেখিকা ও সমাজকর্মী। তিনি তামাংয়ের বাইবা উপগোষ্ঠীর সদস্য ছিলেন। তাঁর প্রকৃত নাম বিষ্ণু কুমারী বাইবা, তবে তিনি পারিজাত নামে লেখালেখি করতেন। নেপালি ভাষায় পারিজাত শব্দের অর্থ হল সুগন্ধযুক্ত একধরনের রাত্রিকালীন শিউলি ফুল। তাঁর সর্বাধিক প্রশংসিত প্রকাশনা শিরিষ কো ফুল (দ্য ব্লু মিমোসা) ইংল্যান্ড, আমেরিকার মতো কিছু  ইংরেজিভাষী দেশের  কয়েকটি কলেজের সাহিত্যের পাঠ্যক্রমে অন্তর্ভুক্ত হয়েছে। পাশাপাশি মার্কিন যুক্তরাষ্ট্রের মেরিল্যান্ড বিশ্ববিদ্যালয়েও পাঠ্যক্রম হিসাবে গৃহীত হয়েছে।\n\n\n== প্রাথমিক জীবন ও শিক্ষা ==\nপারিজাত ১৯৩৭ সালে ভারতের দার্জিলিংয়ের পার্বত্য অঞ্চলে জন্মগ্রহণ করেছিলেন, এটি চা বাগানের জন্য বিখ্যাত একটি জায়গা। পারিজাতের খুব অল্প বয়সে তাঁর মা অমৃত মোক্তান মারা গিয়েছিলেন এবং তিনি তাঁর চিকিৎসক বাবা ডা কেএন বাইবা এবং দাদা-দাদির কাছে বড় হয়েছিলেন।\nপারিজাতের জন্মস্থান দার্জিলিং ছিল নেপালি ভাষা, সংস্কৃতি এবং সাহিত্যের একটি প্রধান কেন্দ্র। তিনি তাঁর শৈশবকাল থেকেই নেপাল ও নেপালি সাহিত্যের সাথে ঘনিষ্ঠভাবে যুক্ত ছিলেন। শৈশবকাল থেকেই সাহিত্যের প্রতি গভীর আগ্রহ থেকে তিনি নেপালি সাহিত্যকে শক্তিশালীকরণে একটি গুরুত্বপূর্ণ এবং প্রশংসিত ভূমিকা নেওয়ায় রত ছিলেন।\nপারিজাত দার্জিলিংয়ে তাঁর স্কুলের পড়াশোনা শেষ করে ১৯৫৪ সালে নেপালের কাঠমান্ডুতে স্থায়ী হয়েছিলেন। তিনি পদ্মকন্যা বিদ্যালয়ে পড়াশোনা শেষ করেছিলেন এবং স্নাতক ডিগ্রি অর্জন করেছিলেন। শারীরিক অসুস্থতায় ভুগার ফলে মাত্র ২৬ বছর বয়সে তিনি পক্ষাঘাতগ্রস্থ হয়ে পড়েছিলেন।   জীবনের বেশিরভাগ সময় তাঁর বোন তাঁর দেখাশোনা করেছিলেন।\n\n\n== বাঙালি হাংরি আন্দোলন ও পারিজাত ==\nহাংরি প্রজন্মের আন্দোলনের বেশ কয়েকজন বাঙালি কবি ও চিত্রশিল্পী ষাটের দশকে কাঠমান্ডুতে কয়েক মাস অবস্থান করেছিলেন এবং একে অপরের সাথে অদম্য আত্মিক চেতনা বিনিময় করতে সক্ষম হয়েছিলেন। পারিজাতের আকাঙ্ক্ষা সেই চেতনার সাক্ষী। উল্লেখযোগ্য হাংরি কবি ও চিত্রশিল্পী যাঁরা প্রায়শই পারিজাতের সাথে ঘুরে বেড়াতেন তাঁদের মধ্যে ছিলেন মলয় রায়চৌধুরী, সুবিমাল বসাক, অনিল করঞ্জাই এবং সমীর রায়চৌধুরী। সমীর রায়চৌধুরী নেপালি ও হাংরি লেখকদের একটি সংকলন সম্পাদনা করেছিলেন।\n\n\n== তথ্যসূত্র =="}