{"pageid": 1525315, "title": "এডনা গ্ল্যাডনি", "url": "https://bn.wikipedia.org/wiki?curid=1525315", "content": "এডনা ব্রাউনিং ক্যালি গ্ল্যাডনি (ইংরেজি: Edna Browning Kahly Gladney; ২২ জানুয়ারি ১৮৮৬ – ২ অক্টোবর ১৯৬১) শিশু অধিকার এবং অবহেলিত শিশুদের উন্নত জীবন মান নিয়ে কাজ করা শুরুর দিকের সক্রিয়কর্মী। গ্ল্যাডনি তার কর্মজীবনে ১০,০০০ এর বেশি শিশুকে দত্তক গ্রহণকারী পিতামাতার হাতে তুলে দেন এবং দত্তক গ্রহণের প্রক্রিয়ায় বিপ্লব ঘটান।\nতার জীবনী ১৯৪১ সালের ব্লসমস ইন দ্য ডাস্ট চলচ্চিত্রে চিত্রিত হয়েছে। এতে গ্রির গারসন তার ভূমিকায় অভিনয় করে শ্রেষ্ঠ অভিনেত্রী বিভাগে একাডেমি পুরস্কারের মনোনয়ন লাভ করেন।\n\n\n== প্রারম্ভিক জীবন ==\nএডনা ব্রাউনিং জোন্স ১৮৮৬ সালের ২২শে জানুয়ারি উইসকনসিনের মাওয়াকিতে জন্মগ্রহণ করেন। তার মাতা মিনি নেল অবিবাহিত ছিলেন এবং এডনার জন্মের সময় তার বয়স ছিল ১৭। তার পিতৃপরিচয় জানা যায়নি। মিনি নেল পরবর্তীকালে মরিস ক্যালিকে বিয়ে করেন। মিনি ও ক্যালির ডরথি নামে এক কন্যা ছিল। এডনা তার মা ও বোনের ভরণপোষণের জন্য একটি মিউচুয়াল লাইফ ইনস্যুরেন্সে কেরানি হিসেবে কাজ করতেন, কিন্তু তাকে ১৯০৪ সালে টেক্সাসের ফোর্ট ওয়ার্থে টেক্সাস অ্যান্ড প্যাসিফিক কোল অ্যান্ড থার্বার ব্রিক কোম্পানিতে নির্বাহী পদে কর্মরত তার আত্মীয়ের নিকট পাঠিয়ে দেওয়া হয়। তার আত্মীয় ফোর্ট ওয়ার্থ সোসাইটি ও উইমেন্‌স ক্লাবের সাথে যুক্ত ছিলেন। এডনা দ্রুতই এই সামাজিক বলয়ের সাথে জরিয়ে পড়েন।\nফোর্ট ওয়ার্থে মাত্র কয়েক মাস থাকার জন্য গেলেও এডনা সেখানে দীর্ঘদিন থাকেন। ১৯০৬ সালে তিনি টেক্সাসের গেইন্সভিলের বাসিন্দা স্যাম গ্ল্যাডনির সাথে পরিচিত হন। স্যাম তখন মেডলিন মিলসে চাকরি করতেন। এক গ্রীষ্মের সম্পর্কের পর এডনা তার উইসকনসিনের বাগদত্তার সাথে বিয়ের দুইদিন আগে স্যামের সাথে পালিয়ে যান। গ্ল্যাডনি দম্পতি ১৯০৯ থেকে ১৯১৩ সাল পর্যন্ত টেক্সাসের উল্‌ফ সিটিতে বসবাস করেন, এরপর টেক্সাসের শারমানে চলে যান। শারমানে স্যাম আটার মিল ক্রয় করেন। ১৯১০ সালে এডনা শারমান সিভিক লিগে যোগদান করেন এবং স্থানীয় মাংসের বাজার ও গণশৌচালয়ের পরিষ্কার-পরিচ্ছন্নতা নিয়ে পরিদর্শন শুরু করেন।\n\n\n== গ্রেসন কাউন্টি পুওর ফার্ম ==\nটেক্সাসের গ্রেসন কাউন্টি পরিদর্শনের সময় গ্ল্যাডনি গ্রেসন কাউন্টি পুওর ফার্ম পরিদর্শন করেন। ফার্মটি দুর্বল, প্রতিবন্ধী, দরিদ্র, মানসিকভাবে অসুস্থ ও অবাঞ্ছিতদের জন্য আস্তাকুড়ের মত ছিল। পুওর ফার্মের, বিশেষ করে শিশুদের, অবস্থা দেখে মর্মাহত হয়ে তিনি উন্নয়নের প্রচারণায় অন্যান্য সিভিক লিগের সদস্যদের তালিকাভুক্ত করেন, যার কার্যক্রম ১৯১৭ সালে শুরু হয়। সিভিক লিগ গ্রেসন কাউন্টি কমিশনার্স কোর্ট, স্থানীয় গভর্নিং বডি ও পুওর ফার্মের মালিকদের সাথে বৈঠক করে। উক্ত বৈঠকে তারা ফার্মের শিশুদের যত্ন নেওয়া সকলের দায়িত্ব বলে ঘোষণা করে। কোন প্রকার পদক্ষেপ গ্রহণ করা না হওয়ায় গ্ল্যাডনির নেতৃত্বে সিভিক লিগের মহিলারা ফার্মে যান ও ব্যক্তিগত উদ্যোগে তা পরিষ্কার করেন। এরপর গ্ল্যাডনি রেভারেন্ড আই.জেড.টি. মরিস পরিচালিত ফোর্ট ওয়ার্থের টেক্সাস চিলড্রেন'স হোম অ্যান্ড এইড সোসাইটিতে শিশুদের স্থানান্তরের ব্যবস্থা করেন।\n\n\n== টেক্সাস চিলড্রেন্‌স হোম অ্যান্ড এইড সোসাইটি ==\n১৯১০ সালে গ্ল্যাডনি টেক্সাস চিলড্রেন্‌স হোম অ্যান্ড এইড সোসাইটির পরিচালনা পর্ষদে যোগদান করেন। তিনি বসতি স্থাপনের কাজ ও শিশু কল্যাণ বিষয়ে অধ্যয়ন করেন এবং প্রথম বিশ্বযুদ্ধের সময় শিল্প প্রতিষ্ঠানে চাকরি করা কর্মজীবী ​​মায়েদের জন্য শিশু যত্ন প্রদানের জন্য শারমানে একটি বিনামূল্যে দীবাকালীন নার্সারি প্রতিষ্ঠা করেন। কর্মজীবী ​​মায়েদের জন্য শারমান ডে নার্সারি ও কিন্ডারগার্টেনের উদ্বোধনী দিনে পঁয়ত্রিশ জন মহিলা তাদের সন্তানদের নাম নথিভুক্ত করেন। গ্ল্যাডনি নিজে এবং তিনি স্থানীয় ব্যবসায় প্রতিষ্ঠানগুলোতে অর্থ সংগ্রহ করার বাক্স রেখেছিলেন তাতে প্রদত্ত অনুদান দিয়ে বিনামূল্যে দীবাকালীন নার্সারিটির অর্থায়ন করা হয়। দীবাকালীন নার্সারিটি টেক্সাসের শুরুর দিকের দীবাকালীন কেয়ার সুবিধাগুলোর মধ্যে একটি এবং ২০০৮ সাল পর্যন্ত সিটি অব শারমান এটি পরিচালনা করে।\nশারমানে থাকাকালীন গ্ল্যাডনি নর্থ টেক্সাস ফিমেল কলেজের শ্রেণিকক্ষসমূহ নিরীক্ষা করেন। ১৯২১ সালে গ্ল্যাডনি দম্পতি ফোর্ট ওয়ার্থে ফিরে আসেন এবং এডনা সেখানে টেক্সাস ক্রিশ্চিয়ান বিশ্ববিদ্যালয়ে ভর্তি হন। গ্ল্যাডনি দম্পতির প্রখ্যাত মার্কিন স্থপতি ফ্র্যাংক লয়েড রাইটকে ফোর্ট ওয়ার্থের ফরেস্ট পার্কে নিকটে একটি বাড়ির নকশা করার কাজ দেন, কিন্তু এই পরিকল্পনা কখনও বাস্তবায়ন হয়নি।\nগ্ল্যাডনি টেক্সাস চিলড্রেন্‌স হোম অ্যান্ড এইড সোসাইটিতে আরও বেশি সময় দিতে থাকেন এবং ১৯২৭ সালের মধ্যে তাকে সুপারিনটেনডেন্ট করা হয়। তিনি ১৯৬১ সাল পর্যন্ত এই পদে বহাল ছিলেন। ১৯২৯ সালে ফোর্ট ওয়ার্থের প্রকাশক ও মানবসেবী অ্যামন জি. কার্টার টেক্সাস চিলড্রেন্‌স হোম অ্যান্ড এইড সোসাইটির প্রথম নিবাস পেতে সহায়তা করেন। বিশালাকার নিবাসটি এল পাসো স্ট্রিটে অবস্থিত ছিল এবং টেক্সাস পাওয়ার অ্যান্ড লাইটের মালিকানাধীন ছিল। এডনার মা ১৯৩৮ সালে তার মৃত্যুর পূর্ব পর্যন্ত এই নিবাসের প্রাত্যহিক কার্যক্রম তদারকি করতেন।\n১৯৩৫ সালের ভালোবাসা দিবসে তার স্বামীর মৃত্যুর পর এডনার জীবনের লক্ষ্যবস্তু ছিল অপ্রত্যাশিত শিশুদের কল্যাণে জড়িত থাকা এবং নিজে শিশুদের দত্তক গ্রহণকারী পরিবারে দিয়ে আসা। তিনি পরিত্যক্ত শিশুদের দত্তক গ্রহণকারী পরিবারে দেওয়ার যে কাজটি রেভারেন্ড মরিস করতেন, সেই কাজ চালিয়ে যান। তিনি তার সামাজিক কার্যকলাপের পরিধি বৃদ্ধি করে অবিবাহিত মায়েদের যত্ন নেওয়া ও তাদের শিশুদের দত্তক প্রদানের দিকেও মনোযোগী হন। এছাড়া তিনি মন্দাকালীন যেসকল শিশুদের কোথাও দত্তক প্রদান করা যাচ্ছিল না, তাদেরও দত্তক প্রদানের প্রচেষ্টার দিকে নজর দেন।\n১৯৫০ সালে টেক্সাস চিলড্রেন্‌স হোম অ্যান্ড এইড সোসাইটি ওয়েস্ট টেক্সাস ম্যাটার্নিটি হাসপাতাল ক্রয় করে এবং নাম পরিবর্তন করে এডনা গ্ল্যাডনি হোম নামকরণ করে (বর্তমানে গ্ল্যাডনি সেন্টার ফর অ্যাডপশন)। হাসপাতালটি কেনার ফলে প্রসবকালীন মায়েদের পরিষেবার ব্যপ্তি ঘটে এবং প্রসবপূর্ব যত্ন প্রদান করা হয়। এই নতুন প্রতিষ্ঠানটি একটি শিশু নিবাসও পরিচালনা করত, যেখানে শিশুদের দত্তক নেওয়ার আগ পর্যন্ত তাদের যত্ন নেওয়া হত।\n\n\n== ব্লসমস ইন দ্য ডাস্ট ==\n১৯৩৯ সালে এমজিএমের প্রচারণা দলের রাফ হুইলরাইট, যিনি টেক্সাস চিলড্রেন্‌স হোম থেকে একটি শিশু দত্তক নিয়েছিলেন, গ্ল্যাডনির কার্যক্রমের উপর ভিত্তি করে একটি গল্প রচনা করেন। এই গল্প থেকে ব্লসমস ইন দ্য ডাস্ট চলচ্চিত্র নির্মাণ করা হয়। ১৯৪১ সালের মুক্তিপ্রাপ্ত এই চলচ্চিত্রে গ্রির গারসন ও ওয়াল্টার পিজেয়ন যথাক্রমে এডনা ও স্যাম গ্ল্যাডনি চরিত্রে অভিনয় করেন। এই চলচ্চিত্রের সেট তার নির্ভুলতার জন্য উল্লেখযোগ্য এবং এতে শারমান, ফোর্ট ওয়ার্থ ও অস্টিনের বিভিন্ন স্থানের বিশদ ছবি রয়েছে। এই চলচ্চিত্রে থেকে অর্জিত গ্ল্যাডনির সকল আয় চিলড্রেন্‌স হোমের অর্থায়নে ব্যয় করা হয়।\n\n\n== মৃত্যু ও উত্তরাধিকার ==\n১৯৬০ সালে অসুস্থ্যতার কারণে গ্ল্যাডনি অর্ধ-অবসরে চলে যান, কিন্তু তিনি ১৯৬১ সালে ২রা অক্টোবর বহুমূত্ররোগের জটিলতায় মৃত্যুর পূর্ব পর্যন্ত উপদেষ্টা হিসেবে সক্রিয় ছিলেন। গ্ল্যাডনিকে ইস্ট ফোর্ট ওয়ার্থের রোজ হিল সেমেটারিতে সমাহিত করা হয়।\n২০১৯ সালে গ্ল্যাডনি সেন্টার ফর অ্যাডপশন চিত্রকর লিন্ডা স্টিনসনের নির্মিত গ্ল্যাডনির ব্রোঞ্জের আবক্ষ মূর্তি উন্মোচন করে। এডনার অসংখ্য ছবি সংগ্রহ করে এবং তার জীবনী পড়ে লিন্ডা ২০১৮ সালের গ্রীষ্মে এডনার মূর্তি বানানোর দীর্ঘ প্রক্রিয়া শুরু করেছিলেন।\n\n\n== তথ্যসূত্র ==\n\n\n== বহিঃসংযোগ ==\nTexas State Historical Association\nGladney Center for Adoption\nফাইন্ড এ গ্রেইভে এডনা গ্ল্যাডনি (ইংরেজি)"}