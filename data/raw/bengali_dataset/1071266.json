{"pageid": 1071266, "title": "স্টেট ব্যাংক অব পাকিস্তান", "url": "https://bn.wikipedia.org/wiki?curid=1071266", "content": "স্টেট ব্যাংক অব পাকিস্তান (সংক্ষেপে এসবিপি, উর্দু: بینک دَولتِ پاکِستان‎, প্রতিবর্ণী. ব্যাংক দেওলতে পাকিস্তান, অনুবাদ 'পাকিস্তানের রাষ্ট্রীয় ব্যাংক'‎) হচ্ছে পাকিস্তানের কেন্দ্রীয় ব্যাংক। ব্যাংকটি 'স্টেট ব্যাংক অব পাকিস্তান আদেশ, ১৯৪৮' দ্বারা ১৯৪৮ সালের ১ জুলাই প্রতিষ্ঠিত হয়। ব্যাংকটির প্রধান কার্যালয় পাকিস্তানের সবচেয়ে বড় শহর এবং সিন্ধু প্রদেশের রাজধানী করাচীতে অবস্থিত। ব্যাংকটি এশিয়ান ক্লিয়ারিং ইউনিয়নের প্রতিষ্ঠাতা সদস্য।\n\n\n== ইতিহাস ==\nস্বাধীনতার পূর্ব পর্যন্ত, ১৯৪৭ সালের ১৪ আগস্ট, ব্রিটিশ সাম্রাজ্যের অধীনে থাকাকালীন ভারতীয় রিজার্ভ ব্যাংক সমগ্র অবিভক্ত ভারতীয় উপমহাদেশের কেন্দ্রীয় ব্যাংক হিসেবে কাজ করতো। ১৯৪৮ সালের ৩০ ডিসেম্বর ব্রিটিশ সরকার নিযুক্ত কমিশন ভারতীয় রিজার্ভ ব্যাংকের বৈদেশিক মুদ্রার মজুদ দুই দেশের মধ্যে ৩০ শতাংশ পাকিস্তান ও ৭০ শতাংশ ভারত হারে ভাগ করে দেয়।\n১৯৪৮ সালের মে মাসেই পাকিস্তানের গভর্নর জেনারেল মুহাম্মদ আলী জিন্নাহ স্টেট ব্যাংক অব পাকিস্তান প্রতিষ্ঠার পদক্ষেপ নিয়েছিলেন। ফলশ্রুতিতে, ১৯৪৮ সালের জুন মাসেই  উক্ত পদক্ষেপ বাস্তবায়িত হয় এবং ঐ বছরের ১ জুলাই স্টেট ব্যাংক অব পাকিস্তান দেশের কেন্দ্রীয় ব্যাংক হিসেবে কার্যক্রম শুরু করে।\n'স্টেট ব্যাংক অব পাকিস্তান আদেশ, ১৯৪৮' এর অধীনে এসবিপি-কে পাকিস্তানের আর্থিক স্থিতিশীলতা রক্ষার লক্ষ্যে মুদ্রা ছাপানো, বাজারে প্রবর্তন ও নিয়ন্ত্রণ, ঋণ ব্যবস্থা পরিচালনা এবং বৈদেশিক মুদ্রা সংরক্ষণের দায়িত্ব দেয়া হয়েছিলো।\n১৯৫৬ সালে 'স্টেট ব্যাংক অব পাকিস্তান আইন' পাস হয় যেখানে কেন্দ্রীয় ব্যাংকের দায়িত্ব ও তদারকির আওতা বাড়ানো হয়। এই আইনের মাধ্যমে দেশের মুদ্রানীতি ও ঋণ ব্যবস্থা প্রণয়ন ও তদারকির দায়িত্ব এসবিপি উপর দেয়া হয়। ১৯৯৪ সালের ফেব্রুয়ারিতে আর্থিক খাতের সংস্কারকালে স্টেট ব্যাংক অব পাকিস্তানকে সম্পূর্ণ স্বায়ত্তশাসন দেওয়া হয়।\n১৯৯৭ সালের ২১ শে জানুয়ারি পাকিস্তান সরকার কেন্দ্রীয় ব্যাংককে আরও বেশি স্বাধীন ও স্বায়ত্তশাসন দেয়ার উদ্দেশ্যে 'স্টেট ব্যাংক অব পাকিস্তান আইন (১৯৫৬)', 'ব্যাংকিং কোম্পানি অধ্যাদেশ (১৯৬২)', এবং ব্যাংক জাতীয়করণ আইন (১৯৭৮) সংশোধনী অধ্যাদেশ জারি করে (যেগুলো ১৯৯৭ সালের মে মাসে সংসদ কর্তৃক অনুমোদিত হয়। এই তিনটি সংশোধনীর ফলে দেশের ব্যাংকিং খাত নিয়ন্ত্রণ, স্বাধীন মুদ্রানীতি পরিচালনা এবং সকারারী ঋণের সীমা নির্ধারণের ক্ষেত্রে স্টেট ব্যাংক অব পাকিস্তান একচেটিয়া কর্তৃত্ব লাভ করে।\nস্টেট ব্যাংক অব পাকিস্তান আর্থিক অন্তর্ভুক্তি বিষয়ক আন্তর্জাতিক সংস্থা 'আর্থিক অন্তর্ভুক্তির জোটের' শীর্ষস্থানীয় সদস্য এবং এটি আর্থিক অন্তর্ভুক্তি নীতি প্রচারে সক্রিয় ভূমিকা পালন করে। ২০১৯ সালে এসবিপি পাকিস্তানে একটি আধুনিক ডিজিটাল পেমেন্ট অবকাঠামো গড়ে তোলার লক্ষ্যে জাতীয় পেমেন্ট সিস্টেমস কৌশল চালু করে।\n\n\n== ব্যাংকিং কার্যক্রম ==\nঅন্যান্য দেশের কেন্দ্রীয় ব্যাংকের মত স্টেট ব্যাংক অব পাকিস্তানও সামষ্টিক অর্থনৈতিক লক্ষ্য অর্জনে নানাবিধ ব্যাংকিং এবং উন্নয়নমূলক কার্য সম্পাদন করে। এই ব্যাংকের কার্যাবলীর মধ্যে অন্যতম হচ্ছেঃ\n\nস্টেট ব্যাংকের শরিয়াহ বোর্ড ইসলামিক অর্থায়নের বিভিন্ন পদ্ধতিসমূহ এবং মডেল অনুমোদন করে;\nব্যাংক ও অন্যান্য আর্থিক প্রতিষ্ঠান কর্তৃক অদাবিক্রিত আমানত দাখিলের পদ্ধতি প্রণয়ন;\nপাকিস্তানে ব্যাংকিং খাতের তদারকি;\nক্ষুদ্রঋণ তদারকি;\nক্ষুদ্র ও মাঝারি উদ্যোগ (এসএমই) তদারকি;\nব্যাংকসমুহের জন্য সর্বনিম্ন মূলধন প্রয়োজনীয়তা নির্ধারণ;\nপাকিস্তানে রেমিট্যান্স সুবিধার ব্যবস্থা ও নিয়ন্ত্রণ করা;\nকর্পোরেট শাসন প্রতিষ্ঠার জন্য হ্যান্ডবুক সরবরাহ;\nঝুঁকি ব্যবস্থাপনার নীতিমালা প্রণয়ন;\nকৃষি অর্থায়নের জন্য এসবিপি প্রকল্প প্রণয়ন ও তদারকি।\nস্টেট ব্যাংক অব পাকিস্তানের অন্যান্য সেবাকার্যক্রমের মধ্যে রয়েছেঃ\n\nআইনি সেবা;\nগ্রন্থাগার সেবা;\nপেমেন্ট সিস্টেম;\nরিয়েল টাইম গ্রস সেটেলমেন্ট সিস্টেম (আরটিজিএস সিস্টেম);\nক্ষুদ্র ও মাঝারি উদক্তা সেবা;\nপ্রশিক্ষণ ও উন্নয়ন সেবা;\nট্রেজারি অপারেশন;\nকৌশলগত এবং কর্পোরেট পরিকল্পনা সেবা।\n\n\n=== মুদ্রা ব্যবস্থাপনা নীতি ===\nস্টেট ব্যাংক অব পাকিস্তান (এসবিপি) দেশের বাণিজ্যিক ব্যাংকগুলিকে তাদের নগদ মুদ্রা ব্যবস্থাপনার বিভিন্ন কার্যাবলী যেমন- নগদ রুপির শ্রেণিবিভাজন, প্রমাণীকরণ ও প্যাকিং আউটসোর্সের মাধ্যমে করার অনুমতি দিয়েছে।\n\n\n== গভর্নর ==\nস্টেট ব্যাংক অব পাকিস্তানের প্রধান কর্মকর্তা হল গভর্নর।ব্যাংকটির বর্তমান গভর্নর রেজা বাকির যিনি ২০১৯ সালের ৪ মে থেকে দায়িত্ব পালন করছেন। ব্যাংকের গভর্নরের তালিকা নিচে দেয়া হলঃ \n\n\n== পরিচালনা পর্ষদ ==\nস্টেট ব্যাংক অব পাকিস্তানের পরিচালনা পর্ষদ (পূর্বে কেন্দ্রীয় বোর্ড নামে পরিচিত) দশ জন সদস্য নিয়ে গঠিত: গভর্নর (পর্ষদের চেয়ারম্যান), সচিব (অর্থ মন্ত্রণালয়, পাকিস্তান সরকার) এবং ফেডারেল সরকার মনোনীত আট প্রদেশের প্রত্যেকটি থেকে একজন পরিচালক। গভর্নর ও পরিচালকদের তিন বছরের জন্য নিয়োগ দেওয়া হয় এবং সর্বোচ্চ দুই মেয়াদে নিয়োগ পেতে পারে।\n\n\n== জাদুঘর ও আর্ট গ্যালারী ==\nস্টেট ব্যাংক অব পাকিস্তান ২০০৪ সালে 'স্টেট ব্যাংক অব পাকিস্তান জাদুঘর ও আর্ট গ্যালারী' প্রতিষ্ঠা করে যেখানে পাকিস্তানি রুপির বিভিন্ন সংগ্রহসহ বিভিন্ন ঐতিহাসিক আলামত প্রদর্শন করা হয়। \n\n\n== আরও দেখুন ==\n\nকেন্দ্রীয় ব্যাংকের তালিকা\nন্যাশনাল ব্যাংক অব পাকিস্তান\nপাকিস্তানি রুপি\n\n\n== তথ্যসূত্র ==\n\n\n== বহিঃসংযোগ ==\nস্টেট ব্যাংক অব পাকিস্তান"}