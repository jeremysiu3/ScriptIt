{"pageid": 1432957, "title": "নেলি মার্টেল", "url": "https://bn.wikipedia.org/wiki?curid=1432957", "content": "এলেন আলমা মার্টেল, ( জন্ম নাম চার্লসটন; ৩০শে সেপ্টেম্বর ১৮৫৫ – ১১ই আগস্ট ১৯৪০) ছিলেন একজন ইংরেজ-অস্ট্রেলীয় ভোটাধিকারবিদ এবং বক্তৃতাবিদ। তিনি ১৯০৩ সালের ফেডারেল নির্বাচনে সেনেটের জন্য দাঁড়িয়েছিলেন, তিনি ফেডারেল পার্লামেন্টে দাঁড়ানো প্রথম চার মহিলার একজন ছিলেন।\n\n\n== জীবনী ==\nনেলি মার্টেল কর্নওয়ালের বিকনে জন্মগ্রহণ করেন, তাঁর বাবা ও মা ছিলেন যথাক্রমে হাতুড়ি-শ্রমিক জন চার্লসটন এবং এলিজাবেথ চার্লসটন, (বিবাহপূর্ব উইলিয়ামস)। তাঁর ভাইদের মধ্যে একজন, ডেভিড চার্লসটন পরে  অস্ট্রেলিয়ার সেনেটর হয়েছিলেন। নেলি মার্টেল ১৮৭৯ সালে অস্ট্রেলিয়ায় চলে যান, ১৮৮০ সালের জানুয়ারিতে সিডনিতে আসেন। তিনি ১৮৮৫ সালের ৪ঠা এপ্রিল নিউক্যাসলের ক্রাইস্ট চার্চ ক্যাথিড্রালে গার্নসির একজন বিপত্নীক, ফটোগ্রাফার চার্লস মার্টেলকে বিয়ে করেন; দম্পতি ১৮৮৯ সালে ব্রিটেনে ফিরে আসেন। ইংল্যান্ডে থাকাকালীন তিনি প্রকৌশলী আলফ্রেড গনিনানের সাথে তাঁর বোনের বিয়ের সাক্ষী হয়েছিলেন।\nফ্রান্স এবং ইতালি সফরের পর, মার্টেল এবং তাঁর স্বামী ১৮৯১ সালে সিডনিতে ফিরে আসেন এবং উভয়েই ওমেনহুড সাফ্রেজ লীগে (ডব্লিউএসএল) যোগ দেন; তিনি ১৮৯৪ সালে এর কাউন্সিল এবং সাংগঠনিক কমিটি এবং ১৮৯৫ সালে অর্থ কমিটিতে নির্বাচিত হন।\n১৮৯৩ সালের সেপ্টেম্বরে, একটি অপরিণামদর্শী ব্যবসায়িক উদ্যোগের কারণে তাঁর স্বামীকে দেউলিয়া ঘোষণা করা হয়েছিল; যদিও ১৮৯৪ সালের মার্চ মাসে তাঁকে মুক্ত করার জন্য একটি শংসাপত্র দেওয়া হয়েছিল। নেলি মার্টেল প্যাডিংটনে তাঁদের বাড়ি থেকে একজন বক্তৃতা শিক্ষক হিসাবে কাজ করেছিলেন এবং ১৯০০ সালের মধ্যে বন্ধকী পরিশোধ করেছিলেন, সেই সময় তিনি জর্জ স্ট্রিট থেকে পড়াচ্ছিলেন।\nএই সময়ে তিনি বিশেষ করে নিউ সাউথ ওয়েলসে নারী ভোটাধিকারের প্রচারে সক্রিয় ছিলেন। নেলি মার্টেল তাঁর \"সমৃদ্ধ কনট্রাল্টো\" (বামাকণ্ঠের সর্বাপেক্ষা খাদের সুর) কণ্ঠের জন্যও পরিচিত হয়ে ওঠেন এবং হোটেল আর্কেডিয়ায় অনুষ্ঠিত মাসিক \"অ্যাট হোমস\"-এ আবৃত্তি ও সঙ্গীত পরিবেশন করেন।\n১৯০১ সালের সেপ্টেম্বরে, তিনি নিউ সাউথ ওয়েলসের উইমেনস প্রগ্রেসিভ অ্যাসোসিয়েশনের প্রতিষ্ঠাতা সভাপতি হন, ডব্লিউএসএলে রোজ স্কটের আধিপত্যের প্রতিক্রিয়ায় পার্টি গঠন করেন, অ্যানি গোল্ডিং, বেলে গোল্ডিং এবং কেট ডোয়ারের সাথে।\n১৯০৩ সালের এপ্রিলে, তিনি উইমেন লিবারেল অ্যাণ্ড রিফর্ম অ্যাসোসিয়েশনের সভাপতি নির্বাচিত হন এবং অক্টোবরে তিনি অস্ট্রেলিয়ান ফ্রি ট্রেড লিগের অর্থ কমিটিতেও নির্বাচিত হন।\n\nনেলি মার্টেল ছিলেন সেই চারজন মহিলার মধ্যে একজন, যাঁরা ১৯০৩ সালের ফেডারেল নির্বাচনে প্রতিদ্বন্দ্বিতা করেছিলেন, তাঁরা প্রথম মহিলা প্রার্থী হবার সুযোগ পেয়েছিলেন। যদিও মার্টেল উইমেনস সোশ্যাল পলিটিক্যাল লীগের অনুমোদন চেয়েছিল, কিন্তু ফ্রি ট্রেড পার্টি তিনজন পুরুষকে সমর্থন করার পরে এটি প্রত্যাখ্যান করা হয়েছিল, এবং লীগ ঘোষণা করেছিল যে \"মহিলা প্রার্থীদের জন্য সময় এখনও উপযুক্ত নয়\"।\nনেলি মার্টেল একজন স্বতন্ত্র প্রার্থী হিসাবে সিনেটের পক্ষে দাঁড়িয়েছিলেন এবং নিউক্যাসল, ট্যামওয়ার্থ, ল্যাম্বটন এবং মেইটল্যাণ্ডে জোরালোভাবে প্রচারণা চালিয়েছিলেন।\nনারী প্রার্থী হওয়া সত্ত্বেও, নারীরা যদি তাঁদের ঘরোয়া দায়িত্ব অবহেলা করেন, তবে তিনি সংসদে তাঁদের দাঁড়ানোর বিরোধিতা প্রকাশ করেছিলেন; এই সময় তাঁর স্বামী একটি নার্সিং হোমে ছিলেন। তিনি রাজনৈতিক শ্রম লীগের বিরোধিতা করেছিলেন, বিশেষ করে এর সংগঠনী কমিটির কাঠামোর জন্য। তিনি ন্যূনতম মজুরির জন্য সমর্থন করেছিলেন, এবং কর্মক্ষেত্রে পুরুষের আধিপত্য বজায় রাখার একটি পদ্ধতি হিসাবে মহিলাদের জন্য সমান বেতনের পক্ষে ছিলেন।\nতিনি আর যে কারণগুলিকে সমর্থন করেছিলেন সেগুলির মধ্যে রয়েছে মুক্ত বাণিজ্য, ব্যক্তিগত শিল্প, সেচ, বিদেশী ভাষা শিক্ষা এবং শ্বেতাঙ্গ অস্টলিয়া নীতি; শেষ পর্যন্ত তিনি ১৮,৫০২ ভোট পেয়েছিলেন (৬%)।\n\n\n== ইংল্যান্ডে ফেরা ==\nচার্লস মার্টেল ১৯০৪ সালে ইংল্যান্ডে ফিরে আসেন এবং সেই বছরের ২৭শে জুলাই নেলি ফেরেন; তিনি লুইসা লসনের ডন- এর বার বার খবরের বিষয় হয়েছিলেন। লন্ডনে তিনি একজন মহিলা হিসাবে সংসদে দাঁড়ানোর জন্য কুখ্যাত হয়ে ওঠেন। তিনি ১৯০৫ সালের মে মাসে এমেলিন প্যাঙ্কহার্স্টের মহিলা সামাজিক ও রাজনৈতিক ইউনিয়নে (ডব্লিউএসপিইউ) যোগদান করেছিলেন। নেলি মার্টেল একটি নারী অধিকার বিল বিলম্বিত হওয়ার পরে একটি মিটিংয়ে প্রতিবাদের একটি দরখাস্ত পড়েন এবং ১৯০৬ সালে ডাব্লুএসপিইউ-এর কেন্দ্রীয় কমিটির সদস্য হন, অস্ট্রেলিয়ান মহিলাদের দ্বারা ভোগ করা গণতান্ত্রিক অধিকারের প্রচার করেন।\n১৯০৬ সালের ৩রা অক্টোবর, তাঁকে পার্লামেন্টে অ্যান কোবডেন স্যান্ডারসন এবং মিনি বাল্ডকের সাথে গ্রেপ্তার করা হয় এবং দুই মাসের কারাদণ্ড দেওয়া হয়। ১৯০৭ সালে ক্রিস্টবেল প্যাঙ্কহার্স্ট, জেসি স্টিফেনসন এবং মেরি গাওথর্পের সাথে নেলি মার্টেল সাথে জেরো উপনির্বাচনে বসা লিবারেল প্রার্থীর বিরুদ্ধে ব্যর্থ প্রচারে জড়িত ছিলেন।\nনেলি মার্টেল এবং ক্রিস্টবেল প্যাঙ্কহার্স্ট সফলভাবে নেলি ক্রোকার, র‍্যাচেল ব্যারেট, এটা ল্যাম্ব এবং এমেলিন প্যাঙ্কহার্স্টের জন্য ১৯০৮ সালের জানুয়ারিতে ডেভনে ভোটাধিকার বিরোধী প্রার্থীর বিরুদ্ধে প্রচারণা চালান, কিন্তু মার্টেল সেই বছরের শেষের দিকে ডব্লিউএসপিইউ ত্যাগ করেন। ১৯১৮ সালে সাণ্ডারল্যাণ্ডে একজন ইউনিয়নবাদী প্রার্থীর জন্য নেলি মার্টেলের \"কঠোর ওকালতি\" তাঁর পুনর্নির্বাচনে সহায়তা করার জন্য কৃতিত্বপূর্ণ।\nচার্লস ১৯৩৫ সালে এবং নেলি ১৯৪০ সালের ১১ই আগস্ট  নটিং হিলে নিজের বাড়িতে মারা যান।\n\n\n== লেখা ==\nনেলি মার্টেল (১৯০৭)। \"Women's Votes in New Zealand and Australia\"। The Case for Women's Suffrage (ইংরেজি ভাষায়): 140–153। Wikidata Q107261467। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== তথ্যসূত্র ==\n\n\n== আরও পড়ুন ==\nWright, Clare (২০১৮)। You Daughters of Freedom: The Australians Who Won the Vote and Inspired the World। Text Publishing। আইএসবিএন 9781925603934।"}