{"pageid": 1333168, "title": "সুমিত্রা নায়েক", "url": "https://bn.wikipedia.org/wiki?curid=1333168", "content": "সুমিত্রা নায়েক (জন্ম ৮ই মার্চ ২০০০) হলেন ভারতের ওড়িশা রাজ্যের জাজপুরের একজন মহিলা রাগবি খেলোয়াড়। তিনি ভারতের জন্য পদক জিতেছেন এবং সিঙ্গাপুরের বিরুদ্ধে হাড্ডাহাড্ডি লড়াইয়ের ম্যাচে পেনাল্টি কিকে গোল করে ২০১৯ সালের এশিয়ান মহিলা চ্যাম্পিয়নশিপে দেশের হয়ে ব্রোঞ্জ পদক জয়ে গুরুত্বপূর্ণ ভূমিকা পালন করেছেন।\n\n\n== ব্যক্তিগত জীবন এবং পটভূমি ==\nসুমিত্রা ২০০০ সালের ৮ই মার্চ ওড়িশার জাজপুর জেলার দুবুরি গ্রামে জন্মগ্রহণ করেন। তাঁর মা তাঁর বাবার হাতে নির্যাতিত হতেন, তাই সন্তানদের খুব অল্প বয়সেই তাদের নিয়ে তিনি ভুবনেশ্বরে চলে যাওয়ার সিদ্ধান্ত নিয়েছিলেন। সুমিত্রার বাবা একবার তাঁদের ঘরে আটকে রেখে পরিবারটিকে জীবন্ত পুড়িয়ে মারার চেষ্টা করেছিলেন। তাঁর মাকে নিজের সন্তানদের বড় করার জন্য অন্য লোকের বাড়িতে কাজ করতে হয়েছিল।\nভুবনেশ্বরে, সুমিত্রা কলিঙ্গ ইনস্টিটিউট অফ সোশ্যাল সায়েন্সে (কিস) যোগ দেন, এই প্রতিষ্ঠানটি উপজাতীয় শিশুদের বিনামূল্যে শিক্ষা এবং ক্রীড়া প্রশিক্ষণ প্রদান করে। তিনি বর্তমানে এই প্রতিষ্ঠানের একজন স্নাতক ছাত্রী। তিনি ২০০৮ সালে কিস-এ রাগবি খেলা শুরু করেন যদিও তাঁর মা তাঁকে খেলতে দিতে রাজী ছিলেন না।\nসুমিত্রা এখন কিস -এর এবং তাঁর গ্রামের মেয়েদের রাগবি শেখান। তিনি পুনেতে একটি টেড টকে বক্তব্যও রেখেছিলেন।\n\n\n== পেশাগত জীবন ==\nসুমিত্রা কিস- এ প্রশিক্ষক রুদ্রকেশ জেনার অধীনে প্রশিক্ষণ নেন। ২০১০ সালে তাঁর রাষ্ট্রীয় পর্যায়ে আত্মপ্রকাশের পর, তিনি ২০১৪ সালে অনূর্ধ্ব-১৩ মহিলা রাগবি বিশ্বকাপে অংশগ্রহণ করেন। তিনি জাতীয় স্কুল গেমস এবং জাতীয় চ্যাম্পিয়নশিপেও অংশগ্রহণ করেছিলেন। দুবাইতে ২০১৬ সালে এশিয়ান গার্লস রাগবি সেভেনসে (অনূর্দ্ধ ১৮) ভারতের ব্রোঞ্জ পদক জয়ে তিনি গুরুত্বপূর্ণ ভূমিকা পালন করেছিলেন। ২০১৮ সালে, তিনি ভারতের অনূর্ধ্ব-১৮ রাগবি দলের অধিনায়ক নিযুক্ত হন।\n২০১৯ সালের জুন মাসে, তিনি ১৫ জনের দলবিন্যাসে ভারতের প্রথম আন্তর্জাতিক জয়ে গুরুত্বপূর্ণ ভূমিকা পালন করেছিলেন। তিনি সিঙ্গাপুরের বিরুদ্ধে খেলার শেষ মুহুর্তে একটি পেনাল্টি মারেন, যা ভারতকে এশিয়া রাগবি মহিলা চ্যাম্পিয়নশিপে ব্রোঞ্জ পদক জিততে সাহায্য করেছিল। ১৫-এর বিন্যাসে এটি প্রথম জয় ছিল।\n২০১৯ সালে সুমিত্রা ভারতীয় সিনিয়র দলে স্থান পেয়েছিলেন, এই দল আগস্ট মাসে জাকার্তায় এশিয়া রাগবি সেভেনস ট্রফিতে রৌপ্য পদক জিতেছিল। একই মাসে লাওসে এশিয়া রাগবি অনূর্ধ্ব-২০ মহিলা সেভেন সিরিজেও তিনি ভারতীয় দলের নেতৃত্ব দিয়েছিলেন।\nওড়িশার মুখ্যমন্ত্রী নবীন পট্টনায়েক এশিয়া রাগবি আনস্টপেবল মিট-এর জন্য ভারতীয় দলে নির্বাচিত হওয়ায় সুমিত্রাকে অভিনন্দন জানিয়েছেন।\n\n\n== তথ্যসূত্র =="}