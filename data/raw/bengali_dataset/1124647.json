{"pageid": 1124647, "title": "স্পিনস্টারস ইংক", "url": "https://bn.wikipedia.org/wiki?curid=1124647", "content": "স্পিনস্টারস ইংক হল একটি প্রকাশনা সংস্থা। এটি বিশ্বের সবচেয়ে পুরোনো সমকামী নারীবাদী প্রকাশকদের মধ্যে একটি। ১৯৭৮ সালে মৌরিন ব্র্যাডি এবং জুডিথ ম্যাকড্যানিয়েল এই দুজন আপস্টেট নিউ ইয়র্কে এটির প্রতিষ্ঠা করেছিলেন। এটি বর্তমানে লিন্ডা হিল প্রকাশনার মালিকানাধীন, ২০০৫ সালে তারা স্পিনস্টার ইংক কিনে নিয়েছিল। এছাড়াও বেলা বুকস এবং বিনপোল বুকস হিলের মালিকানাধীন আছে। \n\n\n== ইতিহাস ==\nস্পিনস্টার্স ইংক প্রতিষ্ঠা করেছিলেন ব্র্যাডি এবং ম্যাকড্যানিয়েল। ১৯৮২ সালে এটি সান ফ্রান্সিসকোতে স্থানান্তরিত হয়েছিল, সেখানে শেরি থমাস এটি কিনে নেন।\nস্পিনস্টার্স ইংকের প্রাথমিক ইতিহাস অন্য আর একটি নারীবাদী প্রকাশক আন্ট লুট বুকসের সাথে ঘনিষ্ঠভাবে আবদ্ধ। স্পিনস্টারস ইংক ১৯৮৬ সালে সান ফ্রান্সিসকোতে আন্ট লুট বুক কোম্পানির সাথে একীভূত হয়ে স্পিনস্টারস / আন্ট লুট গঠন করেছিল। আন্ট লুট ফাউন্ডেশন ১৯৯০ সালে একটি অলাভজনক প্রকাশনা কার্যক্রম হিসাবে প্রতিষ্ঠিত হয়েছিল, কিন্তু পরে এই দুটি কোম্পানি আবার পৃথক হয়ে যায়। ১৯৯২ সালে স্পিনস্টারস ইংক সংস্থাকে সমলৈঙ্গিক নারীবাদী মানব হিতৈষী জোয়ান ডুরি কিনে নিয়েছিলেন এবং এটি মিনিয়াপোলিসে স্থানান্তরিত হয়।\n২০০১ সালে স্পিনস্টার্স ইংক শ্যারন সিলভাসের অধীনে কলোরাডোর ডেনভারে চলে যায়। তিনি স্যালি মিলার গিয়ারহার্টের প্রথম শ্রেণীর নারীবাদী কাল্পনিক উপন্যাস, দ্য ওয়ান্ডারগ্রাউন্ড নতুন করে ছাপেন। প্রকাশনা সংস্থাটি বর্তমানে লিন্ডা হিলের মালিকানাধীন, এবং এর সম্পাদকীয় তত্ত্বাবধায়ক হিসাবে নিযুক্ত আছেন ক্যাথরিন ভি. ফরেস্ট।\n\n\n== গ্রন্থাদির নাম ==\nস্পিনস্টারস ইংক থেকে অনেক সুপরিচিত মহিলা লেখকের লেখা প্রকাশিত হয়েছে, যাঁদের মধ্যে আছেন শিলা অরটিজ-টেলর, মিনি ব্রুস প্র্যাট, পলা গান অ্যালেন, এলানা ডাইকওমন, জুডি গ্রান, অড্রে লর্ড, গ্লোরিয়া আনজালদুয়া , ভাল ম্যাকডার্মিড, এবং চেরি মোরাগা। এটি বেশ কয়েকটি ল্যাম্বডা সাহিত্য পুরস্কার বিজয়ী বই প্রকাশ করেছে, সেগুলির মধ্যে আছে হোয়াই ক্যান'ট শ্যারন কোয়ালস্কি কাম হোম?, টু-বিট ট্যাঙ্গো, এবং ক্যান্সার ইন টু ভয়েসেস। এর সঙ্গে আছে বহু বিক্রীত বই লুক মি ইন দ্য আই: ওল্ড উইমেন, এজিং অ্যান্ড এজিজম। এটি ল্যাম্বডা সাহিত্য ফাউন্ডেশন থেকে একটি প্রকাশক পরিষেবা পুরস্কার পেয়েছিল। ২০১২ সালে, জিন কর্ডোভার রচনা করা হোয়েন উই ওয়্যার আউটলজ: এ মেমোয়ার অফ লাভ অ্যান্ড রেভোলিউশন বইটি লেসবিয়ান স্মৃতিকথার জন্য পাবলিশিং ট্রায়াঙ্গেল জুডি গ্রান পুরস্কার জিতেছিল। \nবর্তমান লেখকদের মধ্যে রয়েছেন ল্যাম্বডা সাহিত্য পুরস্কার বিজয়ী জুলিয়া ওয়াটস এবং ক্যাথরিন ভি. ফরেস্ট। শিলা অরটিজ-টেলর স্পিনস্টারস ইংকের সাথে তাঁর লেখা প্রকাশ করা চালিয়ে যাচ্ছেন। এর বর্তমান সূচীতে নারী এবং সমলিঙ্গ প্রেমীদের জন্য সাধারণ, নাটকীয় এবং ধারার কথাসাহিত্য অন্তর্ভুক্ত রয়েছে।\n\n\n== তথ্যসূত্র ==\n\n\n== বহিঃসংযোগ ==\nস্পিনস্টারস ইংক"}