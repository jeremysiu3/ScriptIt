{"pageid": 1494027, "title": "ওট্রবা গুহা", "url": "https://bn.wikipedia.org/wiki?curid=1494027", "content": "ওট্রবা গুহা বা উট্রবা গুহা হলো বুলগেরিয়ার কার্জালি প্রদেশে অবস্থিত একটি প্রাগৈতিহাসিক গুহা ও উপাসনালয়। একে উম্ব কেভ বা জরায়ু গুহা নামেও ডাকা হয়। গুহাটি ইলিনিৎসা গ্রামের নিকটে রডোপি পর্বতমালার পূর্বাংশে অবস্থিত। মানবশরীরের ভালভা-সদৃশ গুহাটির বয়স থ্রেসীয় যুগের সাথে সম্পর্কিত বলে জানা যায়। ঐতিহাসিকদের মতে এটি উর্বরতার মন্দির হিসেবে ব্যবহৃত হতো।\nবুলগেরীয় ভাষায় গুহাটিকে ওট্রবাটা (Утробата, বুলগেরীয় উচ্চারণ: [oˈtrɔbɐtɐ], আক্ষ. 'জরায়ুর গুহা') বা পেশটেরা ওট্রবা (Пещера Утроба, [pɛʃtɛˈra oˈtrɔbɐ], 'জরায়ুর গুহা') বলা হয়।\n\n\n== ইতিহাস ==\nকার্জালি শহর থেকে ২০ কিলোমিটার দূরে ইলিনিৎসা গ্রামের নিকটে অবস্থিত গুহাটি খ্রিষ্টপূর্ব ৪৮০ অব্দের বলে ধারণা করা হয়। এর প্রবেশপথ মানবশরীরের ভালভার অনুরূপ হওয়ায় একে “উম্ব কেভ” বা “জরায়ু গুহা” বলা হয়। গুহার অভ্যন্তরভাগ জরায়ুর সদৃশ। স্থানীয় মানুষদের কাছে গুহাটি “ব্লারিং রক” নামেও পরিচিত। গবেষকদের ধারণা পাহাড়ের মধ্যবর্তী কোনো ফাটলকে মানুষেরা প্রশস্ত করে বর্তমান আকার দিয়েছে। গুহার প্রবেশপথ ৩ মিটার (৯.৮ ফুট) উঁচু এবং ২.৫০ মিটার (৮.২ ফুট) প্রশস্ত। গুহার অভ্যন্তরে ১.৩ মিটার (৪.৩ ফুট) উঁচু একটি বেদিও খোদাই করা হয়েছে।\nপ্রত্নতত্ত্ববিদ নিকোলায় ওভচারভের মতে গুহা ও বেদিটি প্রাচীন থ্রেসীয় জাতির লোকেরা ব্যবহার করত। বুলগেরিয়ার বিভিন্ন স্থানে থ্রেসীয় উপাসনালয় আবিষ্কৃত হয়েছে। ওভচারভের মতে প্রাচীন থ্রেসীয়রা এই গুহাকে উর্বরতার মন্দির হিসেবে ব্যবহার করত। থ্রেসীয়দের উপাসনালয়গুলো সাধারণত পাহাড়ের চূড়ায় অবস্থিত হয় এবং তাতে পানিপ্রবাহের ব্যবস্থা থাকে। ওট্রবা গুহাতেও এমন একটি পানির প্রবাহ রয়েছে, যা সারা বছর গুহা থেকে পাহাড়ের পাদদেশ পর্যন্ত প্রবাহিত হয়।\nগুহার ভিতরে আলো প্রবেশের জন্য ছাদে একটি ছিদ্র রয়েছে। ছিদ্র দিয়ে আসা আলো দুপুরবেলায় লিঙ্গের আকার প্রদর্শন করে। তবে বছরে মাত্র একদিনই এই আলোকরশ্মি বেদিতে পৌঁছায়। বছরের সেই নির্দিষ্ট দিনে মধ্যাহ্নের সময়ে সূর্যালোক লিঙ্গাকারে গুহার সবচেয়ে গভীরে বেদিতে পৌঁছায়। ফেব্রুয়ারি অথবা মার্চ মাসের কোনো একদিন এই লিঙ্গাকৃতির সূর্যালোক বেদিতে থাকা একটি ছিদ্রে প্রবেশ করে এবং ১–২ মিনিট পর্যন্ত ঝিকমিক করে জ্বলতে থাকে। এই সূর্যালোকের প্রবেশ ও ঝিকমিক করে জ্বলাকে উর্বরতার প্রতীক হিসেবে দেখা হয়।\nবর্তমান সময়েও অনেক নিঃসন্তান দম্পতি সন্তান লাভের আশায় এই গুহায় আসেন।\n\n\n== আরও দেখুন ==\nথ্রেসীয় ধর্ম\n\n\n== তথ্যসূত্র ==\n\n\n== বহিঃসংযোগ ==\n\nগুহার ভিডিও"}