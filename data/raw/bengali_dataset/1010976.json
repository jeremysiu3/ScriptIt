{"pageid": 1010976, "title": "মোহাম্মদ আবদুল খালেক", "url": "https://bn.wikipedia.org/wiki?curid=1010976", "content": "ইঞ্জিনিয়ার মোহাম্মদ আবদুল খালেক (২০ জুলাই ১৮৯৬ – ২৫ সেপ্টেম্বর ১৯৬২) চট্টগ্রামের প্রথম মুসলিম প্রকৌশলী, সম্পাদক, প্রকাশনা-উদ্যোক্তা এবং স্বাধীন বাংলাদেশের প্রথম পত্রিকা দৈনিক আজাদীর প্রতিষ্ঠাতা।\n\n\n== জন্ম ==\nইঞ্জিনিয়ার আবদুল খালেক ১৮৯৬ সালের ২০ জুলাই চট্টগ্রামের রাউজানের সুলতানপুর গ্রামে জন্মগ্রহণ করেন। তার পিতার নাম মোহাম্মদ বেলায়েত আলী চৌধুরী এবং মাতার নাম ফজিলাতুন নেছা।\n\n\n== শিক্ষা ==\nআবদুল খালেক গ্রামে প্রাথমিক শিক্ষা সম্পন্ন করেন। রাউজান  আর আর এ সি ইনস্টিটিউশন থেকে ১৯১২ সালে প্রবেশিকা এবং চট্টগ্রাম কলেজ থেকে ১৯১৪ সালে উচ্চ মাধ্যমিক পাশ করেন। ১৯১৯ সালে শিবপুর  ইঞ্জিনিয়ারিং কলেজ থেকে প্রথম বিভাগে স্বর্ণপদকসহ তড়িৎ প্রকৌশলে  স্নাতক ডিগ্রি লাভ করেন।\n\n\n== কর্মজীবন ==\nআবদুল খালেক গ্রামের স্কুলে শিক্ষকতার মাধ্যমে কর্মজীবন শুরু করেন। তড়িৎ প্রকৌশলী হয়ে কিছুকাল রেঙ্গুনে চাকরি করেন। চট্টগ্রাম ইলেকট্রিক সাপ্লাই কোম্পানিতে তড়িৎ প্রকৌশলী হিসেবে যোগদান এবং চট্টগ্রামে বিদ্যুৎ ব্যবস্থা চালু করার ক্ষেত্রে বিশেষ ভূমিকা রাখেন। পরে চাকরি ছেড়ে ব্যবসা শুরু করেন। \n\n\n=== পত্রিকার সম্পাদনায় ===\nইঞ্জিনিয়ার আবদুল খালেক ১৯২৯ সালে পুস্তক প্রকাশনা ও বিক্রির প্রতিষ্ঠান কোহিনুর লাইব্রেরি প্রতিষ্ঠা করেন ও ১৯৩০ সালে চট্টগ্রামে প্রথম বিদ্যুৎ চালিত প্রেস কোহিনুর ইলেকট্রিক প্রেস এবং ১৯৫০ সালে নিজের সম্পাদনায় কোহিনুর নামে একটি সাপ্তাহিক সাময়িকী প্রকাশ করেন। ১৯৬০ সালের ৫ সেপ্টেম্বর  চট্টগ্রাম থেকে দৈনিক সংবাদপত্র দৈনিক আজাদী সম্পাদনার মাধ্যমে ন্যায়নিষ্ঠ নিরপেক্ষ সাংবাদিকতায় অসামান্য অবদান রাখেন। চট্টগ্রামে মুদ্রণ ও প্রকাশনার ক্ষেত্রে তিনি গুরুত্বপূর্ণ ভূমিকা রাখেন। তার প্রেস ও প্রকাশনা সংস্থা থেকে আবদুল করিম সাহিত্যবিশারদ এবং ড. এনামুল হকের যৌথ গ্রন্থ চট্টগ্রামী ভাষার রহস্যভেদ, আরাকান রাজ সভার বাংলা সাহিত্য প্রকাশিত হলে সুনাম ছড়িয়ে পড়ে। এছাড়াও শওকত ওসমান, আবুল ফজল, সাদত আলী আখন্দ, মাহবুব উল আলম চৌধুরী, সুচরিত চৌধুরী প্রমুখ বহু সাহিত্যিকের গ্রন্থ ছাড়াও বিভিন্ন পত্রিকা ও সাময়িকী প্রকাশিত হয়। বাঙালী সংস্কৃতি-বিদ্বেষী পাকিস্তান সরকারের দমননীতি উপেক্ষা করে মাহবুব উল আলম চৌধুরী রচিত একুশের প্রথম কবিতা কাঁদতে আসিনি ফাঁসির দাবি নিয়ে এসেছি এই প্রেসেই গোপনে মুদ্রিত।\n\n\n=== রচনায় ===\nইঞ্জিনিয়ার আবদুল খালেক শিশুপাঠ্য ও শিশুতোষসহ বহু গ্রন্থের রচয়িতা। তার উল্লেখযোগ্য গ্রন্থ: \n\nশহীদে কারবালা হযরত হোসাইন (রাঃ)\nহযরত ইমাম আবু হানিফা (রঃ)\nবার আউলিয়া\nচট্টগ্রামের অস্ত্রাগার লুণ্ঠন (১৯৩০)\nদেশবন্ধু চিত্তরঞ্জন (১৯৫৭)\nদেশপ্রিয় যতীন্দ্রমোহন\nশেখে চাঁটগাম কাজেম আলী\nমৌলানা মোহাম্মদ আলী শওকত আলী\nইতিহাসের শহীদ\nনেপোলিয়ন\nপ্রাথমিক ভূগোল\nবিজ্ঞান ও গ্রাম্য জীবন\nরচনার প্রথম ছড়া\nউর্দু প্রাউমার\nবয়েস ইংলিশ গ্রামার\nফার্স্ট বুক অব ট্রান্সলেশন\nচাইল্ড পিকচারওয়ার্ড বুক\nব্যাকরণ মঞ্জুষা\nতাওয়াফ\nঝলমল (শিশুপাঠ)\nমুসলিম বাল্য শিক্ষা\nসহজ পাঠ (শিশুপাঠ্য) প্রভৃতি।\n\n\n=== ধর্মীয় অবদান ===\nমোহাম্মদ আবদুল খালেক উপমহাদেশের অন্যতম সুফি সাধক হযরত সৈয়দ আহমদ শাহ ছিরিকোটি (র.)'র প্রধান খলিফা ছিলেন। তিনি বিভিন্ন ধর্মীয় প্রতিষ্ঠান প্রতিষ্ঠায় গুরুত্বপূর্ণ ভূমিকা রাখেন।\n\n\n== সম্মাননা ==\nআবদুল খালেক ইঞ্জিনিয়ারের স্মৃতির প্রতি শ্রদ্ধা জানিয়ে চট্টগ্রাম সিটি করপোরেশন নগরের আন্দরকিল্লায় ইঞ্জিনিয়ার আবদুল খালেক চত্বর প্রতিষ্ঠা করেছে। চট্টগ্রাম প্রেসক্লাবে ইঞ্জিনিয়ার আবদুল খালেক মিলনায়তন গড়ার পাশাপাশি চট্টগ্রাম বিশ্ববিদ্যালয়, চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) আবদুল খালেক ইঞ্জিনিয়ারের নামে শিক্ষার্থীদের জন্য বৃত্তি চালু  করা হয়েছে।\n\n\n== মৃত্যু ==\nইঞ্জিনিয়ার খালেক ১৯৬২ সালের ২৫ শে সেপ্টেম্বর চট্টগ্রামে মৃত্যুবরণ করেন।  তাকে চট্টগ্রামের জামেয়া আহমদিয়া সুন্নিয়া আলিয়া মাদ্রাসা সংলগ্ন কবরস্থানে সমাহিত করা হয়।\n\n\n== তথ্যসূত্র ==\n\n\n== আরও দেখুন ==\nদৈনিক আজাদী"}