{"pageid": 1521179, "title": "লুসি কুরিয়েন", "url": "https://bn.wikipedia.org/wiki?curid=1521179", "content": "লুসি কুরিয়েন হলেন ভারতের পুনেতে অবস্থিত মাহেরের প্রতিষ্ঠাতা এবং পরিচালক। এই সংস্থা নির্যাতিত ও নিঃস্ব নারী এবং শিশুদের জন্য একটি সম্প্রদায় এবং আন্তঃধর্মীয় সংগঠন।\n\n\n== জীবন ==\nসিস্টার লুসি দক্ষিণ ভারতের কেরালা প্রদেশে জন্মগ্রহণ করেন। তিনি বারো বছর বয়সে উন্নত শিক্ষার জন্য মুম্বাইতে চলে আসেন। শহরের বস্তিগুলি দেখেই দরিদ্রদের অবস্থার সাথে তাঁর প্রথম পরিচয় হয়। উনিশ বছর বয়সে, তিনি একজন ধর্মীয় সিস্টার হওয়ার সিদ্ধান্ত নেন এবং হোলি ক্রস অর্ডারে যোগ দেন, এই সংস্থাটি শিক্ষাদান এবং নার্সিং-এর ওপর দৃষ্টি নিবদ্ধ করে।\nতিনি মাদার তেরেসার কাজ দ্বারা অনুপ্রাণিত হয়েছিলেন এবং যে দরিদ্রদের সাহায্য করতে চেয়েছিলেন, তাদের কাছাকাছি থাকার আহ্বান অনুভব করেছিলেন। ১৯৮৯ সালে তিনি নির্যাতিত মহিলাদের সাহায্য করার জন্য হোলি ক্রস কনভেন্টের সিনিয়র নোইলিন পিন্টো কর্তৃক প্রতিষ্ঠিত হোপ সংগঠনে যোগদান করেন। ১৯৯১ সালে, হোপে কাজ করার সময়, তাঁর এমন একটি অভিজ্ঞতা হয়েছিল যা তাঁর জীবনের কাজকে অনুপ্রাণিত করে। একজন গর্ভবতী মহিলা তাঁর কাছে এসে তার মদ্যপ স্বামীর কাছ থেকে আশ্রয় চেয়েছিল, তার স্বামী তাকে মারধর করত। সিস্টার লুসি জানতেন না যে তাকে কোথায় পাঠাবেন কারণ কনভেন্টে সাধারণ মানুষের থাকা সুযোগ ছিল না। তিনি মহিলাটিকে বিদায় করতে বাধ্য হয়েছিলেন, কিন্তু পরের দিন সাহায্য করার প্রতিশ্রুতি দিয়েছিলেন। সেই সন্ধ্যায়, মহিলার স্বামী তাকে মদ্যপান করায় এবং তার গায়ে আগুন ধরিয়ে দেয়। মহিলা এবং তার শিশু উভয়ই মারা যায়।\nসিস্টার লুসি একেবারে ভেঙে পড়েছিলেন। ছয় বছর ধরে তিনি এই জঘন্য ঘটনার সাথে মানিয়ে নিতে সংগ্রাম করে গেছেন। তিনি বুঝতে পেরেছিলেন যে এই ধরনের মহিলাদের জন্য তাঁকে কিছু করতে হবে, এবং এর ফলাফল ছিল ১৯৯৭ সালে মহারাষ্ট্রের পুনেতে মাহের-এর প্রতিষ্ঠা। কারো কাছ থেকে সমর্থন না পাওয়ায় তাঁকে একাই মাহের শুরু করতে হয়েছিল। একজন বন্ধু, ফাদার ফ্রান্সিস ডি'সা, তাঁকে পরামর্শ দিয়ে সাহায্য করেছিলেন এবং একটি অ-খ্রিস্টান সংগঠন শুরু করার জন্য কিছু দাতা খুঁজে পেতেও সাহায্য করেছিলেন। মাহের ১০০% ধর্মনিরপেক্ষ। প্রতিষ্ঠার পর থেকে, মাহের নির্যাতন, অনাহার বা অবহেলার শিকার নারীদের নিরাপদ আশ্রয় এবং পুনর্বাসন প্রদান করে আসছে।\n\n\n== মাহেরের প্রতিষ্ঠা ==\nসিস্টার লুসি জাতি, ধর্মমত বা ধর্ম নির্বিশেষে দুঃস্থ মহিলাদের সাহায্য করার জন্য মাহের-এর প্রতিষ্ঠা করেছিলেন। প্রয়োজনীয় সহায়তা পেতে প্রায় সাত বছর সময় লেগেছিল, কিন্তু ১৯৯৭ সালে, পুনের উপকণ্ঠে ভাধু বুদ্রুক নামক ছোট্ট গ্রামে প্রথম মাহের বাড়িটি খোলা হয়।\nবর্তমানে ভারতের ঝাড়খণ্ড, কেরালা এবং মহারাষ্ট্র রাজ্যে মাহেরের ৪৬টি স্বল্প-স্থায়ী এবং দীর্ঘ-স্থায়ী আবাসন রয়েছে। মোট ৮৯৩ জনেরও বেশি পথশিশু, ৩৫৭ জনেরও বেশি নিঃস্ব মহিলা (এর মধ্যে ১২৬ জন মানসিকভাবে অসুস্থ মহিলা, যাদের রাস্তার ধার থেকে তুলে আনা হয়েছে) এবং ৮২ জন বয়স্ক / মানসিকভাবে অসুস্থ নিঃস্ব পুরুষ রয়েছেন। স্বল্পমেয়াদে, মাহের তাৎক্ষণিক আশ্রয় এবং হস্তক্ষেপ প্রদান করে। দীর্ঘমেয়াদে, এই সম্প্রদায়টি ভারতের পদ্ধতিগত সহিংসতা, শোষণ এবং পুরুষ ও মহিলাদের, পাশাপাশি ধনী ও দরিদ্রদের মধ্যে বিভেদ দূর করার উপর দৃষ্টি নিবদ্ধ করে। ২০১৭ সাল পর্যন্ত মাহের ৮৫,০০০+ জনের জীবনে সুবিধা এনে দিয়েছে।\nতাঁর সেবার স্বীকৃতিস্বরূপ, ভারতের রাষ্ট্রপতি প্রণব মুখার্জি ২০১৬ সালের ৮ই মার্চ নতুন দিল্লিতে সিস্টার লুসি কুরিয়েনকে নারী শক্তি পুরস্কারে (নারী ক্ষমতায়ন) ভূষিত করেন। তাঁর অন্যান্য উল্লেখযোগ্য পুরস্কারের মধ্যে রয়েছে ডিসিসিআইএ অ্যাওয়ার্ড ফর এক্সেলেন্স ইন সোশ্যাল সার্ভিস ২০১০, গ্লোবাল উইমেনস লিডারশিপ অ্যাওয়ার্ড ২০১১, পল হ্যারিস ফেলো এবং বনিতা ওম্যান অফ দ্য ইয়ার পুরস্কার। মাহের এবং সিস্টার লুসিকে নিয়ে ভারতীয় টেলিভিশনে বেশ কয়েকটি অনুষ্ঠাব হয়েছে, যার মধ্যে রয়েছে অভিনেতা আমির খানের জনপ্রিয় অনুষ্ঠান সত্যমেব জয়তে এবং ভ্যাটিকান রেডিওতে একটি অনুষ্ঠান। ২০১৫ সালে, সিস্টার লুসিকে ক্লিনটন গ্লোবাল ইনিশিয়েটিভ-এ যোগদানের জন্য আমন্ত্রণ জানানো হয়েছিল। ২০১৭ সালের মে মাসে, মাহেরকে জাতিসংঘের অর্থনৈতিক ও সামাজিক কাউন্সিল (ইউএন-ইকোসক) এর \"বিশেষ পরামর্শদাতার মর্যাদা\" দেওয়া হয়।\n\nসিস্টার লুসি বিভিন্ন অনুষ্ঠানে পোপ ফ্রান্সিস, ভারতের প্রধানমন্ত্রী নরেন্দ্র মোদী এবং প্রাক্তন মার্কিন রাষ্ট্রপতি বিল ক্লিনটনের সাথে দেখা করার সুযোগ পেয়েছেন।\n\n\n== মানবতা ও প্রকৃতির সেবার জন্য আন্তঃধর্মীয় সমিতি ==\n২০১৭ সালের ফেব্রুয়ারিতে, সিস্টার লুসি কুরিয়েন ভারতের পুনেতে ইন্টারফেইথ অ্যাসোসিয়েশন ফর সার্ভিস টু হিউম্যানিটি অ্যাণ্ড নেচার প্রতিষ্ঠা করেন।\n২০১৭ সালের অক্টোবর পর্যন্ত,  ৮টি দেশে এই নতুন সম্প্রদায়ের ২২০ জন সদস্য রয়েছে।\n\n\n== সম্মাননা ==\n২০১৮: নীরজা ভানোত পুরস্কার\n২০১৮: জিজাবাই অ্যাচিভার্স অ্যাওয়ার্ড\n২০১৭: মানব উৎকর্ষতার জন্য শ্রী সত্য সাই পুরস্কার - 'ধর্মের ঐক্য'\n২০১৬: নারী শক্তি পুরস্কার\n২০১৬: বনিতা বর্ষসেরা নারী\n২০১১: নেতৃত্ব পুরস্কার, গ্লোবাল উইমেন'স সামিট\nপল হ্যারিস ফেলো, রোটারি ইন্টারন্যাশনাল\n\n\n== তথ্যসূত্র ==\n\n\n== বহিঃসংযোগ ==\nমাহের আশ্রম"}