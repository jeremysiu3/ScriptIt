{"pageid": 1057346, "title": "মোহাম্মদ সালাহউদ্দিন (শিক্ষাবিদ)", "url": "https://bn.wikipedia.org/wiki?curid=1057346", "content": "মাওলানা মোহাম্মদ সালাউদ্দিন (১৯৪৪ - ৩ ফেব্রুয়ারি ২০২২) বাংলাদেশী একজন বিশিষ্ট ইসলামী চিন্তাবিদ, খতিব, ও শিক্ষাবিদ ছিলেন। তিনি সরকারি মাদ্রাসা-ই আলিয়ার ৪৪ তম অধ্যক্ষ হিসাবে দায়িত্ব পালন করেছিলেন।  জাতীয় মসজিদ বায়তুল মোকাররম মসজিদের খতিব ছিলেন।  তিনি ২০০৯ সালের ৫ই জানুয়ারি বায়তুল মোকাররম জাতীয় মসজিদের খতিব হিসেবে যোগদান করেছিলেন। \n\n\n== জন্ম ও পরিচয় ==\nসালাহউদ্দিন নারায়নগঞ্জ জেলার বন্দর থানার কলাগাছিয়া ইউনিয়নের হাজরাদী গ্রামে জন্ম ১৯৪৪ সালে জন্মগ্রহণ করেন। ১৯৬৬ সালে স্থানান্তর হয়ে বন্দর ইউনিয়নের কলাবাগ গ্রামে বসবাস শুরু করেন।\n\n\n== শিক্ষাজীবন ==\nমাওলানা সালাউদ্দিন ১৯৫৫ সালে মাদ্রাসা শিক্ষা বোর্ডের অধীনে দাখিল পরীক্ষায় প্রথম বিভাগে নবম স্থান অধিকার করেন। ১৯৫৯ সালে মাদ্রাসা শিক্ষা বোর্ডের অধীনে আলিম পরীক্ষায় প্রথম বিভাগে প্রথম স্থান অধিকার করেন। ১৯৬১ সালে মাদ্রাসা শিক্ষা বোর্ডের অধীনে ফাজিল পরীক্ষায় প্রথম বিভাগে অষ্টম স্থান অধিকার করেন। ১৯৬৩ সালে মাদ্রাসা শিক্ষা বোর্ডের অধীনে কামিল পরীক্ষায় প্রথম শ্রেণিতে প্রথম স্থান অধিকার করেন। ১৯৬৫ সালে মাদ্রাসা শিক্ষা বোর্ডের অধীনে কামিল আদব পরীক্ষায় প্রথম শ্রেণিতে প্রথম স্থান অধিকার করেন। ১৯৭০ সালে ঢাকার বোরহান উদ্দিন কলেজ থেকে কৃতিত্বের সাথে আইএ পাস করেন ৷১৯৭২ সালে সিটি কলেজ থেকে কৃতিত্বের সাথে বিএ পাস করেন। ১৯৭৯ সালে ঢাকা বিশ্ববিদ্যালয় হতে প্রথম শ্রেণীতে প্রথম স্থান অধিকার করে এমএ ডিগ্রি লাভ করেন। তিনি উচ্চশিক্ষার উদ্দেশ্য সৌদি আরবের মদীনা বিশ্ববিদ্যালয়ে ভর্তি হন ও ১৯৮৪ সালে মদীনা বিশ্ববিদ্যালয় থেকে আরবি ডিপ্লোমা প্রথম শ্রেণিতে প্রথম স্থান অধিকার করেন।\n\n\n== কর্মজীবন ==\nতিনি শিক্ষাজীবন শেষে ১৯৬৪ সালে ঢাকা আলিয়া মাদ্রাসায় শিক্ষক হিসাবে যোগদান করেন। তিনি ১৯৯০ সালে এই মাদ্রাসায় ৪৪তম অধ্যক্ষের দায়িত্ব লাভ করেন, ২০০০ সাল পর্যন্ত অধ্যক্ষের দায়িত্ব পালন করেন, এরপর ২০০১ সালে একই মাদ্রাসার হেড মাওলানা হিসেবে অবসর গ্রহণ করেন। ১৯৯৩ সালে তিনি জাতীয় শ্রেষ্ঠ শিক্ষক হিসেবে স্বর্ণপদক লাভ করেন।\n\n\n== প্রতিষ্ঠানে দায়িত্ব পালন ==\nতিনি এক্সিম ব্যাংক, প্রাইম ব্যাংক, আইসিবি ব্যাংক সাউথ ইষ্ট ব্যাংক, যমুনা ব্যাংক এর শরীয়া কাউন্সিলের চেয়ারম্যান হিসাবে দায়িত্ব পালন করেন। এছাড়াও তিনি ঢাকা ব্যাংক, সিটি ব্যাংক শরীয়া কাউন্সিলের সদস্য ও ইসলামি ব্যাংক কেন্দ্রীয় শরিয়া বোর্ডের মেম্বার হিসাবে ছিলেন।\nসন্ধানী লাইফ ইন্সুরেন্স ইসলামি তাকাফুল এর শরীয়া কাউন্সিলের চেয়ারম্যান ছিলেন। তিনি ঢাকা সিটি কলেজ ও কাকলি উচ্চ বিদ্যালয় পরিচালনা কমিটির সদস্য ও শ্রীপুর বাগনাহাটি কামিল মাদরাসার পরিচালনা কমিটির চেয়ারম্যান ছিলেন।\n\n\n== ইসলামি আলোচনা ==\nতিনি রেডিও-টেলিভিশনের বিভিন্ন ইসলামি অনুষ্ঠানে তাফসির ও মাসয়ালা-মাসায়েল বিষয়ক আলোচনা করে থাকতেন। তিনি আকিদাহগতভাবে আহলুস সুন্নাত ওয়াল জামায়াত এর অনুসারী,  মাজহাবগত হানাফি মাজহাবকে অনুসরণ করেন, তিনি আলোচনার সময়ে এগুলো নিয়েই আলোচনা করতেন।\n\n\n== খতিবের দায়িত্ব পালন ==\nসালাহউদ্দিন ঢাকার মহাখালীতে অবস্থিত অন্যতম বৃহত্তম জামে মসজিদ গাউছুল আজম আব্দুল কাদের জিলানী (রাঃ) জামে মসজিদের খতিব হিসেবে দীর্ঘদিন দায়িত্ব পালন করেন। এরপরে ২০০৯ সালে বাংলাদেশের জাতীয় মসজিদে খতিবের দায়িত্ব লাভ করেন।\n\n\n== ব্যক্তিগত জীবন ==\nসালাহউদ্দিনের বৈবাহিক জীবনে ৩ কন্যা ও ১ পুত্র সন্তান রয়েছে।\n\n\n== মৃত্যু ==\nমাওলানা সালাহ উদ্দিন ২০২২ সালের ৩ই ফেব্রুয়ারি বিকালে ঢাকার ল্যাবএইড হাসপাতালে ৭৮ বছর বয়সে ইন্তেকাল করেন।\n\n\n== তথ্যসূত্র =="}