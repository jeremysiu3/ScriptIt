{"pageid": 1508367, "title": "শিশুমৃত্যু", "url": "https://bn.wikipedia.org/wiki?curid=1508367", "content": "শিশুমৃত্যু (ইংরেজি: child mortality) বলতে অনূর্ধ্ব ৫-বছর বয়স্ক শিশুর মৃত্যুকে বোঝায়। শিশুমৃত্যুর হার (বা অনূর্ধ্ব-পাঁচ মৃত্যুহার) বলতে ১,০০০টি জ্যান্ত শিশুর মধ্যে জন্ম থেকে পাঁচ বছর পর্যন্ত মৃত্যুর সম্ভাবনাকে বোঝায়।\nশিশুমৃত্যুর মধ্যে পেরিনেটাল মৃত্যু (জন্মের প্রথম সপ্তাহের মধ্যে মৃত্যু), নবজাতক মৃত্যু (জন্মের ২৮ দিনের মধ্যে মৃত্যু) ও বাচ্চা মৃত্যু (জন্মের প্রথম বছরের মধ্যে মৃত্যু) অন্তর্গত।\nজাতিসংঘের টেকসই উন্নয়ন লক্ষ্যমাত্রার মাধ্যমে শিশুমৃত্যু হ্রাস প্রতিফলিত হয়েছে। লক্ষ্যমাত্রা ৩.২ অনুযায়ী, \"২০৩০ সালের মধ্যে নবজাতক ও অনূর্ধ্ব ৫-বছর বয়সী শিশুর প্রতিরোধযোগ্য মৃত্যু বন্ধের পাশাপাশি সকল দেশের লক্ষ্য হবে প্রতি ১,০০০ জীবিত জন্মে নবজাতকের মৃত্যুহার কমপক্ষে ১২-তে এবং প্রতি ১,০০০ জীবিতজন্মে অনূর্ধ্ব ৫-বয়সী শিশুমৃত্যুর হার কমপক্ষে ২৫ এ নামিয়ে আনা\"।\nবিগত ৪০ বছরে শিশুমৃত্যুর হার কমে গিয়েছে। দ্রুত প্রগতির ফলে ১৯৯০ সাল থেকে প্রতিরোধযোগ্য শিশুমৃত্যু যথেষ্ট পরিমাণে কমে গিয়েছে, আর ১৯৯০ থেকে ২০১৬ সালের মধ্যে বিশ্বজুড়ে অনূর্ধ্ব ৫-বছর বয়স্কদের মৃত্যুহার অর্ধেকের বেশি কমে গিয়েছে। ১৯৯০ সালে ১ কোটি ২৬ লাখ অনূর্ধ্ব ৫-বছর বয়স্কদের মৃত্যু হয়েছিল, যা ২০১৬ সালে কমে ৫৬ লাখ এবং ২০২০ সালে কমে ৫০ লাখে দাঁড়াল।\nউন্নতির সত্ত্বেও এখনও মূলত প্রতিরোধযোগ্য কারণে প্রতিদিন ১,৫০০ জন অনূর্ধ্ব ৫-বছর বয়স্কদের মৃত্যু হয়, যার প্রায় ৮০ শতাংশই দক্ষিণ এশিয়া ও সাহারা-নিম্ন আফ্রিকায় ঘটে। কেবল ৬টি দেশ সমস্ত শিশুমৃত্যুর অর্ধেকের জন্য দায়ী: ইথিওপিয়া, গণতান্ত্রিক কঙ্গো প্রজাতন্ত্র, চীন, নাইজেরিয়া, পাকিস্তান ও ভারত। শিশুমৃত্যুর ৪৫ শতাংশের বয়স অনূর্ধ্ব ২৮ দিন।\nঅনূর্ধ্ব-পাঁচ মৃত্যুর ৬০ শতাংশের বেশি মৃত্যু নিরবিচ্ছিন্ন স্তন্যদান, টিকাদান ও উন্নত পুষ্টির মতো কম খরচের ব্যবস্থার মাধ্যমে প্রতিরোধ করা সম্ভব। ১৯৫০ সালে বৈশ্বিক অনূর্ধ্ব-পাঁচ মৃত্যুর হার ২২.৫ শতাংশ, যা ২০১৫ সালে কমে দাঁড়াল ৪.৫ শতাংশ। শিশুমৃত্যুর মধ্যে অনূর্ধ্ব ১-বছর বয়স্কদের মৃত্যু সর্বোচ্চ, যার পরে আছে ১৫ থেকে ১৯-বছর বয়স্ক, ১ থেকে ৪-বছর বয়স্ক এবং ৫ থেকে ১৪-বছর বয়স্কদের মৃত্যু।\n\n\n== প্রকারভেদ ==\nশিশুমৃত্যুর বিভিন্ন প্রকারভদ আছে:\n\nপেরিনেটাল মৃত্যু: জন্মের এক সপ্তাহের মধ্যে মৃত্যু।\nনবজাতক মৃত্যু: জন্মের ২৮ দিনের মধ্যে মৃত্যু।\nবাচ্চা মৃত্যু: জন্মের এক বছরের মধ্যে মৃত্যু।\nঅনূর্ধ্ব-পাঁচ মৃত্যু: জন্মের পাঁচ বছরের মধ্যে মৃত্যু।\n\n\n== কারণ ==\nঅনূর্ধ্ব ৫-বছর বয়স্কদের মৃত্যুর প্রধান কারণ হচ্ছে:\n\nঅপরিণত জন্মের ফলে জটিলতা (১৮%)\nনিউমোনিয়া (১৬%)\nইন্টারপার্টাম-সম্পর্কিত ঘটনা (১২%)\nউদরাময় (৮%)\nনবজাতকের জীবাণুদূষণ (৭%)\nম্যালেরিয়া (৫%)\nঅপুষ্টি (৩৪%)\n\n\n== রোগবিস্তার ==\n\n\n=== বৈচিত্র্য ===\nশিশুমৃত্যুর হারের মধ্যে বৈচিত্র্য় যথেষ্ট রয়েছে। বৈশ্বিকভাবে যে দেশে শিশুমৃত্যুর হার সর্বোচ্চ সেখানে কোনো শিশুর মৃত্যুর সম্ভাবনা যে দেশে শিশুমৃত্যুর হার সর্বনিম্ন তার তুলনায় ৬০ গুণ বেশি। পৃথিবীর মধ্যে সাহারা-নিম্ন আফ্রিকায় শিশুমৃত্যুর হার সর্বোচ্চ। যে ছয়টি দেশে প্রতি ১,০০০টি জ্যান্ত শিশুর মধ্যে ১০০টি মৃত্যু হয় তার সবকটাই সাহারা-নিম্ন আফ্রিকায়, যার মধ্যে সোমালিয়ায় শিশুমৃত্যু সর্বোচ্চ।\nএছাড়া কেবল দুটি অঞ্চল শিশুমৃত্যুর ৮০ শতাংশের জন্য দায়ী: সাহারা-নিম্ন আফ্রিকা ও দক্ষিণ এশিয়া। ছয়টি দেশ বিশ্বজুড়ে শিশুমৃত্যুর অর্ধেকের জন্য দায়ী: ইথিওপিয়া, গণতান্ত্রিক কঙ্গো প্রজাতন্ত্র, চীন, নাইজেরিয়া, পাকিস্তান ও ভারত। নাইজেরিয়া ও ভারত বিশ্বজুড়ে শিশুমৃত্যুর প্রায় এক-তৃতীয়াংশের (৩২%) জন্য দায়ী। নিম্ন ও মধ্য আয়ের রাষ্ট্রে প্রশাসনিক বিভাগ-ভেদে শিশুমৃত্যুর হারের যথেষ্ট তারতম্য রয়েছে।\n\n\n== কোভিড-১৯ ==\n২০২০ সালে কোভিড-১৯ এর বৈশ্বিক মহামারি চলাকালীন অন্যান্য মৃত্যুর তুলনায় শিশুমৃত্যু কমে গিয়েছিল। বিশ্বজুড়ে কোভিড-১৯ এ মৃত্যুর মধ্যে শিশুমৃত্যু সর্বনিম্ন ছিল। প্রায় ৩৭ লাখ মৃত্যুর মধ্যে ০.৪ শতাংশ ছিল অনূর্ধ্ব ২০-বছর বয়স্ক কিশোর-কিশোরী, অর্থাৎ কৈশোরে ১৩,৪০০ জনের মৃত্যু হয়েছিল। এই ক্ষুদ্র অনুপাতের মধ্যে ৪২% ছিল অনূর্ধ্ব ৯-বছর বয়স্ক শিশু।\n\n\n== আরও দেখুন ==\nশিশুমৃত্যু অনুযায়ী সার্বভৌম রাষ্ট্র ও নির্ভরশীল অঞ্চলের তালিকা\n\n\n== তথ্যসূত্র =="}