{"pageid": 1127583, "title": "এ কে এম বজলুর রহমান", "url": "https://bn.wikipedia.org/wiki?curid=1127583", "content": "এ কে এম বজলুর রহমান (১৯৩০ – ৮ ফেব্রুয়ারি ১৯৮৮) ছিলেন বাংলাদেশের মুক্তিযুদ্ধা, রাজনীতিবিদ ও ভাষাসৈনিক। স্বাধীনতা ও মুক্তিযুদ্ধে অবদানের জন্য তিনি ২০২১ সালে স্বাধীনতা পুরস্কারে ভূষিত হন।\n\n\n== রাজনৈতিক জীবন ==\nএ কে এম বজলুর রহমান ছাত্রজীবনেই রাজনৈতিতে প্রবেশ করেন। তিনি ১৯৪৮ সালে পূর্ব পাকিস্তান ছাত্রলীগের প্রতিষ্ঠাতা সদস্য ছিলেন। ২৩ জুন ১৯৪৯ সালে রোজ গার্ডেনে অনুষ্ঠিত আওয়ামী মুসলিম লীগের সভায় কারাবন্দি শেখ মুজিবুর রহমানের মুক্তির দাবিতে স্লোগান দেন। ১৯৫০ সালে শ্রমিক নেতা আইএলএর গভর্ণর বোর্ডের সদস্য ফয়েজ আহমেদের সঙ্গে তিনি শ্রমিক আন্দোলনে অংশগ্রহণ করেন। সুতাকল, পাটকল ও জাহাজী শ্রমিকদের ট্রেড ইউনিয়ন সংগঠনে তিনি অগ্রণী ভূমিকা পালন করেন। তিনি ১৯৫২ সালে নারায়ণগঞ্জ মহকুমা ছাত্রলীগের সেক্রেটারি ছিলেন। ২১ ফেব্রুয়ারি ১৯৫২ সালে রাষ্ট্রভাষা বাংলার দাবিতে নারায়ণগঞ্জের চাষাঢ়া মোড়ে পুলিশের সঙ্গে সংঘর্ষে তিনি নেতৃত্ব দেন। ১৯৫২ সালের ভাষা আন্দোলন ১৯৬২ সালের শিক্ষা আন্দোলন ১৯৬৬ সালের ছয় দফা এবং ১৯৭১ এর মুক্তিযুদ্ধে তিনি গুরুত্বপূর্ণ ভূমিকা পালন করেন।\n১৯৫৪ সালে নরসিংদীর রায়পুরায় যুক্তফ্রন্ট প্রার্থীর নির্বাচন পরিচালনা র দায়িত্ব দেওয়া হয় তাকে। ১৯৫৫ সালে নারায়ণগঞ্জ মহকুমা আওয়ামী লীগের সম্পাদক হন। ১৯৬৫ সালে তিনি ঢাকা জেলা আওয়ামী লীগের সম্পাদক হন। ৮ মে ১৯৬৬ সালে নারায়ণগঞ্জের চাষাড়া টাউন হল ময়দানে জনসভার আয়োজন করেন। ৯ আগস্ট ১৯৬৬ সালে গ্রেফতার হয়ে তিনি দেড় বছর কারাগারে ছিলেন।\n\n\n=== মুক্তিযুদ্ধে অবদান ===\nএ কে এম বজলুর রহমান মুক্তিযুদ্ধের সময় বাংলাদেশ সরকারের ইয়ুথ মুভমেন্টের ডেপুটি ডাইরেক্টরের দায়িত্ব পালন করেন এবং আগরতলায় ১৭টি গেরিলা ও যুব প্রশিক্ষণ কেন্দ্র প্রতিষ্ঠায় অবদান রাখেন। পরে তিনি দেশে এসে মুক্তিযুদ্ধে সক্রিয়ভাবে অংশগ্রহণ করেন।\n\n\n== সম্মাননা ==\nস্বাধীনতা ও মুক্তিযুদ্ধ ক্যাটাগরিতে ২০২১ সালে স্বাধীনতা পুরস্কার লাভ।\n\n\n== আরও দেখুন ==\nস্বাধীনতা পুরস্কার বিজয়ীদের তালিকা\n\n\n== মৃত্যু ==\nএ কে এম বজলুর রহমান ৮ ফেব্রুয়ারি ১৯৮৮ সালে মৃত্যুবরণ করেন। নারায়ণগঞ্জের মাসদাইর কবরস্থানে তাকে সমাহিত করা হয়।\n\n\n== তথ্যসূত্র =="}