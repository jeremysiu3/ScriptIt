{"pageid": 1528891, "title": "কান্তা স্বরূপ কৃষেণ", "url": "https://bn.wikipedia.org/wiki?curid=1528891", "content": "কান্তা স্বরূপ কৃষেণ (জন্ম নাম : ভগবান; ৭ই ফেব্রুয়ারি ১৯২৯ - ৩০শে নভেম্বর ২০২৪) ছিলেন একজন ভারতীয় সমাজকর্মী। তিনি চণ্ডীগড়ের ব্লাড ব্যাংক সোসাইটি এবং ইণ্ডিয়ান সোসাইটি অফ ব্লাড ট্রান্সফিউশন অ্যাণ্ড ইমিউনোহেমাটোলজির প্রতিষ্ঠাতাদের একজন ছিলেন। তিনি ভারতে স্বেচ্ছায় রক্তদানের বার্তা ছড়িয়ে দেওয়ার জন্য কাজ করেছেন। ভারত সরকারের পক্ষ থেকে তাঁকে ১৯৭২ সালে চতুর্থ সর্বোচ্চ ভারতীয় বেসামরিক পুরস্কার পদ্মশ্রী সম্মানে ভূষিত করা হয়।\n\n\n== জীবনী ==\nকান্তা ভগবান ১৯২৯ সালের ৭ই ফেব্রুয়ারি, ব্রিটিশ ভারতের (বর্তমানে পাকিস্তানে) পাঞ্জাব প্রদেশে এক ধনী পরিবারে জন্মগ্রহণ করেন। তাঁর পিতা ছিলেন ইউনিয়ন পাবলিক সার্ভিস কমিশনের এক সময়ের চেয়ারম্যান আর বি বিষণ ভগবান। কান্তা পড়াশোনায় অত্যন্ত মনোযোগী ছিলেন এবং বৃত্তি নিয়ে ম্যাট্রিকুলেশন পরীক্ষায় উত্তীর্ণ হন। ১৬ বছর বয়সে তিনি ভারতীয় প্রশাসনিক পরিষেবার একজন কর্মকর্তা স্বরূপ কৃষেণের সাথে বিবাহ বন্ধনে আবদ্ধ হন, পরবর্তীতে স্বরূপ হরিয়ানা রাজ্যের প্রথম মুখ্য সচিব হয়েছিলেন। চণ্ডীগড়ে, কান্তা পোস্ট গ্র্যাজুয়েট ইনস্টিটিউট অফ মেডিকেল এডুকেশন অ্যাণ্ড রিসার্চ-এর ট্রান্সফিউশন মেডিসিন বিভাগের তৎকালীন অধ্যাপক এবং প্রধান জে জি জলির সাথে দেখা করেন এবং বাণিজ্যিক রক্তদানের বিরুদ্ধে লড়াইয়ে জলির প্রচেষ্টার সাথে যুক্ত হতে শুরু করেন। বাণিজ্যিক রক্তদানের ফলে অনিরাপদ রক্তের বিপদের সম্ভাবনা থাকে। চণ্ডীগড়ের ব্লাড ব্যাংক সোসাইটি (বিবিএস), এবং ইণ্ডিয়ান সোসাইটি অফ ব্লাড ট্রান্সফিউশন অ্যাণ্ড ইমিউনোহেমাটোলজি (আইএসবিটিআই) প্রতিষ্ঠায় তিনি জলিকে সহায়তা করেছিলেন। তিনি আইএসবিটিআই-এর প্রতিষ্ঠাতা মহাসচিব হন, এই পদে তিনি ২৪ বছর ধরে অধিষ্ঠিত ছিলেন। তিনি ২৫ বছর ধরে বিবিএস-এর সম্পাদক হিসেবে দায়িত্ব পালন করেছেন এবং সংগঠনের রক্তদান কেন্দ্রটি তাঁর ভাই সুধীর ভগবানের ৫০ লক্ষ ₹ অনুদানে নির্মিত একটি ভবনে অবস্থিত। তিনি ইণ্ডিয়ান রেড ক্রস সোসাইটি, মহিলা প্রতিরক্ষা কাউন্সিল, ভারত স্কাউটস অ্যাণ্ড গাইডস এবং শিশু কল্যাণ কাউন্সিল (সিডব্লিউসি)-এর সাথেও যুক্ত ছিলেন।\nরক্তদানের বাণিজ্যিক পদ্ধতির বিরুদ্ধে এইচ ডি শৌরি তথ্য সংগ্রহ করে ভারতের সুপ্রিম কোর্টে একটি দেওয়ানি রিট পিটিশন (আদালতে দাখিল করা আনুষ্ঠানিক আইনি অনুরোধ) দায়ের করেছিলেন। সেইসময় কান্তা  ছিলেন তাঁর অন্যতম সহযোগী। এর ভিত্তিতে ভারতের সুপ্রিম কোর্ট বাণিজ্যিক রক্তদান নিষিদ্ধ করে একটি রায় দেয়। পরবর্তীতে, তিনি বেশ কয়েকটি সচেতনতামূলক প্রচারণা পরিচালনা করেন এবং ভারত ও বিদেশে বিভিন্ন সম্মেলনে গবেষণাপত্র উপস্থাপন করেন। তিনি দিল্লিতে অবস্থিত একটি আধ্যাত্মিক সংগঠন সন্ত নিরঙ্করী মিশনের কর্মকাণ্ডেও অংশগ্রহণ করেছিলেন। ভারত সরকার কর্তৃক জাতীয় রক্তদান নীতি প্রণয়নের পেছনেও তাঁর প্রচেষ্টার কথা জানা গেছে।\nভারত সরকার ১৯৭২ সালে তাঁকে পদ্মশ্রী বেসামরিক সম্মানে ভূষিত করে। তিনি রেড ক্রস স্বর্ণপদক, এইচডি শৌরি পুরস্কার, মাদার তেরেসা পুরস্কার এবং রাজীব গান্ধী পুরস্কারও পেয়েছিলেন।\n২০০৬ সালে তাঁর স্বামী সরূপ কৃষেণ মারা যান। ২০২৪ সালের ৩০শে নভেম্বর, ৯৫ বছর বয়সে কান্তা কৃষেণ মারা যান,  তাঁদের ছেলে সঞ্জীব কৃষেণ এবং দুই মেয়ে, নীতি সারিন এবং অনু গঞ্জু রেখে গেছেন।\n\n\n== তথ্যসূত্র ==\nটেমপ্লেট:Padma Shri Award Recipients in Social Work"}