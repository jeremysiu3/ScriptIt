{"pageid": 1333636, "title": "অঘটন", "url": "https://bn.wikipedia.org/wiki?curid=1333636", "content": "অঘটন বলতে এমন একটি অপ্রত্যাশিত, অযাচিত ও অপ্রীতিকর ঘটনাকে বোঝায় যা বিভিন্ন মাত্রায় ক্ষয়ক্ষতির কারণ হতে পারে। যেমন গুরুতর যান্ত্রিক বিকলতা কিংবা কোনও রোগীর প্রতিকূল রোগাবস্থা সৃষ্টি হওয়া অঘটনের কিছু উদাহরণ। অঘটনকে ইংরেজি পরিভাষায় ইনসিডেন্ট (Incident) বলে।\nদুর্ঘটনা (ইংরেজি Acccident অ্যাক্সিডেন্ট) ও অঘটনের মধ্যে পার্থক্য করা হয়। দুর্ঘটনা হল একটি অপরিকল্পিত, অযাচিত ও তাৎপর্যপূর্ণ ক্ষতিকর ঘটনা, যা আপাতদৃষ্টিতে অঘটনের সংজ্ঞার প্রায় সমার্থক। কিন্তু অনেকেই দুর্ঘটনার সাথে দৈবের বা দুর্ভাগ্যের সম্পর্ক স্থাপন করেন, যাতে ধরে নেওয়া হয় যে এটি প্রতিরোধ করার কোনও উপায় ছিল না। অথচ অনেক দুর্ঘটনাই (যেমন জানমালের ক্ষতি বা রোগব্যাধি) পরবর্তীতে নিরাপত্তামূলক পদক্ষেপ বা ব্যবস্থার মাধ্যমে প্রতিরোধ করার যোগ্য হিসেবে প্রতিভাত হয়, তাই ইদানিং \"প্রতিরোধযোগ্য নেতিবাচক ঘটনা\" বোঝাতে দুর্ঘটনার পরিবর্তে অঘটন কথাটি ব্যবহার করা হয়। এভাবে সংজ্ঞায়িত কোনও অঘটনে যদি তেমন কোনও ক্ষয়ক্ষতি না হয় বা একেবারেই ক্ষয়ক্ষতি না হয়, তাহলে সেটিকে \"অল্পের জন্য রক্ষা\" বলে। অন্যদিকে যদি সেই অঘটনটি তাৎপর্যপূর্ণ ক্ষতির কারণ হয়, তাহলে তাকে দুর্ঘটনা বলা হয়।\nকোনও নির্দিষ্ট পরিবেশ বা পরিপ্রেক্ষিতে একটি অঘটন হল এমন একটি তাৎপর্যপূর্ণ ঘটনা যেটি নজরদারিতে রাখা ও যেটির উপর প্রতিবেদন তৈরি করা প্রয়োজন।\nআন্তর্জাতিক সম্পর্ক বা কূটনীতিতে অঘটন বলতে আপাতদৃষ্টিতে আপেক্ষিকভাবে ক্ষুদ্র বা সীমিত আকারের একটি ঘটনা, কাজ বা সংঘাতকে বোঝায় যেটি দুই বা ততোধিক জাতিরাষ্ট্রের মধ্যে ব্যাপক ও বৃহত্তর সংঘাতের কারণ হতে পারে। নাগরিক, সরকারি কর্মকর্তা, সেনা বা গুপ্তচরদের অপ্রত্যাশিত বা ইচ্ছাকৃত উস্কানিমূলক কাজ কিংবা সন্ত্রাসীদের কর্মকাণ্ডের ফলে এরকম অঘটন ঘটতে পারে।\n\n\n== তথ্যসূত্র =="}