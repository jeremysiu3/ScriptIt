{"pageid": 1172348, "title": "নাজমুল আবেদীন ফাহিম", "url": "https://bn.wikipedia.org/wiki?curid=1172348", "content": "নাজমুল আবেদীন ফাহিম একজন বাংলাদেশী ক্রিকেট প্রশিক্ষক। তিনি দীর্ঘদিন বাংলাদেশ ক্রীড়া শিক্ষা প্রতিষ্ঠানে কর্মরত ছিলেন। বাংলাদেশ ক্রিকেট বোর্ডের গেম ডেভেলপমেন্ট ম্যানেজার হিসেবেও দায়িত্ব পালন করেছেন তিনি।\n\n\n== প্রারম্ভিক জীবন ==\nনাজমুল আবেদীন ফাহিম ঢাকার মতিঝিলে স্টেট ব্যাংক অব পাকিস্তান কলোনিতে (বর্তমানে বাংলাদেশ ব্যাংক কলোনি) জন্মগ্রহণ করেন। তার পিতা স্টেট ব্যাংক অব পাকিস্তানে চাকরি করতেন। পরবর্তীতে বাবার চাকরির সুবাদে ফাহিম করাচিতে চলে যান এবং ১৯৬৯ সাল পর্যন্ত সেখানেই অবস্থান করেন।\n\n\n== শিক্ষাজীবন ==\nফাহিমের শিক্ষা জীবন শুরু হয় ঢাকার স্টেট ব্যাংক প্রিপারেটরি স্কুলে। পরবর্তীতে তিনি করাচিতে যান এবং কয়েক বছর পর দেশে ফিরে মতিঝিল সেন্ট্রাল গভর্নমেন্ট হাই স্কুলে ভর্তি হন। সেখান থেকে ম্যাট্রিক পরীক্ষায় উত্তীর্ণ হয়ে তিনি নটর ডেম কলেজে ভর্তি হন এবং ১৯৭৭ সালে সেখান থেকে উচ্চমাধ্যমিক শিক্ষা সম্পন্ন করেন। পরবর্তীতে তিনি জগন্নাথ কলেজ থেকে স্নাতক ডিগ্রি অর্জন করেন।\n\n\n== কর্মজীবন ==\nখেলোয়াড় জীবনে ফাহিম মূলত ব্যাটসম্যান হিসেবে খেলতেন। দ্বিতীয় বিভাগের দল একতা বিতানের হয়ে তিনি পেশাদার ক্রিকেটে প্রবেশ করেন। পরবর্তীতে ওয়ারী ও গুলশান ইয়ুথ ক্লাবের হয়ে প্রথম বিভাগে অংশগ্রহণ করেন তিনি।\n১৯৮৬ সালে তিনি মৌলভীবাজারের কুলাউড়ায় জেমস ফিনলে নামক একটি প্রতিষ্ঠানের চা-বাগানে সহকারী ম্যানেজার হিসেবে যোগদান করেন এবং ১৯৮৮ সাল পর্যন্ত সেখানে চাকরি করেন। এরপর তিনি বাংলাদেশ ক্রীড়া শিক্ষা প্রতিষ্ঠান (বিকেএসপি)-তে যোগদান করেন। এর কয়েকমাস পর বৃত্তি নিয়ে ভারতের ন্যাশনাল ইনস্টিটিউট অব স্পোর্টস থেকে প্রশিক্ষণ নেন তিনি।\nতিনি পিচ কিউরেটর হিসেবেও প্রশিক্ষণ নিয়েছিলেন। বাংলাদেশের প্রথম টেস্ট ম্যাচের পিচ প্রস্তুত করতে কাজ করেছিলেন তিনি। এছাড়া ১৯৯৮ আইসিসি নক-আউট ট্রফির ম্যাচগুলোর জন্য পিচ তৈরিতেও তার অবদান আছে।\n২০০০ সালে তিনি অস্ট্রেলিয়া থেকে কোচদের লেভেল টু কোর্স সম্পন্ন করেন। পরে, ২০০৯ সালে ঢাকায় এশিয়ান ক্রিকেট কাউন্সিলের অধীনে লেভেল থ্রি কোর্স করেন।\n২০০৫ সালে তিনি বিকেএসপি ছেড়ে বাংলাদেশ ক্রিকেট বোর্ডে হাই পারফরম্যান্স দলের সিনিয়র কোচ হিসেবে যোগদান করেন। এরপর তিনি অনূর্ধ্ব-১৯ দলের প্রশিক্ষকের দায়িত্ব পান। ২০০৮-এ তাকে প্রশিক্ষণ থেকে সরিয়ে প্রশাসনিক দায়িত্ব দেওয়া হয়। এ সময় তিনি কাজ করেছেন বিসিবির গেম ডেভেলপমেন্ট ম্যানেজার হিসেবে। ২০১৭ সালে তাকে মহিলা দলের দায়িত্ব দেওয়া হয়। তার সময়েই বাংলাদেশ নারী দল ২০১৮ এশিয়া কাপে শিরোপা জেতে, বিজয়ী হয় ২০১৯ আইসিসি মহিলা বিশ্ব টুয়েন্টি২০ বাছাইপর্বেও। ২০১৯ সালের সেপ্টেম্বরে তিনি বিসিবি থেকে পদত্যাগ করেন। ২০২১ সালে বিসিবির কার্যনির্বাহী পরিষদের নির্বাচনে পরিচালক পদে খালেদ মাহমুদ সুজনের বিরুদ্ধে প্রতিদ্বন্দ্বিতা করে পরাজিত হন তিনি।\n২০২২ টি১০ লিগে তিনি বাংলা টাইগার্স দলের মেন্টর হিসেবে চুক্তিবদ্ধ হন। ২০২৩ বাংলাদেশ প্রিমিয়ার লিগে ফরচুন বরিশালের কোচ হিসেবে দায়িত্ব পালন করছেন তিনি।\n\n\n== ব্যক্তিগত জীবন ==\nফাহিম ২০০৭ সালে সামিয়া ফেরদৌসের সাথে বিবাহ বন্ধনে আবদ্ধ হন।\n\n\n== পুরস্কার ও সম্মাননা ==\nজাতীয় ক্রীড়া পুরস্কার (২০২০)\n\n\n== তথ্যসূত্র =="}