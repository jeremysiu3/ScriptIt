{"pageid": 1499312, "title": "সাধু হীরানন্দ", "url": "https://bn.wikipedia.org/wiki?curid=1499312", "content": "হীরানন্দ শৌকিরাম আডবাণী  ( ২৩ মার্চ ১৮৬৩ – ১৪ জুলাই ১৮৯৩) (যিনি সাধু হীরানন্দ নামে পরিচিত ছিলেন ) ছিলেন একজন সমাজ সংস্কারক, শিক্ষাবিদ, সাংবাদিক ও সেবাধর্মী ব্যক্তিত্ব। সরলতা ও নম্রতার প্রতিমূর্তি ছিলেন তিনি। সিন্ধুদেশের বিবেকানন্দ নামে পরিচিত ছিলেন।\n\n\n== জীবনী ==\nহীরানন্দ শৌকিরাম আডবাণী জন্ম ১৮৬৩ খ্রিস্টাব্দের ২৩ মার্চ ব্রিটিশ ভারতের অধুনা  পাকিস্তানের সিন্ধু প্রদেশের হায়দ্রাবাদে। তিনি দেওয়ান শৌকিরাম আদবানির তৃতীয় পুত্র এবং নবলরাই আদবানির অনুজ। হীরানন্দ অত্যন্ত মেধাবী ছিলেন। হায়দ্রাবাদের স্থানীয় বিদ্যালয়ের পাঠ শেষে উচ্চ শিক্ষার্থে তিনি কলকাতায় আসেন। কলকাতায় ব্রাহ্মসমাজের নেতা কেশবচন্দ্র সেন ও পরমপুরুষ শ্রীরামকৃষ্ণের সংস্পর্শে আসেন। তাদের অনুপ্রেরণায় তিনি মানুষের সেবায় ও তাদের জীবন শক্তিশালী করতে শিক্ষার প্রসারে আগ্রহী হন। \nহায়দ্রাবাদে ফিরে গিয়ে তিনি ও তার অগ্রজ নওলরাই দুজনে মিলে সেখানে ছেলে ও মেয়েদের জন্য \"ইউনিয়ন একাডেমি\" প্রতিষ্ঠা করেন। পরবর্তীতে শিক্ষা প্রতিষ্ঠানটি ''সাধু নওলরাই হীরানন্দ একাডেমি'' নামে সুপরিচিত হয়। এই প্রতিষ্ঠানেই সাধু টিএল ভাসওয়ানি পড়াশোনা করেন। হায়দ্রাবাদ জুড়ে শিক্ষার তথা বিশেষকরে স্ত্রী শিক্ষার প্রসারের জন্য সচেতনতামূলক প্রচার চালান। সেসময়ে মেয়েদের স্কুলে পাঠাতে তাদের অভিভাবকদের বোঝাতে হয়েছিল তাকে।\nহায়দ্রাবাদে  প্লেগের মহামারির সময় তিনি অসুস্থদের সেবাকার্য চালান। \n১৮৮৬ খ্রিস্টাব্দের, হীরানন্দ  সিন্ধি ভাষায় সংবাদপত্র সিন্ধ সুধার-র প্রকাশনা শুরু করেন এবং তিনি তিন বছর পত্রিকাটির প্রধান সম্পাদক ছিলেন। ১৮৯০ খ্রিস্টাব্দে, তিনি সিন্ধি ভাষার সাহিত্য পত্রিকা সরসোতির সম্পাদনা শুরু করেন। সিন্ধু প্রদেশের প্রথম এই পত্রিকা হিন্দু ও মুসলমান উভয়ের মধ্যেই জনপ্রিয় ছিল। হীরানন্দ ইংরাজী দৈনিক সিন্ধু টাইমস্ -এরও সম্পাদক হিসেবে দায়িত্ব পালন করেন। এছাড়াও তিনি নিয়মিত প্রবন্ধ, গল্প এবং সাহিত্য প্রবন্ধ ইত্যাদিতে অবদান রাখেন।\nহীরানন্দ শৌকিরাম আদবানি ১৮৯৩ খ্রিস্টাব্দের ১৪ জুলাই মাত্র ৩০ বৎসর বয়সে প্রয়াত হন।\nঋষি দয়ারাম গিদুমাল আডবাণীকে হীরানন্দকে \"সিন্ধুর আত্মা\" নামে আখ্যায়িত করেন। \n\n\n== তথ্যসূত্র =="}