{"pageid": 1152915, "title": "উসওয়ায়ে রাসূলে আকরাম", "url": "https://bn.wikipedia.org/wiki?curid=1152915", "content": "উসওয়ায়ে রাসূলে আকরাম (উর্দু: اسوہ رسول اکرم ﷺ‎‎ পাকিস্তানি ইসলামি পণ্ডিত ও আশরাফ আলী থানভীর খলিফা আব্দুল হাই আরিফীর লিখিত একটি উর্দু সীরাত গ্রন্থ। তিনি এই গ্রন্থে সাধারণ মানুষকে রাসূল (স.)-এর সুন্নাতের সঠিক পরিচয় দেওয়ার লক্ষ্যে শামায়েলের বিভিন্ন নির্ভরযোগ্য কিতাব থেকে নির্বাচন করে জীবনের সকল দিক সম্পর্কীয় রাসুল সাল্লাল্লাহু আলাইহি ওয়াসাল্লামের নির্দেশনাগুলো একত্র করেছেন। এটি ১৯৭৫ সালে প্রকাশিত হয়। বইটির ভূমিকা লিখেছেন আবুল হাসান আলী হাসানী নদভী। বইটিতে অভিমত দিয়েছেন শফি উসমানি ও জাকারিয়া কান্ধলভি।\n\n\n== প্রেক্ষাপট ==\nগ্রন্থটি রচনার প্রেক্ষাপট সম্পর্কে আবদুল হাই আরিফী বলের, \"বর্তমান ক্রান্তিকালে যখন রাসুলুল্লাহ সাল্লাল্লাহু আলাইহি ওয়াসাল্লামের সুন্নাত সম্পর্কে মানুষের উদাসীনতা দিন দিন বেড়েই চলছে এবং মুসলমান নিজেদের শিক্ষা-সংস্কৃতি ছেড়ে ভিনদেশিদের অপসংস্কৃতি ধারণ করতে আরম্ভ করেছে তখন বারবার মনে এই ফিকির জাগ্রত হচ্ছিলো যে, মুসলিমদের সামনে রাসুলুল্লাহ সাল্লাল্লাহু আলাইহি ওয়াসাল্লামের শিক্ষা ও তার আদর্শ তুলে ধরতে হবে এবং নবীর সুন্নাতের প্রতি আহ্বান করতে হবে। কেননা মুসলিমদের ইহকালীন ও পরকালীন সফলতা একমাত্র রাসুলুল্লাহর সুন্নাত অনুসরণের উপরই নির্ভরশীল। এই উদ্দেশ্য পূরণার্থে মনে বহুদিনের সাধ ছিলো এমন সহজ ও সংক্ষিপ্ত একটি কিতাব রচনা করার, যা অধ্যয়ন করে সাধারণ মুসলমান খুব সহজেই সুন্নাতের আলোকিত জীবন সম্পর্কে অবহিত লাভ করতে পারে; এই সাথে জীবনের মৌলিক বিষয়াদির সুন্নাত সম্পর্কে ধারণা পেতে পারে। এই বিষয়টিই আমাকে এই কিতাব রচনার ব্যাপারে উৎসাহিত করেছে।\"\n\n\n== বিষয়বস্তু ==\nগ্রন্থটির আলোচ্য বিষয় ৪টি অধ্যায় ও কয়েকটি পরিচ্ছদে বিভক্ত:\n\nপ্রাসঙ্গিক আলোচনা\nরাসুলুল্লাহর অনুপম চরিত্র মাধুরী পবিত্র গুণাবলি\nরাসুল সাল্লাল্লাহু আলাইহি ওয়াসাল্লাসের জীবনধারণের বৈশিষ্ট্য\nরাসুলুল্লাহ সাল্লাল্লাহু আলাইহি ওয়াসাল্লামের পূর্ণাঙ্গ দীনের তালিম ও শিক্ষা\nঈমানের আলোচনা\nইবাদাত: নামায ও নামাযসম্পর্কিত আলোচনা\nলেনদেন ও পারস্পরিক অধিকার\nসামাজিক রীতি-নীতি\nপ্রশংসনীয় গুণাবলি\nরাসুল সাল্লাল্লাহু আলাইহি ওয়াসাল্লামের দৈনন্দিন কাজকর্ম\nবিয়ে-শাদি ও নবজাতকসংক্রান্ত শরিয়তের বিধান\nরোগ ও রোগীর সেবা এবং মৃত্যু ও মৃত্যুপরবর্তী বিষয়\n\n\n== মূল্যায়ন ==\nজাকারিয়া কান্ধলভি বলেন,\"সংকলনটি খুবই উপকারী ও সহজ ভাষায় রচিত। রাসুলুল্লাহ সাল্লাল্লাহু আলাইহি ওয়াসাল্লামের জীবনীসংক্রান্ত আলোচনা এতে স্থান পেয়েছে। এটি খুবই উত্তম একটি সংকলন। অভ্যন্তরীণ সৌন্দর্যের সাথে সাথে ছাপার সৌন্দর্যও মন কেড়ে নেওয়ার মতো।\"\nকয়েকটি জনপ্রিয় সীরাতগ্রন্থের বর্ণনা দিয়ে আবুল হাসান আলী হাসানী নদভী বলেন, \"এই সোনালি সিরিজের এক বরকতপূর্ণ সংযোজন হলো হাকিমুল উম্মত মাওলানা আশরাফ আলী থানভী রহ . এর বিশিষ্ট খলিফা ডা . মুহাম্মদ আবদুল হাই আরেফী বিরচিত 'উসওয়ায়ে রাসূলে আকরাম সাল্লাল্লাহু আলাইহি ওয়সাল্লাম' কিতাবটি, যা একজন সত্যান্বেষী এবং শরিয়ত ও সুন্নাতের অনুসারী মুসলমানের জন্য সমগ্র আমলী জীবনের পরিপূর্ণ পথপ্রদর্শক হতে পারে। এই কিতাব ঈমানিয়াত, ইবাদাত, মুআমালাত, মুআশারাত আখলাকিয়াত, পবিত্র জীবনের দিনরাত, সামাজিক ও পারিবারিক জীবন এবং আচার ব্যবহারের জন্য পথপ্রদর্শকের ভূমিকা রাখতে পারে। এই কিতাবটির আল্লাহ তায়ালা এমন গ্রহণযোগ্যতা দান করেছেন, যা সমকালীন কোনো দীনী কিতাবের ক্ষেত্রে অর্জিত হয়নি। এমনকি বিভিন্ন ভাষায় বহুসংখ্যায় ও একাধিক সংস্করণে প্রকাশিত হয়েছে এবং সেগুলো মূল কিতাবের মতোই গ্রহণযোগ্যতা পেয়েছে।\"\n\n\n== আরও দেখুন ==\nসীরাত শাস্ত্রে দারুল উলুম দেওবন্দ\n\n\n== তথ্যসূত্র =="}