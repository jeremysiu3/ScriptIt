{"pageid": 1080042, "title": "লগ্নক", "url": "https://bn.wikipedia.org/wiki?curid=1080042", "content": "শব্দ পদে পরিণত হওয়ার সময়ে এর সঙ্গে কিছু শব্দাংশ যুক্ত হয়, এগুলোর নাম লগ্নক। বাক্যে যেসব পদে লগ্নক থাকে সেগুলোকে সলগ্নক পদ এবং যেসব পদে লগ্নক থাকে না সেগুলোকে অলগ্নক পদ বলে।\nলগ্নক পদ চার ধরনের:\n\nবিভক্তি: ক্রিয়ার কাল নির্দেশের জন্য এবং কারক বোঝাতে পদের সঙ্গে যেসব শব্দাংশ যুক্ত থাকে, সেগুলোকে বিভক্তি বলে। বিভক্তি দুই প্রকার: ক্রিয়া-বিভক্তি ও কারক-বিভক্তি। ‘করলাম’ ক্রিয়াপদের ‘লাম’ শব্দাংশ হলো ক্রিয়া-বিভক্তি এবং 'কৃষকের' পদের 'এর' শব্দাংশ কারক-বিভক্তির উদাহরণ।\nনির্দেশক: যেসব শব্দাংশ পদের সঙ্গে যুক্ত হয়ে পদকে নির্দিষ্ট করে, সেগুলোকে নির্দেশক বা পদাশ্রয়ী নির্দেশক বলে। ‘লোকটি’ বা ‘ভালোটুকু' পদের 'টি' বা ‘টুকু' হলো নির্দেশকের উদাহরণ। এছাড়াও টা,খানা,খানি ইত্যাদি নির্দেশকের উদাহরণ।\nবহুবচন: কিছু শব্দাংশ পদের সঙ্গে যুক্ত হয়ে পদকে বহুবচনের রূপ দেয়। 'ছেলেরা’ বা 'বইগুলো' পদের 'রা' বা 'গুলো' হলো এই ধরণের শব্দাংশের উদাহরণ।\nবলক: যেসব শব্দাংশ পদের সঙ্গে যুক্ত হলে বক্তব্য জোরালো হয়, সেগুলোকে বলক বলে। 'তখনই' বা ‘এখনও’ পদের শেষাংশের ‘ই' বা 'ও' হলো বলকের উদাহরণ।\nবাক্যের যেসব পদে লগ্নক থাকে সেগুলোকে বলে সলগ্নক।\n\n\n== তথ্যসূত্র =="}