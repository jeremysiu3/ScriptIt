{"pageid": 1473218, "title": "ফারজানা রুপা", "url": "https://bn.wikipedia.org/wiki?curid=1473218", "content": "ফারজানা রুপা একজন বাংলাদেশী সাংবাদিক এবং একাত্তর টিভির সাবেক প্রধান প্রতিবেদক।\n\n\n== কর্মজীবন ==\nরূপা ২০১৩ সালে অনন্যা শীর্ষ দশে ভূষিত হন। তিনি নারায়ণগঞ্জের সাত খুনের পর শামীম ওসমান ও সেলিনা হায়াৎ আইভীর মধ্যে একটি বিতর্ক অনুষ্ঠানের আয়োজন করেন, যা বিতর্কিত হয়ে ওঠে এবং অনুষ্ঠানের ক্লিপগুলো পরে ভাইরাল হয়।\n২০১৫ সালের এপ্রিলে পহেলা বৈশাখের যৌন নিপীড়নের ঘটনাকে তুলে ধরার কারণে রুপা হুমকি পান, যেখানে পহেলা বৈশাখের সময় ২০ জন মহিলা যুবকদের দ্বারা লাঞ্ছিত হন। আনসারুল্লাহ বাংলা টিম, জামাত-উল-মুজাহিদীন বাংলাদেশ এবং বাংলাদেশ আওয়ামী ওলামা লীগ তাকে হুমকি দিয়েছে। তিনি দ্য নিউ ইয়র্ক টাইমসকে বলেছেন যে, তার ফেসবুক অ্যাকাউন্টে হুমকি পাওয়ার পর বাংলাদেশে ইসলামী সন্ত্রাসবাদীদের আক্রমণ তুলে ধরতে তিনি ভয় পাচ্ছেন।\n২০১৭ সালের জুন মাসে রূপা নির্বাসিত লেখিকা ও ইসলামের সমালোচক তসলিমা নাসরিনের সাক্ষাৎকার নেন। তিনি ২০১৮ সালে যুক্তরাজ্যের নিউক্যাসলে বাংলাদেশ জাতীয়তাবাদী দল এবং বাংলাদেশ জামায়াতে ইসলামীর কর্মীদের দ্বারা হামলার শিকার হয়েছেন বলে অভিযোগ করেন এবং  ঢাকা রিপোর্টার্স ইউনিটি ও বাংলাদেশ ফেডারেল সাংবাদিক ইউনিয়ন এই ঘটনার নিন্দা করে। তারা একাত্তর টিভির ক্যামেরা ছিনিয়ে নেয়।\nবৈষম্য বিরোধী ছাত্র আন্দোলনের সমন্বয়ক আবদুল কাদের ও আবদুল হান্নান মাসুদ রুপা ও তার স্বামীসহ ৫০ জন সাংবাদিককে নিষিদ্ধ করার আহ্বান জানান এবং প্রধানমন্ত্রী শেখ হাসিনার পদত্যাগের পর ২০২৪ সালের ৮ আগস্ট আওয়ামী লীগ সরকারকে সমর্থন করায় তাদের 'মানবতাবিরোধী অপরাধের' অভিযোগে অভিযুক্ত করেন। এরপর একাত্তর টিভি থেকে তাদের বহিষ্কার করা হয়।\n২০২১ সালের এপ্রিলে অপরাধ তদন্ত বিভাগ একটি প্রতিবেদনের ভিত্তিতে প্রথম আলোর প্রতিবেদক শামসুজ্জামানকে আটক করার পর আশুলিয়ায় রূপাকে অবাঞ্ছিত ঘোষণা করা হয়।\n২০২৪ সালের জুলাইয়ে কোটা আন্দোলনের সময় রুপা চীন সফরে সংবাদ সম্মেলনে সাবেক প্রধানমন্ত্রী শেখ হাসিনাকে আন্দোলনের বিষয়ে প্রশ্ন করলে তার উত্তর পরিস্থিতিকে আরও খারাপ করে।\nস্বামী শাকিল আহমেদের সঙ্গে ফ্রান্সে যাওয়ার চেষ্টাকালে হযরত শাহজালাল আন্তর্জাতিক বিমানবন্দর থেকে রুপাকে আটক করে গোয়েন্দা পুলিশ। অভিবাসন কর্তৃপক্ষ এবং একাধিক গোয়েন্দা সংস্থার অনুুমতি সত্ত্বেও তাদের থামানো হয়। তাদের বিশেষ শাখার অনুমতি ছিল না বলে অভিযোগ করা হয়। সম্পাদক পরিষদ, কমিটি টু প্রটেক্ট জার্নালিস্টস এবং ব্রডকাস্ট জার্নালিস্ট সেন্টার তাদের গ্রেফতারে উদ্বেগ প্রকাশ করেছে। প্রধানমন্ত্রী শেখ হাসিনার পদত্যাগের পর গঠিত মুহাম্মদ ইউনূসের নেতৃত্বাধীন অন্তর্বর্তী সরকার কর্তৃক আটক তারাই প্রথম দুই সাংবাদিক। ওমর ফারুক ফারুকীর মতে, তাদের বিরুদ্ধে সাবেক সরকার ও আওয়ামী লীগকে সমর্থন দিয়ে সহিংসতা উসকে দেওয়ার অভিযোগ আনা হয়েছে। ঢাকার আদালতে তাদের চার দিনের রিমান্ড মঞ্জুর করা হয়েছে। রিপোর্টার্স উইদাউট বর্ডারস তাদের ন্যায্য বিচার দাবি করেছে। তাদের বিরুদ্ধে যাত্রাবাড়ীতে অন্য পাঁচ সাংবাদিকসহ সময় টিভির আহমেদ জোবায়ের, এটিএন বাংলার মুন্নী সাহা, গ্লোবাল টেলিভিশনের সৈয়দ ইশতিয়াক রেজা ও নাঈমুল ইসলাম খানের বিরুদ্ধে খুনের মামলা দায়ের করা হয়েছে।\n\n\n== ব্যক্তিগত জীবন ==\nএকাত্তর টিভির সাংবাদিক ও সংবাদ প্রধান শাকিল আহমেদকে বিয়ে করেছেন রুপা।\n\n\n== তথ্যসূত্র =="}