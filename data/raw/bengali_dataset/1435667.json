{"pageid": 1435667, "title": "ন্যান্সি কুক", "url": "https://bn.wikipedia.org/wiki?curid=1435667", "content": "ন্যান্সি কুক (২৬শে আগস্ট, ১৮৮৪ – ১৬ই আগস্ট, ১৯৬২) ছিলেন একজন আমেরিকান ভোটাধিকারবিদ, শিক্ষাবিদ, রাজনৈতিক সংগঠক, ব্যবসায়ী মহিলা এবং এলেনর রুজভেল্টের বন্ধু। তিনি, মেরিয়ন ডিকারম্যান এবং রুজভেল্ট, তিনজনে মিলে ভ্যাল-কিল ইণ্ডাস্ট্রিজ , উইমেনস ডেমোক্রেটিক নিউজ এবং টডহান্টার স্কুলের সহ-মালিক ছিলেন।\n\n\n== জন্ম এবং প্রাথমিক জীবন ==\nন্যান্সি কুক নিউইয়র্কের ম্যাসেনাতে জন্মগ্রহণ করেন। তিনি সিরাকিউজ বিশ্ববিদ্যালয়ে পড়াশোনা করেন, যেখানে তিনি নারীর ভোটাধিকারের একজন আগ্রহী সমর্থক ছিলেন এবং মহিলাদের জন্য সুরক্ষামূলক শ্রম আইনের জন্য প্রচারণা চালান। তিনি ১৯১২ সালে শিল্পকলায় স্নাতক ডিগ্রি লাভ করেন।\n\n\n== কর্মজীবন ==\n\n১৯১৩ থেকে ১৯১৮ সাল পর্যন্ত তিনি নিউইয়র্কের ফুলটনে উচ্চ বিদ্যালয়ের শিক্ষার্থীদের শিল্পকলা ও হস্তশিল্প শেখান। এখানেই সিরাকিউসের সহপাঠী মেরিয়ন ডিকারম্যানের সাথে তাঁর পরিচয় হয়েছিল, ডিকারম্যান হাই স্কুলে ইতিহাস পড়াতেন। এই দুই মহিলা আজীবন সঙ্গী হয়ে ওঠে, তাঁদের প্রায় পুরো প্রাপ্তবয়স্ক জীবন একসাথে কাটান।\nউড্রো উইলসনের দৃষ্টিভঙ্গির প্রতি তাঁর শ্রদ্ধা তাঁর দৃঢ় যুদ্ধবিরোধী অনুভূতিকে অতিক্রম করেছিল, তিনি ও ডিকারম্যান উভয়েই রেড ক্রসে সক্রিয় হয়ে ওঠেন। ডিকারম্যান পরে বর্ণনা করেছেন, তাঁরা \"সত্যিই বিশ্বাস করেছিলেন যে এটি যুদ্ধের অবসান এবং গণতন্ত্রের জন্য বিশ্বকে নিরাপদ করার যুদ্ধ।\" ১৯১৮ সালে, তাঁরা উভয়েই মহিলাদের স্টাফ এন্ডেল স্ট্রিট মিলিটারি হাসপাতালে সহায়তা করার জন্য লন্ডনে যান এবং \"মেঝে পরিষ্কার করা বা অন্য যেকোন প্রয়োজনীয় কাজ করেন।\"  ন্যান্সি কুক, দুই সপ্তাহেরও কম প্রশিক্ষণ নিয়ে, হাত বা পা হারানো সৈন্যদের জন্য কৃত্রিম অঙ্গ তৈরি করা শুরু করেন।\n\n\n== রাজনৈতিক কর্মী ==\nইউরোপ থেকে ফিরে আসার পর, ডিকারসনকে রাজ্য বিধানসভার জন্য প্রতিদ্বন্দ্বিতা করতে বলা হয়েছিল। যদিও ডিকারসনের কাছে বিধানসভার তৎকালীন স্পিকারকে অপসারণের খুব বেশি সুযোগ ছিলনা, ডিকারসনের প্রচারণা পরিচালনায় কুকের কাজ সকলের নজরে পড়েছিল। কুক, কখনই শিক্ষাকে তাঁর উপাদান বলে মনে করেননি। যখন নিউইয়র্ক ডেমোক্রেটিক পার্টির মহিলা বিভাগের সভানেত্রী হ্যারিয়েট মে মিলস কুককে জিজ্ঞাসা করেছিলেন যে তিনি নির্বাহী সচিব হিসাবে পদটি গ্রহণ করবেন কিনা, তাতে তিনি আনন্দিত হয়েছিলেন। এই পদটিতে তিনি উনিশ বছর ধরে ছিলেন। আল স্মিথ এবং ফ্র্যাঙ্কলিন রুজভেল্টের গভর্নেটরিয়াল ও রাষ্ট্রপতির প্রচারাভিযানে তিনিগুরুত্বপূর্ণ ভূমিকা পালন করেছিলেন।\nকুক এবং ডিকারম্যান ঘন ঘন রুজভেল্টসের  অতিথি হতেন। ১৯২৯ সালে কুক, ডিকারম্যান এবং এলেনর রুজভেল্ট একসাথে ইউরোপ সফর করেন।\n\n\n== ভ্যাল-কিল ইণ্ডাস্ট্রিজ ==\nএলেনর রুজভেল্টকে ফ্র্যাঙ্কলিন উৎসাহিত করেছিলেন ফল কিল ক্রিকের কাছে একটি জমি কিনে জায়গা হিসাবে তৈরি করতে, যাতে তিনি গ্রামীণ শ্রমিক এবং মহিলাদের জন্য শীতকালীন চাকরি প্রদানের জন্য তাঁর কিছু ধারণাকে কাজে লাগাতে পারেন। এফডিআর -এর অনুপ্রেরণায় তিনজন মহিলা ফল-কিল খাঁড়ির তীরে ভ্যাল-কিলে স্টোন কটেজ তৈরি করেন। কুক এবং ডিকারম্যান এটিকে তাঁদের বাড়ি বানিয়েছিলেন। এখানে এলেনরের নিজস্ব ঘর ছিল, যদিও তিনি খুব কমই এখানে রাত কাটাতেন। কুক একজন দক্ষ কাঠমিস্ত্রি ছিলেন, তিনি নিজেই সমস্ত আসবাবপত্র তৈরি করেছিলেন। তোয়ালে, লিনেন এবং  গৃহস্থালীর বিভিন্ন জিনিসপত্রে \"ইএমএন\" মনোগ্রাম করা হয়েছিল, যেটি তিনটি মহিলার নামের আদ্যক্ষর ব্যবহার করে তৈরি।\n১৯২৭ সালে, ভ্যাল-কিল ইণ্ডাস্ট্রিজ প্রতিষ্ঠিত হয়েছিল, প্রতিষ্ঠাতা ছিলেন এলেনর রুজভেল্ট, ন্যান্সি কুক, মেরিয়ন ডিকারম্যান এবং ক্যারোলিন ও'ডে (নিউ ইয়র্ক স্টেট ডেমোক্রেটিক কমিটির সহযোগী সভানেত্রী)। এই মহিলারা অভিবাসীদের জন্য কাজ প্রদানের উদ্দেশ্যে প্রকল্পটি প্রতিষ্ঠা করেছিলেন। কিন্তু কৃষকদের অসময়ে, বছরের কম লাভজনক সময়ে, এটি তাদের পরিবারকে সমর্থন করার উপায় হিসাবে, ঔপনিবেশিক পুনরুজ্জীবন শৈলীতে আসবাবপত্র তৈরি করে যা তখন আমেরিকায় ব্যাপকভাবে ছড়িয়ে পড়েছিল।। তাঁরা আশা করেছিলেন যে কারখানাটি অসময়ে ছোট-শহরের লোকদের জন্য একটি আশ্রয়স্থল হবে এবং প্রয়োজনে অনেককে পূর্ণ-সময়ের চাকরি দেবে। ডিকারম্যান এবং ও'ডে আর্থিক বিনিয়োগকারী ছিলেন, কিন্তু সক্রিয়ভাবে ব্যবসায় জড়িত ছিলেন না। ১৯৩৬ সালে এটি বন্ধ হওয়া পর্যন্ত কুক ব্যবসার দৈনন্দিন কার্যক্রম পরিচালনা করেন। প্রকল্পটি মহা-মন্দার সময় টিকে থাকতে ব্যর্থ হয় এবং বিপত্তির কারণে বন্ধ হয়ে যায়। অন্যদিকে ফার্স্ট লেডি হিসেবে এলেনরের নিজের কাজের দায়িত্বে মনোযোগ দেওয়ার প্রয়োজন হয়।\nএফডিআর-এর বিজয়ে রোমাঞ্চিত হয়ে, কুক এবং ডিকারম্যান ফার্স্ট লেডির ভূমিকায় এলেনরের উদ্বেগ বুঝতে পারেন নি। ১৯৩৬ সালে ভ্যাল-কিল ইণ্ডাস্ট্রিজ বন্ধ হয়ে গেলে, স্টোন কটেজ থেকে এলেনর সরে আসেন এবং কারখানার ভবনটি পুনর্নির্মাণ করান।\n\nলোরেনা হিকক ডিকারম্যানের প্রতি অপছন্দ প্রকাশে সক্রিয় ছিলেন এবং এটি তিনজনের মধ্যে সম্পর্ককে ভাঙতে শুরু করে। ডিকারম্যান এবং কুক ১৯৪৫ সালে ফ্র্যাঙ্কলিন ডি. রুজভেল্টের মৃত্যুর পর পর্যন্ত স্টোন কটেজে বসবাস করতে থাকেন। তাঁরা ১৯৪৭ সালে ভ্যাল-কিল সম্পত্তির সমস্ত অংশ এলেনরের কাছে বিক্রি করে দেন এবং নিজেরা কানেটিকাটের নিউ কেনানে চলে যান। সেখানে ডিকারম্যান মেরিন মিউজিয়ামের শিক্ষামূলক প্রোগ্রামিং পরিচালক হন।\nকুক তাঁর মৃত্যুর আগে পর্যন্ত ডিকারম্যানের সাথে সেখানে বসবাস করেন এবং মৃত্যুর পর দুজনকে নিউইয়র্কের ওয়েস্টফিল্ড কবরস্থানে পাশাপাশি সমাহিত করা হয়।\n\n\n== তথ্যসূত্র ==\n\n\n== সূত্র ==\nকুক, ব্লাঞ্চ উইসেন । এলেনর রুজভেল্ট: ভলিউম ওয়ান, ১৮৮৪-১৯৩৩ । নিউ ইয়র্ক: ভাইকিং প্রেস, ১৯৯৩\nকুক, ব্লাঞ্চ উইসেন। এলেনর রুজভেল্ট: ভলিউম দুই, ১৯৩৩-১৯৩৮ । নিউ ইয়র্ক: ভাইকিং প্রেস, ১৯৯৯\nডেভিস, কেনেথ। অদম্য গ্রীষ্ম: মেরিয়ন ডিকারম্যানের স্মৃতির উপর ভিত্তি করে রুজভেল্টের একটি অন্তরঙ্গ প্রতিকৃতি। নিউ ইয়র্ক: অ্যাথেনিয়াম প্রেস, ১৯৭৪"}