{"pageid": 1333258, "title": "সাইন্স ল্যাব এলাকায় শিরিন ভবনে বিস্ফোরণ", "url": "https://bn.wikipedia.org/wiki?curid=1333258", "content": "২০২৩ সালের ৫ মার্চ রবিবার সকালে বাংলাদেশের রাজধানী ঢাকায় সাইন্স ল্যাব এলাকায় অবস্থিত শিরিন ভবনে বিস্ফোরণের ঘটনা ঘটে। এই ঘটনায় তিনজন দোকান কর্মচারী নিহত হয় এবং ১৫ জন আহত হয়।\n\n\n== ঘটনা ==\nসকাল বেলা পৌনে ১১টার দিকে বিকট শব্দে ভবনে বিস্ফোরন হয় এবং ভবনের নিকটস্থ ভবনসমূহ ও কেঁপে ওঠে।  ভূমিকম্প সন্দেহে অন্যান্য ভবনের লোকজন নিচে নেমে আসেন। বিস্ফোরণের পরই শিরিন ভবনে আগুন ধরে যায়।  ১০টা ৫৫ মিনিটে খবর পেয়ে ফায়ার সার্ভিস ঘটনাস্থলে পৌঁছায়। ফায়ার সার্ভিস এর ৪ টি ইউনিট মিলে ১৮ মিনিটের মধ্যে আগুন নিয়ন্ত্রণে এনে উদ্ধারকাজ শুরু করে।\n\n\n== কারণ ==\nপ্রথম দিকে শীতাতপনিয়ন্ত্রণ (এসি) যন্ত্র বিস্ফোরিত হয়েছে ধারণা করে খবর ছড়িয়ে পড়ে। পরে পুলিশের সিটিটিসি বোমা নিষ্ক্রিয়কারী দল ঘটনাস্থল পরিদর্শন করে জমে থাকা গ্যাস থেকে বিস্ফোরণ হয়েছে বলে জানায়। সিটিটিসি সেখানে গ্যাস শনাক্তকারী যন্ত্র দিয়ে পরীক্ষার মাধ্যমে গ্যাসের উপস্থিতি পেয়েছেন বলে বিবৃতি প্রকাশ করে।\nঘটনার দিনে বিকেলে বাংলাদেশ সেনাবাহিনীর বোমা নিষ্ক্রিয়করণ দল ঘটনাস্থল পরিদর্শন করে সেখানে কোনো বিস্ফোরক দ্রব্য ব্যবহারের কোনো আলামত পাওয়া যায়নি বলে মন্তব্য করেন। বিস্ফোরণের প্রকৃত কারণ জানতে আরও তদন্ত করতে হবে বলে তারা জানান।\n\n\n== হতাহত ==\nতিনতলা ভবনে বিস্ফোরণে দেয়ালের ইট, দরজা, জানালা ও আসবাব ছিন্নভিন্ন হয়ে রাস্তায় এসে পড়ে এবং দেয়াল ধ্বসে যায়। ভবনের ভেতর থেকে নিহত তিনজন শফিকুজ্জামান (৪৫ বছর বয়স), আবদুল মান্নান (৪৫ বছর বয়স) ও সাদেকুর রহমান (৩২ বছর বয়স) এর দেহ উদ্ধার করে সাইন্সল্যাব নিকটস্থ পপুলার হাসপাতালে পাঠানো হয়। এই ঘটনায় আহত আরো ১৫ জনকে উদ্ধার করে হাসপাতালে পাঠানো হয়।\nনিহত তিনজন নিউ জেনারেশনের কোম্পানির কর্মচারী। আহত ও দগ্ধদের মধ্যে নিউ জেনারেশন প্রতিষ্ঠানের চারজন এবং ফিনিক্সের সাতজন কর্মী রয়েছে। এছাড়াও চারজন সাধারন পথচারী রয়েছে।\n\n\n== আরও দেখুন ==\nসিদ্দিক বাজার বিস্ফোরণ\nসীতাকুণ্ড অক্সিজেন প্ল্যান্ট বিস্ফোরণ\nসীতাকুণ্ড কনটেইনার ডিপো অগ্নিকাণ্ড\nনিমতলি অগ্নিকাণ্ড\nতাজরীন ফ্যাশন অগ্নিকাণ্ড\nএফআর টাওয়ার অগ্নিকাণ্ড\n\n\n== তথ্যসূত্র =="}