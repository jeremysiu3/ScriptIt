{"pageid": 1513838, "title": "জন ডান", "url": "https://bn.wikipedia.org/wiki?curid=1513838", "content": "জন ডান (১৫৭১ বা ১৫৭২ – ৩১ মার্চ ১৬৩১) ছিলেন একজন ইংরেজ কবি, পণ্ডিত, সৈনিক এবং সচিব। তিনি একটি রোমান ক্যাথলিক পরিবারে জন্মগ্রহণ করেন, পরবর্তীতে ইংল্যান্ডের চার্চের ধর্মযাজক হন। রাজকীয় পৃষ্ঠপোষকতায় তিনি ১৬২১ থেকে ১৬৩১ সাল পর্যন্ত লন্ডনের সেন্ট পলস ক্যাথেড্রালের ডিন নিযুক্ত হন। মেটাফিজিক্যাল কবিদের প্রধান প্রতিনিধি হিসেবে তাকে গণ্য করা হয়। তাঁর কবিতাগুলো মূলত রূপক ও সংবেদনশীল শৈলীর জন্য বিখ্যাত, যার মধ্যে সনেট, প্রেমের কবিতা, ধর্মীয় কবিতা, ল্যাটিন অনুবাদ, এপিগ্রাম, এলিজি, গান এবং ব্যঙ্গাত্মক রচনা অন্তর্ভুক্ত রয়েছে। তিনি তাঁর ধর্মীয় ভাষণগুলোর জন্যও প্রসিদ্ধ।\nডানের কবিতার শৈলী আকস্মিক সূচনা, নানা বৈপরীত্য, বিদ্রূপ ও বিচ্ছিন্নতা দ্বারা চিহ্নিত হয়ে থাকে। এগুলো ঐতিহ্যবাহী এলিজাবেথীয় কবিতার মসৃণতার বিরুদ্ধে প্রতিক্রিয়া হিসেবে এবং ইউরোপীয় বারোক ও ম্যানারিস্ট কৌশলের ইংরেজি অভিযোজন হিসেবে বিবেচিত হয়।  তাঁর শুরুর দিকের কবিতাগুলো ইংরেজ সমাজ সম্পর্কে গভীর জ্ঞান বহন করে। তাঁর কবিতার আরেকটি গুরুত্বপূর্ণ বিষয় ছিল প্রকৃত ধর্মের ধারণা, যা নিয়ে তিনি দীর্ঘ সময় ধরে চিন্তা করতেন ও তত্ত্ব নির্মাণ করতেন। তিনি ধর্মনিরপেক্ষ কবিতা লিখেছেন, পাশাপাশি ইরোটিক ও প্রেমের কবিতাও রচনা করেছেন। বিশেষত, তিনি মেটাফিজিক্যাল কনসিট ব্যবহারে দক্ষতার জন্য বিখ্যাত।\nতাঁর উচ্চশিক্ষা ও কাব্য প্রতিভা সত্ত্বেও, জন ডান বেশ কয়েক বছর দারিদ্র্যের মধ্যে কাটান এবং ধনী বন্ধুদের উপর নির্ভর করতে হয়। পড়াশোনার সময় ও পরবর্তী সময়ে তিনি উত্তরাধিকারসূত্রে প্রাপ্ত অর্থ নারীসঙ্গ, সাহিত্য, বিনোদন এবং ভ্রমণে ব্যয় করেন। ১৬০১ সালে তিনি অ্যান মোরকে গোপনে বিয়ে করেন এবং তাঁদের বারোটি সন্তান হয়।  ১৬১৫ সালে তিনি অ্যাঙ্গলিকান গির্জার ডিকন ও পুরোহিত হিসেবে অভিষিক্ত হন, যদিও তিনি ধর্মযাজক হতে চাননি; তবে রাজা জেমসের আদেশে বাধ্য হন। তিনি ১৬০১ এবং ১৬১৪ সালে পার্লামেন্ট সদস্য হিসেবেও দায়িত্ব পালন করেন।\n\n\n== জীবনী ==\n\n\n=== প্রাথমিক জীবন ===\n\nজন ডান ১৫৭১ বা ১৫৭২ সালে লন্ডনে জন্মগ্রহণ করেন। তিনি এমন এক সময় ক্যাথলিক পরিবারে জন্মগ্রহণ করেন যখন ইংল্যান্ডে রোমান ক্যাথলিক ধর্ম পালনের ওপর নিষেধাজ্ঞা ছিল। ডান ছয় ভাইবোনের মধ্যে তৃতীয় ছিলেন। তাঁর বাবা, যার নামও জন ডান, এলিজাবেথ হেওয়েডের সঙ্গে বিবাহবন্ধনে আবদ্ধ ছিলেন। তিনি ওয়েলশ বংশোদ্ভূত ছিলেন এবং লন্ডনের আয়রনমঙ্গার্স কোম্পানির ওয়ার্ডেন হিসেবে কাজ করতেন। তিনি ধর্মীয় নিপীড়নের ভয়ে সরকারি নজরদারি এড়িয়ে চলতেন।\n১৫৭৬ সালে ডানের বাবা মারা যান, তখন তিনি মাত্র চার বছর বয়সী ছিলেন। তাঁর মা এলিজাবেথকে একাই সন্তানদের লালন-পালন করতে হয়। হেওয়েডও এক ক্যাথলিক পরিবার থেকে আসা ছিলেন এবং তিনি নাট্যকার জন হেওয়েডের কন্যা ও জেসুইট পুরোহিত ও অনুবাদক জাসপার হেওয়েডের বোন ছিলেন। তিনি বিখ্যাত থমাস মোরের দূরসম্পর্কের আত্মীয়া ছিলেন।  স্বামীর মৃত্যুর কয়েক মাস পর, ডানের মা জন সিমিংস নামে এক ধনী বিধুর সঙ্গে পুনর্বিবাহ করেন, যার নিজস্ব তিন সন্তান ছিল।\nডান তাঁর প্রাথমিক শিক্ষা ব্যক্তিগতভাবে লাভ করেন। অনেকের ধারণা ছিল যে, তিনি জেসুইট শিক্ষকদের কাছে পড়াশোনা করেছেন, তবে এর কোনো প্রমাণ নেই। ১৫৮৩ সালে, মাত্র ১১ বছর বয়সে, তিনি অক্সফোর্ড বিশ্ববিদ্যালয়ের হার্ট হল (বর্তমানে হার্টফোর্ড কলেজ)-এ ভর্তি হন। সেখানে তিন বছর অধ্যয়নের পর, তিনি ক্যামব্রিজ বিশ্ববিদ্যালয়ে ভর্তি হন এবং আরও তিন বছর পড়াশোনা করেন। কিন্তু ক্যাথলিক ধর্ম অনুসরণ করার কারণে তিনি কোনো ডিগ্রি অর্জন করতে পারেননি, কারণ তিনি স্নাতক হতে প্রয়োজনীয় ওথ অব সুপ্রিমেসি নিতে অস্বীকৃতি জানান।\n১৫৯১ সালে, তিনি লন্ডনের থেভিস ইন নামে একটি আইন শিক্ষাপ্রতিষ্ঠানে ভর্তি হন এবং ১৫৯২ সালের ৬ মে লিংকনস ইন-এ ভর্তি হন, যা ইংল্যান্ডের অন্যতম প্রখ্যাত আইন শিক্ষাকেন্দ্র।\n১৫৯৩ সালে, স্প্যানিশ আর্মাডার পরাজয়ের পাঁচ বছর পর এবং চলমান অ্যাংলো-স্প্যানিশ যুদ্ধ (১৫৮৫-১৬০৪) চলাকালে, রানী এলিজাবেথ পোপীয় ধর্মানুসারীদের নিয়ন্ত্রণে একটি আইন জারি করেন, যেখানে যেসব ক্যাথলিক চার্চে না গিয়ে ধর্মীয় উপাসনা এড়িয়ে চলত, তাদের অপরাধী ঘোষণা করা হয়। একই বছরে, ডানের ভাই হেনরি ক্যাথলিক পুরোহিত উইলিয়াম হ্যারিংটনকে আশ্রয় দেওয়ার অভিযোগে গ্রেফতার হন এবং নিউগেট কারাগারে বুবোনিক প্লেগে আক্রান্ত হয়ে মারা যান। এ ঘটনার ফলে ডান তাঁর ক্যাথলিক বিশ্বাস সম্পর্কে সন্দেহ পোষণ করতে শুরু করেন।\nডান তাঁর শিক্ষা জীবন শেষে উত্তরাধিকারসূত্রে পাওয়া বিপুল সম্পদ সাহিত্য, ভ্রমণ ও বিনোদনে ব্যয় করেন। যদিও তাঁর ভ্রমণের সুনির্দিষ্ট বিবরণ পাওয়া যায় না, তবে তিনি ইউরোপের বিভিন্ন দেশ পরিভ্রমণ করেন। তিনি এসেক্সের আর্ল এবং স্যার ওয়াল্টার র‍্যালির নেতৃত্বে স্প্যানিশদের বিরুদ্ধে ক্যাডিজ (১৫৯৬) এবং আজোরেস (১৫৯৭)-এর যুদ্ধে লড়াই করেন। তিনি স্প্যানিশ যুদ্ধজাহাজ সান ফেলিপের ধ্বংস প্রত্যক্ষ করেন। ইজাক ওয়ালটন, যিনি ডানের প্রথম জীবনীকার ছিলেন, লিখেছেন:\n\n...তিনি ইংল্যান্ডে ফিরে আসেননি যতক্ষণ না তিনি কিছু বছর ইতালি এবং স্পেনে অতিবাহিত করেছেন, যেখানে তিনি দেশগুলোর আইন ও শাসনব্যবস্থা সম্পর্কে গুরুত্বপূর্ণ পর্যবেক্ষণ করেন এবং তাদের ভাষায় পারদর্শী হয়ে দেশে ফেরেন।\n২৫ বছর বয়সে ডান কূটনৈতিক ক্যারিয়ারের জন্য নিজেকে প্রস্তুত করেন।এরপর তিনি লর্ড কিপার অব দ্য গ্রেট সিল, স্যার থমাস এগার্টনের প্রধান সচিব হিসেবে নিযুক্ত হন এবং লন্ডনের ইয়র্ক হাউসে বসবাস করতে শুরু করেন। এই স্থানটি তৎকালীন ইংল্যান্ডের অন্যতম গুরুত্বপূর্ণ সামাজিক কেন্দ্র হোয়াইটহল প্রাসাদের নিকটে অবস্থিত ছিল।\n\n\n=== অ্যান মোরের সাথে বিবাহ ===\nপরবর্তী চার বছরে, জন ডান এগার্টনের ভাগ্নি অ্যান মোর-এর প্রেমে পড়েন। ১৬০১ সালের ক্রিসমাসের ঠিক আগে তাঁরা গোপনে বিয়ে করেন, যা এগার্টন ও অ্যানের বাবা জর্জ মোর (যিনি টাওয়ার অব লন্ডনের লেফটেন্যান্ট ছিলেন) কোনোভাবেই মেনে নিতে পারেননি। এই বিয়ের ফলে ডানের ক্যারিয়ার ধ্বংস হয়ে যায়। তাঁকে চাকরি থেকে বরখাস্ত করা হয় এবং ফ্লিট প্রিজন-এ বন্দি করা হয়। এমনকি যে পুরোহিত স্যামুয়েল ব্রুক তাঁদের বিবাহ সম্পন্ন করেছিলেন এবং ডানের ভাই ক্রিস্টোফার, যিনি জর্জ মোরের অনুপস্থিতিতে অ্যানকে তুলে দেন, তাঁদেরও গ্রেফতার করা হয়। কিছুদিন পর বিবাহের বৈধতা প্রমাণিত হলে ডান মুক্তি পান এবং দ্রুত অন্য দুজনের মুক্তির ব্যবস্থাও করেন। জীবনীকার ইজাক ওয়ালটন উল্লেখ করেন যে, এই ঘটনায় নিজের দুর্দশা প্রকাশ করতে ডান স্ত্রীকে একটি চিঠিতে লেখেন: জন ডান, অ্যান ডান, আন-ডান।\n\nডান ও তাঁর শ্বশুরের মধ্যে সম্পর্ক স্বাভাবিক হতে ১৬০৯ সাল পর্যন্ত অপেক্ষা করতে হয়, এবং তখনই তিনি স্ত্রী অ্যানের যৌতুক পান।\nডান মুক্তি পাওয়ার পর, তাঁরা সারে-এর পিরফোর্ডে অ্যানের আত্মীয় স্যার ফ্রান্সিস উলি-এর একটি ছোট্ট বাড়িতে থাকতে শুরু করেন। ১৬০৪ সালের শেষ পর্যন্ত তাঁরা সেখানে থাকেন।  এরপর ১৬০৫ সালের বসন্তে তাঁরা মিচাম, সারে-এ আরেকটি ছোট বাড়িতে চলে যান, যেখানে ডান একজন আইনজীবী হিসেবে সামান্য আয় করতেন। একই সময়ে, তিনি থমাস মর্টন-এর সহকারী হিসেবে ক্যাথলিক বিরোধী পুস্তিকা লেখায় যুক্ত ছিলেন। কিন্তু তাঁদের আর্থিক সংকট কখনোই কাটেনি।\nঅ্যান মোট ১৬ বছরে ১২টি সন্তান জন্ম দেন, যার মধ্যে দুটি ছিল মৃত সন্তান (৮ম ও ১২তম)। জীবিত ১০ সন্তানের নাম ছিল কনস্ট্যান্স, জন, জর্জ, ফ্রান্সিস, লুসি (ডানের পৃষ্ঠপোষক কাউন্টেস অব বেডফোর্ডের নামে), ব্রিজিট, মেরি, নিকোলাস, মার্গারেট ও এলিজাবেথ। তবে তিনজন—ফ্রান্সিস, নিকোলাস ও মেরি দশ বছর পূর্ণ করার আগেই মারা যায়।\nএই কঠিন সময় ডানকে মানসিকভাবে এতটাই বিপর্যস্ত করে তোলে যে তিনি আত্মহত্যার কথা পর্যন্ত ভাবেন। তিনি একবার লিখেছিলেন, একটি সন্তানের মৃত্যু মানে এক মুখ কম খাওয়ানোর দায়িত্ব, কিন্তু আমি দাফনের খরচও বহন করতে পারছি না। এই সময়েই তিনি আত্মহত্যাকে ন্যায়সঙ্গত প্রমাণের উদ্দেশ্যে বিয়াথানটুস নামে একটি গ্রন্থ লিখেছিলেন, কিন্তু এটি প্রকাশ করেননি। ১৬১৭ সালের ১৫ আগস্ট, তাঁদের শেষ সন্তান জন্মের পাঁচ দিন পর অ্যান মারা যান। স্ত্রীকে হারানোর শোকে ডান ভেঙে পড়েন এবং তাঁর ১৭তমম হলি সনেট-এ নিজের ভালোবাসা ও শূন্যতা প্রকাশ করেন।\n\n\n=== ক্যারিয়ার ও পরবর্তী জীবন ===\n১৬০২ সালে, ডান ব্র্যাকলি আসনের জন্য পার্লামেন্ট সদস্য নির্বাচিত হন, কিন্তু এটি বেতনভুক্ত কোনো পদ ছিল না।  রানী প্রথম এলিজাবেথ ১৬০৩ সালে মৃত্যুবরণ করলে স্কটল্যান্ডের রাজা ষষ্ঠ জেমস, ইংল্যান্ডের রাজা হন প্রথম জেমস । এই সময় ক্যারিয়ারের বিকল্প পথ হিসেবে ডান কোটেরি কবিতা রচনার মাধ্যমে পৃষ্ঠপোষকদের দৃষ্টি আকর্ষণের চেষ্টা করেন। তিনি ধনী বন্ধুদের জন্য কবিতা লিখতেন, বিশেষত এমপি স্যার রবার্ট ড্রুরি (১৫৭৫–১৬১৫)-এর জন্য, যিনি ১৬১০ সালে ডানের প্রধান পৃষ্ঠপোষক হন। ড্রুরি তাঁকে ড্রুরি লেনের এক বড় বাড়িতে থাকার ব্যবস্থা করে দেন।\n১৬১০ ও ১৬১১ সালে, ডান ক্যাথলিক বিরোধী দুটি গ্রন্থ রচনা করেন—সুডো-মার্টির ও ইগনেশিয়াস হিজ কনক্লেভ। পরবর্তীতে তিনি অ্যান অ্যানাটমি অব দ্য ওয়ার্ল্ড(১৬১১) ও অফ দ্য প্রোগ্রেস অব দ্য সোল (১৬১২) নামে দুটি বার্ষিক কবিতা লেখেন, যা ড্রুরির পৃষ্ঠপোষকতায় রচিত হয়েছিল। ১৬১৪ সালে, ডান পুনরায় পার্লামেন্ট সদস্য নির্বাচিত হন, এবার টন্টন আসনের জন্য। যদিও তিনি পাঁচটি সরকারি দায়িত্ব পেয়েছিলেন, তাঁর কোনো বক্তৃতার রেকর্ড পাওয়া যায়নি।রাজা প্রথম জেমস তাঁর রচনাগুলোর প্রশংসা করলেও তাঁকে রাজদরবারে পুনর্বহাল করেননি। পরিবর্তে, তিনি তাঁকে গির্জার দায়িত্ব গ্রহণের পরামর্শ দেন। দীর্ঘ সময়ের দ্বিধাদ্বন্দ্বের পর, ডান শেষ পর্যন্ত রাজাকে মান্য করেন এবং ১৬১৫ সালে চার্চ অব ইংল্যান্ডের পুরোহিত হিসেবে অভিষিক্ত হন।\n১৬১৫ সালে, ডান ক্যামব্রিজ বিশ্ববিদ্যালয় থেকে ডিভিনিটির সম্মানসূচক ডক্টরেট লাভ করেন এবং রয়্যাল চ্যাপলিন নিযুক্ত হন। এরপর তিনি লিংকনস ইন-এ ধর্মতত্ত্ব পাঠদান করেন এবং সেখানে ১৬১৬ থেকে ১৬২২ সাল পর্যন্ত মন্ত্রী হিসেবে কাজ করেন। ১৬১৮ সালে, ডানকে ভিসকাউন্ট ডনকাস্টারের চ্যাপলিন হিসেবে নিয়োগ দেওয়া হয়, যিনি জার্মানির রাজকুমারদের রাষ্ট্রদূত ছিলেন। তিনি ১৬২০ সালে ইংল্যান্ডে ফিরে আসেন। ১৬২১ সালে, তাঁকে সেন্ট পলস ক্যাথেড্রালের ডিন করা হয়, যা চার্চ অব ইংল্যান্ডের অন্যতম মর্যাদাপূর্ণ ও উচ্চ বেতনের পদ ছিল। তিনি এই পদে ১৬৩১ সালে মৃত্যুর আগ পর্যন্ত ছিলেন।\n\n১৬১৬ সালে, তিনি কেস্টন (হান্টিংডনশায়ার), সেভেনওকস (কেন্ট) ও ১৬২১ সালে ব্লানহাম (বেডফোর্ডশায়ার)-এর পাদরি নিযুক্ত হন। তিনি মৃত্যুর আগ পর্যন্ত এসব দায়িত্ব পালন করেন। ১৬২৩ সালে, তিনি মারাত্মক অসুস্থ হয়ে পড়েন, সম্ভবত টাইফাস বা দীর্ঘমেয়াদী জ্বর আক্রান্ত হন। এই সময়ে তিনি ডিভোশন্স আপন ইমার্জেন্ট অকেশনস নামে স্বাস্থ্য, যন্ত্রণা ও অসুস্থতা বিষয়ে ধ্যান ও প্রার্থনার একটি বই লেখেন, যা ১৬২৪ সালে প্রকাশিত হয়। এই বইয়ের মেডিটেশন সেভেন্টিন-এ বিখ্যাত উক্তি রয়েছে:নো ম্যান ইজ অ্যান আইল্যান্ড ও ফর হুম দ্য বেল টোলস ।১৬২৪ সালে, তাঁকে সেন্ট ডানস্টান-ইন-দ্য-ওয়েস্ট-এর ভিকার নিযুক্ত করা হয় এবং ১৬২৫ সালে রাজা প্রথম চার্লস-এর প্রধান প্রতিনিধি হিসেবে দায়িত্ব পান।\nডান একজন অসাধারণ বক্তা হিসেবে পরিচিতি লাভ করেন। তাঁর ১৬০টি প্রচারভাষণ সংরক্ষিত রয়েছে, যার মধ্যে সবচেয়ে বিখ্যাত  ডেথ’স ডুয়েল। এটি তিনি ১৬৩১ সালের ফেব্রুয়ারিতে হোয়াইটহল প্রাসাদে রাজা প্রথম চার্লস-এর সামনে প্রদান করেন।\n\n\n=== মৃত্যু ===\n\nজন ডান ৩১ মার্চ ১৬৩১ সালে মারা যান। তিনি পুরাতন সেন্ট পলস ক্যাথেড্রাল-এ সমাহিত হন, যেখানে তাঁর স্মরণে বিখ্যাত ভাস্কর নিকোলাস স্টোন একটি স্মৃতিস্তম্ভ নির্মাণ করেন, যার উপর একটি লাতিন শিলালিপি খোদাই করা ছিল, যা সম্ভবত ডান নিজেই রচনা করেছিলেন। ১৬৬৬ সালের লন্ডনের মহা অগ্নিকাণ্ডের সময় বেশিরভাগ স্মৃতিস্তম্ভ ধ্বংস হয়ে গেলেও, ডানের এই স্মৃতিস্তম্ভটি টিকে থাকে এবং বর্তমানে এটি সেন্ট পলস ক্যাথেড্রালে সংরক্ষিত রয়েছে। জীবনীকার ইজাক ওয়ালটন উল্লেখ করেছেন যে, ডানের জীবনের অন্তিম সময়ে তিনি নিজেকে পুনরুত্থানের চিত্ররূপে মডেল করেছিলেন, যা পরবর্তীকালে ১৭শ শতকের স্মৃতিস্তম্ভ নির্মাণের একটি প্রচলন শুরু করে।  \n২০১২ সালে, বিখ্যাত ভাস্কর নাইজেল বুনহাম জন ডানের একটি আবক্ষ মূর্তি তৈরি করেন, যা সেন্ট পলস ক্যাথেড্রালের চত্বরে উন্মোচিত হয়।\n\n\n== সাহিত্য চর্চা ==\nজন ডানের প্রাথমিক কবিতাগুলোতে ইংরেজ সমাজের ব্যাপক জ্ঞান এবং তীব্র সমালোচনা প্রকাশ পেয়েছে। তাঁর ব্যঙ্গাত্মক কবিতাগুলো এলিজাবেথীয় যুগের সাধারণ বিষয়বস্তু নিয়ে লেখা, যেমন—আইন ব্যবস্থার দুর্নীতি, মধ্যম মানের কবিদের ব্যর্থতা, এবং রাজদরবারের আড়ম্বরপূর্ণ চরিত্র। তিনি রোগ, বমি, মল, এবং প্লেগের মতো তীব্র রূপক চিত্র ব্যবহার করে দেখিয়েছেন যে, সে সময়ের সমাজ মূর্খ ও প্রতারকদের দ্বারা পূর্ণ ছিল। তাঁর তৃতীয় স্যাটায়ার ধর্মীয় সত্য নিয়ে আলোচনা করে, যা ডানের জন্য অত্যন্ত গুরুত্বপূর্ণ বিষয় ছিল। তিনি যুক্তি দেন যে, অন্ধভাবে প্রচলিত ধর্মীয় মতবাদ অনুসরণ করার চেয়ে নিজের বিশ্বাস গভীরভাবে বিশ্লেষণ করা উত্তম। কারণ কেবল হেনরি বা মার্টিন শেখাল বলে কেউ মুক্তি পাবে না, অর্থাৎ যেকোনো ধর্মীয় নির্দেশনা গ্রহণের আগে তার যথার্থতা যাচাই করা উচিত।\nডানের প্রথম দিকের কবিতা ইরোটিক ভাবধারায় সমৃদ্ধ, বিশেষ করে তাঁর 'এলিজি' কবিতাগুলো। এসব কবিতায় তিনি প্রচলিত উপমার বাইরে গিয়ে সাহসী রূপক ব্যবহার করেন। যেমন, একটি মাছির কামড়কে প্রেমিক-প্রেমিকার মিলনের সঙ্গে তুলনা করেছেন। যদিও তিনি তাঁর এই কবিতাগুলো প্রকাশ করেননি, তবে হাতে লেখা পান্ডুলিপি আকারে সেগুলো ব্যাপকভাবে ছড়িয়ে পড়েছিল। ২০১৮ সালের নভেম্বরে মেলফোর্ড হল থেকে একটি অজানা পান্ডুলিপি আবিষ্কৃত হয়, যা ডানের কবিতার অন্যতম বৃহত্তম সমকালীন সংকলন বলে মনে করা হয়।\nজন ডানের জীবনের নানা প্রতিকূলতা—অসুস্থতা, আর্থিক সংকট, এবং বন্ধুদের মৃত্যু—তাঁর কাব্যধারাকে আরও গম্ভীর ও আধ্যাত্মিক করে তোলে। এ পরিবর্তন স্পষ্টভাবে প্রকাশিত হয় তাঁর অ্যান অ্যানাটমি অব দ্য ওয়ার্ল্ড কবিতায়, যা তিনি তাঁর পৃষ্ঠপোষক স্যার রবার্ট ড্রুরির কন্যা এলিজাবেথ ড্রুরির স্মরণে রচনা করেন। এতে তিনি এলিজাবেথের মৃত্যু এমনভাবে উপস্থাপন করেছেন যেন এটি মানবজাতির পতন এবং বিশ্বের ধ্বংসের প্রতীক।\nএ সময় তিনি ধর্মীয় কবিতা লেখা শুরু করেন এবং অ্যাংলিকান চার্চে রূপান্তরিত হন। শীঘ্রই তিনি তাঁর ধর্মীয় ভাষণ এবং আধ্যাত্মিক কবিতার জন্য পরিচিত হয়ে ওঠেন।\nডান তাঁর জীবনের শেষ পর্যায়ে মৃত্যু ও এর ভয়কে চ্যালেঞ্জ করেন। তাঁর বিশ্বাস ছিল, মৃত্যু কেবল একটি ধাপ, যা আত্মাকে স্বর্গে নিয়ে যায় এবং সেখানে অনন্তকাল ধরে জীবন লাভ করে। এর একটি উৎকৃষ্ট উদাহরণ হলো তাঁর বিখ্যাত হলি সনেট এক্স  বা ডেথ বি নট প্রাাউড, যেখানে তিনি মৃত্যুকে তুচ্ছ হিসেবে উপস্থাপন করেছেন।\n১৬৩১ সালের লেন্ট রোজার সময়, যখন তিনি মৃত্যুশয্যায় ছিলেন, তখনও তিনি তাঁর বিখ্যাত  ডেখ’স ডুয়েলl শীর্ষক ধর্মীয় ভাষণ প্রদান করেন। পরে এটি তাঁর শবযাত্রার ভাষণ হিসেবে বিবেচিত হয়। এই ভাষণে তিনি ব্যাখ্যা করেন যে, জীবন আসলে এক অবিরাম ধ্বংসের পথচলা, যেখানে জন্ম এবং মৃত্যু একই মোড়কে বাঁধা। তবে, ঈশ্বরের প্রতি বিশ্বাস, যীশু খ্রিস্টের পুনরুত্থান, এবং পরকালের আশার মাধ্যমে মুক্তি পাওয়া সম্ভব।\n\n\n== রচনাশৈলী ==\nজন ডানের সাহিত্যকর্ম দীর্ঘদিন ধরে সমালোচিত হয়ে আসছে, বিশেষ করে তাঁর মেটাফিজিক্যাল (অধিবিদ্যাগত) কাব্যরীতি নিয়ে। তাঁকে সাধারণত মেটাফিজিক্যাল কবিদের মধ্যে সর্বাধিক বিশিষ্ট বলে মনে করা হয়, যা ১৭৮১ সালে স্যামুয়েল জনসন প্রবর্তিত একটি শব্দগুচ্ছ।\nজনসনের এই ধারণার উৎস ছিল জন ড্রাইডেনের মন্তব্য, যেখানে তিনি ১৬৯৩ সালে ডান সম্পর্কে লিখেছিলেন—\n\nতিনি তাঁর ব্যঙ্গাত্মক রচনায়ই শুধু নয়, প্রেমমূলক কবিতাতেও অধিবিদ্যার প্রতি আকৃষ্ট; যেখানে প্রকৃতির সহজ সৌন্দর্যই রাজত্ব করা উচিত, সেখানে তিনি প্রেমিকাদের মন জয়ের পরিবর্তে দর্শনের জটিল তত্ত্ব দিয়ে তাদের বিভ্রান্ত করেন।\nস্যামুয়েল জনসন তাঁর লাইফ অব কাউলি গ্রন্থে উল্লেখ করেন যে ১৭শ শতকের শুরুতে একদল লেখকের আবির্ভাব ঘটে, যাদের ‘মেটাফিজিক্যাল কবি’ বলা যেতে পারে। ডানের সমসাময়িক ও পরবর্তী নিওক্লাসিক্যাল কবিরা তাঁর কাব্যরীতিকে অতিরিক্ত চিত্রকল্পের অপব্যবহার বলে মনে করতেন এবং তাঁকে সন্দেহের চোখে দেখতেন। তবে রোমান্টিক কবিরা, বিশেষ করে কোলরিজ ও ব্রাউনিং, ১৯শ শতকে ডানের কবিতাকে নতুন করে মূল্যায়ন করেন। পরবর্তীতে ২০শ শতকের প্রথম দিকে টি. এস. এলিয়ট ও সমালোচক এফ. আর. লিভিস তাঁকে অ্যান্টি-রোমান্টিক (প্রতিরোমান্টিক) কবি হিসেবে উপস্থাপন করেন এবং তাঁর কবিতার গভীরতা ও মৌলিকতাকে প্রশংসা করেন।\nজন ডান ছিলেন মেটাফিজিক্যাল কনসিট (অধিবিদ্যাগত কল্পনা) ব্যবহারে সিদ্ধহস্ত। কনসিট এমন এক ধরনের দীর্ঘ উপমা যা একেবারেই ভিন্ন দুটি ধারণাকে একত্রিত করে নতুন অর্থ সৃষ্টি করে। দ্য ক্যানোনাইজেশন কবিতায় তিনি প্রেমিকদের সন্তদের সঙ্গে তুলনা করেছেন। এই ধরনের তুলনার বৈশিষ্ট্য হলো, এটি প্রথাগত পেট্রার্কীয় উপমা থেকে অনেক বেশি জটিল ও গভীর। যেমন—প্রচলিত কবিতায় প্রেমকে গোলাপের সঙ্গে তুলনা করা হতো, কিন্তু ডানের কবিতায় এই তুলনাগুলো আরও বিচিত্র ও অপ্রত্যাশিত।\nতাঁর সবচেয়ে বিখ্যাত কনসিটগুলোর মধ্যে অন্যতম পাওয়া যায় অ্যা ভ্যালেডিকশন: ফরবিডিং মর্নিং কবিতায়, যেখানে তিনি দুই প্রেমিকের দূরত্বকে একটি কম্পাসের দুই পায়ের কার্যপ্রণালির সঙ্গে তুলনা করেছেন।\nডানের কবিতাগুলো তীক্ষ্ণ বুদ্ধিদীপ্ত, পরিহাসপূর্ণ এবং প্যারাডক্স, শব্দকৌতুক ও সূক্ষ্ম রূপকের সমৃদ্ধ। তার রচনায় প্রায়শই বিদ্রুপ ও হতাশা দেখা যায়, বিশেষ করে প্রেম ও মানব প্রকৃতির বিষয়ে। তার কবিতার প্রধান বিষয়স্তু হলো প্রেম বিশেষত, তার তরুণ বয়সের কবিতাগুলোতে। এছাড়া তাঁর স্ত্রীর মৃত্যুর পরে মৃত্যু বিষয়ক কবিতা লিখেন এবং পরবর্তী জীবনে ধর্ম ও দর্শন বিষয়ে কবিতা লিখেন।\nডানের কাব্যরীতিতে ছন্দের পরিবর্তন ও অপ্রত্যাশিত ছন্দময়তা লক্ষ করা যায়, যা দৈনন্দিন কথোপকথনের কাছাকাছি। এই বৈশিষ্ট্যের জন্য বেন জনসন মন্তব্য করেছিলেন—ডান ছন্দ রক্ষা করেননি, এজন্য তাঁর ফাঁসি হওয়া উচিত!\nকিছু গবেষক মনে করেন, ডানের সাহিত্য তাঁর জীবনযাত্রার পরিবর্তনকে প্রতিফলিত করে। যেমন—তরুণ বয়সে প্রেম ও ব্যঙ্গাত্মক কবিতা, পরিণত বয়সে ধর্মীয় ভাষণ ও আধ্যাত্মিক রচনা। তবে হেলেন গার্ডনারের মতে, এই শ্রেণিবিভাগ পুরোপুরি নির্ভরযোগ্য নয়, কারণ ডানের অধিকাংশ কবিতা তাঁর মৃত্যুর পর ১৬৩৩ সালে প্রকাশিত হয়েছিল। ব্যতিক্রম হিসেবে রয়েছে অ্যানিভার্সারিজ এবং ডিভোশন্স আপন ইমার্জেন্ট অকেশনস। এছাড়া, তাঁর ধর্মীয় ভাষণগুলো নির্দিষ্ট তারিখ অনুযায়ী সংরক্ষিত আছে। ডানের কাব্য ও ধর্মীয় রচনা তাঁর জীবনবোধ, বুদ্ধিদীপ্ত ভাষা ও কল্পনাপ্রবণতার এক অনন্য মিশ্রণ, যা আজও পাঠকদের মুগ্ধ করে চলেছে।\n\n\n== উত্তরাধিকার ==\nজন ডানকে কবি ও যাজক হিসেবে তার জীবনের জন্য ইংল্যান্ডের চার্চের সেন্টদের ক্যালেন্ডার, এপিস্কোপাল চার্চের লিটার্জিক্যাল ক্যালেন্ডার এবং আমেরিকার ইভানজেলিক্যাল লুথেরান চার্চের সেন্টদের ক্যালেন্ডারে স্মরণ করা হয়। তাকে স্মরণ করার দিনটি ৩১ মার্চ।\nতার জীবদ্দশায় কবির বেশ কয়েকটি প্রতিকৃতি আঁকা হয়েছিল। এর মধ্যে ১৫৯৪ সালের একটি অজ্ঞাত চিত্র এখন লন্ডনের ন্যাশনাল পোর্ট্রেট গ্যালারিতে সংরক্ষিত রয়েছে, যা ২০১২ সালে পুনরুদ্ধার করা হয়। এটি এলিজাবেথীয় যুগের প্রথম দিকের একজন লেখকের প্রতিকৃতিগুলোর মধ্যে অন্যতম, যেখানে তাকে রোমান্টিক বিষাদের মূর্ত প্রতীক হিসেবে দেখানো হয়েছে। ডান তার উইল-এ এটিকে আমার সেই ছবি, যা ছায়ার মধ্যে আঁকা হয়েছে বলে বর্ণনা করেন এবং এটি রবার্ট কের, ১ম আর্ল অব অ্যানক্রামকে উপহার দেন। আইজাক অলিভারের দ্বারা অনুপ্রাণিত ১৬১৬ সালের একটি হেডশট এবং ১৬২২ সালের আরেকটি চিত্র ভিক্টোরিয়া অ্যান্ড অ্যালবার্ট মিউজিয়ামে সংরক্ষিত রয়েছে। ১৯১১ সালে তরুণ চিত্রশিল্পী স্ট্যানলি স্পেন্সার ডানের স্বর্গে পৌঁছানোর এক দৃষ্টিনন্দন চিত্র আঁকেন, যা এখন ফিটজউইলিয়াম মিউজিয়ামে সংরক্ষিত।\n২০শ শতকের আগ পর্যন্ত জন ডানের গ্রহণযোগ্যতা মূলত ১৭শ শতকে তার রচনাগুলোর প্রকাশনার উপর নির্ভরশীল ছিল। কারণ, ডান জীবদ্দশায় নিজে থেকে তার লেখা প্রকাশ করতে চাননি, যার ফলে তার মৃত্যুর পর কয়েক দশক ধরে অন্যান্যদের মাধ্যমে তার বেশিরভাগ কাজ প্রকাশিত হয়। এই প্রকাশনাগুলোই ডানের বিকাশ সম্পর্কে এরিন ম্যাকার্থি যে টেলিওলজিক্যাল আখ্যান উল্লেখ করেছেন, তা প্রতিষ্ঠা করতে সাহায্য করে—যেখানে তাকে এক তরুণ রঙিন মেজাজের জ্যাক ডান থেকে এক ধর্মগুরু ডক্টর ডান-এ রূপান্তরিত হতে দেখা যায়। উদাহরণস্বরূপ, ১৬৩৩ সালে জে ডি কর্তৃত প্রকাশিত পয়েমস-এর প্রথম সংস্করণে প্রেমমূলক ও ধর্মীয় কবিতাগুলো একসঙ্গে অন্তর্ভুক্ত করা হয়েছিল। কিন্তু ১৬৩৫ সালের পর থেকে প্রকাশিত সব সংস্করণে কবিতাগুলোকে দুটি ভাগে বিভক্ত করা হয়— সংস এন্ড সনেটস এবং ডিভাইন পয়েমস। এই বিন্যাসই মূলত জ্যাক ডান-এর ডক্টর ডান-এ পরিণত হওয়ার গল্পকে প্রতিষ্ঠা করে এবং ডানের জীবন ও সাহিত্য বোঝার প্রাথমিক কাঠামো হিসেবে গৃহীত হয়।\nডানের প্রাথমিক রচনাগুলোকে ন্যায়সঙ্গত প্রমাণ করার জন্য একই ধরনের প্রচেষ্টা তার গদ্য রচনাগুলোর প্রকাশনার ক্ষেত্রেও দেখা যায়। এর একটি উদাহরণ ১৬৫২ সালে প্রকাশিত একটি সংকলন, যেখানে ডানের পুরো সাহিত্যজীবনের বিভিন্ন রচনা অন্তর্ভুক্ত করা হয়েছিল। এতে যেমন ইগনেশিয়াস হিজ কনক্লেভ-এর মতো হালকা প্রকৃতির লেখা ছিল, তেমনি এসেজ ইন ডিভিনিটি-এর মতো ধর্মীয় রচনাও ছিল।\nএই সংকলনের ভূমিকায় ডানের পুত্র তার বাবার বৈচিত্র্যময় রচনাগুলোর মাঝে একটি ঐক্য স্থাপনের চেষ্টা করেন এবং তার পিতার লেখনীকে যীশুর অলৌকিক ঘটনার সঙ্গে তুলনা করেন।  তিনি উল্লেখ করেন যে, যীশু প্রথমে পানি থেকে মদ তৈরির মাধ্যমে অলৌকিক কাজ শুরু করেছিলেন এবং তার শেষ অলৌকিক ঘটনাটি ছিল পৃথিবী থেকে স্বর্গে আরোহণ করা।\nডান প্রথমে এমন লেখা রচনা করেন যা মানুষের আনন্দ ও বিনোদনের জন্য সহায়ক, কিন্তু পরবর্তীকালে তিনি তার ভাবনার কেন্দ্রবিন্দু পরিবর্তন করে মানুষ থেকে ফেরেশতাদের সঙ্গে আলাপচারিতা শুরু করেন। ডানের একজন রঙিন জীবনের মানুষ থেকে ধর্মপ্রচারকে কেন্দ্র করে গড়ে ওঠা ভাবমূর্তির অন্যতম রূপকার ছিলেন তার প্রথম জীবনীকার আইজ্যাক ওয়ালটন। ওয়ালটন তার জীবনীতে ডানের জীবনকে দুটি পর্বে বিভক্ত করেছেন এবং এটি সেন্ট পলের রূপান্তরের সঙ্গে তুলনা করেছেন। তিনি লেখেন, [ডান] যখন তার অসংযত যৌবনে ছিলেন, তখন তিনি ছিলেন ‘সাউল’… কিন্তু পরবর্তীকালে তিনি ‘পল’-এ পরিণত হন এবং তার ভাইদের জন্য মুক্তির বাণী প্রচার করেন।\nডানের রচনাগুলি যে তার জীবনের দুটি ভিন্ন পর্যায়কে প্রতিফলিত করে, এই ধারণাটি ব্যাপকভাবে প্রচলিত; তবে, অনেক পণ্ডিত এই দৃষ্টিভঙ্গিকে চ্যালেঞ্জ করেছেন। ১৯৪৮ সালে ইভলিন সিম্পসন লিখেছিলেন, তার রচনাগুলোর গভীর পর্যবেক্ষণ স্পষ্ট করে যে, এটি দ্বৈত ব্যক্তিত্বের কোনো ঘটনা নয়। তিনি জ্যাকোবিয়ান যুগের জেকিল-হাইড ছিলেন না... তার স্বভাবের স্পষ্ট ও বহুস্তরীয় বৈপরীত্যের মধ্যেও একটি মৌলিক ঐক্য বিদ্যমান।\n\n\n=== সাহিত্যে ===\nজন ডানের মৃত্যুর পর, তাকে স্মরণ করে বহু কবিতা লেখা হয়। এর মধ্যে অন্যতম ছিল তার বন্ধু লর্ড হারবার্ট অব চেরবারির লেখা এলেজি ফর ডক্টর ডান, যা অত্যন্ত জটিল এবং অনুসরণ করা কঠিন। পরবর্তী দুই শতাব্দী ধরে ডানের কবিতার বিভিন্ন মরণোত্তর সংস্করণের সাথে এলেজিস আপন দি অথর নামে বেশ কয়েকটি শোকগাথা সংযোজন করা হয়। এসব শোকগাথার মধ্যে ছয়টি ছিল খ্রিস্টান ধর্মযাজকদের লেখা, আর বাকিগুলো লিখেছিলেন রাজদরবারের লেখকরা, যেমন থমাস কেয়ারু, সিডনি গডলফিন ও এনডিমিয়ন পোর্টার। ১৯৬৩ সালে বিখ্যাত কবি জোসেফ ব্রডস্কি  দি গ্রেট এলেজি ফর জন ডান শিরোনামে একটি কবিতা লেখেন।\nবিশ শতকের শুরু থেকে জন ডানের জীবনকে কেন্দ্র করে বেশ কয়েকটি ঐতিহাসিক উপন্যাস প্রকাশিত হয়। তার স্ত্রী অ্যান মোরের সঙ্গে প্রেমকাহিনি নিয়ে এলিজাবেথ গ্রে ভাইনিং ১৯৬৩ সালে  টেক হিড হা লাভিং মি: এ মি: এ নভেল আবাউট জন ডান উপন্যাসটি লেখেন। একই বিষয় নিয়ে মেভ হারানের ২০১০ সালে লেখা দি লেডি এন্ড দি পয়েট উপন্যাসটিও জনপ্রিয় হয়। এছাড়া, মেরি নভিকের ২০০৭ সালের উপন্যাস কনসিয়েট-এ ডান ও অ্যান চরিত্র হিসেবে উপস্থিত থাকলেও মূল গল্প আবর্তিত হয়েছে তাদের বিদ্রোহী কন্যা পেগিকে কেন্দ্র করে।\nডানকে নিয়ে ইংরেজি ভাষায় আরও কিছু সাহিত্যকর্ম লেখা হয়েছে। গ্যারি ও'কনরের ডেথ’স ডুয়েল:এ নভেল অফ জন ডান (২০১৫)-এ তার তারুণ্যের জীবন নিয়ে আলোচনা করা হয়েছে।  ক্রিস্টি ডিকাসনের দি নভেল এসাসিন (২০১২) উপন্যাসে ডানের পৃষ্ঠপোষক লুসি রাসেল, বেডফোর্ডের কাউন্টেসের জীবনীচিত্র আঁকা হয়েছে। লেখকের দাবি অনুযায়ী, ডান ও লুসির মধ্যে প্রেমের সম্পর্ক ছিল। এছাড়া, ব্রায়ান ক্রকেটের লাভ’স আলকেমি: এ জন ডান মাইস্টেরি (২০১৫) উপন্যাসটিতে, ব্ল্যাকমেইলের শিকার হয়ে জন ডান রবার্ট সেসিলের গুপ্তচর নেটওয়ার্কে কাজ করতে বাধ্য হন। সেখানে তিনি রাজনৈতিক সংকট এড়ানোর চেষ্টা করেন এবং একইসঙ্গে সেসিলকে বোকা বানানোর কৌশল আঁটেন।\n\n\n=== সঙ্গীতায়োজন ===\nজন ডানের কবিতার ওপর ভিত্তি করে তার জীবদ্দশায় এবং মৃত্যুর পরবর্তী শতাব্দীতেও বিভিন্ন সংগীত রচিত হয়েছিল। এর মধ্যে উল্লেখযোগ্য হলো আলফোনসো ফেরাবোস্কো (কনিষ্ঠ)-এর ১৬০৯ সালের *Ayres*-এ “সো, সো, লিভ অফ দিস লাস্ট লামেন্টিং কিস, জন কুপারের “দ্য মেসেজ, হেনরি লসের “ব্রেক অফ ডে, এবং জন ডাউল্যান্ডের “ব্রেক অফ ডে ও “টু আস্ক ফর অল দাই লাভ। এছাড়া জন হিলটন (ইয়ংগার) এবং পেলহাম হামফ্রে ডানের ধর্মীয় কবিতা “আ হিম্ন টু গড দ্য ফাদার-এর সুরারোপ করেন, যা ১৬৮৮ সালে প্রকাশিত হয়।\n১৭শ শতকের পর দীর্ঘ সময় ধরে ডানের কবিতাগুলোতে নতুন কোনো সংগীত সংযোজন করা হয়নি। তবে ২০শ শতকের শুরুতে সংগীতশিল্পীরা আবার তার রচনার ওপর ভিত্তি করে গান তৈরি করতে শুরু করেন। হ্যাভারগাল ব্রায়ান ১৯০৫ সালে “আ নকটার্নাল অন সেন্ট লুসিস ডে নামক গান পরিবেশন করেন। একই বছর এলেনর এভারেস্ট ফ্রিয়ার “ব্রেক অফ ডে প্রকাশ করেন এবং ১৯০৯ সালে ওয়ালফোর্ড ডেভিস “দ্য ক্রস শিরোনামের সংগীত রচনা করেন। ১৯১৬-১৮ সালে সংগীত পরিচালক হিউবার্ট প্যারী ডানের “হোলি সনেট সেভেন (“অ্যাট দ্য রাউন্ড আর্থ’স ইমাজিন্ড কর্নারস) কবিতাটিকে তার কোরাল সংগীত সংস অফ ফেয়ারওয়েল-এ সুরারোপ করেন। রেজিনা হ্যানসেন উইলম্যান ডানের ফার্স্ট হোলি সনেট কণ্ঠ ও তার ত্রয়ীর জন্য সংগীতায়িত করেন। ১৯৪৫ সালে বেনজামিন ব্রিটেন ডানের নয়টি হোলি সনেট নিয়ে তার কণ্ঠ ও পিয়ানোর জন্য গীতচক্র দ্য হোলি সনেটস অফ জন ডন রচনা করেন। ১৯৬৮ সালে উইলিয়ামেটা স্পেন্সার তার কোরাল সংগীত অ্যাট দ্য রাউন্ড আর্থ’স ইমাজিন্ড কর্নারস-এ ডানের লেখা ব্যবহার করেন। এছাড়া জন অ্যাডামস তার “হারমোনিয়াম” (১৯৮১) কোরাল সংগীতের প্রথম অংশে “নেগেটিভ লাভ কবিতাটি ব্যবহার করেন এবং ডক্টর অ্যাটমিক অপেরার প্রথম অঙ্কের শেষে “হোলি সনেট চতুর্দশ-এর আরিয়া সুরারোপ করেন।\nজন ডানের রচনা জনপ্রিয় সংগীতেও ব্যবহার করা হয়েছে। এর মধ্যে অন্যতম হলো জন রেনবোর্নের ১৯৬৬ সালের আত্মপ্রকাশমূলক অ্যালবামে গো অ্যান্ড ক্যাচ আ ফলিং স্টার গানটি, যেখানে শেষ লাইনটি পরিবর্তন করে রাখা হয়েছে ফলস, এয়ার আই কাউন্ট ওয়ান, টু, থ্রি। ১৯৯২ সালের অ্যালবাম ডুয়ালিটি-তে, ইংরেজ নিওক্লাসিক্যাল ডার্ক ওয়েভ ব্যান্ড ইন দ্য নার্সারি ডানের “আ ভ্যালেডিকশন: ফরবিডিং মর্নিং সম্পূর্ণ আবৃত্তি হিসেবে “মেচ্চিয়ানো শিরোনামের ট্র্যাকে ব্যবহার করেন। এবং “আ ফিভার কবিতার পরিবর্ধিত সংস্করণ ব্যবহার করে “করাপশন ট্র্যাকে ব্যবহার করেন। ডানের গদ্য লেখাগুলোও সংগীতে রূপান্তরিত হয়েছে। ১৯৫৪ সালে প্রাইঅক্স রেইনিয়ার তার একক কণ্ঠের জন্য সাইকেল ফর ডিক্লেমেশন-এ কিছু অংশ সংযোজন করেন। ২০০৯ সালে আমেরিকান সংগীত পরিচালক জেনিফার হিগডন ডানের ধর্মীয় ভাষণ নিয়ে কোরাল সংগীত অন দ্য ডেথ অফ দ্য রাইটিয়াস রচনা করেন। সাম্প্রতিককালে, রুশ মিনিমালিস্ট সংগীতশিল্পী আন্তন বাতাগোভ ২০১৫ সালে আই ফিয়ার নো মোর, সিলেক্টেড সংস অ্যান্ড মেডিটেশনস অফ জন ডন শিরোনামে একটি সংগীত সংকলন প্রকাশ করেন।\n\n\n== কর্মসমূহ ==\nদ্য ফ্লি (১৫৯০-এর দশক)\nবায়াথানাটস (১৬০৮)\nসুডো-মার্টির (১৬১০)\nইগনেশিয়াস হিজ কনক্লেভ (১৬১১)\nঅ্যা ভ্যালেডিকশন: ফরবিডিং মর্নিং (১৬১১)\nদ্য কোর্টিয়ার্স লাইব্রেরি (১৬১১, প্রকাশিত ১৬৫১)\nদ্য ফার্স্ট অ্যানিভার্সারি: অ্যান অ্যানাটমি অব দ্য ওয়ার্ল্ড (১৬১১)\nদ্য সেকেন্ড অ্যানিভার্সারি: অফ দ্য প্রোগ্রেস অব দ্য সোল (১৬১২)\nডিভোশন্স আপন এমার্জেন্ট অকেশনস (১৬২৪)\nদ্য গুড-মরো (১৬৩৩)\nদ্য ক্যানোনিজেশন (১৬৩৩)\nহোলি সনেটস (১৬৩৩)\nঅ্যাজ ডিউ বাই ম্যানি টাইটেলস (১৬৩৩)\nডেথ বি নট প্রাউড (১৬৩৩)\nদ্য সান রাইজিং (১৬৩৩)\nদ্য ড্রিম (১৬৩৩)\nএলেজি নাইনটিন: টু হিজ মিস্ট্রেস গোয়িং টু বেড (১৬৩৩)\nব্যাটার মাই হার্ট, থ্রি-পারসন’ড গড (১৬৩৩)\nপোয়েমস (১৬৩৩)\nজুভেনিলিয়া: অর সার্টেন প্যারাডক্সেস অ্যান্ড প্রবলেমস (১৬৩৩)\nএলএক্সএক্সএক্স  সারমন্স (১৬৪০)\nফিফটি সারমন্স (১৬৪৯)\nএসেজ ইন ডিভিনিটি (১৬৫১)\nলেটারস টু সেভারাল পারসন্স অব অনার (১৬৫১)\nএক্সএক্সভিআই সারমন্স (১৬৬১)\nঅ্যা হিম টু গড দ্য ফাদার (অজানা)\nসং: গো অ্যান্ড ক্যাচ আ ফলিং স্টার (১৬৩৩)\n\n\n== তথসূত্রসমূহ ==\n\n\n=== নোটসমূহ ===\n\n\n=== উদ্ধৃতি ===\n\n\n=== উৎসসমূহ ===\n\n\n=== আরও পড়ুন ===\n\n\n== বহিঃসংযোগ ==\n\nজন ডান অন ব্রিটিনিকা.কম\nগুটেনবের্গ প্রকল্পে জন ডান-এর সাহিত্যকর্ম ও রচনাবলী (ইংরেজি)\nইন্টারনেট আর্কাইভে জন ডান কর্তৃক কাজ বা সম্পর্কে তথ্য\nলিব্রিভক্সের পাবলিক ডোমেইন অডিওবুকসে  জন ডান\nজন ডানের কবিতা PoetryFoundation.org এ\nজন ডানের স্মৃতিস্তম্ভ, সেন্ট পলস ক্যাথেড্রাল\nজন ডান: স্পার্কনোটস\nডিজিটাল ডান (জন ডানের প্রাচীন সংস্করণ ও পান্ডুলিপির ডিজিটাল ছবি)\nইংরেজি কবিতায় জন ডানের কবিতা"}