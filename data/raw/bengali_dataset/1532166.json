{"pageid": 1532166, "title": "বাশ তাপিয়া দুর্গ", "url": "https://bn.wikipedia.org/wiki?curid=1532166", "content": "বাশ তাপিয়া দুর্গ (আরবি: باشطابيا) হল একটি ধ্বংসপ্রাপ্ত ১২শ শতকের দুর্গ, যা মোসুল, ইরাক-এ তিগ্রিস নদীর পশ্চিম তীরে অবস্থিত। এটি বাশতাবিয়া দুর্গ বা পাশতাবিয়া দুর্গ নামেও পরিচিত। দুর্গটি মোসুলের নগরপ্রাচীরের একটি অংশ গঠন করত। ইসলামিক স্টেট অব ইরাক অ্যান্ড দ্য লেভান্ত (আইএসআইএল) ২০১৫ সালের এপ্রিলে এটি আংশিকভাবে ধ্বংস করে।\n\n\n== ইতিহাস ==\nবাশ তাপিয়া দুর্গ ১২শ শতাব্দীতে মোসুল নগরপ্রাচীরের অংশ হিসেবে নির্মিত সাতটি দুর্গের মধ্যে একটি ছিল। ১৩৯৩ সালে তৈমুর এটি ক্ষতিগ্রস্ত করেন। পরে এটি অটোমান সাম্রাজ্য দ্বারা পুনর্নির্মিত হয়।\nবাশ তাপিয়া দুর্গ অটোমান-পারস্য যুদ্ধ (১৭৪৩–৪৬) চলাকালীন মোসুল অবরোধে গুরুত্বপূর্ণ ভূমিকা পালন করেছিল। অবরোধটি শুরু হয় ১৭৪৩ সালের ১৪ সেপ্টেম্বর, যখন পারস্যের শাহ নাদির শাহ শহরে প্রবেশ করে। মোসুলের পাসা হাজ্জি হোসেইন আল জালিলি শহরটি সফলভাবে রক্ষা করেন এবং ১৭৪৩ সালের ২৩ অক্টোবর অবরোধ প্রত্যাহার করা হয়।\nদুর্গের ধ্বংসাবশেষ একটি প্রত্নতাত্ত্বিক স্থান হিসেবে পরিগণিত হয়। এটি মোসুলের নগরপ্রাচীরে রয়ে যাওয়া অল্পসংখ্যক অংশগুলোর মধ্যে অন্যতম। দুর্গটি মসুলের উল্লেখযোগ্য স্থাপনা হিসেবে পরিচিত।\n\n\n== ধ্বংস ==\nমোসুলের পতনের পর ২০১৪ সালের ১০ জুন ইসলামিক স্টেট অব ইরাক অ্যান্ড দ্য লেভান্ত (আইএসআইএল) শহরটি দখল করে। দুর্গটি যুদ্ধের সময় ক্ষতিগ্রস্ত হয়। ২০১৫ সালের এপ্রিলে ইরাকি পর্যটন মন্ত্রণালয়ের প্রতিবেদন অনুসারে দুর্গটি আইএসআইএল দ্বারা ধ্বংস করা হয়। তাদের দ্বারা ধ্বংস করা বহু ঐতিহ্যবাহী স্থাপনার মধ্যে অন্যতম স্থাপনা এটি।\n২০১৬ সালে আইএসআইএল কর্তৃক প্রকাশিত ছবিগুলোতে দুর্গের কিছু অংশ অবশিষ্ট থাকতে দেখা যায়।\n\n\n== তথ্যসূত্র =="}