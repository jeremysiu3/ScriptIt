{"pageid": 1521547, "title": "দীপিকা কুন্দাজি", "url": "https://bn.wikipedia.org/wiki?curid=1521547", "content": "দীপিকা কুন্দাজি (জন্ম আনু. ১৯৬৩ ) একজন ভারতীয় কৃষক যাঁর কৃষি পদ্ধতি জাতীয় মনোযোগ এবং ভারত সরকারের কাছ থেকে পুরস্কার অর্জন করেছে। তাঁকে ভারতের রাষ্ট্রপতি রামনাথ কোবিন্দ নারী শক্তি পুরস্কার প্রদান করেন। এই পুরস্কারটি ভারতের মহিলাদের জন্য সর্বোচ্চ বেসামরিক পুরস্কার।\n\n\n== জীবন ==\nদীপিকা কুন্দাজি ১৯৬৩ সালে নাগাদ জন্মগ্রহণ করেন, তাঁর শৈশব কেটেছে কর্ণাটকে। তিনি একজন প্রত্নতাত্ত্বিক হওয়ার প্রশিক্ষণ নিয়েছিলেন এবং তিনি বিবাহিত।\nতিনি পুদুচেরির কাছে অরোভিলে পেবল গার্ডেন (নুড়ি পাথরের বাগান) তৈরি করেছেন, এটি একটি পরীক্ষামূলক কাজ। পেবল গার্ডেনটি শুষ্ক মূল্যহীন জমির উপর নির্মিত। তিনি বাইরের রাসায়নিক বা এমনকি প্রাকৃতিক কম্পোস্ট ব্যবহার না করেই জমির রূপান্তর ঘটাচ্ছেন। তিনি জানেন যে গাছপালা বেশিরভাগই বাতাস থেকে পুষ্টি নেয় এবং তাদের খুব সামান্য অংশই মাটি থেকে আসে। যদি তিনি কয়েকটি জাতকে সমৃদ্ধ করতে পারেন, তাহলে গাছগুলি মারা যাওয়ার সাথে সাথে জৈব-সার তৈরি করবে এবং প্রতিস্থাপন করবে। এটি শুরু হয়ে গেলে, অন্যান্য জাতগুলি চালু করা যেতে পারে। তিনি ১৯৯৪ সাল থেকে তাঁর স্বামী বার্নার্ড ডেক্লের্কের সাথে কাজ করছেন এবং তাঁরা তাঁদের ৯ একর পেবল বাগানে বাইরের কোন শ্রম ব্যবহার করেন না। তাঁরা বলেন, তাঁদের মালিকানাধীন সাত একর জমিটি ফরাসি এবং ব্রিটিশ উপনিবেশবাদীদের দ্বারা বন উজাড়ের ফলে ধ্বংস হয়ে যাওয়া এক ধরণের জমির উদাহরণ। যদি তাঁরা তাঁদের জমি ঠিক করার পদ্ধতি খুঁজে বের করেন, তাহলে ভারতে যে ৯৩ মিলিয়ন হেক্টর জমি আছে তাদের উৎপাদনশীল এবং স্থিতিশীল ব্যবহারের জন্য পুনরুদ্ধার করা প্রয়োজন।\n২০০৯ সালে তিনি বীজের গুরুত্ব সম্পর্কে কথা বলেছিলেন। তিনি বিশ্বাস করেন যে অরোভিলের স্থানীয় কৃষকদের তাদের বীজ সংরক্ষণের দিকে মনোনিবেশ করা উচিত। ৮০-৯০টি ভিন্ন জাতের বীজ ব্যবহার করে ধীরে ধীরে অনুর্বর জমিগুলি রূপান্তরিত করা হচ্ছে, কিন্তু সাফল্য অর্জনের জন্য তাঁদের প্রায় ৩,০০০ প্যাকেট বীজ সংরক্ষণ এবং বিতরণ করতে হবে। তিনি নিশ্চিত করেন যে সবচেয়ে কষ্টসহিষ্ণু জাতগুলি সংরক্ষণ করা হয় যাতে তারা জমিকে রূপান্তরিত করতে পারে। তিনি অনুভব করেন যে জলবায়ুর পরিবর্তন হচ্ছে, কিন্তু এটি নতুন নয় - জলবায়ুর পরিবর্তন হয়। দীপিকা কুন্দাজি উল্লেখ করেছেন যে মানুষ ১০,০০০ বছর ধরে ফসল চাষ করে আসছে এবং আমাদের উপলব্ধ বিভিন্ন ধরণের ফসল কাজে লাগাতে হবে।\nআন্তর্জাতিক নারী দিবসে ভারতের রাষ্ট্রপতি রামনাথ কোবিন্দ রাষ্ট্রপতি ভবনের দরবার কক্ষে তাঁকে নারী শক্তি পুরস্কার প্রদান করেন। এই পুরস্কারটি ভারতের সর্বোচ্চ বেসামরিক নারী পুরস্কার। তিনি এই পুরস্কারটির আশা করেননি। মার্চের শুরুতে একজন কর্মকর্তা পুরস্কারের কথা উল্লেখ করার জন্য তাঁর সাথে যোগাযোগ করেন। তিনি পুরস্কার প্রদানের আগের রাতেই নতুন দিল্লিতে উড়ে গিয়েছিলেন। ফোন আসার সময় তিনি তাঁর ভাই এবং মা উভয়ের সাথেই কাজ করছিলেন, যাদের তাঁর সহায়তার প্রয়োজন ছিল।\n\n\n== তথ্যসূত্র =="}