{"pageid": 1347128, "title": "তাকোয়াকি", "url": "https://bn.wikipedia.org/wiki?curid=1347128", "content": "তাকোয়াকি (たこ焼き বা 蛸焼) হল একটি গোল আকারের জাপানি খাবার যা গমের আটা দিয়ে তৈরি পিটালি বা ব্যাটারকে এক বিশেষ ছাঁচে তৈরি প্যানে ঢেলে রান্না করা হয়। এর ভেতরে সাধারণত মাংসের কিমা বা আয়তাকার টুকরো করে কাটা অক্টোপাস (টাকো), জাপানি টেম্পুরা খাবারের অংশবিশেষ, আচারযুক্ত আদা (বেনি শোগা) এবং সবুজ পেঁয়াজ (নেগি) ইত্যাদি খাদ্য উপাদান দিয়ে তৈরি পুর দিয়ে ভরাট করা হয়। ব্যাটারকে বলের আকারে ভাজা হয় এবং তাকোয়াকি সস নামে পরিচিত এক বিশেষ সস্ এবং মেয়োনিজ মাখানো হয়। তারপরে এর উপর সবুজ লেভার (আওনোরি) এবং শুকনো বোনিটো (কাতসুওবুশি) ইত্যাদি স্থানীয় উৎপাদিত খাদ্য উপাদান ছড়িয়ে সজ্জিত করা হয় এবং পরিবেশন করা হয়।\nইয়াকি শব্দটির উৎপত্তি হয়েছে জাপানি ইয়াকু শব্দ থেকে। ইয়াকু জাপানি রন্ধনপ্রণালীর একটি পদ্ধতি যার অর্থ গ্রিল করা বা ঝাঁঝরিতে ভাজা করা। জাপানি রন্ধনশৈলীর কিছু সুপরিচিত খাবারের নাম যেমন ওকোনোমিয়াকি এবং ইকায়াকি (অন্যান্য বিখ্যাত ওসাকান খাবার) এই সমস্ত খাবার ইয়াকু পদ্ধতিতে প্রস্তুত করা হয়। সাধারণত এটি একটি জলখাবার হিসাবে খাওয়া হয়। তবে কিছু এলাকায় এটি ভাতের সাথে পার্শ্ব খাবার হিসাবে পরিবেশন করা হয়।\n\n\n== ইতিহাস ==\nতাকোয়াকি প্রথম ওসাকায় জনপ্রিয় হয়েছিল। সেখানে তোমেকিচি এন্ডো নামক একজন রাস্তার খাবার বিক্রেতা ১৯৩৫ সালে এর আবিষ্কার করেছিল। তাকোয়াকি খাবারের রন্ধন প্রনালী থেকে প্রেরিত হয়ে আরেকটি জনপ্রিয় খাবার প্রস্তুত হয়েছে যার নাম আকাশিয়াকি। আকাশিয়াকি হল আকাশি শহরের ডিম গোলা এবং অক্টোপাস দিয়ে তৈরি একটি ছোট আকারের গোলাকার স্থানীয় খাবার। তাকোয়াকি প্রাথমিকভাবে কানসাই অঞ্চলে জনপ্রিয় ছিল এবং পরে কান্তো অঞ্চল এবং জাপানের অন্যান্য অঞ্চলে এর প্রসার হয়। ওসাকায় স্থানীয় ইয়াটাই বা রাস্তার ধারের অস্থায়ী খাবার দোকানের জনপ্রিয় খাবার এই তাকোয়াকি। বিশেষ করে কানসাই অঞ্চলে অনেকগুলি সুপ্রতিষ্ঠিত রেস্তোরাঁয় তাকোয়াকি খাবার হিসাবে পরিবেশন করা হয়। তাকোয়াকি এখন বাণিজ্যিকভাবেও বিক্রি হয়। যেমন সুপারমার্কেট এবং স্থানীয় কিছু বিশেষ দোকানেও তাকোয়াকি পাওয়া যায়।\nপ্রতিবেশি তাইওয়ানে জাপানি সংস্কৃতির ঐতিহাসিক প্রভাবের কারণে তাইওয়ানিজ রন্ধনপ্রণালীতেও এটি খুবই জনপ্রিয়।\nওসাকার আইজুয়া ছিল প্রাচীনতম পরিচিত তাকোয়াকির দোকান। তাকোয়াকির আবিস্কারক তোমেকিচি এন্ডো দ্বারা প্রতিষ্ঠিত এই দোকান ১৯৩০ সাল থেকে জনপ্রিয়ভাবে চলে আসছে।  তাকোয়াকিতে গরুর মাংস এবং কনজ্যাক ব্যবহার হত, কিন্তু পরে এন্ডো এতে স্থানীয় ঐতিহ্যবাহী অক্টোপাস ব্যবহার করে যা ব্যাটারে স্বাদ যোগ করে। তাকোয়াকিকে ওরচেস্টারশায়ার সসের মতো ব্রাউন সস দিয়ে খাওয়া হয়। সাম্প্রতিক বছরগুলিতে তাকোয়াকি বিভিন্ন টপিংস (খাবার পরিবেশনের সময় তার উপর বিভিন্ন সালাদ জাতীয় উপাদান দিয়ে সজ্জিত করার রীতি) এবং পুর (যেমন পনির বা বেকন ) সহযোগে খাওয়া হয়। অক্টোপাস বল নামে পরিচিত এই নতুত খাবারটি দ্রুত জাপান জুড়ে জনপ্রিয় হয়ে ওঠে।\n\n\n== তাকোয়াকি প্যান ==\nতাকোয়াকি প্যান  বা তাকোয়াকি নাবে একটি সাধারণত অর্ধগোলাকার ছাঁচ সহ ঢালাই লোহার তৈরি একটি গ্রিল করার প্যান যা ঐতিহ্যবাহী ইয়র্কশায়ার পুডিং ট্রে -এর মতো দেখতে।  ভারী লোহা দিয়ে তৈরি হওয়ার কারণে তাকোয়াকি প্যানের সমস্ত অংশ সমানভাবে উত্তপ্ত হয়। এই তাকোয়াকি প্যান সমান ব্যাসার্ধের গোলাকার অংশে বিভক্ত থাকে যার মধ্যে তাকোয়াকির জন্য প্রস্তুত ব্যাটার থেকে ছোট ছোট অংশ ঢালা হয় ও তাকোয়াকি রান্না করা হয়। বাণিজ্যিক গ্যাস-জ্বালানিযুক্ত তাকোয়াকি কুকার জাপানে পাওয়া যায়। রাস্তার খাবার বিক্রেতারা এই তাকোয়াকি কুকার ব্যবহার করে। বাড়িতে তাকোয়াকি রান্নার জন্য একটি বিদ্যুতচালিত কুকার ব্যাবহার হয় যাতে রান্নার সুবিধার্থে নন-স্টিক আবরণ যুক্ত করা হয়।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}