{"pageid": 1499792, "title": "রাজা মিত্র", "url": "https://bn.wikipedia.org/wiki?curid=1499792", "content": "রাজা মিত্র (১৭ জানুয়ারি ১৯৪৫ – ২০ ডিসেম্বর ২০২৪)  ছিলেন একজন ভারতীয় বাঙালি চলচ্চিত্র পরিচালক এবং সঙ্গীত পরিচালক, যিনি মূলত বাংলা চলচ্চিত্রে কাজ করেন। ১৯৮৭ খ্রিস্টাব্দে মুক্তিপ্রাপ্ত প্রথম ফিচার ফিল্ম-একটি জীবন, চলচ্চিত্রের জন্য প্রথম আবির্ভাবে শ্রেষ্ঠ পরিচালক হিসাবে ৩৫ তম জাতীয় চলচ্চিত্র পুরস্কার তথা ইন্দিরা গান্ধী পুরস্কার লাভ করেন।  তিনি জাতীয় চলচ্চিত্র পুরস্কারের স্বর্ণ কমল (গোল্ডেন লোটাস) লাভ করেন-\n\"অত্যন্ত সাহসী ও প্রথম প্রয়াসে সফল এমন একজন পরিচালক যিনি তার ভাষার সাংস্কৃতিক মূল্যের প্রতি দৃঢ় প্রত্যয়ে এবং এককভাবে আগামী প্রজন্মের কাছে এর সমৃদ্ধকরণের মূল্য উপলব্ধ করতে পেরেছেন এমন চলচ্চিত্র সৃষ্টির স্বীকৃতিস্বরূপ\"।\n\n\n== প্রাথমিক জীবন এবং শিক্ষা ==\nরাজা মিত্রের জন্ম  ব্রিটিশ ভারতের কলকাতায়। তিনি ১৯৬৭ খ্রিস্টাব্দে  কলকাতা বিশ্ববিদ্যালয়ের স্নাতক হন।  তিনি বিভিন্ন সাহিত্য ও চলচ্চিত্র পত্রিকার সাথে যুক্ত ছিলেন। নিজে লেখালেখিও করতেন। কবিতা লিখতেন শোভন মিত্র নামে। এই শোভনই পরে রাজা মিত্র নামে পরিচিত হন।  তিনি ১৯৭৮ -৮০ খ্রিস্টাব্দের সময়কালে গৌতম ঘোষের সহকারী ছিলেন। \n\n\n== কর্মজীবন ==\n১৯৭৮ খ্রিস্টাব্দে একটি তথ্যচিত্র এবং স্বল্পদৈর্ঘ্য চলচ্চিত্র নির্মাতা হিসাবে রাজা মিত্র তার কর্মজীবন শুরু করেন। ১৯৮৭ খ্রিস্টাব্দে তার প্রথম পরিচালনায় মুক্তি পায় বাংলা চলচ্চিত্র একটি জীবন \n\nএই ছবিটিই প্রথম পরিচালনার জন্য তিনি শ্রেষ্ঠ পরিচালকের জন্য ৩৫ তম জাতীয় চলচ্চিত্র পুরস্কার তথা ইন্দিরা গান্ধী পুরস্কার লাভ করেন এবং ছবিটি ১৯৮৮ খ্রিস্টাব্দে কান চলচ্চিত্র উৎসবে প্রদর্শিত হয়। তিনি পিসি বড়ুয়া পুরস্কারও পান ছবিটির জন্য।  তারপর নয়নতারা, বেহুলা-র মত একাধিক ছবির পরিচালনা করেন। শুধু ফিচার ফিল্ম নয়, ৩২টি তথ্যচিত্র নির্মাণ করেছেন তিনি।  যাদবপুর বিশ্ববিদ্যালয়ের সূবর্ণজয়ন্তী উপলক্ষে তার পরিচালনায় নির্মিত- \"ফ্রম এ গোল্ডেন ফাউন্ডেশন টু দ্য গোল্ডেন জুবিলী নিঃসন্দেহে ছিল এক উল্লেখযোগ্য তথ্যচিত্র।  তথ্যচিত্র স্ক্রল পেইন্টারস অফ বীরভূম ১৯৯১ খ্রিস্টাব্দে  বাংলাদেশের স্বল্পদৈর্ঘ্যের চলচ্চিত্র উৎসবে এবং ১৯৯২ খ্রিস্টাব্দে  কলকাতা আন্তর্জাতিক চলচ্চিত্র উৎসবে, ১৯৯৮ খ্রিস্টাব্দে মুম্বাইয়ের ইন্টারন্যাশনাল শর্ট ফিল্ম ফেস্টিভ্যালে প্রদর্শিত হয়। স্বল্পদৈর্ঘ্যের ছবি যতনের জমি প্রদর্শিত হয় ভারতের আন্তর্জাতিক চলচ্চিত্র উৎসবে ১৯৯৯ খ্রিস্টাব্দে  এবং  কলকাতা আন্তর্জাতিক চলচ্চিত্র উৎসবে ১৯৯৮ খ্রিস্টাব্দে। \n\n\n== জীবনাবসান ==\nজাতীয় পুরস্কারজয়ী চলচ্চিত্র পরিচালক রাজা মিত্র ক্যানসারে ভুগছিলেন। ২০২৪ খ্রিস্টাব্দের নভেম্বর মাসের গোড়ার দিকে ফুসফুসে ক্যান্সার ও মস্তিষ্কে টিউমার ধরা পড়ে। কলকাতার এক সরকারী হাসপাতালে চিকিৎসাধীন ছিলেন। ২০২৪ খ্রিস্টাব্দের ২০ ডিসেম্বর ভোররাত তিনটের সময়, ৭৯ বছর বয়সে শেষ নিঃশ্বাস ত্যাগ করেন। \n\n\n== চলচ্চিত্রের তালিকা ==\nকোল ফর দ্য ম্যাসেস (১৯৭৮)\nরেলওয়েতে এইচএস অয়েলের অর্থনীতি (১৯৮০)\nক্যালকাটা ফুটপাথ ডেভেলার (১৯৮১)\nদ্য ট্রাইবাল রেজিস্ট্যান্স (১৯৮৭)\nকলকাতা, অতীত এবং বর্তমান (১৯৮৭)\nএকটি জীবন (১৯৮৮)\nস্ক্রল পেইন্টারস্ অফ বীরভূম (১৯৮৯)\nটুওয়ার্ডস এ গ্লোবাল ব্রেকথ্রু (১৯৯১)\nজীবন পটুয়া (১৯৯৩)\nআশ্রয় (১৯৯৩)\nবিদ্যাসাগর (১৯৯৩)\nবিয়ন্ড এ হেড কাউন্ট\nকালীঘাট পেইন্টিংস অ্যান্ড ড্রয়িংস (২০০২)\nম্যুরাল পেইন্টিংস অফ ওড়িশা (২০০৩)\nনাচনি (গ্রামীণ বাংলার নাচের মেয়েরা) (২০০৫)\nদৃষ্টি প্রদীপ (২০০৭)\nআনন্দ যাত্রা (২০০৮)\nদ্য এনচান্টেড ডেস্ক (২০০৮)\nমোবাইল মোটিফ - এ জার্নি ফ্রম রিজিওনাল টু ন্যাশনাল (২০০৯)\nঅ্যান অথর্ স্পিকস্\n\n\n== পুরস্কার এবং স্বীকৃতি ==\n\nরাজা মিত্রের স্ক্রল পেইন্টারস অফ বীরভূম ছবিটি ১৯৮৯ খ্রিস্টাব্দে ৩৬ তম জাতীয় চলচ্চিত্র পুরস্কার শ্রেষ্ঠ শিল্প/সাংস্কৃতিক চলচ্চিত্রের পুরস্কার লাভ করে এবং বেশ কয়েকটি আন্তর্জাতিক চলচ্চিত্র উৎসবে প্রদর্শিত হওয়ার পাশাপাশি ভারতীয় প্যানোরামাতেও প্রদর্শিত হয়।\n১৯৯০ খ্রিস্টাব্দে তার বেহুলা ছবিটি সেরা স্বল্পদৈর্ঘ্যের ফিকশন ফিল্মের পুরস্কার পায় এবং  কান চলচ্চিত্র উৎসবে আমন্ত্রিত হয়। \n১৯৯০ খ্রিস্টাব্দে সেরা ফিকশন ফিল্মের জন্য বিএফজিএ পুরস্কার পান।\n১৯৯৬ খ্রিস্টাব্দে রাজা মিত্রের দ্বিতীয় ফিচার ফিল্ম ভারতীয় প্যানোরামাতে প্রদর্শিত হয়।\n১৯৯৭ খ্রিস্টাব্দে তার যতনের জমি শ্রেষ্ঠ নন ফিচার ফিল্ম হিসাবে ৪৫ তম জাতীয় চলচ্চিত্র পুরস্কারে জন্য বিবেচিত হয়। তিনি স্বর্ণ কমল (গোল্ডেন লোটাস) লাভ করেন।\nকালীঘাট পেইন্টিংস অ্যান্ড ড্রয়িংস’ তথ্যচিত্রটির শ্রেষ্ঠ সঙ্গীত পরিচালনার জন্য তিনি ৫০ তম জাতীয় চলচ্চিত্র পুরস্কারে -রজত কমল ( সিলভার লোটাস) পান।\nরাজা মিত্র ১৯৮৯ খ্রিস্টাব্দে ভারতের আন্তর্জাতিক চলচ্চিত্র উৎসবে,১৯৯২ খ্রিস্টাব্দে জাতীয় চলচ্চিত্র উৎসব এবং ১৯৯০ খ্রিস্টাব্দে ভারতীয় প্যানোরামার এবং দেশের একাধিক ফেস্টিভ্যাল কমিটির চেয়ারম্যান ও জুরি সদস্য হয়েছেন। এছাড়াও,এনসাইক্লোপিডিয়া ব্রিটানিকা তাকে একজন উচ্চ প্রশংসিত চলচ্চিত্র নির্মাতার স্বীকৃতি প্রদান করে।\n\n\n== তথ্যসূত্র =="}