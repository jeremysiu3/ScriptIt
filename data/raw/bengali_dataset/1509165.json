{"pageid": 1509165, "title": "তেজেন্দ্রনারায়ণ মজুমদার", "url": "https://bn.wikipedia.org/wiki?curid=1509165", "content": "পণ্ডিত তেজেন্দ্রনারায়ণ মজুমদার (জন্ম: ১৭ মে ১৯৬১) হলেন মাইহার ঘরানার একজন ভারতীয় সরোদ বাদক এবং বাহাদুর খানের অন্যতম শিষ্য। আধুনিককালের সবচেয়ে জনপ্রিয় এবং নন্দিত সরোদ বাদকদের একজন হলেন তিনি।  শিল্পকলায় তার অসামান্য অবদানের কারণে ভারত সরকার ২০২৫ খ্রিস্টাব্দে দেশের চতুর্থ সর্বোচ্চ বেসামরিক সম্মান পদ্মশ্রী প্রদান করে।\n\n\n== জন্ম ও প্রশিক্ষণ ==\n\nপণ্ডিত তেজেন্দ্রনারায়ণ ১৯৬১ খ্রিস্টাব্দের ১৭ মে জন্মগ্রহণ করেন। তার মাতা ছিলেন একজন স্কুল শিক্ষিকা এবং পিতা রঞ্জন মজুমদার ছিলেন একজন সেতার বাদক। তবে তিনি নিজেকে শাস্ত্রীয় সঙ্গীতের শিল্পী হিসাবে প্রতিষ্ঠিত করতে পারেন নি। \nতেজেন্দ্রনারায়ণ প্রাথমিক সঙ্গীত শিক্ষা শুরু করেন তার পিতামহ বিভূতি রঞ্জন মজুমদারের কাছে ম্যান্ডোলিন দিয়ে। সেই সঙ্গে তিনি অমরেশ চৌধুরী এবং অনিল পালিতের কাছে কণ্ঠ ও তবলার প্রশিক্ষণও নেন  পরবর্তীতে তিনি বাহাদুর খানের কাছে ১৯৮৯ খ্রিস্টাব্দ পর্যন্ত দীর্ঘ আঠারো বছর সরোদ বাদনের প্রশিক্ষণ নেন। এরপর তিনি সঙ্গীতাচার্য অজয় ​​সিনহা রায় এবং তারপর ভারতীয় শাস্ত্রীয় সঙ্গীতের একজন কিংবদন্তী -- বিশ্ববিখ্যাত ওস্তাদ আলী আকবর খানের কাছে তার প্রশিক্ষণ অব্যাহত রাখেন। \n\n\n== দ্বৈত সঙ্গীত পরিবেশন ==\nপণ্ডিত তেজেন্দ্রনারায়ণ মজুমদার দেশের বহু শীর্ষস্থানীয় সঙ্গীতজ্ঞের সঙ্গে যুগলবন্দীতে অংশগ্রহণ করেন। তাদের মধ্যে প্রখ্যাত তবলা বাদক পণ্ডিত তন্ময় বোস, বিক্রম ঘোষ, জাকির হুসেন হলেন অন্যতম। ইটাওয়া ঘরানার বিশিষ্ট সেতার শিল্পী সুজাত হুসেন খানের সাথে তার 'রাগ চারুকেশী'র যুগলবন্দীও বিশেষভাবে উল্লেখযোগ্য। তিনি আকাশবাণী এবং দূরদর্শনের শীর্ষ গ্রেডের শিল্পীও।\n\n\n== সঙ্গীত পরিচালনা ==\nতেজেন্দ্রনারায়ণ ২০০৭ খ্রিস্টাব্দে শৈবাল মিত্র পরিচালিত 'সংশয়' , ২০০৮ খ্রিস্টাব্দে অর্জুন চক্রবর্তী পরিচালিত 'টলিলাইটস' বাংলা চলচ্চিত্রের সঙ্গীত পরিচালনা করেন । <ref>Das, Mohua (৩ মার্চ ২০০৮)। \"Filmi froth\"। The Telegraph। Calcutta, India। ২৬ মে ২০১১ তারিখে মূল থেকে আর্কাইভ করা। সংগ্রহের তারিখ ২০০৯-০৬-১৬। </ref> তিনি ২০১০ খ্রিস্টাব্দে মুক্তি প্রাপ্ত আরেকটি বাংলা চলচ্চিত্র শৈবাল মিত্রের 'হননকাল' এর সঙ্গীত পরিচালনা করছেন।\n\n\n== পুরস্কার ==\nতিনি ১৯৮১ খ্রিস্টাব্দে  অল ইন্ডিয়া রেডিও সঙ্গীত প্রতিযোগিতায় প্রথম স্থান অর্জন করেন এবং রাষ্ট্রপতির স্বর্ণপদক এবং পণ্ডিত ডিভি পালুস্কর পুরস্কারে ভূষিত হন।  তিনি ২০১৮ খ্রিস্টাব্দে জন্য সঙ্গীত নাটক অকাদেমি পুরস্কারে ভূষিত হন। \n\n২০১৭: আইটিসি এসআরএ পুরস্কার \n২০২৫: শিল্পকলায় অবদানের জন্য ভারত সরকারের চতুর্থ সর্বোচ্চ বেসামরিক পুরস্কার পদ্মশ্রী \n\n\n== ব্যক্তিগত জীবন ==\nতিনি সঙ্গীতজ্ঞ বিদূষী মানসী মজুমদারকে বিবাহ করেন। তাদের পুত্র ইন্দ্রায়ুধ মজুমদার তার পিতামাতার কাছে পাঁচ বছর বয়স হতেই প্রশিক্ষণ নেন এবং একজন সরোদ বাদক হিসাবে প্রতিষ্ঠিত হয়েছেন \n\n\n== তথ্যসূত্র =="}