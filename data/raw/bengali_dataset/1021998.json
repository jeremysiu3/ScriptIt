{"pageid": 1021998, "title": "ভূরি বাই", "url": "https://bn.wikipedia.org/wiki?curid=1021998", "content": "ভূরি বাই  একজন ভারতীয় ভিল চিত্রশিল্পী। তিনি পিটল গ্রামে জন্মগ্রহণ করেছিলেন। এই গ্রামটি মধ্যপ্রদেশ ও গুজরাটের সীমান্তে অবস্থিত। তবে পিটল মধ্যপ্রদেশের ঝাবুয়া জেলার একটি গ্রাম। ভূরি বাই ভারতের বৃহত্তম উপজাতি গোষ্ঠী ভিল সম্প্রদায়ের অন্তর্ভুক্ত। মধ্য প্রদেশ সরকারের শিল্পীদের প্রতি সর্বোচ্চ রাষ্ট্রীয় সম্মাননা 'শিখর সম্মান' সহ অনেক পুরস্কার তিনি জিতেছেন।  ২০২১ সালে তিনি ভারতের চতুর্থ সর্বোচ্চ বেসামরিক পুরস্কার পদ্মশ্রী পেয়েছিলেন।\n\n\n== প্রথম জীবন ==\nভূরি বাইকে ভোপালের ভারত ভবনের জে স্বামীনাথন উৎসাহিত করেছিলেন, তাঁর সমসাময়িক জাংগড় সিং শ্যামের মতো, অ্যাক্রোলিক রং এবং কাগজ ব্যবহার করে চিত্রাঙ্কন করতে। তার আগে, তিনি তাঁর সম্প্রদায়ের অন্যান্য সদস্যদের মতো তাঁর বাড়ির দেয়ালে চিত্রাঙ্কন করতেন। ভূরি পিথোরা চিত্রকর্ম তৈরিতে দক্ষ ছিলেন। “গ্রামে গাছপালা এবং কাদামাটি থেকে রঙ বের করতে আমাদের এত পরিশ্রম করতে হত। এবং এখানে আমাকে রঙের অনেকগুলি বৈচিত্র এবং একটি প্রস্তুত তুলি দেওয়া হয়েছিল!\"\nচিত্রাঙ্কণের পাশাপাশি, ভূরি বাই কুটির তৈরিতেও পারদর্শী, যা তিনি তাঁর মা ঝাব্বু বাইয়ের কাছ থেকে শিখেছিলেন। তিনি ভোপালের ইন্দিরা গান্ধী রাষ্ট্রীয় মানবসংঘালয় বা ভোপালের মনুষ্য যাদুঘরের ভিল কুটির নির্মাণে অবদান রেখেছিলেন, যেখানে তিনি থাকেন। প্রকৃতপক্ষে, ভূরি বাই যখন প্রথম ভোপালে এসেছিলেন, তিনি ভারত ভবনের নির্মাণ শ্রমিক হিসাবে নিযুক্ত ছিলেন — যা থেকে তিনি দৈনিক ৬ টাকা উপার্জন করতেন। এখানেই তাঁর সাথে  জগদীশ স্বামীনাথনের প্রথম দেখা হয়েছিল, যিনি তাঁর প্রতিভা চিহ্নিত করেছিলেন এবং তাঁকে চিত্রাঙ্কণে উৎসাহিত করেছিলেন।  ভূরি বাই তাঁর সম্প্রদায়ের সমসাময়িক শিল্পী লাডো বাইয়ের সঙ্গে তাঁর কাজ শুরু করেছিলেন। \n\n\n== শৈলী এবং বিষয়বস্তু ==\nভিল শিল্পকলাকে কেউ কেউ ভারতের উপজাতি শিল্পগুলির মধ্যে প্রাচীনতম হিসাবে বিবেচনা করে থাকেন। অস্ট্রেলিয়ার আদিবাসীদের শিল্পকলার সাথে এর মিল রয়েছে, বিশেষত বহু রঙের বিন্দু ব্যবহার করে চিত্র ভরাট করা দুই জায়গাতেই পাওয়া যায়। ভূরি বাই তাঁর সম্প্রদায়ের প্রথম শিল্পী যিনি কাগজের উপর  আঁকা শুরু করেছিলেন। তাঁর রঙিন ক্যানভাসগুলি সাধারণত পৌরাণিক বিষয়, গ্রাম্য দৃশ্য এবং মানুষ-প্রাণীর সম্পর্ক চিত্রিত করে, যদিও পরবর্তীকালের তাঁর কাজে বিমান এবং সেলফোনের মতো আধুনিক উপাদানগুলির ব্যবহার দেখা গেছে।\n\n\n== প্রদর্শনী ==\n২০১৭ শতরঙ্গী: ভিল আর্ট, ওজাস আর্ট, দিল্লি \n২০১৭ \"গিভেন পাওয়ার:ফ্রম ট্র্যাডিশন টু কনটেম্পোরারি\", ব্লুপ্রিন্ট২১ + প্রদর্শনী৩২০, দিল্লি\n২০১০-২০১১ \"ভার্নাকুলার, ইন দ্যা কনটেম্পোরারি\", দেবী আর্ট ফাউন্ডেশন, ব্যাঙ্গালুরু\n২০১০ \"আদার মাস্টার্স অফ ইন্ডিয়া\", মুসি ডু কােয়াই ব্রানলি, প্যারিস\n২০০৯ \"নাউ দ্যাট দ্যা ট্রিজ হ্যাভ স্পোকেন\", পুন্ডোল গ্যালারী, মুম্বই\n২০০৮ \"ফ্রিডম\", আন্তর্জাতিক আধুনিক শিল্প কেন্দ্র (সিআইএমএ), কলকাতা\n\n\n== পুরস্কার ও সম্মাননা ==\nশিখর সম্মান, মধ্য প্রদেশ সরকার, ১৯৮৬\nঅহল্যা সম্মান, ১৯৯৮\nরানী দুর্গাবতী পুরস্কার, ২০০৯\nপদ্মশ্রী পুরস্কার, ২০২১\n\n\n== তথ্যসূত্র =="}