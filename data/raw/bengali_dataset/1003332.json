{"pageid": 1003332, "title": "লাওসের ভূগোল", "url": "https://bn.wikipedia.org/wiki?curid=1003332", "content": "লাওস একটি স্বতন্ত্র প্রজাতন্ত্র, এবং দক্ষিণ-পূর্ব এশিয়ার একটি স্থলবেষ্টিত দেশ। এটি থাইল্যান্ডের উত্তর-পূর্বে এবং ভিয়েতনামের পশ্চিমে অবস্থিত। এটি দক্ষিণ-পূর্ব এশীয় উপদ্বীপের কেন্দ্রস্থলে ২৩৬,৮০০ বর্গ কিলোমিটার অঞ্চল জুড়ে বিস্তৃত এবং এটি মিয়ানমার (বার্মা), কম্বোডিয়া, গণচীন, থাইল্যান্ড, এবং ভিয়েতনাম দ্বারা বেষ্টিত।  এর ভৌগোলিক অঞ্চলের প্রায় সত্তর শতাংশ পর্বতমালা, উচ্চভূমি, মালভূমি দ্বারা গঠিত, যার মধ্যে দিয়ে নদী বয়ে গেছে।\nএর অবস্থানের কারণে এটি শক্তিশালী প্রতিবেশী দেশগুলির মধ্যে একটি অন্তস্থ দেশ হিসাবে আছে, এর সাথে এটি বাণিজ্য ও যোগাযোগের জন্য যাতায়াতের একটি মাধ্যম। দেশের বর্তমান জাতিগত সংমিশ্রণ এবং এর নৃগোষ্ঠীর ভৌগোলিক বিন্যাসে অভিবাসন এবং আন্তর্জাতিক সংঘাতের অবদান আছে।\n\n\n== ভূসংস্থান ==\nলাওসের পশ্চিমপ্রান্তের বেশিরভাগ সীমানা চিহ্নিত করেছে মেকং নদী, যেটি পরিবহনের জন্য একটি গুরুত্বপূর্ণ জলপথ। দেশের দক্ষিণ প্রান্তে ডং জলপ্রপাত এই নদীকে সমুদ্রে মিশতে দেয়নি, তবে বছরের বেশিরভাগ সময় পণ্যসম্ভারবাহী নৌকা লাওসের মেকংয়ের পুরো নদীপথ জুড়ে চলাচল করে। মেকংয়ের অনেকগুলি শাখা নদীতে পরিবহনের একটি গুরুত্বপূর্ণ মাধ্যম হল ছোট মোটর চালিত নৌকা এবং পিরোগ। এইভাবে মেকং নদী যোগাযোগের ক্ষেত্রে সহায়তা করে চলেছে। দেখা গেছে লাওস এবং উত্তর-পূর্ব থাই সমাজের মানুষেরা একই ধরনের এবং তাদের ভাষাও প্রায় একই রকমের। এটি আসলে বহু শতাব্দী ধরে এই নদীকে ঘিরে ঘনিষ্ঠ যোগাযোগের প্রতিফলন। এছাড়াও, অনেক লাওসবাসী, যারা মেকং উপত্যকায় বসবাস করে, তাদের থাইল্যান্ডে আত্মীয় এবং বন্ধুবান্ধব রয়েছে।\nবিংশ শতাব্দীর আগে, মেকং নদীর দুই প্রান্ত ঘিরে লাওসের রাজত্ব ও দেশীয় রাজ্যগুলি গড়ে উঠেছিল, এবং উনিশ শতকের শেষের দিকে নদীর বাম তীর ধরে থাই নিয়ন্ত্রণ প্রসারিত হয়েছিল। যদিও ফরাসী ঔনিবেশিক বাহিনী মেকং নদীকে সীমানা হিসাবে নির্দিষ্ট করেছিল, ১৯৭৫ সালে লাও পিপলস ডেমোক্রেটিক রিপাবলিক (এলপিডিআর বা লাওস) প্রতিষ্ঠার পর থেকে এই নদীর একদিকে থেকে অন্য দিকে যাওয়া সীমাবদ্ধ করা হয়েছিল।\nভিয়েতনামের সাথে লাওসের পূর্ব সীমানা আনামাইট শৃঙ্খলের শিখর বরাবর ২,১৩০ কিলোমিটার পর্যন্ত প্রসারিত। এই সীমানা ভিয়েতনামের চীনা প্রভাবিত সংস্কৃতি এবং লাওস ও থাইল্যান্ডের ভারতীয় সংস্কৃতি প্রভাবিত রাজ্যগুলির মধ্যে প্রাচীর হিসাবে কাজ করে। এই পর্বতগুলি স্বল্প সংখ্যক সংখ্যালঘু উপজাতি অধ্যুষিত, যারা চিরাচরিতভাবে ভিয়েতনামের সীমানা স্বীকার করেনি। সুতরাং, সীমান্তের লাওসের এবং ভিয়েতনামের উভয়ের দিকেই জাতিগত সংখ্যালঘু জনগোষ্ঠী পাওয়া যায়। তাদের আপেক্ষিক বিচ্ছিন্নতার কারণে, এই গোষ্ঠীগুলির এবং নিম্নভূমি লাওসের মধ্যে যোগাযোগ বেশিরভাগ ব্যবসায়ের মধ্যেই সীমাবদ্ধ।\nকম্বোডিয়ার সাথে লাওসের মাত্র ৫৪১ কিলোমিটার দক্ষিণ সীমান্ত রয়েছে। ওয়াট ফো এবং অন্যান্য দক্ষিণ অংশে পাওয়া প্রাচীন খমের ধ্বংসাবশেষ লাও এবং খমেরের মধ্যে যোগাযোগের দীর্ঘ ইতিহাসের প্রমাণ দেয়। উত্তরে, চীনের সাথে এই দেশের ৪২৩ কিলোমিটারের পার্বত্য সীমানা রয়েছে এবং মিয়ানমারের সাথে ২৩৫ কিলোমিটার দীর্ঘ মেকং নদীর সীমানা রয়েছে।\nলাওসের ভূসংস্থান মূলত পর্বতময়, এর উত্তর-পূর্ব এবং পূর্বে আনামাইট পর্বতমালা এবং উত্তর-পশ্চিমে লুয়াং প্রবাং পর্বতমালা, অন্যান্য পর্বতমালার মধ্যে সাধারণত খাড়া ভূখণ্ড দ্বারা এগুলি চিহ্নিত। এই দেশের উচ্চতা সাধারণত ৫০০ মিটারের ওপরে, এর সাথে আছে সরু নদী উপত্যকা। এখানে চাষযোগ্য জমির অভাব আছে। এই পাহাড়ী ভূখণ্ড দেশের উত্তরের বেশিরভাগ অংশ জুড়ে বিস্তৃত, এর ব্যতিক্রম হল জিয়াংখোয়াং মালভূমির ভিয়েনতিয়ানের সমভূমি এবং জার এর সমতল।\nএই দেশের দক্ষিণ \"প্যানহান্ডেল\" রয়েছে সাভান্নাখেত এবং চম্পাসাক প্রদেশের বৃহৎ সমতল অঞ্চলগুলিতে, যেগুলি বিস্তীর্ণ ধানের চাষাবাদ এবং পশুপালনের জন্য উপযুক্ত। খাম্মুন প্রদেশের বেশিরভাগ অংশ এবং দক্ষিণের সমস্ত প্রদেশের পূর্ব অংশ পাহাড়ী। একসাথে, মেকং এবং এর উপনদীগুলির পলল সমভূমি এবং সোপানস্থলগুলি স্থলভাগের মাত্র ২০% অঞ্চল জুড়ে বিস্তৃত।\nমোট জমির প্রায় ৪% ক্ষেত্র আবাদযোগ্য হিসাবে শ্রেণিবদ্ধ করা হয়েছে। ১৯৭০ এর দশক থেকে এখানে বনভূমি অঞ্চল উল্লেখযোগ্যভাবে হ্রাস পেয়েছে। এর কারণ হল বাণিজ্যিক কারণে কাঠ কেটে নেওয়া এবং চাষের জন্য জঙ্গল পোড়ানো।\n\n\n== আরও দেখুন ==\nNational Biodiversity Conservation Areas\nZomia\n\n\n== তথ্যসূত্র ==\n\"Laos\". Encyclopædia Britannica Online. Encyclopædia Britannica, n.d. Web. 13 Nov. 2016.\nKittikhoun, Anoulak. \"Small State, Big Revolution: Geography and the Revolution in Laos\". Theory & Society 38.1 (2009): 25-55. Print.\nSavada, Andrea Matles, et al. Laos : A Country Study. 3rd ed. ed. Washington, DC: Washington, DC : Federal Research Division, Library of Congress : For sale by the Supt. of Docs., U.S. G.P.O, 1995. Print.\n\n এই নিবন্ধটিতে Library of Congress Country Studies থেকে পাবলিক ডোমেইন কাজসমূহ অন্তর্ভুক্ত যা পাওয়া যাবে  এখানে ।\n এই নিবন্ধটিতে সিআইএ ওয়ার্ল্ড ফ্যাক্টবুক থেকে পাবলিক ডোমেইন কাজসমূহ অন্তর্ভুক্ত যা পাওয়া যাবে  এখানে ।"}