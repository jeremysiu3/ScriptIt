{"pageid": 1354327, "title": "হকি চ্যাম্পিয়ন্স ট্রফি বাংলাদেশ", "url": "https://bn.wikipedia.org/wiki?curid=1354327", "content": "হকি চ্যাম্পিয়ন্স ট্রফি বাংলাদেশ, যা সংক্ষেপে এইচসিটি বাংলাদেশ নামে এবং পৃষ্ঠপোষকতাজনিত কারণে আনুষ্ঠানিকভাবে ডিএমসিবি হকি চ্যাম্পিয়ন্স ট্রফি বাংলাদেশ নামে পরিচিত, পুরুষদের একটি পেশাদার ফিল্ড হকি লিগ। এটি বাংলাদেশের প্রথম ফ্র্যাঞ্চাইজি ভিত্তিক পেশাদার ফিল্ড হকি লিগ। এটি বাংলাদেশ হকি ফেডারেশন দ্বারা পরিচালিত এবং এসিই কর্তৃক আয়োজিত। লিগের উদ্বোধনী মৌসুম ২০২২ সালে অনুষ্ঠিত হয়।\n\n\n== ইতিহাস ==\nহকি চ্যাম্পিয়ন্স ট্রফি বাংলাদেশ বাংলাদেশ হকি ফেডারেশন এবং বসুন্ধরা গ্রুপের মালিকানাধীন এসিই কর্তৃক আয়োজিত হয়। এটি ২০২২ সালে গঠিত হয় এবং সে বছরই এর উদ্বোধনী আসর অনুষ্ঠিত হয়। ফ্র্যাঞ্চাইজিগুলোর মালিকানায় ছিল ওয়ালটন, মোনার্ক মার্ট, একমি, রূপায়ন গ্রুপ, মেট্রো গ্রুপ এবং সাইফ পাওয়ার গ্রুপ।\nপ্রথম আসরে টাইটেল স্পন্সর হয়েছে ডিএমসিবি।\n\n\n== প্রতিযোগিতার বিন্যাস ও নিয়ম ==\nএটি একটি রাউন্ড-রবিন ফরম্যাটের প্রতিযোগিতা। পয়েন্ট টেবিলের শীর্ষ ৪ দল প্লে-অফে যাবে। লিগ পর্বের শীর্ষ দুটি দল প্রথম কোয়ালিফাইং ম্যাচে একে অপরের বিরুদ্ধে খেলবে। সেখানে বিজয়ী সরাসরি ফাইনালে যাবে এবং পরাজিত দল দ্বিতীয় কোয়ালিফাইং ম্যাচ খেলে ফাইনালে খেলার যোগ্যতা অর্জনের আরেকটি সুযোগ পাবে। আর, লিগ পর্বের তৃতীয় ও চতুর্থ দল একে অপরের বিরুদ্ধে একটি এলিমিনেটর ম্যাচ খেলবে এবং সেই ম্যাচের বিজয়ী, প্রথম কোয়ালিফাইং ম্যাচে পরাজিত দলের সাথে খেলবে। দ্বিতীয় কোয়ালিফাইং ম্যাচের বিজয়ী ফাইনাল ম্যাচে প্রথম কোয়ালিফাইং ম্যাচের বিজয়ীর সাথে খেলতে ফাইনালে যাবে, যেখানে জয়ী দলকে লিগ চ্যাম্পিয়নের খেতাব দেওয়া হবে।\n\n\n=== খেলোয়াড় অধিগ্রহণ, স্কোয়াড গঠন এবং বেতন ===\nদলগুলো প্লেয়ার্স ড্রাফট থেকে খেলোয়াড় সংগ্রহ করতে পারে এবং একজন খেলোয়াড়কে সরাসরি স্বাক্ষর করতে পারে।\nড্রাফটে স্থানীয় খেলোয়াড়দের আইকন, এ প্লাস, এ, বি এবং সি বিভাগের খেলোয়াড় হিসেবে শ্রেণীবদ্ধ করা হয়। আর বিদেশি খেলোয়াড়দের আইকন, এ, বি এবং ছয়টি সংরক্ষিত শ্রেণীতে তালিকাভুক্ত করা হয়।\nদল গঠনের নিয়ম (২০২২ অনুযায়ী) হল:\n\nস্কোয়াডে ১৭-১৮ জন খেলোয়াড় থাকতে হবে।\nএকটি দল প্লেয়ার্স ড্রাফট থেকে ১৭ জন খেলোয়াড় কিনতে পারবে। এর মধ্যে সর্বোচ্চ ৪ জন বিদেশী এবং ১৩ জন স্থানীয় খেলোয়াড় থাকতে পারবে।\nএকটি দল সরাসরি একজন স্থানীয় বা বিদেশী খেলোয়াড় কিনতে পারে।\nদুইজন অনূর্ধ্ব-১৮ স্তরের স্থানীয় খেলোয়াড় থাকা বাধ্যতামূলক।\nএকটি দল তাদের ম্যাচের একাদশে সর্বোচ্চ ৪ জন বিদেশী খেলোয়াড় খেলতে পারে।\nএকজন খেলোয়াড়ের চুক্তির মেয়াদ এক বছর, তবে ফ্র্যাঞ্চাইজিগুলোর চুক্তির মেয়াদ বাড়ানোর সুযোগ রয়েছে।\n\n\n=== প্লেয়ার ড্রাফট ===\nছয়টি ফ্র্যাঞ্চাইজি, আইকনের তালিকা থেকে কেবল একজন করে খেলোয়াড় বেছে নিতে পারবে। এরপর অবিক্রীত আইকন খেলোয়াড়রা এ+ বিভাগে নেমে যাবে, যেখানে ১৫ জন খেলোয়াড় ইতিমধ্যেই রয়েছে। অনুরূপভাবে, এ+ বিভাগের ড্রাফট শেষে সে বিভাগের অবিক্রীত খেলোয়াড়রা এ বিভাগে আসবে এবং এভাবে চলতে থাকবে। দলগুলোকে ১৮ সদস্যের একটি স্কোয়াড তৈরি করতে সর্বোচ্চ ১৩ জন স্থানীয় খেলোয়াড় (একজন আইকন, দুজন এ+, তিনজন এ, চারজন বি এবং তিনজন সি), একজনকে সরাসরি স্বাক্ষর করানোর এবং চারজন বিদেশী খেলোয়াড়কে দলভুক্ত করার সুযোগ দেওয়া হয়েছে।\n\n\n== মাঠ ==\n\n\n== দল ==\n\n\n=== মানচিত্রে দলগুলোর অবস্থান ===\n\n\n== লিগ চ্যাম্পিয়নশিপ ==\n\n\n== তথ্যসূত্র =="}