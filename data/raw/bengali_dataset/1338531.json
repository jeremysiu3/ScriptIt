{"pageid": 1338531, "title": "সারা আব্রাহাম", "url": "https://bn.wikipedia.org/wiki?curid=1338531", "content": "সারা আব্রাহাম ( হিব্রু ভাষায়: שרה אברהם‎   ; জন্ম ১৯৯৩/১৯৯৪) একজন ভারতীয় বংশোদ্ভূত ইসরায়েলি মুই থাই কিকবক্সার। তিনি ইহুদি ধর্মে ধর্মান্তরিত হন এবং ২০০৮ সালের মুম্বই হামলার পর ইসরায়েলে চলে যান।\nসারা ২০১২ সালে থাই বক্সিংয়ে ৫৭–৬৩ কিলোগ্রাম (১২৬–১৩৯ পাউন্ড) ওজন শ্রেণীতে ইসরায়েলি মহিলা চ্যাম্পিয়ন ছিলেন। এছাড়াও তিনি ২০১৪ ওয়ার্ল্ড মুই থাই ফেডারেশন ৫৭ - ৬৩.৫ কেজি (১২৫ - ১৪০ পাউন্ড) বিভাগে প্রো-অপেশাদার মহিলা বিশ্ব চ্যাম্পিয়ন।\n\n\n== প্রাথমিক জীবন ==\nসারা ভারতের বোম্বেতে জন্মগ্রহণ করেছিলেন। তাঁর পিতা ডক্টর অ্যারন আব্রাহাম (পূর্বে হাগিরদাস প্রদেশ) ছিলেন একজন হিন্দু, তিনি একজন চিকিৎসক ছিলেন। তাঁর মা ছিলেন একজন খ্রিস্টান মহিলা, তিনি একজন নার্স ছিলেন। তাঁর পরিবার গ্যাভ্রিয়েল হোল্টজবার্গ এবং তাঁর স্ত্রী রিভকার ঘনিষ্ঠ বন্ধু ছিল। গ্যাভ্রিয়েলের পরিবারটি নভেম্বর ২০০৮ মুম্বই হামলায় নিহত হয়েছিল। মুম্বই চাবাদ হাউসে,  যেখানে এই দম্পতি দূত হিসেবে কাজ করেছিলেন, সেখানে হামলাকারী সন্ত্রাসীদের দ্বারা তাঁরা নিহত হন। সারার বয়স তখন ১৪ বছর।\n\n\n== ইজরায়েল অভিবাসন ==\nহামলার এক বছর পর, তিনি এবং তাঁর পরিবার ধর্মান্তরিত হন এবং ইসরায়েলে চলে যান। তাঁরা হেব্রনের উপকণ্ঠে, জেরুজালেমের দক্ষিণে কিরিয়াত আরবার পশ্চিম তীরে ইসরায়েলি বসতিতে বসবাস শুরু করেছিলেন, সারা এখন সেখানেই বাস করেন।\nতিনি এখন একজন ধর্মীয় অর্থোডক্স ইহুদি, এবং কিরিয়াত আরবাতে একটি উলপানায় পড়াশোনা করেন। তিনি একজন অগ্নিকাণ্ড নির্বাপণকারী স্বেচ্ছাসেবক হিসেবে কাজ করেন, এবং অনেক অগ্নিনির্বাপণ অভিযানে অংশ নিয়েছেন।\nসারা চিকিৎসাবিদ্যা অধ্যয়ন করার কথা ভাবছেন, অথবা তিনি শেষ পর্যন্ত একজন পূর্ণকালীন অগ্নিকাণ্ড নির্বাপণকারী হতে পারেন।\n\n\n== থাই বক্সিং ক্যারিয়ার ==\nধর্মীয় মেয়েদের জন্য একটি কিরিয়াত আরবা স্কুলে পড়ার সময়, সারা খেলাধুলায় অংশগ্রহণের সিদ্ধান্ত নেন। হেব্রনের ইহুদি পাড়ার কাছাকাছি বসবাসকারী একজন ফিটনেস প্রশিক্ষক, মাইকেল পোলাক কিকবক্সিংকে সারার ক্রীড়া প্রশিক্ষণের সাথে যুক্ত করেছিলেন। পোলাক থাই বক্সিং প্রশিক্ষক এডি ইউসোপভকে সারার সঙ্গে যোগাযোগ করিয়ে দেন। এরপর ইউসোপভ সারার প্রশিক্ষক হন।\nজেরুজালেমের টেডি স্টেডিয়ামের বক্সিং সেন্টারে সারা সপ্তাহে পাঁচবার মুই থাই বক্সিংয়ে প্রশিক্ষণ নেন। বেশিরভাগ ইসরায়েলি ক্রীড়াবিদদের ক্ষেত্রে যেমন, তেমন তিনিও কোনও আর্থিক সহায়তা পান না। তাঁর প্রশিক্ষণের জন্য (প্রতি মাসে ইসরায়েলি শেকেল ২৩০) এবং প্রতিযোগিতার উদ্দেশ্যে বিদেশ ভ্রমণ করার অর্থ যোগাড় করতে তিনি ঘর পরিষ্কার করেন, কুকুর হাঁটান এবং খাদ্য পরিবেশিকা হিসাবেও কাজ করেন, কারণ তিনি অর্থ সাহায্য চাইতে পছন্দ করেন না। এছাড়াও, সারা জেরুজালেমে তাঁর অনুশীলনে যাবার জন্য হিচহাইকিং করেন, কারণ তাঁর কাছে বাসে যাওয়ার জন্য টাকা থাকেনা। যেহেতু তিনি ধার্মিক, তিনি প্রতিযোগিতায় যাবার সময় খাদ্য হিসেবে সঙ্গে কোশার খাবার নিয়ে যান।\n\n\n=== ২০১২ ইসরায়েলি চ্যাম্পিয়ন ===\n২০১২ সালের সেপ্টেম্বরে, সারা ১৮ বছর বয়সে তাঁর ৫৭ - ৬৩ কেজি (১২৫ - ১৪০ পাউন্ড) ওজন শ্রেণিতে ইসরায়েলি জাতীয় মহিলা থাই বক্সিং চ্যাম্পিয়নশিপ জিতেছিলেন।\n\n\n=== ২০১৪ বিশ্ব চ্যাম্পিয়ন ===\n২০১৪ সালের শুরুর দিকে, উচ্চ বিদ্যালয়ে থাকাকালীন সারা তাঁর ৫৭ - ৬৩ কেজি (১২৫ - ১৪০ পাউন্ড) ওজন শ্রেণিতে থাইল্যান্ডের ব্যাংককে মহিলাদের বিশ্ব থাই-বক্সিং চ্যাম্পিয়নশিপ জিতেছিলেন।\n\n\n== আরও দেখুন ==\nনির্বাচিত ইহুদি মিশ্র মার্শাল আর্টিস্টদের তালিকা\n\n\n== তথ্যসূত্র ==\n\n\n== বহিঃসংযোগ ==\n\"প্রাক্তন হিন্দু ইজরায়েলের থাই-বক্সিং রানী\" (ভিডিও), টাইমস অফ ইসরায়েল, ২৩শে সেপ্টেম্বর, ২০১২\n\"সারা আব্রাহাম – כתבה בערוץ הראשון\" (ভিডিও; হিব্রু এবং ইংরেজি), মে ২০১৩\nটেমপ্লেট:2008 Mumbai attacks"}