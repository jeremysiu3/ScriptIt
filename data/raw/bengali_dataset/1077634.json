{"pageid": 1077634, "title": "নাসিমা সাইফি", "url": "https://bn.wikipedia.org/wiki?curid=1077634", "content": "নাসিমা সাইফি (আরবি: نسيمة صايفي, জন্ম: ২৯ অক্টোবর ১৯৮৮) একজন আলজেরীয় নারী প্যারালিম্পিক অ্যাথলেট, যিনি এফ৫৮ বিভাগের নিক্ষেপ ইভেন্টগুলোতে প্রতিদ্বন্দ্বিতা করে থাকেন। গোলক ও চাকতি নিক্ষেপে পারদর্শী এই মল্লক্রীড়াবিদ দুই বারের প্যারালিম্পিক স্বর্ণপদক জয়ী এবং তিন বারের বিশ্ব চ্যাম্পিয়ন।\n\n\n== প্রারম্ভিক জীবন ==\nনাসিমা ১৯৮৮ সালে আলজেরিয়ার মিলা প্রদেশে জন্মগ্রহণ করেন। জন্মের সময় তিনি স্বাভাবিক ছিলেন। কিন্তু দশ বছর বয়সে (১৯৯৮ সালে) এক সড়ক দুর্ঘটনায় গাড়ির আঘাতে তিনি তার বাম পা হারান। পরবর্তীতে নাসিমার সময় কাটানোর মতো কাজ দরকার বুঝতে পেরে তার বাবা তাকে অ্যাথলেটিক্সের প্রতি উৎসাহিত করেন। তিনি মিলা হ্যান্ডিস্পোর্ট ক্লাবে যোগ দেন এবং সেখানেই প্রশিক্ষণ গ্রহণ করেন।\n\n\n== কর্মজীবন ==\nআন্তর্জাতিক পর্যায়ে নাসিমার অভিষেক হয় নেদারল্যান্ডসের আসেন শহরে অনুষ্ঠিত ২০০৬ আইপিসি অ্যাথলেটিক্স বিশ্ব চ্যাম্পিয়নশিপে। সেখানে তিনি গোলক ও চাকতি নিক্ষেপে অংশগ্রহণ করেন এবং দুটি ইভেন্টেই পঞ্চম স্থান অধিকার করেন। ২০০৮ সালে নাসিমা প্রথমবারের মতো গ্রীষ্মকালীন প্যারালিম্পিকে অংশ নেন। চীনের বেইজিংয়ে অনুষ্ঠিত এই আসরেও তিনি গোলক ও চাকতি নিক্ষেপে অংশগ্রহণ করেন এবং যথাক্রমে দশম ও চতুর্থ স্থান অর্জন করেন।\nনাসিমার প্রথম আন্তর্জাতিক সাফল্য আসে ক্রাইস্টচার্চে অনুষ্ঠিত ২০১১ আইপিসি অ্যাথলেটিক্স বিশ্ব চ্যাম্পিয়নশিপে। সেখানে তিনি ৪০.৯৯ মিটার দূরত্বে চাকতি নিক্ষেপ করে স্বর্ণপদক জিতে নেন, আর গোলক নিক্ষেপে অধিকার করেন নবম স্থান। পরের বছর লন্ডনে অনুষ্ঠিত ২০১২ প্যারালিম্পিক গেমসেও তিনি চাকতি নিক্ষেপে স্বর্ণপদক জয় করেন, যা তাকে বিশ্ব চ্যাম্পিয়নের পাশাপাশি প্যারালিম্পিক চ্যাম্পিয়নের খেতাবও এনে দেয়।\nলিওঁতে অনুষ্ঠিত ২০১৩ আইপিসি অ্যাথলেটিক্স বিশ্ব চ্যাম্পিয়নশিপে তিনি চাকতি নিক্ষেপে স্বর্ণপদক পুনরুদ্ধারের পাশাপাশি গোলক নিক্ষেপে ব্রোঞ্জ পদক পান, যা আন্তর্জাতিক পর্যায়ে এই ইভেন্টে তার প্রথম সাফল্য। এর দুই বছর পর দোহায় প্রতিযোগিতাটির পরবর্তী আসরেও তিনি চাকতি নিক্ষেপে স্বর্ণপদক ধরে রাখেন।\n২০১৬ সালে রিউ দি জানেইরুতে অনুষ্ঠিত গ্রীষ্মকালীন প্যারালিম্পিকের ১৫তম আসরে নাসিমা ব্যক্তিগত রেকর্ডের তুলনায় কিছুটা খারাপ পারফর্ম করেও (৩৩.৩৩ মিটার) স্বর্ণপদক জয় করেন। ২০১১ সালের পর থেকে প্যারালিম্পিক জগতে এই ইভেন্টে তিনি অপ্রতিদ্বন্দ্বী হয়ে ওঠেন। সেইসঙ্গে তিনি গোলক নিক্ষেপে রৌপ্য পদক জয় করেন, যা প্যারালিম্পিকে এই ইভেন্টে তার প্রথম পদক। ২০১৭ সালে লন্ডনে অনুষ্ঠিত আইপিসি অ্যাথলেটিক্স বিশ্ব চ্যাম্পিয়নশিপে তিনি চাকতি নিক্ষেপ ও গোলক নিক্ষেপ উভয় ইভেন্টেই প্রথম স্থান অধিকার করেন।\n\n\n== তথ্যসূত্র ==\n\n\n== বহিঃসংযোগ ==\nআন্তর্জাতিক প্যারালিম্পিক কমিটির ওয়েবসাইটে নাসিমা সাইফি (এবং এখানে)"}