{"pageid": 1421182, "title": "কায়মাক", "url": "https://bn.wikipedia.org/wiki?curid=1421182", "content": "কায়মাক, সরশির, বা কাশতা/আশতা (ফার্সি: سَرشیر) হল জমাট বাঁধা ক্রিমের মতো মসৃণ দুগ্ধজাত খাবার। এটি মধ্য এশিয়া, কিছু বলকান দেশ, কিছু ককেশাস দেশ, ভূমধ্যসাগরীয় অঞ্চল, তুর্কি অঞ্চল, ইরান এবং ইরাকে পাওয়া যায়। জল মহিষ, গরু, ভেড়া বা ছাগলের দুধ থেকে এটি তৈরি করা হয়। পোল্যান্ডে, কাজমাক নামটি দিয়ে ডুলচে দে লেচের অনুরূপ একটি মিষ্টান্নকে বোঝায়।\nকায়মাক তৈরির ঐতিহ্যগত পদ্ধতি হল কাঁচা দুধকে ধীরে ধীরে ফুটানো, তারপর খুব কম আঁচে দুই ঘণ্টা একে ফুটতে দেওয়া হয়। আগুন বন্ধ করে দেওয়ার পরে ননী অংশটি আলাদা করে নেওয়া হয় এবং কয়েক ঘন্টা বা দিনের জন্য ঠান্ডা (এবং হালকাভাবে গাঁজন) করতে রেখে দেওয়া হয়। কায়মাকে উচ্চ শতাংশে দুধের চর্বির রয়েছে, সাধারণত প্রায় ৬০%। এটিতে ননীর মতো ঘনত্ব (দুধের প্রোটিন ফাইবারের কারণে সম্পূর্ণ ঠাসা নয়) রয়েছে এবং এর স্বাদ অপূর্ব।\n\n\n== ব্যুৎপত্তি ==\nকায়মাক শব্দটি মধ্য এশিয়ার তুর্কি থেকে উৎপন্ন হয়েছে, সম্ভবত কায়মাক ক্রিয়াপদ থেকে এটি গঠিত, তুর্কি ভাষায় যার অর্থ 'গলিত' এবং 'ধাতুর ছাঁচনির্মাণ'। মাহমুদ আল-কাশগারির সুপরিচিত বই দিওয়ান লুগাত আল-তুর্ক-এ কায়মাক শব্দের প্রথম লিখিত নথি পাওয়া যায়। শব্দটি মঙ্গোলিয়ান ভাষায় কাইলগমাক হিসাবে রয়ে গেছে, যেটি ভাজা তঞ্চিত ননীকে বোঝায়। বিভিন্ন ভাষায় এর নাম, আজারবাইজানি ভাষায় কায়মাক (আজারবাইজানি: qaymaq), উজবেক ভাষায় কায়মোক (উজবেক: qaymoq), কাজাখ ও শোরে ভাষায় কাজমাক (কাজাখ: қаймақ), কিরগিজ ভাষায় কাজমাক (কিরগিজ: каймак), তুর্কি ভাষায় কায়মাক (তুর্কি: kaymak), তুর্কমেনীয় ভাষায় গায়মাক (তুর্কমেনীয়: gaýmak), জর্জীয় ভাষায় কাইমাঘি (জর্জীয়: კაიმაღი), গ্রিক ভাষায় কাইমাকি (গ্রিক: καϊμάκι), সার্বো-ক্রোয়েশীয় ভাষায় কাজমাক (সার্বো-ক্রোয়েশীয়-বসনীয়: кајмак) এবং রোমানীয় ভাষায় সিমাক (রোমানীয়: caimac)। এই দুগ্ধজাত খাবারকে ইরানে বলা হয় সরশির (ফার্সি: سَرشیر)। এই শব্দের অর্থ 'দুধের শিখর'। তারা এই নামটি ব্যবহার করে কারণ দুধ ফুটানোর পরে, দুধের উপরে চর্বির একটি স্তর জমে যায়।\n\n\n== তথ্যসূত্র =="}