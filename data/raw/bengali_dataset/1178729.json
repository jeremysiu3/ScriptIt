{"pageid": 1178729, "title": "ইউনেস্কো প্রতিনিধিত্বমূলক সাহিত্যকর্মের সংকলন", "url": "https://bn.wikipedia.org/wiki?curid=1178729", "content": "ইউনেস্কো প্রতিনিধিত্বমূলক সাহিত্যকর্মের সংকলন (ইংরেজি: UNESCO Collection of Representative Works) বা ইউনেস্কো প্রতিনিধিত্বমূলক সাহিত্যকর্মের তালিকা (ইংরেজি: UNESCO Catalogue of Representative Works) ছিল ১৯৪৮ থেকে ২০০৫ সাল পর্যন্ত প্রায় ৫৭ বছর সক্রিয় একটি ইউনেস্কো অনুবাদ প্রকল্প। এই প্রকল্পের উদ্দেশ্য ছিল প্রধানত একটি স্বল্প-পরিচিত ভাষা থেকে ইংরেজি ও ফরাসির মতো অধিকতর আন্তর্জাতিক ভাষায় বিশ্বসাহিত্যের শ্রেষ্ঠ কীর্তিগুলির অনুবাদ। ২০০৫ সালের হিসেব অনুযায়ী, প্রায় পঞ্চাশটি এশীয় ভাষা, কুড়িটি ইউরোপীয় ভাষা এবং সেই সঙ্গে আফ্রিকা ও ওশিয়ানিয়ার বেশ কিছু সাহিত্য ও ভাষা মিলিয়ে পঁয়ষট্টিটিরও বেশি সাহিত্য থেকে ১০৬০টি রচনা এই তালিকার অন্তর্ভুক্ত হয়েছিল। এই প্রকল্পের অধীকে কিছু কিছু রচনা অধিকতর কম প্রচলিত ভাষাতেও অনূদিত হয়। যেমন জাপানি লেখক ইয়াসুনারি কাওয়াবাতার রচনা ইন্দোনেশীয় ভাষায় (আটটি অন্য ভাষা সহ) অথবা উর্দু কবি ফৈজ আহমেদ ফৈজের রচনা হাঙ্গেরীয় ভাষায় (অন্য দু'টি ভাষা সহ) অনূদিত হয়। ইউনেস্কো অনুবাদ ও প্রকাশনার কাজে অর্থসাহায্য করলেও নিজে প্রকাশকের ভূমিকা পালন করত না; বরং অন্যান্য প্রকাশকেদের সঙ্গে কাজ করত এবং সেই প্রকাশকেরাও স্বাধীনভাবে বই বিক্রয় করতে পারতেন।\nএকাধিক মানদণ্ডের ভিত্তিতে সাহিত্যকর্ম এই তালিকায় নির্বাচিত হত। সাধারণত, অনুবাদের পূর্বপ্রকাশিত নতুন সংস্করণ গ্রহণ করা হত না এবং স্বল্পপরিচিত ও স্বল্পপ্রসূ সমসাময়িক লেখকদের রচনাও খুব অল্প ক্ষেত্রেই অন্তর্ভুক্তির জন্য বিবেচিত হত। নিম্নলিখিত প্রক্রিয়ায় রচনা নির্বাচন করা হত: সদস্য রাষ্ট্রগুলি তাদের সাংস্কৃতিক মূল্যবোধের প্রতিনিধিত্বকারী সাহিত্যকর্মের নাম প্রস্তাব করত। আন্তর্জাতিকভাবে স্বীকৃত সাংস্কৃতিক সংগঠনগুলিকেও (যেমন পেন ফেডারেশন অফ রাইটার্স ও ইন্টারন্যাশনাল কাউন্সিল ফর ফিলোসফি অ্যান্ড হিউম্যানিস্টিক স্টাডিজ) এই তালিকাগুলি প্রস্তুতির কাজে পরামর্শের জন্য ডাকা হয়েছিল। সেই সঙ্গে যে সকল প্রকাশক এই সংকলনে স্থান অর্জনের জন্য উপযুক্ত কোনও নির্দিষ্ট রচনার অনুবাদের দায়িত্ব গ্রহণে ইচ্ছুক থাকতেন, তাদের পরামর্শও গ্রহণ করা হত।\n২০০৫ সালের হিসেব অনুযায়ী, ইউনেস্কো আর নতুন অনুবাদের জন্য অর্থসাহায্য করে না, তবে পূর্ববর্তী অনুবাদগুলিকে অনলাইনে এখনও সংরক্ষণ করে।\n\n\n== পরিসংখ্যান ==\nনিম্নোক্ত তালিকায় যে সকল প্রধান ভাষায় সাহিত্যকর্ম অনূদিত হয়েছে সেগুলির তালিকা সংশ্লিষ্ট ভাষায় অনূদিত গ্রন্থের সংখ্যা-সহ দেওয়া হল:\n\nইংরেজি: ৪৫৫\nফরাসি: ৪৫০\nস্পেনীয়: ৭১\nআরবি: ৩৮\nজার্মান: ২৫\nযে সকল ভাষা থেকে গুরুত্বপূর্ণ সংখ্যায় সাহিত্যকর্ম অনূদিত হয়েছে সেগুলি হল:\n\nতামিল: ৩৪১\nজাপানি: ১৫২\nস্পেনীয়: ১০৫\nআরবি: ৬২\nচীনা: ৬১\nফার্সি: ৫৪\nসংস্কৃত: ৪৯ (নতুন লিখিত গ্রন্থের ক্ষেত্রে একটি অলিখিত মৃত ভাষা; প্রধানত হিন্দুধর্ম ও সাহিত্যের প্রাচীন উৎস)\nপর্তুগিজ: ৪৪\nবাংলা: ৩৪\nফরাসি: ৩৪\nকোরীয়: ৩১\nইংরেজি: ২৯\nহিন্দি: ২৭\nইতালীয়: ২৪\nপালি: ২৩ (একটি অলিখিত বিলুপ্ত ভাষা, প্রধানত আদি বৌদ্ধ ধর্মগ্রন্থগুলির উৎস)\nহাঙ্গেরীয়: ১৬\nতুর্কি: ১৬\nআধুনিক গ্রিক: ১৪\nরোমানীয়: ১৪\nউর্দু: ১৩\nএক ভাষা থেকে অপর ভাষায় অনূদিত সাহিত্যকর্মের পরিসংখ্যান:\n\nজাপানি থেকে ইংরেজিতে: ৯২\nচীনা থেকে ইংরেজিতে: ৩০\nফার্সি থেকে ইংরেজিতে: ২৬\nসংস্কৃত থেকে ইংরেজিতে: ২৩\nকোরীয় থেকে ইংরেজিতে: ২২\nস্পেনীয় থেকে ইংরেজিতে: ২২\nহিন্দি থেকে ইংরেজিতে: ২০\nপালি থেকে ইংরেজিতে: ২০\nবাংলা থেকে ইংরেজিতে: ১৯\nআরবি থেকে ইংরেজিতে: ১২\nস্পেনীয় থেকে ফরাসিতে: ৬২\nআরবি থেকে ফরাসিতে: ৪১\nজাপানি থেকে ফরাসিতে: ৩৯\nপর্তুগিজ থেকে ফরাসিতে: ৩১\nচীনা থেকে ফরাসিতে: ২৩\nফার্সি থেকে ফরাসিতে: ২০\nইতালীয় থেকে ফরাসিতে: ১৯\nসংস্কৃত থেকে ফরাসিতে: ১৬\nইংরেজি থেকে ফরাসিতে: ১৪\nবাংলা থেকে ফরাসিতে: ১৩\nআরবি থেকে ফরাসিতে: ১৪\nযে লেখকদের রচনা গুরুত্বপূর্ণ সংখ্যায় অনূদিত হয়েছে:\n\nনাৎসুমে সোসেকি: ১১\nইয়াসুনারি কাওয়াবাতা: ৯\nরুমি: ৮\nজুলিও কোর্টাজার: ৭\nরবীন্দ্রনাথ ঠাকুর: ৭\nইউকিও মিশিমা: ৫\nমুহাম্মাদ ইকবাল: ৫\n\n\n== তথ্যসূত্র ==\n\n\n== বহিঃসংযোগ ==\nইউনেস্কো প্রতিনিধিত্বমূলক সাহিত্যকর্মের সংকলন।"}