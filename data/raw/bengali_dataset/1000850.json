{"pageid": 1000850, "title": "গিয়াস উদ্দিন তাহেরী", "url": "https://bn.wikipedia.org/wiki?curid=1000850", "content": "গিয়াস উদ্দিন তাহেরী (জন্ম: ১ মার্চ ১৯৮৫) একজন বাংলাদেশি আলোচিত ও সমালোচিত ইসলামি বক্তা। তিনি ধর্মীয় মাহফিলে তার বিতর্কিত কর্মকাণ্ড, বক্তব্যের জন্য সর্বাধিক পরিচিত। তিনি দাওয়াতে ঈমানী বাংলাদেশ সংগঠনের প্রতিষ্ঠাতা ও চেয়ারম্যান। তিনি তার বক্তব্যে \"চা খাবেন\", \"ঢেলে দেই?\", \"বসেন বসেন, বইসা যান\" প্রভৃতি সংলাপের জন্য সামাজিক যোগাযোগ মাধ্যমে ব্যাপক ভাইরাল হয়েছেন।\n\n\n== জীবনী ==\nতাহেরী ১৯৮৫ সালের ১ মার্চ বাংলাদেশের ব্রাহ্মণবাড়িয়ায় একটি বাঙালি মুসলিম পরিবারে জন্মগ্রহণ করেন। তার পিতার নাম নজিব উদ্দিন এবং মাতার নাম মোহছেনা বেগম। তার পিতা ছিলেন একজন মাদ্রাসা শিক্ষক এবং মাতা গৃহিণী।\nতাহেরী ব্রাহ্মণবাড়িয়া ইসলামিয়া আলিম মাদ্রাসা থেকে দাখিল ও আলিম পাশ করেন। এরপর  ঢাকার কাদেরিয়া তৈয়্যবিয়া আলিয়া মাদ্রাসা থেকে ফাজিল ও কামিল পাশ করেন। তিনি প্রধানত ধর্মীয় মাহফিলে বক্তব্য দেন। তিনি দাওয়াতে ঈমানী বাংলাদেশ নামক একটি সংগঠনের প্রতিষ্ঠাতা ও চেয়ারম্যান।\nতাহেরী ২০১৮ সালে একাদশ জাতীয় সংসদ নির্বাচনে ব্রাহ্মণবাড়িয়া-২ (সরাইল-আশুগঞ্জ) আসন থেকে স্বতন্ত্র প্রার্থী হয়েছিলেন। তার প্রতীক ছিল ডাব। নির্বাচনে তিনি পরাজিত হন।\nব্যক্তিগত জীবনে তাহেরী দুই সন্তানের জনক। তার একটি ছেলে ও একটি মেয়ে রয়েছে।\n\n\n== সমালোচনা ==\nতাহেরী বিভিন্ন ধর্মীয় মাহফিলে তার বিতর্কিত কর্মকাণ্ড, বক্তব্যের জন্য সমালোচিত হয়েছেন। তার বক্তব্যের মধ্যে বলা \"চা খাবেন, ঢেলে দেই?\", \"বসেন বসেন, বইসা যান\", \"পরিবেশটা সুন্দর না, কোনো হৈচৈ আছে?\" সহ বিভিন্ন সংলাপ সামাজিক যোগাযোগ মাধ্যমে ব্যাপক ভাইরাল হয়েছে। এছাড়াও মাহফিলে গান গাওয়া, নাচানাচি করে জিকির করার অভিযোগ রয়েছে তার বিরুদ্ধে।\n\n\n=== মামলা ===\n২০১৯ সালের ১ সেপ্টেম্বর তাহেরীর বিরুদ্ধে ধর্মীয় অনুভূতি ও মূল্যবোধের উপর আঘাত সৃষ্টির অভিযোগে মামলা করা হয়। বাংলাদেশ সাইবার ট্রাইব্যুনাল আদালতের বিচারক আসসামছ জগলুল হোসেনের আদালতে এ মামলা করেন ঢাকা আইনজীবী সমিতির কার্যকরী সদস্য মো. ইব্রাহিম খলিল। মামলার বাদী ইব্রাহিম খলিল বিষয়টি নিশ্চিত করে বলেন, \n\n২০১৯ সালের ৩ সেপ্টেম্বর বিচারক আসসামছ জগলুল হোসেন মামলাটি খারিজ করে দেন। মামলা খারিজের কারণ হিসেবে তিনি জানিয়েছেন তাহেরীর বিরুদ্ধে যে অভিযোগ আনা হয়েছে তাতে ভিন্ন কিছু খুঁজে পাওয়া যায়নি। একেক মানুষের বক্তব্য উপস্থাপনের ধরন একেক রকম। তাহেরীর বক্তব্য উপস্থাপনের ধরন অন্যদের চেয়ে আলাদা।\n\n\n== আরও দেখুন ==\nনুরুল ইসলাম ফারুকী\nনুরুল ইসলাম হাশেমি\n\n\n== তথ্যসূত্র ==\n\n\n== বহিঃসংযোগ =="}