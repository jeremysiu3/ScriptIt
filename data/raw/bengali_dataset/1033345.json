{"pageid": 1033345, "title": "ব্লাড ব্যাঙ্ক", "url": "https://bn.wikipedia.org/wiki?curid=1033345", "content": "রক্তদানে সংগৃহীত  রক্ত পরবর্তীকালে ব্যবহারের উদ্দেশ্যে যেখানে সংরক্ষণ করা হয় তাকে ব্লাড ব্যাঙ্ক বলা হয়।  আর্থিক প্রতিষ্ঠান 'ব্যাঙ্ক' যেমন সংগৃহীত অর্থ বা সঞ্চয় উপভোক্তাদের বিনিয়োগে প্রদান করে,  সেই রকম ব্লাড ব্যাঙ্ক রক্তপ্রদানকারী মানুষের কাছ থেকে সরাসরি সংগ্রহ  করে সঠিকভাবে প্রক্রিয়াজাত করার পর মান ও ধরন অনুযায়ী সংরক্ষণ করে ও মুমূর্ষু রোগীকে প্রদান (রক্ত সঞ্চারণ) করে। \"ব্লাড ব্যাঙ্ক\" নামটি অবশ্য শিকাগোর কুক কাউন্টি হাসপাতালের চিকিৎসক বার্নার্ড ফ্যান্টাসের দেওয়া। সাধারণত ব্লাড ব্যাঙ্ক কোন একটি হাসপাতালের সাথে যুক্ত থেকে রক্ত সংগ্রহ, প্রক্রিয়াকরণ, পরীক্ষা, পৃথকীকরণ ও সঠিক তাপমাত্রায় স্বাস্থ্যসম্মত পদ্ধতিতে সংরক্ষণের কাজগুলি করে থাকে।\n\n\n== রক্ত সঞ্চারণের প্রকারভেদ ==\nবর্তমানে ব্লাড ব্যাঙ্কগুলি  রক্ত ​​সংগ্রহ করে রক্তের  বিভিন্ন উপাদানগুলিতে আলাদা করে  ফেলে যাতে রোগীর প্রয়োজন  অনুযায়ী সবচেয়ে  কার্যকরভাবে ব্যবহার করা যায়। লোহিত রক্তকণিকা অক্সিজেন বহন করে, প্লেটলেটগুলি রক্ত ​​জমাট বাঁধতে সহায়তা করে এবং প্লাজমায় নির্দিষ্ট প্রোটিন রয়েছে যা জমাট এবং নিরাময়ের যথাযথ নিয়ন্ত্রণ করে। তাই রক্তের  উপাদান অনুযায়ী প্রয়োজন ভিত্তিক প্রকারভেদ গুলি হল-\n\nপুরো রক্ত (ডাব্লউবি)  - সরাসরি কোন মানব দেহ হতে  আলাদা না করে সঞ্চারণ করা হয়।.\nলোহিত রক্তকণিকা সমৃদ্ধ বা প্যাকড কোষ সমৃদ্ধ রক্ত যা কিনা অক্সিজেনের মাত্রা বৃদ্ধিতে সহায়ক, রক্তাল্পতা বা আয়রন ঘাটতিযুক্ত রোগীদের জন্য ব্যবহৃত হয়। এই প্রকার রক্ত মোটামুটি ১.০ ডিগ্রি সেন্টিগ্রেড হতে - ৬. ০ ডিগ্রি সেন্টিগ্রেডে ৩৫ থেকে ৪৫ দিন  সংরক্ষণ করা যায়।\nলোহিত রক্তকণিকা সমৃদ্ধ বা প্যাকড কোষ সমৃদ্ধ রক্ত যা কিনা অক্সিজেনের মাত্রা বৃদ্ধিতে সহায়ক, রক্তাল্পতা বা আয়রন ঘাটতিযুক্ত রোগীদের জন্য ব্যবহৃত হয়। এই প্রকার রক্ত মোটামুটি ১.০ ডিগ্রি সেন্টিগ্রেড হতে - ৬. ০ ডিগ্রি সেন্টিগ্রেডে ৩৫ থেকে ৪৫ দিন  সংরক্ষণ করা যায়।\nপ্লাজমা বা রক্তরস সমৃদ্ধ যা কিনা লিভারের সমস্যায়, গুরুতর সংক্রমণে অথবা গুরু তর অগ্নিদগ্ধ রোগীদের জন্য ব্যবহৃত হয়, সেই প্রকার সদ্য সংগৃহীত রক্ত হিমায়িত অবস্থায় -২৫ ডিগ্রি সেন্টিগ্রেডে ১২ মাস সংরক্ষণ করা চলে।\n\n\n== ইতিহাস ==\nপ্রাচীনকাল হতেই মানুষ রক্তের গুরুত্ব বুঝতে পেরেছিল। তারা লক্ষ্য করেছেন, যে মানব শরীরের রক্তের অভাব, রক্তাল্পতা মৃত্যুর দিকে এগিয়ে দেয়। তাই বিভিন্ন সময়ে দীর্ঘকালের  প্রচেষ্টা হয়েছে বিশ্বব্যাপী।\n\n১৬২৮ খ্রিস্টাব্দে উইলিয়াম হার্ভে কর্তৃক  মানবদেহে সঠিক রক্ত সংবহনের ধারণা(শিরাপথে হৃৎপিণ্ডে আসা এবং হৃৎপিণ্ড হতে  ধমনী পথে বিভিন্ন অংশে সঞ্চালনের)প্রদানের  পরই রক্তদানের ও রক্ত সঞ্চারণের  প্রক্রিয়া উদ্ভূত হয়।\n১৬৬৫ খ্রিস্টাব্দে প্রথম রক্তদান সংগঠিত হয়।\n১৭৯৫ সালে প্রথম মানব রক্ত সঞ্চালনের  পরীক্ষা করেন ডা ফিলিপ সিঙ্গ ফিজিক।\n১৮১৮ সালে লন্ডনে মানব রক্ত ক্ষরণের চিকিৎসা করেন ডা জেমস ক্লন্ডেল।\n১৯০১ - ১৯৩০ খ্রিস্টাব্দে নোবেলজয়ী অস্টীয় চিকিৎসাবিজ্ঞানী কার্ল ল্যান্ডস্টেইনার রক্তে এন্টিজেন নামক এক ধরনের প্রোটিনের অবস্থান নিশ্চিত করায় মানব রক্তের গ্রুপ 'এ','বি' এবং 'ও' (প্রথমে 'সি',পরে 'ও'তে পরিবর্তিত হয়) আবিষ্কৃত হয়।\n১৯০২ রক্তের চতুর্থ গ্রুপ 'এবি' আবিষ্কৃত হয়। কার্ল ল্যান্ডস্টেইনারের সাথে কাজ করা দুজন শিক্ষার্থী চতুর্থ মানব রক্তের গ্রুপ - 'এবি' আবিষ্কার করেছিলেন। এই দুজন হলেন এ ভ্যান ডেকাস্টেলো এবং এ.স্টুরলি। এই চারটি রক্তের গ্রুপ একত্রে 'এবিও' রক্তের শ্রেণী বিন্যাস পদ্ধতি হিসাবে পরিচিত হয়।\n১৯১৪ সালের ২৭ শে মার্চ প্রথম নন-ডাইরেক্ট রক্ত-সঞ্চারণ-রক্ত জমাট বাঁধার আগে তরলীকৃত অবস্থায় বেলজিয়ামের চিকিৎসক আলবার্ট হাস্টিনের তত্ত্বাবধানে প্রথম স্থানান্তর সরাসরি রক্ত-দাতা থেকে রক্ত-গ্রহীতাকে দেওয়া হয়েছিল।\n১৯২৬ ব্রিটিশ রেড ক্রস বিশ্বের প্রথম মানব রক্ত ​​সংবহন পরিষেবা চালু করেছিল।\n১৯৩২ রাশিয়ার লেনিনগ্রাড হাসপাতালে প্রথম  রক্তের ডিপো (পরে'ব্লাড ব্যাঙ্ক' নামে পরিচিত) চালু হয়েছিল।\n১৯৩৬ খ্রিস্টাব্দে স্পেনীয় গৃহযুদ্ধের সময় ফেডেরিক দুরান জর্দেকে স্পেনীয় রিপাবলিকান সেনাবাহিনীর স্বাস্থ্য বিভাগের সহায়তায় আহত সৈনিকদের এবং বেসামরিক নাগরিকদের জন্য  প্রথম ব্লাড ব্যাঙ্ক প্রতিষ্ঠা করেছিলেন।\n১৯৩৭ খ্রিস্টাব্দের ১৫ ই মার্চ আমেরিকা যুক্তরাষ্ট্রের শিকাগোর কুক কাউন্টি হাসপাতালের তৎকালীন ঔষধবিজ্ঞান ও চিকিৎসা বিভাগের পরিচালক বার্নার্ড ফ্যান্টাস প্রথম হাসপাতালে \"ব্লাড ব্যাঙ্ক\" প্রতিষ্ঠা করেন এবং এই নামটি তারই দেওয়া।\n১৯৪১ খ্রিস্টাব্দে দ্বিতীয় বিশ্বযুদ্ধের সময় ভারতে আহত সৈনিকদের সাহায্যে প্রথম স্বেচ্ছায় রক্তদান শুরু হয়। দেশের প্রথম ব্লাড ব্যাঙ্কটি  কলকাতার অল ইন্ডিয়া ইনস্টিটিউট অফ হাইজিন এন্ড পাবলিক হেলথ এ স্থাপিত হয়। পরে ১৯৪৫ খ্রিস্টাব্দে এটি মেডিকেল কলেজ ও হাসপাতাল, কলকাতায় স্থানান্তরিত হয়।\n\n\n== আরো দেখুন ==\nরক্তদান\nরক্ত সঞ্চারণ\nভারতে রক্তদান\nবিশ্ব রক্তদাতা দিবস\n\n\n== তথ্যসূত্র ==\nকক্সবাজার ব্লাড ডোনেটিং ক্লাব  ওয়েব্যাক মেশিনে আর্কাইভকৃত ১১ জুলাই ২০২১ তারিখে"}