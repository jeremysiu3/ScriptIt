{"pageid": 1111764, "title": "বিমলেন্দু মুখোপাধ্যায়", "url": "https://bn.wikipedia.org/wiki?curid=1111764", "content": "আচার্য পণ্ডিত বিমলেন্দু মুখোপাধ্যায় (২ জানুয়ারি, ১৯২৫ - ২২ জানুয়ারি, ২০১০)   ছিলেন  হিন্দুস্তানি শাস্ত্রীয় সংগীতের একজন বিদগ্ধ ও সারগ্রাহী সংগীতশিল্পী এবং সঙ্গীত শিক্ষক ছিলেন। \n\n\n== সংক্ষিপ্ত জীবনী ==\nবিমলেন্দু মুখোপাধ্যায়ের জন্ম ১৯২৫ খ্রিস্টাব্দের ২ জানুয়ারি ব্রিটিশ ভারতের অধুনা বাংলাদেশের  ময়মনসিংহ জেলার গৌরীপুরে। তিনি গৌরীপুরের জমিদার বীরেন্দ্রকিশোর রায়চৌধুরীর সহপাঠী ছিলেন।  কর্মজীবনে বিমলেন্দু মুখোপাধ্যায়  স্টিল অথরিটি অব ইন্ডিয়ার  ভিলাই ইস্পাত কারখানার  একজন শীর্ষস্থানীয় কর্মকর্তা ছিলেন। সঙ্গীতের প্রতি তাঁর প্রবল আকর্ষণ ছিল আবাল্য। পড়াশোনার পাশাপাশি সঙ্গীতের চর্চা করতেন। তিনি সেতার,  সরোদ, সুরবাহার, রুদ্রবীণা, সারেঙ্গি সহ নানারকমের বাদ্যযন্ত্রের এবং কণ্ঠ সংগীতের রীতিমতো শিক্ষা নেন বহু সঙ্গীত শিক্ষক ও উস্তাদের কাছে। ইমদাদখানি ঘরানার সেতার শেখেন উস্তাদ  এনায়েত খানের কাছে। তাঁর অন্যান্য  শিক্ষকদের তালিকায় ছিলেন  সেতার বাদক বলরাম পাঠক, খ্যাতনামা খেয়াল গায়ক বদরী প্রসাদ এবং পটিয়ালা ঘরানার জয়চাঁদ ভট্ট এবং কিরানা ঘরানা, রামপুর ঘরনার রুদ্রবীণা বাদক জোতিশচন্দ্র চৌধুরী, মাইহার ঘরানার  সারেঙ্গি এবং এসরাজের বাদক হাল্কেরাম ভাট এবং গয়া ঘরানার চন্দ্রিকাপ্রসাদ দুবে এবং  পাখোয়াজ বাদক মাধবরাও  আলকুটকার। তাঁর সহপাঠী বীরেন্দ্রকিশোর রায় চৌধুরীর কাছ থেকে সুরশৃঙ্গার-বাদনে শিক্ষা নেন।\nভিলাইয়ে অবস্থানকালে তাঁর বাড়িতে সঙ্গীতের চর্চা ছিল। প্রায়শই প্রবীণ সংগীতজ্ঞদের বাড়িতে আপ্যায়িত করতেন। কিংবদন্তি গায়ক ওস্তাদ বড়ে গুলাম আলী খানও আসতেন।\nতিনি তাঁর পুত্র পণ্ডিত বুধাদিত্য মুখোপাধ্যায়কে পাঁচ বৎসর বয়স থেকেই সেতার বাদন শেখাতেন।  তাঁর অন্যান্য শিক্ষার্থীরা হলেন -  সুধাকর সেওলিকর,  অভিদ্র সেওলিকর, সঞ্জয় বন্দ্যোপাধ্যায়, সুধীর, অনুপমা ভাগবৎ।  রাজীব জনার্দন এবং কমলা শঙ্কর ।\n\n\n== তথ্যসূত্র =="}