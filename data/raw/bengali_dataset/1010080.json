{"pageid": 1010080, "title": "ক্যামেরন গ্রীন", "url": "https://bn.wikipedia.org/wiki?curid=1010080", "content": "ক্যামেরন ডোনাল্ড গ্রীন (ইংরেজি: Cameron Green; জন্ম: ৩ জুন, ১৯৯৯) পশ্চিম অস্ট্রেলিয়ার সুবিয়াকো এলাকায় জন্মগ্রহণকারী অস্ট্রেলীয় আন্তর্জাতিক ক্রিকেটার।তিনি অস্ট্রেলিয়া ক্রিকেট দলের অন্যতম সদস্য । ২০২০-এর দশকের সূচনালগ্ন থেকে অস্ট্রেলিয়ার পক্ষে আন্তর্জাতিক ক্রিকেটে অংশগ্রহণ করছেন।  ২০২০ সালের ডিসেম্বরে, অস্ট্রেলিয়ার পক্ষে আন্তর্জাতিক ক্রিকেটে তার অভিষেক ঘটে।\nক্যামেরন গ্রীন ঘরোয়া প্রথম-শ্রেণীর অস্ট্রেলীয় ক্রিকেটে ওয়েস্টার্ন অস্ট্রেলিয়া দলের প্রতিনিধিত্ব করেন । দলে তিনি মূলতঃ অল-রাউন্ডার হিসেবে খেলছেন।তিনি  ডানহাতে ব্যাটিংয়ের পাশাপাশি ডানহাতে ফাস্ট-মিডিয়াম বোলিংয়ে পারদর্শী ।\n\n\n== প্রথম-শ্রেণীর ক্রিকেট ==\nপার্থের সুবিয়াকো এলাকায় ক্যামেরন গ্রীনের জন্ম। সুবিয়াকো-ফ্লোরিট ক্রিকেট ক্লাবের মাধ্যমে ক্রিকেট জীবনের সূত্রপাত ঘটে তার। ২০০৯-১০ মৌসুমের অনূর্ধ্ব-১৩ লীগে খেলেন। এ পর্যায়ে তার বয়স ছিল ১০ বছর। পরবর্তী বছরগুলোয় তার খেলার মানের যথেষ্ট উন্নতি ঘটায় ১৬ বছর বয়সে ওয়াকা প্রথম গ্রেডে খেলার সুযোগ দেয়া হয়। ২০১৬-১৭ মৌসুমের শেফিল্ড শিল্ডকে ঘিরে ওয়াকায় তাকে রুকি চুক্তিতে নিয়ে আসা হয়। এ সময়ে তিনি ৮২ গড়ে রান তুলেছিলেন ও অনূর্ধ্ব-১৯ বয়সীদের জাতীয় লীগে আট খেলায় ২০ উইকেট দখল করেন।\n২০১৭ সাল থেকে ক্যামেরন গ্রীনের প্রথম-শ্রেণীর খেলোয়াড়ী জীবন চলমান রয়েছে। বিদ্যালয়ের ছাত্র অবস্থাতেই ওয়েস্টার্ন অস্ট্রেলিয়ার সাথে খেলার জন্যে চুক্তিবদ্ধ হন। ১৭ বছর বয়সে তাসমানিয়ার বিপক্ষে প্রথম-শ্রেণীর অভিষেক খেলায় তিনি ৫/২৪ বোলিং পরিসংখ্যান দাঁড় করিয়েছিলেন। ২০০ সেন্টিমিটার উচ্চতার অধিকারী ক্যামেরন গ্রীনকে শুরুতে বোলার হিসেবে খেলানো হয়। তবে, পিঠের আঘাতের কারণে তার আউটসুইং বোলিংয়ে বাঁধার প্রাচীর হয়ে দাঁড়ায়। কৈশোরে তার ব্যাটিংয়ের মানও বেশ ভালো ছিল। রান সংগ্রহের দিক নজর রাখতেন ও নিজেকে অল-রাউন্ডার হিসেবে গড়ে তুলেন।\n১০ জানুয়ারি, ২০১৭ তারিখে ব্রিসবেনে সফররত পাকিস্তানি একাদশের বিপক্ষে প্রস্তুতিমূলক খেলার অংশ হিসেবে ক্রিকেট অস্ট্রেলিয়া একাদশের সদস্যরূপে লিস্ট ক্রিকেটে প্রথম খেলেন। ১০ ফেব্রুয়ারি, ২০১৭ তারিখে হোবার্টে ওয়েস্টার্ন অস্ট্রেলিয়ার সদস্যরূপে শেফিল্ড শিল্ডে প্রথম-শ্রেণীর ক্রিকেটে প্রথম অংশগ্রহণের সুযোগ লাভ করেন। ১৩ ফেব্রুয়ারি, ২০১৯ তারিখে পার্থে বিগ ব্যাশ লীগে পার্থ স্কর্চার্সের সদস্যরূপে টুয়েন্টি২০ ক্রিকেটে অভিষেক ঘটে তার।\n\n\n== স্বর্ণালী সময় ==\n২০১৭-১৮ মৌসুমে কোন প্রথম-শ্রেণীর ক্রিকেট খেলায় অংশগ্রহণ করেননি তিনি। ২০১৮ সালের শীতকালে ব্রিসবেনভিত্তিক ক্রিকেট অস্ট্রেলিয়ার ন্যাশনাল পারফরম্যান্স সেন্টারে প্রশিক্ষণ গ্রহণ করেন। ২০১৯-২০ মৌসুমে আরেকটি স্তরে উপনীত হন। এরপর আরও একবার আঘাতের কবলে পড়েন ও বোলিং করা থেকে বিরত থাকেন। নিজস্ব প্রথম শতরানের ইনিংস খেলেন। গাব্বায় কুইন্সল্যান্ডের বিপক্ষে অপরাজিত ৮৭ রান সংগ্রহের পর ১২১ রানের অপরাজিত ইনিংস খেলে খেলাকে ড্রয়ের দিকে নিয়ে যান। ঐ গ্রীষ্মে আরও দুইটি শতরানের ইনিংস খেলার পর অক্টোবর, ২০২০ সালে নিউ সাউথ ওয়েলসের বিপক্ষে ৪৩৮ বলে ব্যক্তিগত সেরা ১৯৭ রান করেন।\nসুন্দর ক্রীড়াশৈলী প্রদর্শনের স্বীকৃতিস্বরূপ প্রথমবারের মতো আন্তর্জাতিক ক্রিকেট খেলায় অংশ নিতে তাকে অস্ট্রেলিয়া দলের সদস্য করা হয়। সফররত ভারত দলের বিপক্ষে ওডিআই ও টি২০আই দলে রাখা হয়।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে দুইটিমাত্র টেস্ট ও একটিমাত্র একদিনের আন্তর্জাতিকে অংশগ্রহণ করেছেন ক্যামেরন গ্রীন। সবগুলো টেস্টই ভারতের বিপক্ষে খেলেছেন তিনি। ১৭ ডিসেম্বর, ২০২০ তারিখে অ্যাডিলেডে সফরকারী ভারত দলের বিপক্ষে টেস্ট ক্রিকেটে অভিষেক ঘটে তার। এরপর, ২৬ ডিসেম্বর, ২০২০ তারিখে মেলবোর্নে একই দলের বিপক্ষে সর্বশেষ টেস্টে অংশ নেন তিনি। এছাড়াও, ২ ডিসেম্বর, ২০২০ তারিখে ক্যানবেরায় একই দলের বিপক্ষে একটিমাত্র একদিনের আন্তর্জাতিকে অভিষেক ঘটে তার।\nঅক্টোবর, ২০২০ সালে সফররত ভারত দলের বিপক্ষে সীমিত ওভারের খেলায় অংশগ্রহণকল্পে তাকে অস্ট্রেলিয়া দলে যুক্ত করা হয়। নভেম্বর, ২০২০ সালে তাকে ভারতের বিপক্ষে টেস্ট খেলার উদ্দেশ্যে অস্ট্রেলিয়া দলের সদস্য করা হয়। ২ ডিসেম্বর, ২০২০ তারিখে ক্যানবেরায় সিরিজের তৃতীয় ওডিআইয়ে ভারতের বিপক্ষে ওডিআইয়ে অভিষেক ঘটে তার। টেস্ট সিরিজ শুরুর পূর্বে প্রস্তুতিমূলকখেলার অস্ট্রেলিয়া এ দলের সদস্যরূপে সফররত ভারত দলের বিপক্ষে শতরানের ইনিংস খেলেন। ১৭ ডিসেম্বর, ২০২০ তারিখে অ্যাডিলেডে দিবা-রাত্রির প্রথম টেস্টে ভারতের বিপক্ষে অভিষেক পর্ব সম্পন্ন হয় তার।\n\n\n== তথ্যসূত্র ==\n\n\n== আরও দেখুন ==\nজিম স্লাইট\nটেড ম্যাকডোনাল্ড\nঅস্ট্রেলীয় টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে ক্যামেরন গ্রীন  (ইংরেজি)\nক্রিকেটআর্কাইভে ক্যামেরন গ্রীন   (সদস্যতা প্রয়োজনীয়) (ইংরেজি)"}