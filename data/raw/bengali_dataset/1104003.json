{"pageid": 1104003, "title": "তারকনাথ পালিত", "url": "https://bn.wikipedia.org/wiki?curid=1104003", "content": "স্যার তারকনাথ পালিত (১৮৩১–৩ অক্টোবর ১৯১৪) ছিলেন ভারতীয় বাঙালি আইনজ্ঞ এবং মানবকল্যাণে নিয়োজিত ব্যক্তিত্ব  ও  জনহিতৈষী।  তিনি ১৯০৫ খ্রিস্টাব্দে বঙ্গভঙ্গের সময়ে স্বদেশী আন্দোলনে যুক্ত ছিলেন। কলকাতা বিশ্ববিদ্যালয় ও যাদবপুর বিশ্ববিদ্যালয় প্রতিষ্ঠাতায় তার অনেক অবদান ছিল।\n\n\n== জন্ম ও প্রারম্ভিক জীবন ==\nতারকনাথ ১৮৩১ খ্রিস্টাব্দে ব্রিটিশ ভারতের কলকাতায় জন্ম গ্রহণ করেন। তিনি ক্রোড়পতি পিতা  কালীশঙ্কর পালিতের একমাত্র সন্তান ছিলেন। কিন্তু অল্প বয়সে পিতার মৃত্যুতে তার ছোটবেলা কেটেছে অধুনা পশ্চিমবঙ্গের হুগলি জেলার অমরপুরে পিতামহের কাছে। \n\n\n== শিক্ষাজীবন ==\nতারকনাথ কলকাতার হিন্দু কলেজ থেকে স্নাতক হন। প্রথম বাঙালি সিভিলিয়ান সত্যেন্দ্রনাথ ঠাকুর ছিলেন তার সহপাঠী। পরে তিনি আইন পড়তে ইংল্যান্ড যান। সেখানে অবস্থানকালে তিনি অসমের প্রথম গ্রাজুয়েট এবং সিভিলিয়ান আনন্দরাম বডুয়ার সংস্পর্শে আসেন। \n\n\n== কর্মজীবন ==\n১৮৭১ খ্রিস্টাব্দে ইংল্যান্ড থেকে ব্যারিস্টার হয়ে দেশে ফিরে আইন ব্যবসায় প্রভূত যশ ও অর্থ উপার্জন করেন। \n\n\n== শিক্ষাবিস্তারে ও সমাজসেবায় ==\nবিজ্ঞানশিক্ষায় ভবিষ্যৎ প্রজন্মকে শিক্ষিত করে তোলার উদ্দেশ্যে তারকনাথ পালিত সতত সচেষ্ট ছিলেন। তিনি ন্যাশনাল কাউন্সিল অফ এডুকেশনের অক্লান্ত কর্মী এবং অন্যতম প্রতিষ্ঠাতা হিসাবে যাদবপুর বিশ্ববিদ্যালয় প্রতিষ্ঠায় যথাসাধ্য কর্তব্য পালন করেন  তিনি স্বদেশি আন্দোলনের সময় দেশে কারিগরি শিক্ষা ব্যবস্থার জন্য যাদবপুরে ১৯০৬ খ্রিস্টাব্দের ২৫শে জুলাই বেঙ্গল টেকনিকাল ইন্সিটিউট স্থাপনেমহারাজা মণীন্দ্র চন্দ্র নন্দী, ভূপেন্দ্র নাথ বসু, নীলরতন সরকার এবং রাসবিহারী ঘোষ প্রমুখের সঙ্গে গুরুত্বপূর্ণ ভূমিকা নেন।  ১৯০৫ খ্রিস্টাব্দে প্রতিষ্ঠিত বেঙ্গল টেকনিক্যাল ইনস্টিটিউটই পরে ১৯৫৫ খ্রিস্টাব্দে যাদবপুর বিশ্ববিদ্যালয়ে পরিণত হয়।\n১৯১২ খ্রিস্টাব্দের জুন ও অক্টোবর মাসে তিনি দুটি ট্রাস্ট দলিলে কলকাতা বিশ্ববিদ্যালয়কে রসায়ন ও পদার্থবিজ্ঞান শিক্ষার জন্য চব্বিশ বিঘা জমি-বাড়ি এবং সারা জীবনের উপার্জিত ১৫ লক্ষ টাকা দান করেন।  তার দানে ১৯১৪ খ্রিস্টাব্দের ২৭ শে মার্চ  রাজাবাজার সায়েন্স কলেজ বা ইউনিভার্সিটি কলেজ অফ সায়েন্স অ্যান্ড টেকনোলজি প্রতিষ্ঠিত হয়।\nতাঁর দানপত্রে শর্ত ছিল - এ বিষয়ের  অধ্যাপককে ভারতীয় হতে হবে। উপযুক্ত কাউকে না পাওয়া গেলে, দেশীয় মেধাবী ও কৃতি অধ্যাপককে বৃত্তি দিয়ে সংশ্লিষ্ট বিষয়ে অভিজ্ঞ করে আনতে হবে।  দেশের জাতীয় চেতনা ও উন্নয়ন নিয়ে চিন্তাশীল ও হৃদয়বান ছিলেন বলেই ছিল তার এরূপ ভাবনা। তারকনাথ পালিতের দানকৃত ও স্যার রাসবিহারী ঘোষের নিকট হতে মিলিত প্রায়  সাড়ে সাঁইত্রিশ লক্ষ টাকার অর্থে কলকাতা বিশ্ববিদ্যালয়ের সায়েন্স কলেজ প্রতিষ্ঠিত হয়।  বর্তমানে ৯২,আচার্য প্রফুল্ল চন্দ্র রোডে,  রাসবিহারী শিক্ষা প্রাঙ্গণে  রাজাবাজার সায়েন্স কলেজ বা ইউনিভার্সিটি কলেজ অফ সায়েন্স অ্যান্ড টেকনোলজি এবং ৩৫, বালিগঞ্জ সার্কুলার রোডে \"তারকনাথ পালিত শিক্ষাপ্রাঙ্গণ\" বালিগঞ্জ সায়েন্স কলেজ অবস্থিত।\nব্রিটিশ শাসক ১৯১৩ খ্রিস্টাব্দের ১লা জানুয়ারি তাকে নাইট উপাধি প্রদান করে। \n\n\n== জীবনাবসান ==\nতারকনাথ পালিত ১৯১৪ খ্রিস্টাব্দের ৩রা অক্টোবর প্রয়াত হন।  তাঁর কন্যা লিলিয়ান বাসন্তী ললনা ছিলেন  কলকাতা বিশ্ববিদ্যালয়ের প্রথম মহিলা ঈশান স্কলার।   তাঁকে বিশেষ সম্মান জানানোর জন্য কলকাতা বিশ্ববিদ্যালয়ের পদার্থবিজ্ঞানের বিভাগ তারকনাথ পালিত নামাঙ্কিত পালিত প্রফেসর অব ফিজিক্স প্রবর্তন করে। ১৯১৭ খ্রিস্টাব্দে প্রথম এই পদে নিযুক্ত হন নোবেলজয়ী ভারতীয় পদার্থবিজ্ঞানী চন্দ্রশেখর ভেঙ্কট রামন।\n\n\n== মন্তব্য ==\n \n\n\n== তথ্যসূত্র =="}