{"pageid": 1080043, "title": "পদাশ্রিত নির্দেশক", "url": "https://bn.wikipedia.org/wiki?curid=1080043", "content": "পদাশ্রিত নির্দেশক, সংক্ষেপে নির্দেশক, বলতে বাক্যে ব্যবহৃত সেসব শব্দাংশকে বোঝায় যেগুলো বিশেষ্য বা বিশেষণ পদের পরে বা \"আশ্রয়ে\" সংযুক্ত হয়ে উক্ত পদের নির্দিষ্টতা বা অনির্দিষ্টতা বোঝায়। এগুলো মূলত অব্যয় পদ, তাই এদের পদাশ্রিত অব্যয়ও বলে। বাংলা ও অসমীয়া ভাষায় নির্দেশকগুলো প্রত্যয় হিসেবে পদের পরে বসে, তাই উক্ত ভাষাগুলোর ক্ষেত্রে পদাশ্রিত নির্দেশককে নির্দেশক প্রত্যয়ও বলা যায়। পদাশ্রিত নির্দেশক ব্যাকরণিক বর্গ গঠনে ভূমিকা রাখে।\nবাংলা ভাষায় সাধারণত ব্যবহৃত নির্দেশকগুলো হলো – -টা, -টি, -টে -টু, -টুক, -টুকু, -টুকুন, -গুলা, -গুলি, -গুলো, -খান, -খানা, -খানি, -গাছ, -গাছা, -গাছি, -জন, -এক। বাংলা ব্যাকরণে নির্দেশকসমূহ লগ্নক শ্রেণিভুক্ত। \"পদাশ্রিত নির্দেশক হচ্ছে খাঁটি বাংলা ভাষার নিজস্ব সম্পদ।\"\n\n\n== ব্যুৎপত্তি ও সংজ্ঞা ==\nপদাশ্রিত শব্দটির অর্থ \"পদে আশ্রিত\" আর নির্দেশক অর্থ \"নির্দেশনাকারী\"। সুনীতিকুমার চট্টোপাধ্যায় বলেছেন,\"কোনো বিশেষ্য দ্বারা দ্যোতিত পদার্থের রূপ, প্রকৃতি অথবা তৎসম্বন্ধে বক্তার মনের ভাব প্রকাশ করার একটা বিশেষ উপায় বাঙ্গালা ভাষায় আছে। টা, টি, টুকু, টুক, খানা, খানী (খানি) জল প্রভৃতি কতগুলো শব্দ বা শব্দাংশ আছে যেগুলি বিশেষ্যের সহিত (অথবা বিশেষ্যের পূর্বে ব্যবহৃত সংখ্যাবাচক বিশেষণের সহিত) সংযুক্ত হইয়া যায়। পদার্থ বা বস্তুর গুণ বা প্রকৃতি নির্দেশ করে। এই রূপ শব্দ বা শব্দাংশকে পদাশ্রিত বলা যাইতে পারে।\"\nবাংলার পদাশ্রিত নির্দেশক ইংরেজি definite article (‘the’) এর \"সমতুল্য\"।\n\n\n== প্রকারভেদ ==\n\n\n=== নির্দিষ্টতাবাচক ===\nনির্দিষ্টতাবাচক নির্দেশক বিশেষ্য, সর্বনাম বা বিশেষণ পদ বা বর্গের পরে বসে পদ বা বর্গটিকে নির্দিষ্টতা প্রদান করে। বাংলা এ ধরনের নির্দেশকের মধ্যে রয়েছে – -টা, -টি, -টো, -টে, -টু, -টুক, -টুকু, -টুকুন, -গুলা, -গুলি, -গুলো, -খান, -খানা, -খানি, -গাছ, -গাছা, -গাছি, -জন।\n\nএকটি বিশেষ্য, সর্বনাম ও বিশেষণ পদ বা বর্গকে নির্দিষ্ট করে বোঝাতে -টা, -টি, -খানা ও -খানি নির্দেশক বসে, রূপান্তর: -টো ও -টে এবং -খান। উদাহরণ: বইটা, বইখানি, দিনটি, একটা, একটি, একখানা, একখান, দুটো, তিনটে। স্বল্পতা বোঝাতে অগণনযোগ্য নামপদের পর -টুক বসে, রূপান্তর: -টু, -টুকু। উদাহরণ: একটু, এইটুক, ভাতটুকু।\nএকের বেশি বিশেষ্য, সর্বনাম ও বিশেষণ পদ বা বর্গকে নির্দিষ্ট করে বোঝাতে -গুলা, -গুলি নির্দেশক বসে। এর রূপান্তর: -গুলো। যেমন: বইগুলা,  এগুলো, সেগুলি। আধিক্য বোঝাতে বিশেষত \"লম্বা বা সরু\" নির্দেশ করে এমন অগণনযোগ্য নামপদের পর -গাছ বসে, রূপান্তর: -গাছা, -গাছি। উদাহরণ: একগাছ, চুলগাছা।\nএক বা একের বেশি মানুষ বোঝাতে বিশেষ্য, সর্বনাম বা বিশেষণ পদ বা বর্গের পর -জন নির্দেশক ব্যবহৃত হয়। উদাহরণ: লোকজন, সেইজন, অনেকজন, কয়জন৷\n\n\n=== অনির্দিষ্টতাবাচক ===\nঅনির্দেশক প্রত্যয় এমনই একটি নির্দেশক প্রত্যয় যেটি অনির্দিষ্টতাবাচক বিশেষ্য, সর্বনাম বা বিশেষণ পদ বা বর্গের পরে বসে। এই প্রত্যয় দিয়ে সাধারণত সংখ্যা বা পরিমাণের অনির্দিষ্টতা বোঝায়। বাংলা ভাষায় ব্যবহৃত একমাত্র অনির্দেশক প্রত্যয় হলো -এক। নিচের উদাহরণে ব্যবহৃত দশেক (দশ্‌ + -এক্‌) বলতে কমবেশি দশ বোঝায় বলে এখানে -এক একটি অনির্দেশক প্রত্যয়।\n\nজন দশেক ছাত্র।\n-এক প্রত্যয়টিকে -টা বা -খান নির্দেশকের পরে যুক্ত হয়ে -টাক (-টা + -এক্‌) ও -খানেক (-খান্‌ + -এক্‌) – দুটি সাধিত নির্দেশক তৈরি করে। নিচের দুটি উদাহরণে উক্ত নির্দেশক দুটির প্রচলিত ব্যবহার দেখানো হলো।\n\nমাইলটাক গিয়ে পেয়ে গেলাম\nঘণ্টাখানেক হলো বসে আছি।\n\n\n=== শূন্য ===\nশূন্য নির্দেশক হলো বাক্যে পদাশ্রিত নির্দেশকের অনুপস্থিতি। যেসব নির্দিষ্টতাবাচক নির্দেশক আছে সেখানে কোনো বাক্যে বা পদ/বর্গের সঙ্গে নির্দেশকের অঅনুপস্থিতি বিশেষভাবে নির্দেশ করে যে পদটি \"অনির্দিষ্টতাবাচক\"। যেসব ভাষায় অনির্দিষ্টতাবাচক নির্দেশক বিরল বা নগণ্য (যেমন: বাংলা), সেখানে শূন্য নির্দেশক বিশেষভাবে অনির্দিষ্টতাবাচক নির্দেশকের কাজ করে। নিচের উদাহরণে দর্শনার্থীরা ও কাদা পদ দুটির পরিমাণ অনির্দিষ্ট, কিন্তু এখানে কোনো নির্দেশক যুক্ত হয় নি।\n\nদর্শনার্থীরা কাদায় হাঁটা শেষ করলেন।\n\n\n== ভাষাভেদে প্রচলন ==\nঅনেক ইন্দো-ইউরোপীয়, সেমিটীয় (শুধুমাত্র নির্দিষ্টতাবাচক) ও পলিনেশীয় ভাষাসমূহতে নির্দেশক দেখা যায়; যাইহোক, চীনা, জাপানি, কোরীয়, মঙ্গোলীয়, তুর্কীয় ভাষাসমূহ (তাতার, বাশকির, তুভাই ও চুভাশসহ), উরালীয় ভাষাসমূহ (ফিনীয় ও সামি ভাষাসমূহসহ), ইন্দোনেশীয়, হিন্দি-উর্দু, পাঞ্জাবি, তামিল, বাল্টীয় ভাষাসমূহ, অধিকাংশ স্লাভীয় ভাষা, বান্টু ভাষাসমূহ (সোয়াহিলিসহ) ও ইয়োরুবাসহ বিশ্বের অনেক প্রধান প্রধান ভাষায় নির্দেশকের ব্যবহার অনুপস্থিত। কিছু ভাষায় নির্দেশকের ব্যবহার রয়েছে, যেমন কিছু উত্তর ককেশীয় ভাষাসমূহতে নির্দেশকের ব্যবহার ঐচ্ছিক; তবে, বাংলা, অসমীয়, ইংরেজি ও জার্মানের মতো আরও কিছু ভাষার ক্ষেত্রে অর্থ ও সাবলীলতা রক্ষায় নির্দেশক ব্যবহার করা বাধ্যতামূলক, যদিও এরা ইন্দো-ইউরোপীয় ভাষাপরিবারের সদস্য।\nভাষাবিদরা বিশ্বাস করেন যে ইন্দো-ইউরোপীয় ভাষার পূর্বপুরুষ আদি ইন্দো-ইউরোপীয় ভাষাতে নির্দেশকের কোনো ব্যবহার ছিল না। এই পরিবারের বেশিরভাগ ভাষায় নির্দিষ্টতাবাচক বা অনির্দিষ্টতাবাচক নির্দেশক নেই: লাতিন বা সংস্কৃত ভাষায় কোনো নির্দেশকের ব্যবহার নেই, এমন কি কিছু আধুনিক ইন্দো-ইউরোপীয় ভাষাতেও, যেমন স্লাভীয় ভাষাসমূহ (বুলগেরীয়, মেসেডোনীয় ও কিছু উত্তর রুশ উপভাষা বাদে), বাল্টীয় ভাষাসমূহ এবং অনেক ইন্দো-আর্য ভাষাতেও নির্দেশক নেই। যদিও ধ্রুপদী গ্রিক ভাষায় নির্দিষ্টতাবাচক নির্দেশকের ব্যবহার ছিল, পূর্ববর্তী হোমরীয় গ্রিকে নির্দেশককে মূলত সর্বনাম বা প্রদর্শনমূলক পদ হিসাবে ব্যবহার করা হত, যেখানে প্রথম দিকে মাইসেনীয় গ্রিক নামে পরিচিত গ্রিক ভাষায় পরিচিত রূপে কোনো নির্দেশক ছিল না। বিভিন্ন ভাষা পরিবারে অঞ্চলভেদে নির্দেশকের ব্যবহার স্বাধীনভাবে বিকশিত হয়েছে।\n\n\n== আরও দেখুন ==\nলগ্নক\nবিভক্তি\nপদ (ব্যাকরণ)\n\n\n== টীকা ==\n\n\n== তথ্যসূত্র =="}