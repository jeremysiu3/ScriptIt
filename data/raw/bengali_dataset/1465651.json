{"pageid": 1465651, "title": "মুকুল সাংমা", "url": "https://bn.wikipedia.org/wiki?curid=1465651", "content": "মুকুল সাংমা (জন্ম-২০শে এপ্রিল, ১৯৬৫) একজন ভারতীয় রাজনীতিবিদ এবং ডাক্তার যিনি ২০১০ থেকে ২০১৮ সাল পর্যন্ত মেঘালয় রাজ্যের ১১তম মুখ্যমন্ত্রী হিসাবে দায়িত্ব পালন করেছিলেন। তিনি বর্তমানে সর্বভারতীয় তৃণমূল কংগ্রেস দলের সদস্য। তার আগে তিনি দীর্ঘদিন ভারতীয় জাতীয় কংগ্রেস দলের সদস্য ছিলেন। ২০২১ সালের নভেম্বর মাসে তিনি তৃণমুল কংগ্রেসে যোগদান করেন।\n\n\n== প্রারম্ভিক জীবন ==\nমুকুল সাংমা মেঘালয়ের দক্ষিণপূর্ব গারো পাহাড়ের আম্পতিগিরি গ্রামে জন্মগ্রহণ করেন। তার বাবার নাম এম. মারাক এবং মা রোশনারা বেগম। ১৯৯০ সালে তিনি ইম্ফলের রিজিওনাল ইনস্টিটিউট অফ মেডিক্যাল সায়েন্স থেকে স্নাতক ডিগ্রি লাভ করেন  এবং ১৯৯১ সালে তিনি জিকজ্যাক স্বাস্থ্যকেন্দ্রে স্বাস্থ্য অধিকর্তা হিসাবে যোগদান করেন।\n\n\n== রাজনৈতিক জীবন ==\n১৯৯৩ সালের মেঘালয় বিধানসভা নির্বাচনে মুকুল সাংমা আম্পতিগিরী থেকে একজন নির্দল বিধায়ক হিসাবে নির্বাচিত হন। অতপর তিনি মেঘালয় রাজ্য পরিবহন দপ্তরের চেয়ারম্যান হিসাবে নির্বাচিত হন। ১৯৯৮,২ গো০০৩,২০০৮,২০১৩ এবং ২০১৮ এর বিধানসভা নির্বাচনে তিনি ভারতীয় জাতীয় কংগ্রেস দলের হয়ে বিধায়ক নির্বাচিত হন। \n২০০৩ সালে মুকুল সাংমা মেঘালয়ের শিক্ষামন্ত্রী এবং ২০০৫ সালে তিনি মেঘালয়ের ডেপুটি মুখ্যমন্ত্রী হিসাবে শপথ নেন।\n২০১০ সালে মুকুল সাংমা মেঘালয় রাজ্যের ১১তম মুখ্যমন্ত্রী হিসেবে শপথ নেন। ২০১৩ সালের নির্বাচনে মুকুল সাংমা মুখ্যমন্ত্রী হিসেবে পুনর্নির্বাচিত হন। ২০১৮ সালের নির্বাচনে তার দল নির্বাচনে পরাজিত হলে মুকুল সাংমা মেঘালয় বিধানসভার বিরোধী দলনেতা হিসাবে দায়িত্ব পালন করেন।\n২০২১ সালের নভেম্বর মাসে মুকুল সাংমা সহ ১১জন কংগ্রেসের বিধায়ক তৃণমূল কংগ্রেস দলে যোগদান করেন, যার ফলে তৃণমুল কংগ্রেস মেঘালয় রাজ্যের প্রধান বিরোধী দলে পরিণত হয়।\n\n\n== ব্যক্তিগত জীবন ==\nমুকুল সাংমা ডিকান্সি ডি. সিরার সাথে বিবাহবন্ধনে আবদ্ধ হন যিনি নিজেও একজন মেঘালয় বিধানসভার সদস্যা ছিলেন। তাঁদের মোট চারজন সন্তান আছে। তাঁদের জ্যোষ্ঠা কন্যা মিয়ানি ডি. সিরা এবং পুত্র জেনিথ সাংমাও রাজনীতিবিদ।\n\n\n== তথ্যসূত্র =="}