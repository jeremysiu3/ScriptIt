{"pageid": 1034659, "title": "রেখা থাপা", "url": "https://bn.wikipedia.org/wiki?curid=1034659", "content": "রেখা থাপা হলেন একজন নেপালি চলচ্চিত্র অভিনেত্রী, মডেল এবং চলচ্চিত্র নির্মাতা। তিনি নেপালি চলচ্চিত্রের ইতিহাসে অন্যতম জনপ্রিয় অভিনেত্রী। তিনি ১৯৯৯ সালে মিস নেপালে সেরা দশের মধ্যে ছিলেন। দুই বছর পরে তিনি ছবিরাজ ওঝার হিরো চলচ্চিত্রে আত্মপ্রকাশ করেছিলেন। তিনি প্রায় ২০০ নেপালি চলচ্চিত্রে কাজ করেছেন এবং জনপ্রিয়তাও অর্জন করেছেন। তিনি সিনেমা প্রযোজনা প্রতিষ্ঠান রেখা এন্টারটেইনমেন্টের মালিক। তিনি সেরা অভিনেত্রী হিসেবে সিজি ডিজিটাল চলচ্চিত্র পুরস্কার এবং ২০১১ সালে নেফটা চলচ্চিত্র পুরস্কার অর্জন করেছেন।\n\n\n== জীবনী ==\nরেখা থাপা পূর্ব নেপালের মোরঙ জেলার সালাকপুরে জন্মগ্রহণ করেছিলেন। স্কুলশিক্ষা শেষ করার পরে তিনি উচ্চশিক্ষার জন্য কাঠমান্ডু চলে গিয়েছিলেন। যেহেতু তার অভিনেত্রী হওয়ার তীব্র ইচ্ছা ছিল, তাই তিনি বিভিন্ন মডেলিং অনুষ্ঠানে অংশ নিতেন। পরে তিনি ১৯৯৯ সালে মিস নেপাল সুন্দরী প্রতিযোগিতায় অংশ নিয়ে শীর্ষ দশের মধ্যে ছিলেন।\n\n\n== রাজনৈতিক জীবন ==\n\nরেখা থাপা ২০১৬ সালের ১২ ডিসেম্বর রাষ্ট্রীয় প্রজাতন্ত্র পার্টিতে  যোগ দিয়েছেন। ২০১৭ সালের ফেব্রুয়ারিতে তিনি  আরপিপির কেন্দ্রীয় সদস্য হিসাবে নির্বাচিত হয়েছেন। গায়ক কোমল অলি, সংসদ সদস্য কুন্তি শাহী এবং প্রতিভা রানা সহ আরও বেশ কয়েকটি জনপ্রিয় মুখও তখন নির্বাচিত হয়েছিল। \nএর আগে ২০১৩ সালে রেখা থাপা নেপালের মাওবাদী ইউনিফাইড কম্যুনিস্ট পার্টিতে যোগদান করেছিলেন। তবে এক বছর পরে তিনি ঘোষণা করেছিলেন যে তিনি আর সেই রাজনৈতিক দলের সাথে যুক্ত নন।\n\n\n== তথ্যসূত্র ==\n\n\n== বহিঃসংযোগ ==\nফেসবুকে রেখা থাপা\nইন্টারনেট মুভি ডেটাবেজে রেখা থাপা (ইংরেজি)"}