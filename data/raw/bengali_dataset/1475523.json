{"pageid": 1475523, "title": "লানা দেল রে", "url": "https://bn.wikipedia.org/wiki?curid=1475523", "content": "এলিজাবেথ উলরিজ গ্র্যান্ট (জন্ম ২১ জুন, ১৯৮৫), পেশাগতভাবে লানা দেল রে নামে পরিচিত, একজন মার্কিন গায়িকা এবং গীতিকার। তার সঙ্গীত সিনেম্যাটিক গুণমান এবং বিয়োগান্ত প্রেম, মোহনীয়তা এবং বিষণ্ণতা অন্বেষণের জন্য বিখ্যাত, সেইসাথে জনপ্রিয় সংস্কৃতি এবং ১৯৫০-১৯৭০-এর দশকের আমেরিকানার নিয়মিত উল্লেখ লক্ষণীয়। বিগত সময়ের হলিউড মোহনীয় নান্দনিকতা তার মিউজিক ভিডিওগুলিতে প্রদর্শিত হয়। তিনি বিভিন্ন পুরস্কার অর্জন করেছেন যার মধ্যে উল্লেখযোগ্য হচ্ছে একটি এমটিভি ভিডিও মিউজিক অ্যাওয়ার্ড, তিনটি এমটিভি ইউরোপ মিউজিক অ্যাওয়ার্ড, দুটি ব্রিট অ্যাওয়ার্ড, দুটি বিলবোর্ড উইমেন ইন মিউজিক, এবং একটি স্যাটেলাইট পুরস্কার। এছাড়াও, তিনি এগারোটি গ্র্যামি পুরস্কার এবং একটি গোল্ডেন গ্লোব পুরস্কারের জন্য মনোনয়ন লাভ করেছেন। \"একবিংশ শতাব্দীর অন্যতম প্রভাবশালী গায়ক-গীতিকার\" হওয়ার জন্য ভ্যারাইটি (পত্রিকা)ভ্যারাইটি তাকে তাদের হিটমেকারস অ্যাওয়ার্ডে সম্মানিত করেছে। ২০২৩ সালে, রোলিং স্টোন লানা দেল রেকে তাদের সর্বকালের ২০০ সেরা গায়কদের তালিকায় স্থান দেয়, একইসাথে তাদের সহোদরা প্রকাশনা রোলিং স্টোন ইউকে তাকে \"একবিংশ শতাব্দীর সর্বশ্রেষ্ঠ মার্কিন গীতিকার\" হিসেবে নামকরণ করে।\nআপস্টেট নিউ ইয়র্কে বেড়ে ওঠা, দেল রে ২০০৫ সালে নিউইয়র্ক শহরে আসেন সঙ্গীত দিয়ে জীবীকা নির্বাহের উদ্দেশ্যে। তার স্ব-শিরোনামযুক্ত প্রথম স্টুডিও অ্যালবাম (২০১০) সহ বিভিন্ন প্রকল্পের পরে, ২০১১ সালে তার একক ভিডিও গেমসের রাতারাতি জনপ্রিয়তার মাধ্যমে দেল রে প্রথম সাফল্যের মুখ দেখেন; তিনি পরবর্তীকালে পলিডোর এবং ইন্টারস্কোপের সাথে একটি রেকর্ডিং চুক্তি স্বাক্ষর করেন। তিনি তার প্রথম প্রধান-লেবেল অ্যালবাম, বর্ন টু ডাই (২০১২) দিয়ে সমালোচনামূলক এবং বাণিজ্যিক সাফল্য অর্জন করেছিলেন, যেখানে স্লিপার হিট সামারটাইম স্যাডনেস ছিল। বর্ন টু ডাই যুক্তরাজ্যের তার ছয়টি শীর্ষস্থানে পৌঁছানো অ্যালবামের মধ্যে প্রথম অ্যালবাম হয়ে ওঠে এবং বিশ্বব্যাপী বিভিন্ন জাতীয় চার্টেও শীর্ষস্থান দখল করে। দেল রের তৃতীয় অ্যালবাম, আল্ট্রাভায়োলেন্স, গিটার-চালিত যন্ত্রায়োজনের অধিক ব্যবহার করেছে এবং মার্কিন যুক্তরাষ্ট্র বিলবোর্ড ২০০ তালিকার চূড়ায় প্রকাশিত হয়।\nতার চতুর্থ এবং পঞ্চম অ্যালবাম যথাক্রমে, হানিমুন (২০১৫) এবং লাস্ট ফর লাইফ (২০১৭), তিনি তার আগের শৈলীগত ঐতিহ্যে ফিরে আসেন। এরপর তার সমালোচক সমাদৃত ষষ্ঠ অ্যালবাম, নরম্যান ফাকিং রকওয়েল! (২০১৯) সফট রক নিরীক্ষা করে, ৬২তম বার্ষিক গ্র্যামি অ্যাওয়ার্ডে বছরের সেরা অ্যালবামের জন্য মনোনীত হয়েছিল, এবং রোলিং স্টোন এটিকে “সর্বকালের ৫০০টি সেরা অ্যালবাম” তালিকার একটি হিসেবে ঘোষণা দেয়। তার পরবর্তী স্টুডিও অ্যালবাম, কেমট্রেইলস ওভার দ্য কান্ট্রি ক্লাব ও ব্লু ব্যানিস্টার্স, ২০২১ সালে সম্পন্ন হয় এবং আমেরিকানা নিয়ে নিরীক্ষা করে। দেল রে টেইলর সুইফটের দশম স্টুডিও অ্যালবাম মিডনাইটস (২০২২)-এর “স্নো অন দ্য বিচ” গানে সুইফটের সাথে কণ্ঠ দিয়েছেন; এটি ইউএস বিলবোর্ড হট ১০০ তালিকায় চার নম্বরে অভিষেক হয়, যা তালিকাটিতে দেল রের সর্বোচ্চ শিখরকে চিহ্নিত করে। লানা দেল রের নবম স্টুডিও অ্যালবাম, ডিড ইউ নো দ্যাট দেয়ার ইজ অ্যা টানেল আন্ডার ওশান বুলেভার্ড, ২০২৩ সালে প্রকাশিত হয়েছিল। এটির সহযোগী একক হিসেবে শিরোনাম ট্র্যাক এবং সমালোচকদের দ্বারা প্রশংসিত গান অ্যা অ্যান্ড ডব্লিউ দিয়ে প্রচারণা হয়েছিল, যা রোলিং স্টোন “সর্বকালের সেরা ৫০০ গান” তালিকায় অন্তর্ভুক্ত করে। একই বছর তিনি বিলবোর্ড গ্লোবাল ২০০ শীর্ষ-২০ হিট সে ইয়েস টু হ্যাভেন প্রকাশ করেন।\nলানা দেল রে ভিজ্যুয়াল মিডিয়ার জন্য সাউন্ডট্র্যাকে কাজ করেছেন; ২০১৩ সালে, তিনি সমালোচক সমাদৃত স্বল্পদৈর্ঘ্য গীতিচিত্র ট্রপিকো রচনা এবং তাতে অভিনয় করেন এবং রোমান্টিক নাট্য চলচ্চিত্র দ্য গ্রেট গ্যাটসবির জন্য ইয়াং অ্যান্ড বিউটিফুল প্রকাশ করেন, যা সমালোচকদের দ্বারা অত্যন্ত প্রশংসিত হয়েছিলো এবং গ্র্যামি পুরস্কার এবং ক্রিটিকস চয়েস চলচ্চিত্র পুরস্কারের মনোনয়ন পেয়েছিলো। ২০১৪ সালে, তিনি ডার্ক-ফ্যান্টাসি চলচ্চিত্র ম্যালিফিসেন্টের জন্য ওয়ান্স আপন অ্যা ড্রিম এবং বায়োপিক বিগ আইজের জন্য শিরোনাম গান রেকর্ড করেন, যা গোল্ডেন গ্লোব পুরস্কারের জন্য মনোনীত হয়েছিল। লানা দেল রে অ্যাকশন কমেডি চার্লিস অ্যাঞ্জেলস (২০১৯)-এর জন্য ডোন্ট কল মি অ্যাঞ্জেল রেকর্ড করেছেন। দেল রে কবিতা এবং আলোকচিত্র সংগ্রহ ভায়োলেট বেন্ট ব্যাকওয়ার্ডস ওভার দ্য গ্রাস (২০২০) প্রকাশ করেন।\n\n\n== প্রাথমিক জীবন এবং শিক্ষা ==\nএলিজাবেথ গ্র্যান্ট ২১ জুন, ১৯৮৫ সালে ম্যানহাটন, নিউ ইয়র্কে জন্মগ্রহণ করেন। তার বাবা রবার্ট ইংল্যান্ড গ্র্যান্ট জুনিয়র গ্রে গ্রুপের একজন কপিরাইটার এবং প্যাট্রিসিয়া অ্যান \"প্যাট\" গ্র্যান্ট (জন্ম নাম হিল) একই প্রতিষ্ঠানের হিসাবরক্ষণ কর্মকর্তা ছিলেন। তার একটি ছোট বোন, ক্যারোলাইন \"চাক\" গ্র্যান্ট, এবং একটি ছোট ভাই, চার্লি গ্র্যান্ট আছে। তিনি রোমান ক্যাথলিক হিসেবে বড় হয়েছেন এবং স্কটিশ বংশোদ্ভূত। তার বয়স যখন এক বছর তখন তার পরিবার নিউ ইয়র্কের লেক প্ল্যাসিডে চলে আসে। লেক প্ল্যাসিডে তার বাবা একজন ডোমেইন বিনিয়োগকারী উদ্যোক্তা হওয়ার আগে একটি আসবাবপত্র প্রতিষ্ঠানে কাজ করতেন; তার মা একজন স্কুল শিক্ষিকা হিসেবে কাজ করতেন। সেখানে, তিনি তার প্রাথমিক শিক্ষা সেইন্ট অ্যাগনেস স্কুলে গ্রহণ করেছিলেন এবং তার গির্জার গায়কদলে গান গাইতে শুরু করেন, যেখানে তিনি ছিলেন ক্যান্টর।\nতার মা যে উচ্চ বিদ্যালয়ে এক বছর পড়াতেন সেখানে তিনি পড়তেন, কিন্তু যখন তার বয়স ১৪ বা ১৫ বছর, তার বাবা-মা তাকে মদ্যপানের নেশা কাটাতে কেন্ট বিদ্যালয়ে পাঠান, যা একটি এপিস্কোপাল আবাসিক বিদ্যালয়। গ্র্যান্ট একটি সাক্ষাৎকারে জানিয়েছেন: \"এ কারণেই আমাকে ১৪ বছর বয়সে আবাসিক বিদ্যালয়ে পাঠানো হয়েছিল - মদের নেশা কাটাতে।\"  তার চাচা ছিলেন বিদ্যালয়ের একজন ভর্তি সংক্রান্ত কর্মকর্তা এবং তিনিই তাকে আর্থিক সহায়তা প্রাপ্তিতে সাহায্য করেন। গ্র্যান্টের ভাষ্যমতে, তার কিশোর এবং তরুণ বয়সে বন্ধু তৈরি করতে সমস্যা হয়েছিল।   তিনি বলেছেন যে তিনি অল্প বয়স থেকেই মৃত্যু নিয়ে তন্ময় ছিলেন এবং তা তার উদ্বেগ ও বিচ্ছিন্নতার অনুভূতিতে প্রভাব ফেলে।\n\nকেন্ট বিদ্যালয় থেকে উত্তীর্ণ হওয়ার পর, তিনি তার খালা এবং খালুর সাথে লং আইল্যান্ডে এক বছর কাটিয়েছেন এবং একজন পরিচারিকার কাজ করেছেন।  এই সময়ে, গ্র্যান্টের খালু তাকে গিটার বাজাতে শিখিয়েছিলেন এবং তিনি \"বুঝতে পেরেছিলেন যে তিনি সম্ভবত এই ছয়টি কর্ড দিয়ে এক মিলিয়ন গান লিখতে পারবেন\"।  পরে, তিনি গান লিখতে শুরু করেন এবং শহরের আশেপাশের নাইটক্লাবে \"স্পার্কল জাম্প রোপ কুইন\" এবং \"লিজি গ্রান্ট অ্যান্ড দ্য ফেনোমেনা\"-এর মতো বিভিন্ন নামে পারফর্ম করতে শুরু করেন।  \"আমি সবসময়ই গান গাইতাম, কিন্তু এটিকে আন্তরিকভাবে অনুসরণ করার পরিকল্পনা করিনি\", তিনি বলেন:আমার বয়স যখন আঠারো বছর, তখন আমি যখন নিউইয়র্ক শহরে আসি, তখন আমি ব্রুকলিনের ক্লাবে গাওয়া শুরু করি—আন্ডারগ্রাউন্ড দৃশ্যে আমার ভালো বন্ধু এবং একনিষ্ঠ ভক্ত আছে, কিন্তু আমরা সেই সময়ে একে অপরের জন্য গাইতাম—এবং এটা বলতে গেলে তাই ছিল।২০০৪ সালের শরৎকালে, ১৯ বছর বয়সে, গ্র্যান্ট নিউ ইয়র্ক শহরে ব্রঙ্কসের ফোর্ডহ্যাম বিশ্ববিদ্যালয়ে ভর্তি হন, যেখানে তিনি অধিবিদ্যার উপর জোর দিয়ে দর্শনে স্নাতক করেন। তিনি বলেছেন যে তিনি বিষয়টি অধ্যয়ন করতে বেছে নিয়েছিলেন কারণ এটি \"ঈশ্বর এবং বিজ্ঞানের মধ্যে ব্যবধান কমিয়েছে... আমি ঈশ্বরের প্রতি আগ্রহী ছিলাম এবং প্রযুক্তি মাধ্যমে কীভাবে আমরা কোথা থেকে এসেছি এবং কেন এসেছি তা জানার কাছাকাছি যেতে পারি।\"\n\n\n== ডিস্কোগ্রাফি ==\n\nস্টুডিও অ্যালবাম\n\n\n== গ্রন্থপঞ্জি ==\nভায়োলেট বেন্ট ব্যাকওয়ার্ড ওভার দ্য গ্রাস (২০২০)\n\n\n== ফিল্মোগ্রাফি ==\n\n\n== সফর ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nঅলমিউজিকে লানা দেল রে\nইন্টারনেট মুভি ডেটাবেজে লানা দেল রে (ইংরেজি)\nডিস্কওগ্‌সে লানা দেল রে ডিস্কতালিকা"}