{"pageid": 1514495, "title": "ক্যাথি কোজাচেঙ্কো", "url": "https://bn.wikipedia.org/wiki?curid=1514495", "content": "ক্যাথি কোজাচেঙ্কো (জন্ম ১৯৫৩) একজন আমেরিকান রাজনীতিবিদ যিনি মার্কিন যুক্তরাষ্ট্রে রাজনৈতিক পদে সফলভাবে প্রতিদ্বন্দ্বিতা করা প্রথম প্রকাশ্য এলজিবিটি প্রার্থী ছিলেন। কোজাচেঙ্কো স্থানীয়, বামপন্থী তৃতীয় দল হিউম্যান রাইটস পার্টি (এইচআরপি)-র টিকিটে প্রতিদ্বন্দ্বিতা করেছিলেন, তাঁর দল ইতিমধ্যেই ১৯৭২ সালে মিশিগানের অ্যান আর্বার থেকে দুটি কাউন্সিল আসন জিতে সফল হয়েছিল।\n\n\n== জীবনী ==\nভার্জিনিয়ার আলেকজান্দ্রিয়ায় জন্মগ্রহণকারী কোজাচেঙ্কো তাঁর যৌবনকালে ঘুরে বেড়াতেন। ওহাইওর টলেডো থেকে, তিনি অবশেষে মিশিগানের প্লাইমাউথে এসে পৌঁছোন। তিনি ১৯৭০-এর দশকের গোড়ার দিকে হিউম্যান রাইটস পার্টিতে (এইচআরপি) যোগদান করেন। কোজাচেঙ্কো ইউক্রেনীয় বংশোদ্ভূত।\nকোজাচেঙ্কো মিশিগান বিশ্ববিদ্যালয়ের একজন বহির্মুখী ছাত্রী ছিলেন, সেখানে তিনি তাঁর প্রগতিশীল কর্মসূচির জন্য সমর্থন পেয়েছিলেন। এর মধ্যে ছিল অল্প পরিমাণে গাঁজা রাখার জন্য মাত্র পাঁচ ডলার জরিমানা। তাঁর দলীয় মঞ্চের আরেকটি বিবৃতি অনুযায়ী \"একজন বাড়িওয়ালা একটি ভবনের ভাড়া থেকে কতটা লাভ করতে পারেন তার সর্বোচ্চ সীমা\" বেঁধে দেওয়া হয়েছিল। \nশুধুমাত্র একজন উদারপন্থী ডেমোক্র্যাটের বিরুদ্ধে প্রতিদ্বন্দ্বিতা করে, ২১ বছর বয়সী কোজাচেঙ্কো ১৯৭৪ সালের ২রা এপ্রিল তারিখে অ্যান আর্বার সিটি কাউন্সিলে নির্বাচিত হন। তিনি \"শহরের দ্বিতীয় ওয়ার্ডের প্রতিনিধিত্বকারী আসনটি বাহান্ন ভোটে\" জেতেন।\nসিটি কাউন্সিলে কোজাচেঙ্কোর এইচআরপি দলের পূর্বসূরী, ন্যান্সি ওয়েচসলার এবং জেরি ডিগ্রিক, উভয়ই সিটি কাউন্সিলে তাঁদের প্রথম এবং একমাত্র মেয়াদে কামিং আউট (নিজের যৌন অভিমুখিতার কথা জনসম্মুক্ষে স্বীকার করা বা আত্মপ্রকাশ করাকে বোঝায়) করেছিলেন, এইভাবে তাঁরা মার্কিন যুক্তরাষ্ট্রে প্রথম প্রকাশ্য এলজিবিটি পাবলিক-অফিস হোল্ডার হয়েছিলেন; তবে, ওয়েচসলার বা ডিগ্রিক কেউই প্রতিদ্বন্দ্বিতার সময় প্রকাশ্যে লেসবিয়ান / সমকামী ব্যক্তি হিসাবে নিজেদের প্রকাশ করেননি।\nঅ্যান আর্বার শহর প্রাক্তন সিটি কাউন্সিল সদস্যের সম্মানে সিটি হলের সামনে একটি মূর্তি স্থাপনের পরিকল্পনা করে। এটি ২০২৪ সালে, তাঁর নির্বাচনের ৫০তম বার্ষিকীতে উৎসর্গ করা হবে বলে অনুমান করা হচ্ছে।\n\n\n== তথ্যসূত্র =="}