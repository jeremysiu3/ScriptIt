{"pageid": 1144356, "title": "তাতার খাঁন নাগের", "url": "https://bn.wikipedia.org/wiki?curid=1144356", "content": "তাতার খাঁন নাগের (পশতু: تاتار خان ناغر) মুঘল সম্রাট জাহাঙ্গীরের রাজত্বকালে পূবালী পাঠান জোটের একজন সৈনিক ছিলেন। যদিও তিনি মোগল সাম্রাজ্যের বিরুদ্ধে লড়াই করেছিলেন, বহারিস্তান-ই-গায়েবীর মতো মুঘল গ্রন্থে তাকে \"জঙ্গলের সিংহের বাহাদুরী\" থাকার বর্ণনা করা হয়েছে।\n\n\n== জীবনী ==\nতিনি পাঠান মুসলিম বংশে জন্মগ্রহণ করেন। তিনি নাগের গোত্রের অন্তর্ভূক্ত ছিলেন যারা নাগেরের বংশধর। নাগের ছিলেন দানী সাহেবের ছেলে, যিনি গরগশ্ত সাহেবের ছেলে, যিনি পাঠান জাতির প্রতিষ্ঠাতা কায়েস আব্দুর রশীদের ছেলে। তাতার খাঁন নাগের পূবালী পাঠান জোটের নেতা খাজা উসমানের সেবায় নিয়োজিত হয়ে মুঘলদের বিরুদ্ধে লড়াই করেন।\nউসমান এবং তার ফৌজ, যার মধ্যে তাতার খাঁন নাগের অন্তর্ভুক্ত ছিলেন, প্রায়ই হাসানপুরের (কিশোরগঞ্জের হয়বতনগর) কাছে মুঘল কেল্লা-নির্মাতাদের উপর আকস্মিক আক্রমণ চালাতেন। মুঘল এখানে প্রতি পাঁচ দিন পর পর একটি কেল্লা তৈরি করতেন। মুঘল শিবির যখন ১১তম কেল্লায় অবস্থান নেয়, তখন উসমান ও তার ফৌজ মুঘল বিরোধিতা করতে আসে। এই সুযোগে তাতার খাঁন নাগের সরাসরি কেল্লা আক্রমণ করেন। মুঘল সৈন্যদ্ব​য় খাজা খান এবং মীর্জা ইসফন্দিয়ার তাতার খাঁন নাগেরের বিরুদ্ধে একটি আপত্তি চালান। মুঘল গোলন্দাজের ভয়ে অন্যান্য পাঠানরা পালিয়ে যাওয়ার কারণে তাতার খাঁন নাগের তখন একা ছিলেন। খাজা খান ও মীর্জা ইসফন্দিয়ার নাগেরের দিকে তাদের তলোয়ার চালান এবং বল্লম ও গুলি ছুঁড়ে মারেন। উভয় পক্ষ আহত হলেও শুধুমাত্র নাগের নিহত হন।\nমুঘলদের রেওয়াজ ছিল আনুগত্য নির্বিশেষে মৃতদের সম্মান করা। তাতার খাঁন নাগেরের শরীরে প্রচুর পরিমাণে জাফরান সুগন্ধি ছিটিয়ে দিয়ে মুঘলরা নাগেরের লাশ পালকিতে নিয়ে তার নেতা খাজা উসমানের কাছে ফিরিয়ে দেন। যদিও দুই পক্ষ তাদের লড়াই চালিয়ে নিয়েছিলেন, এই উপলক্ষ উভয় পক্ষের দ্বারা প্রশংসিত হয়েছিল এবং মানবতা, মরদামি ও ইসলামি নীতি হিসেবে বিবেচিত হয়েছিল।\n\n\n== আরও দেখুন ==\nমুঘল অস্ত্র\nইসলাম খাঁ\n\n\n== তথ্যসূত্র =="}