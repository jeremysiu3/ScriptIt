{"pageid": 1124547, "title": "রেংমিটচ্য ভাষা", "url": "https://bn.wikipedia.org/wiki?curid=1124547", "content": "রেংমিটচ্য ভাষা বাংলাদেশের পার্বত্য চট্টগ্রাম ও মিয়ানমারের একটি ভাষা। এটি বর্তমানে সংকটাপন্ন-বিপন্ন একটি ভাষা। এটি স্বতন্ত্র কিন্তু নিকটবর্তী খুমি এবং ম্রো ভাষার সাথে ঘনিষ্ঠভাবে সম্পর্কিত ভাষা।\nবাংলাদেশের স্বাধীনতা যুদ্ধের প্রক্কালে আলীকদমে কয়েকটি পাড়ায় শতাধিক রেংমিটচ্যভাষী পরিবার ছিল। ক্লাউস-ডিয়েটার ব্রাউনস ও লোরেন্স জি লোফলার ১৯৬০-এর দশকে ম্রো; হিল পিপল অন দ্য বর্ডার অব বাংলাদেশ নামে একটি বইয়ে লিখেছেন, “আরাকান থেকে আসা খুমি নামে রেংমিটচ্য ভাষার একটি উপজাতি মাতামুহুরী উজানের ম্রোদের সঙ্গে মিশে গেছে।”\nএ ভাষাভাষী জনগোষ্ঠী আলীকদম উপজেলার সদর থেকে ১০-১২ মাইল দূরে তৈনখালের উপত্যকায় অবস্থিত ক্রাংসিপাড়ায় প্রায় ৩০০ বছরেরও বেশি সময় ধরে বাস করছেন। ২০১৩ সালে এই ভাষার বক্তা হিসেবে ৩৬ জনকে পাওয়া গিয়েছিল। ২০১৪ সালে তা কমে ৩০ জনের নিচে দাঁড়ায়। সমকালের প্রতিবেদন অনুযায়ী ২০২১ সালে এই ভাষায় কথা বলতে পারতেন ১০ জন। ২০২২ সালে প্রথম আলোর বিশেষ প্রতিবেদন অনুযায়ী এ ভাষাভাষীর সংখ্যা ৬ জন। এদের বেশিরভাগ হলেন ৬০ উর্ধ্ব ব্যক্তি। ছয়জনের মধ্যে চারজন আলীকদম ও দুজন নাইক্ষ্যংছড়ি উপজেলার দুর্গম ম্রো জনগোষ্ঠীর পাড়ায় বসবাস করেন। মায়ানমার ও ভারতে অভিবাসন এবং স্থানীয় সংখ্যাগরিষ্ঠ জাতির সাথে বিবাহবন্ধনে আবদ্ধ হয়ে সংস্কৃতি পরিত্যাগ করা প্রভৃতি কারণে এ ভাষাভাষী লোকেরা বিলুপ্ত হচ্ছে।\nভাষাবিজ্ঞানী পিটারসন (২০১৭) রেংমিটচ্য ভাষাকে খোমীয় ভাষাসমূহের একটি হিসেবে শ্রেণিভুক্ত করেন।\nভাষাটির কিছু শব্দের উদাহরণ হল:\n\nচবা (ধান)\nহুং (পাহাড়)\nতুই (পানি)\nবেহেক (ছাগল)\nআই চি ক কাইকো (আমি তোমাকে ভালোবাসি)\n\n\n== তথ্যসূত্র =="}