{"pageid": 1123939, "title": "মেসাই দেবী", "url": "https://bn.wikipedia.org/wiki?curid=1123939", "content": "মেসাই দেবী (তেলুগু: మైసమ్మ) (মারাঠি: मेसाई), যিনি মাইসাম্মা নামেও পরিচিত, এছাড়া মেস্কো (মারাঠি: मेस्को) বলেও লেখা হয়, হলেন একজন হিন্দু লোকদেবী। তেলুগু ভাষায় তিনি আম্মা এবং মারাঠিতে আঈ (তেলুগু: అమ్మ মারাঠি: आई, \"মা\") বলে পরিগণিত। তিনি প্রধানত দক্ষিণ ভারতের তেলেঙ্গানা, কর্নাটক এবং মহারাষ্ট্রের গ্রামীণ এলাকায় দেবী মাতৃকা হিসাবে পূজিত হন।\nতাঁর উপাসনা মূলত হাম, গুটিবসন্ত এবং জলবসন্ত এবং অন্যান্য মারাত্মক ভাইরাস সম্পর্কিত রোগ নিরাময়ের সাথে জড়িত। তিনি তেলেঙ্গানা এবং অন্ধ্র প্রদেশের কিছু গ্রামাঞ্চলে কূলদেবী হিসেবেও পূজিত হন।\nতাঁকে ইয়েল্লাম্মা, কাট্টাম্মা, পোচাম্মা, গঙ্গাম্মা, মেদালাম্মা এবং অন্যান্য গ্রামীণ নারী দেবতার বোন হিসেবে মনে করা হয়। বিশ্বাস করা হয় যে, তিনি তাৎক্ষণিকভাবে তাঁর ভক্তদের রোগ নিরাময় করেন।\n\n\n== সাধারণ বর্ণনা ==\nগ্রামের মানুষ ছাড়াও যেকোন জাতি বা সম্প্রদায়ের মানুষ মেসাই দেবীকে তাদের ঐশ্বরিক মা হিসাবে পূজা করতে পারে। বিশ্বাস করা হয় তিনি ভক্তের সব সমস্যা দূর করেন এবং তাদের বরদান করেন। মেসাই দেবীর মন্দির তেলেঙ্গানার কাড়থালের কাছে মাইসিগান্দিতে অবস্থিত। এটি বহু প্রাচীন একটি মন্দির, এটি সবুজ প্রকৃতির মাঝে অবস্থিত।\nমাইসিগান্ডিতে মাইসাম্মার মূর্তিটি ২০ ফুট উঁচু, এখানে গোপুরমটিও বিশাল এবং সমস্ত দক্ষিণ ভারতীয় মন্দিরের থেকে আলাদা বলে মনে করা হয় কারণ এটির শীর্ষ বা ছাদ খোলা থাকে। বিশ্বাস করা হয় যে এখানে মাতা একটি খোলা মন্দির চেয়েছিলেন। এই মন্দিরের পুরোহিতরা সাধারণত বানজারা বা লাম্বাদা বর্ণের।\n\n\n== কিংবদন্তি ==\nকিংবদন্তি অনুসারে, একবার এক গোপালক বনের কাছে মাতা মেসাইয়ের একটি মূর্তি দেখেছিল। সে তৎক্ষণাৎ গ্রামে ফিরে গিয়ে গ্রামবাসীকে এই মূর্তির কথা জানায়। গ্রামবাসী খুব খুশি হয় এবং সেই স্বর্গীয় মূর্তির পুজো শুরু করে। তারা নিজেদের গ্রামে মাইসাম্মার জন্য একটি মন্দির প্রতিষ্ঠা করে।\n\n\n== বর্তমান ==\nমাইসাম্মার মন্দিরের সংস্কার হয় এবং নিয়মিত রক্ষণাবেক্ষণ হয়। দেবী মূর্তি খোলা মন্দিরে থাকে, অর্থাৎ মন্দিরের মাথায় কোন ছাদ নেই। মন্দিরে পুরোহিত নিয়মিত পুজো করে এবং মাতৃমূর্তিকে ফুলের মালা দিয়ে সাজানো হয়।\nউৎসবের সময়, বিপুল সংখ্যক স্থানীয় গ্রামবাসী মন্দিরে আসে এবং বিশেষ পুজো ও অভিষেক সম্পন্ন করে। তারা দেবীকে নৈবেদ্য প্রদান করে। সকলে বিশ্বাস করে যে দেবী মাতৃকা খুবই শক্তিশালী এবং ভক্তদের সব ইচ্ছা পূরণ করেন।\n\n\n== আরও দেখুন ==\nকট্টা মাইসাম্মা মন্দির\nমাইসিগান্দি মাইসাম্মা মন্দির, কাড়থাল\nগান্ধারী মাইসাম্মা যাত্রা\nমারিয়াম্মান\n\n\n== টীকা =="}