{"pageid": 1325838, "title": "কিম জু-এ", "url": "https://bn.wikipedia.org/wiki?curid=1325838", "content": "কিম জু-এ (কোরীয়: 김주애; জন্ম আনু. ২০১৩ সালে) উত্তর কোরিয়ার সর্বোচ্চ নেতা কিম জং উন এবং তাঁর স্ত্রী রি সোল জু-এর কন্যা।\n\n\n== জীবনী ==\nসাধারণত মনে করা হয় যে কিম জু-এ ২০১৩ সালে জন্মগ্রহণ করেন। রি সোল জুকে ২০১২ সাল থেকে উত্তর কোরিয়ার গণমাধ্যম থেকে অনুপস্থিত থাকতে দেখা যায়, পরবর্তীতে এর কারণ হিসাবে তাঁর গর্ভাবস্থাকে দায়ী করা হয়। জু-এ-এর নাম উত্তর কোরিয়ার বাইরে পরিচিত হয়ে উঠে যখন আগের বছর মার্কিন পেশাদার বাস্কেটবল খেলোয়াড় ডেনিস রডম্যান, যাঁর কিম জং উনের সঙ্গে ঘনিষ্ঠ ব্যক্তিগত সম্পর্ক রয়েছে, উত্তর কোরিয়ায় এক সফরের বর্ণনায় শিশু জু-এ-এর কথা উল্লেখ করেছিলেন। রডম্যান বলেন যে তিনি \"তাঁদের (কিম-রি দম্পতির) শিশু জু-একে [কোলে নিয়েছিলেন]\" এবং কিমকে তিনি একজন \"ভালো পিতা\" বলে প্রশংসা করেন। ধারণা করা হয়, কিম জু-এ-এর এক বড় ভাই রয়েছে, যে ২০১০ সালে জন্মগ্রহণ করে এবং অজানা লিঙ্গের আরেক সহোদর রয়েছে, যে ২০১৭ সালে জন্মগ্রহণ করে।\n২০২২ সালের নভেম্বর মাসে ক্ষেপণাস্ত্র উৎক্ষেপণের সময় কিম জু-এ প্রথমবারের মতো জনসমক্ষে উপস্থিত হন। তিনি ২০২৩ সালের ফেব্রুয়ারি মাসের প্রথম দিকে আরও পাঁচবার জনসাধারণের সমক্ষে আত্মপ্রকাশ করেন। রাষ্ট্রীয় সংবাদমাধ্যম প্রাথমিকভাবে তাঁকে কিম জং উনের \"প্রিয়\" কন্যা বলে ডাকতো, কিন্তু শীঘ্রই তাঁর জু-একে সম্বোধন করতে \"সম্মানিতা\" বিশেষণটি ব্যবহার করতে শুরু করে, যা শুধুমাত্র উত্তর কোরিয়ার সমাজের সবচেয়ে সম্মানিত সদস্যদের জন্যই ব্যবহৃত হয়, উদাহরণস্বরূপ কিম জু-এ পিতামাতা। কিছু বিশ্লেষক মনে করেন যে জনগণের সামনে তাঁকে নতুন করে চরিত্রায়ন কিম পরিবারকে একটি ঐতিহ্যবাহী রাজবংশের মতো করে উপস্থাপন করার একটি প্রচেষ্টা অথবা উত্তর কোরিয়ার সরকারের আভ্যন্তরীণ প্রতিদ্বন্দ্বিতার প্রতিক্রিয়া বা জবাব। এর ফলে এমন জল্পনাও তৈরি হয়েছে যে তাঁর পিতা তাঁকে ভবিষ্যত উত্তরসূরি হিসাবে নির্বাচিত করেছে, যাঁর মাধ্যমে জু-এ উত্তর কোরিয়ার প্রথম নারী সর্বোচ্চ নেতা হয়ে উঠতে পারেন। ১৮ নভেম্বরের ক্ষেপণাস্ত্র উৎক্ষেপণের স্মরণে, রাষ্ট্র-নিয়ন্ত্রিত কোরিয়া স্ট্যাম্প কর্পোরেশন ১৫ ফেব্রুয়ারি ২০২৩ তারিখে কিম জু-এ-এর ছবিযুক্ত নতুন ডাকটিকিট উন্মোচন করে। ১৬ ফেব্রুয়ারি ২০২৩ তারিখে উত্তর কোরিয়ার সরকার \"কিম জু-এ\" নামের ব্যক্তিদের নিজেদের নাম পরিবর্তন করার নির্দেশ প্রদান করে। ১৮ ফেব্রুয়ারি তাঁকে তাঁর বাবার সাথে কিম জং ইলের জন্মবার্ষিকী বা উজ্জ্বল তারকা দিবসের একটি উৎসবে অংশগ্রহণ করতে দেখা যায়। ৯ সেপ্টেম্বর ২০২৩ তারিখে তিনি আবারও প্রজাতন্ত্র প্রতিষ্ঠা দিবসের ৭৫তম বার্ষিকী উপলক্ষে একটি কুচকাওয়াজে উপস্থিত ছিলেন। তিনি মে ডে স্টেডিয়ামে ২০২৪ সালের নতুন বছরের গ্র্যান্ড পারফরম্যান্সে তাঁর বাবার সঙ্গে উপস্থিত ছিলেন।\n\n\n== তথ্যসূত্র =="}