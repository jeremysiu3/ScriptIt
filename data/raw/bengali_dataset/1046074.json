{"pageid": 1046074, "title": "পুন্তমল্লী", "url": "https://bn.wikipedia.org/wiki?curid=1046074", "content": "পুন্তমল্লী দক্ষিণ ভারতের তামিলনাড়ু রাজ্যের তিরুভেলুর জেলার পুন্তমল্লী তালুকের সদর শহর। এটি চেন্নাই মহানগরের পশ্চিম দিকে অবস্থিত একটি লোকালয়। নিকটবর্তী রেল স্টেশনটি হল তিরুনিন্দ্রবুর রেলওয়ে স্টেশন। এটিকে শহরের পশ্চিম দিকের প্রবেশদ্বার বলা হয়। এটি শহরের অন্যতম দ্রুত অর্থনৈতিক বৃদ্ধিপ্রাপ্ত সাংস্কৃতিক এলাকা। তামিলনাড়ু সরকার পুন্তমল্লী পৌরসভার অঞ্চলগুলিকে আবাড়ি নগর নিগমের অন্তর্ভুক্ত করার পরিকল্পনা করেছেন।\n\n\n== অবস্থান ==\nপুন্তমল্লী শহর চেন্নাই-বেঙ্গালুরু মহাসড়কের উপর ফোর্ট সেন্ট জর্জ থেকে ২৩ কিলোমিটার, শ্রীপেরুম্বুদুর থেকে ১৭ কিলোমিটার এবং চেন্নাই বহিঃস্থ চক্রপথের ওপর তিরুনিন্দ্রাবুর থেকে ১২ কিলোমিটার দূরে অবস্থিত।  মাউন্ট-পুন্তমল্লী সড়ক, পুন্তমল্লী হাই রোড এবং পল্লাবরম-কুন্দ্রতুর-পুন্তমল্লী সড়কের সংযোগস্থলে অবস্থিত এই লোকালয় গিণ্ডি থেকে ১১ কিলোমিটার এবং চেন্নাই বাইপাস এর উপর চেন্নাই মফস্বল বাস টার্মিনাস থেকে ১৩ কিলোমিটার দূরে অবস্থিত। চেন্নাই শহরতলি রেলওয়ের দক্ষিণ শাখার আবাড়ি রেলওয়ে স্টেশন থেকে এটি ৯ কিলোমিটার ও পল্লাবরম রেলওয়ে স্টেশন থেকে ১২ কিলোমিটার দূরত্বে অবস্থিত। চেন্নাই থেকে মফস্বল বাস পরিষেবার মাধ্যমে তিরুপতি, কাঞ্চীপুরম এবং ভেলোর যাবার জন্য পুন্তমল্লী একটি গুরুত্বপূর্ণ বাস স্টপ।\n\n\n== নামকরণ ==\nপুন্তমল্লী নামটি এসেছে পূবিরুন্ধবল্লী থেকে যার অর্থ জুঁই ফুল চাষ করার স্থান। জনশ্রুতি অনুসারে এই স্থানে দেবী লক্ষ্মী জুঁই ফুলের ওপর অধিষ্ঠিতা হয়ে তিরুকাক্ষি নাম্বি আলবরকে দর্শন দেন। তিনি কাঞ্চীতে তার ইষ্ট দেবতা বরদরাজকে এই স্থানের জুঁই ফুল দিয়ে পুজো দেন। স্থানটির লক্ষ্মীপুরম ও উলগুবুইয়াকোণ্ড চোলপুরম নামেও পরিচিত।\n\n\n== দর্শনীয় স্থান ==\nমনে করা হয় পুন্তমল্লী শহর বরদরাজ পেরুমালের অন্যতম ভক্ত তিরুকাক্ষি নাম্বি আলবর বা তিরুকাক্ষি নাম্বিগলের জন্মস্থান। তিনি ছিলেন রামানুজ আচার্যের গুরু। তিনি তাকে তিরুগোষ্ঠীয়ুরের সৌম্য নারায়ণ পেরুমাল মন্দির গিয়ে অষ্টাক্ষর মন্ত্র অধ্যয়ন করার পরামর্শ দেন।\nপথে তিনি‌ বরদরাজ পেরুমাল ও পুষ্পকাবল্লী দেবী মন্দির, বৈদ্যনাথস্বামী ও তৈয়লনায়কী দেবী মন্দিরের দর্শন পান। পরে খ্রিস্টীয় অষ্টাদশ শতাব্দীতে নির্মিত একটি শিব মন্দির পুন্তমল্লীর জনপ্রিয়তা বৃদ্ধি করে।  এখানে রয়েছে তিনটি পুরনো ধাঁচের গির্জা, নবাব জুমলাতুল মুলুকের দাস জুলফিকার ও তার পুত্র রুস্তমের তৈরি একটি মসজিদ। ১৬৫৩ খ্রিস্টাব্দের একটি পারসিক শিলালেখ হতে এই মসজিদের উল্লেখ রয়েছে। নিকটেই রয়েছে মহামেডান দুর্গ। এখানে রয়েছে একটি পুরনো ব্রিটিশ গোরস্থান।\n\n\n== জনতত্ত্ব ==\n\n২০১১ খ্রিস্টাব্দে ভারতের জনগণনা অনুসারে পুন্তমল্লী লোকালয়ের জনসংখ্যা ছিল ৫৭,২২৪ জন, যেখানে প্রতি হাজার পুরুষে ৯৯৯ জন নারী বাস করতেন যার রাষ্ট্রীয় গড়ের তুলনায় অধিক। মোট শিশু সংখ্যা ৬,৪৯৬ জন যেখানে শিশুপুত্র সংখ্যা ৩,৩১৩ জন এবং শিশুকন্যা সংখ্যা ৩,১৮৩ জন। জনসংখ্যা অনুপাতে তফসিলি জাতি ও তফসিলি উপজাতি শতাংশ যথাক্রমে ১৫.২৪ ও ০.১০ শতাংশ। শহরটির সাক্ষরতার হার ছিল ৭৮.৮৮ শতাংশ যা জাতীয় সাক্ষরতার হারের তুলনায় বেশি। শহরে মোট পরিবার সংখ্যা ১৪,৬৬৮ টি। মোট শ্রমজীবীর সংখ্যা ২২,৪১১ জন, যার মধ্যে কৃষক ১৩৩ জন, মূল কৃষিজীবী ২২৬ জন গৃহস্থলী সংক্রান্ত শ্রমজীবী ৫৭৬ জন, অন্যান্য শ্রমজীবী ১৮,০৮৪ জন। মোট প্রান্তিক শ্রমজীবী সংখ্যা ৩,৩৯২ জন, যার মধ্যে প্রান্তিক কৃষক ২৯ জন, প্রান্তিক কৃষিজীবী ৩৫ জন, প্রান্তিক গৃহস্থলী সংক্রান্ত শ্রমজীবী ১২৮ জন, অন্যান্য প্রান্তিক শ্রমজীবী ৩,২০০ জন।\n\n\n== রাজনীতি ==\nপুন্তমল্লী বা পুনামালী বিধানসভা কেন্দ্র তিরুভেলুর লোকসভা কেন্দ্রের‌ অন্তর্গত।\n\n\n== তথ্যসূত্র =="}