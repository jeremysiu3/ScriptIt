{"pageid": 1434955, "title": "সঙ্গীত সঞ্চালনা", "url": "https://bn.wikipedia.org/wiki?curid=1434955", "content": "সঙ্গীত সঞ্চালনা বা সংক্ষেপে সঞ্চালনা বলতে কোনও সঙ্গীত পরিবেশনা অনুষ্ঠান যেমন কোনও ঐকতান বাদকদল বা গায়কবৃন্দের ঐকসঙ্গীত পরিবেশনা অনুষ্ঠান সঞ্চালনা বা পরিচালনা করার কলাটিকে নির্দেশ করা হয়। আরও সঠিক করে বললে একই সময়ে একাধিক বাদক বা গায়কের সমবেত পরিবেশনাকে ইশারা-ইঙ্গিতের ব্যবহারের মাধ্যমে পরিচালনা করাকে সঞ্চালনা বলে। একজন সঞ্চালকের মূল কর্তব্য হল কোনও সঙ্গীতের লিখিত রূপটিকে এমনভাবে বাদক ও গায়কদের কাছে ব্যাখ্যা করা, যাতে ঐ লিখিত সঙ্গীতের বিভিন্ন নির্দেশনা যেন বাদন ও গানে ফুটে ওঠে। এছাড়া তিনি সঙ্গীতের লয় স্থির করতে, সঙ্গীতের নির্দিষ্ট মুহূর্তে নির্দিষ্ট বাদকদলের সঠিক অনুপ্রবেশ নিশ্চিত করতে, এবং প্রয়োজন হলে সঙ্গীতের খণ্ডবিভাজনকে নির্দিষ্ট আকৃতি দিতে গুরুত্বপূর্ণ ভূমিকা রাখেন। সঞ্চালকরা সঙ্গীতশিল্পীদের সাথে মূলত হাতের ইশারা দিয়ে যোগাযোগ স্থাপন করেন। এই কাজে তিনি একটি ছোট দণ্ড বা ব্যাটনেরও সাহায্য নিতে পারেন। এছাড়া তিনি মুখের অভিব্যক্তি দিয়ে ও চোখে-চোখেও সংকেত জ্ঞাপন করতে পারেন। মহড়ার সময় মাঝে মাঝে বিরতি পড়ে, আর সেই মুহূর্তে একজন সঞ্চালক তাঁর নির্বাক সঞ্চালনার পাশাপাশি কিছু সম্পূরক নির্দেশনা ভাষায় ব্যক্ত করতে পারেন।\nএকজন সঞ্চালক সাধারণত একটি উঁচু মঞ্চের উপর দাঁড়ান ও তার সামনে সম্পূর্ণ স্বরলিপি-অনুলিপিটি একটি আধার বা স্ট্যান্ডে স্থাপন করা থাকে। অনুলিপিতিতে সবগুলি বাদ্যযন্ত্র ও কণ্ঠের স্বরলিপিগুলি অন্তর্ভুক্ত থাকে। ১৯শ শতকের মধ্যভাগ থেকে সিংহভাগ সঞ্চালক আর সঞ্চালনের সময় কোনও বাদ্যযন্ত্র বাজান না, তবে পাশ্চাত্য ধ্রুপদী সঙ্গীতের ইতিহাসের প্রথম দিকে সঞ্চালনার পাশাপাশি একটি বাদ্যযন্ত্র বাজানোর প্রচলন ছিল। যেমন বারোক সঙ্গীতে সাধারণত একজন হার্পসিকর্ড বাদক বা মূল বেহালাবাদক নেতৃত্ব দিতেন। এছাড়া পিয়ানো বা স্বরসংশ্লেষক (সিন্থেসাইজার) বাজিয়ে সঞ্চালন করার চল এখনও প্রচলিত আছে, বিশেষ করে পিট অর্কেস্ট্রাগুলিতে।\nসঞ্চালকেরা অর্কেস্ট্রা বা সমবেত বাদনদলের বা গায়কবৃন্ধের দিকনির্দেশকের দায়িত্ব পালন করেন। তারা কোন সঙ্গীতকর্মটি পরিবেশন করা হবে তা নির্বাচন করেন, সেটির অনুলিপি অধ্যয়ন করেন ও সেই অনুলিপিটিতে কিছু পরিবর্তন সাধন করেন (যেমন লয়, প্রকাশভঙ্গি, খণ্ডবিভাজন, পুনরাবৃত্তি, ইত্যাদি), সেটির অভিব্যক্তি কীরকম হবে তা নির্ণয় করেন এবং তাঁর কল্পদৃশ্য বা ভিশন পরিবেশন শিল্পীর কাছে জ্ঞাপন করেন। অধিকন্তু তারা বিভিন্ন সাংগঠনিক কাজ, যেমন মহড়ার দিনক্ষণ ঠিক করা, সমবেত পরিবেশন (কনসার্ট) মৌসুম পরিকল্পনা, শুনানি পরিচালনা ও সেখান থেকে শিল্পী নির্বাচন, সংবাদমাধ্যমে শিল্পীদলের প্রচারণা, ইত্যাদি কাজের দায়িত্ব নিতে পারেন। ঐকবাদন দল (অর্কেস্ট্রা), গায়কবৃন্দ (কয়ার), সমবেত বাদনদল (কনসার্ট ব্যান্ড) ও অন্যান্য অপেক্ষাকৃত বড় আকারের সঙ্গীতশিল্পীদলগুলিকে সাধারণত একজন সঞ্চালক নেতৃত্ব দান করেন।\n\n\n== তথ্যসূত্র =="}