{"pageid": 1002056, "title": "ডি মোয়েন, আইওয়া", "url": "https://bn.wikipedia.org/wiki?curid=1002056", "content": "ডি মোয়েন যুক্তরাষ্ট্রের আইওয়া অঙ্গরাজ্যের রাজধানী ও সবচেয়ে জনবহুল শহর। এটি পোল্ক কাউন্টির কাউন্টি আসন। শহরের একটি ক্ষুদ্র অংশ ওয়ারেন কাউন্টিতে বিস্তৃত। ১৮৫১ সালের ২২ সেপ্টেম্বর ফোর্ট ডি মোয়েন নামে শহরটিকে স্থানীয় শাসনের আওতাভুক্ত করা হয়। ১৮৫৭ সালে ফোর্ট ছেঁটে শহরটির নাম ডি মোয়েন করা হয়।  ডি মোয়েন নদীর উপর শহরটি অবস্থিত ; ঐ নদীর নামেই শহরটির নামকরণ করা হয়েছে। ডি মোয়েন নদীর নামের অনুপ্রেরণা রিভিয়ের ডি মোয়েন, যার অর্থ সন্ন্যাসীদের নদী। ২০১৯ সালের হিসাব অনুযায়ী ডি মোয়েনের জনসংখ্যা ২,১৪,২৩৭।\nডি মোয়েন যুক্তরাষ্ট্রের বিমাশিল্পের অন্যতম কেন্দ্র। আর্থিক সেবা ও প্রকাশনাশিল্প এখানে দ্রুত প্রসার লাভ করেছে। বিজনেস ওয়্যার সাময়িকী একে যুক্তরাষ্ট্রের বিমা কোম্পানিগুলোর কার্যক্রম পরিচালনার জন্য এক নাম্বার স্থান হিসেবে আখ্যায়িত করেছে। এটি বিশ্বের তৃতীয় বৃহত্তম বিমা রাজধানী হিসেবেও স্বীকৃতি লাভ করেছে। প্রিন্সিপাল ফিন্যান্সিয়াল গ্রুপ, মেরেডিথ কর্পোরেশন, রুয়ান পরিবহন, টিএমসি পরিবহন, ইএমসি বিমা কোম্পানি, ওয়েলমার্ক ব্লু ক্রস শিল্ড সহ অনেক প্রতিষ্ঠান এখানে কার্যক্রম পরিচালনা করে। এছাড়াও ডি মোয়েন মেট্রোপলিটন এলাকায় ওয়েলস ফার্গো, ভয়া ফিন্যান্সিয়াল, ন্যাশনওয়াইড মিউচুয়াল ইনস্যুরেন্স কোম্পানি, এসিই লিমিটেড, মার্শ, মোনসাটো ও কোর্তেভা কোম্পানি কার্যক্রম পরিচালনা করে থাকে।  সম্প্রতি মাইক্রোসফট, হিউলেট প্যাকার্ড ও  ফেসবুক ডি মোয়েন এলাকায়  উপাত্ত প্রক্রিয়াকরণ ও অবকাঠামোগত সুবিধা নির্মাণ করেছে।\nযুক্তরাষ্ট্রের রাষ্ট্রপতি নির্বাচনের রাজনীতিতে ডি মোয়েনের গুরুত্ব অপরিসীম। এখানেই প্রাইমারি নির্বাচনের প্রথম সম্মেলন বা ককেকাস আয়োজিত হয়। ডি মোয়েন শহরেই অনেক রাষ্ট্রপতি পদপ্রার্থী সদর দপ্তর প্রতিষ্ঠা করেন। ২০০৭ সালে প্রকাশিত এক নিবন্ধে নিউ ইয়র্ক টাইমস বলে, \"আপনার যদি খুব কাছ থেকে সর্বোচ্চসংখ্যক রাষ্ট্রপতি পদপ্রার্থী দেখার ইচ্ছে থাকে, তাহলে ডি মোয়েনের চেয়ে আদর্শ শহর আর হতেই পারে না।\" \n\n\n== ইতিহাস ==\n১৮৪৩ সালের মে মাসে ডি মোয়েনের পত্তন হয়। ডি মোয়েন ও রাকুন নদী যেখানে মিলিত হয়, ক্যাপ্টেন জেমস অ্যালেন সেখানে একটি দুর্গ নির্মাণের কাজ তদারকি করেন। অ্যালেন রাকুন দুর্গ নাম রাখতে চাইলেও মার্কিন যুদ্ধ মন্ত্রণালয় এর নাম ডি মোয়েন দুর্গ রাখার সিদ্ধান্ত গ্রহণ করে। সাউক ও মেস্কওয়াকি ইন্ডিয়ানদের নিয়ন্ত্রণ করার জন্যই দুর্গটি নির্মাণ করা হয়েছিল। তাদের স্থানান্তরিত করার পর ১৮৪৬ সালে দুর্গটিও পরিত্যক্ত হয়।\nপরিত্যক্ত দুর্গ ও নিকটবর্তী এলাকায় পরবর্তীকালে নতুন করে বসতি স্থাপনের ধুম পড়ে। ১৮৪৬ সালের ২৫ মে একে পোল্ক কাউন্টির সদর দপ্তর হিসেবে ঘোষণা দেওয়া হয়। ১৮৫১ সালের ২২ সেপ্টেম্বর একে শহর হিসেবে স্থানীয় শাসনের আওতাভুক্ত করা হয়।\n\n\n== তথ্যসূত্র ==\n\n\n== বহিঃসংযোগ =="}