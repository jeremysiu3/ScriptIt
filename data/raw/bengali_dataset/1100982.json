{"pageid": 1100982, "title": "তেমা ভূমি", "url": "https://bn.wikipedia.org/wiki?curid=1100982", "content": "তেমার ভূমি,  তে'-বা বা তেমা (হিব্রু ভাষায়: תֵּמָא‎, গ্রিক: Θαιμάν, আরবি: تيماء এবং থাইমান) হচ্ছে ইহুদিদের হিব্রু বাইবেল তথা খ্রিস্টানদের পুরাতন নিয়মে বর্ণিত একটি ঐতিহাসিক স্থানের নাম। এই স্থানে নবী আব্রাহামের বড় পুত্র ইশ্মায়েলের ছেলেদের একজন তেমার বংশধরেরা বসতি স্থাপন করেছিলো। হিব্রু ভাষায়, এই নামের অর্থ হচ্ছে \"দক্ষিণী দেশ\"। এটি খুব সম্ভবত সৌদি আরবের উত্তর দিকে অবস্থিত এবং এর সাথে সৌদি আরবে আধুনিক জায়গা তায়মাকে চিহ্নিত করা হয়েছে। এটি একটি মরুদ্যান (যিরমিয়ের বর্ণনার সাথে মিলে যায়) এবং এই জায়গাটি মদিনা শহর থেকে ২০০ মাইল (৩২০ কিলোমিটার) উত্তরে, এবং দুমাত (দূমা) শহর থেকে ৪০ মাইল (৬৪ কিলোমিটার) দক্ষিণে অবস্থিত। উল্লেখ্য যে বর্তমানে দুমাত জায়গাটি এল-জাউফ নামে পরিচিত। তায়মা তথা তেমা প্রাচীন কাফেলা সড়ক পথের পাশে অবস্থিত যা পারস্য উপসাগরকে আকাবার উপসাগরে সংযুক্ত করে থাকে। এই পথটি অনাদিকালে শহরটিতে প্রচুর অর্থ ও ধনসম্পত্তি নিয়ে এসেছিল। আর.পি. ডাউটি তায়মা শহরকে একটি পুরনো প্রাচীর ঘেরা শহরের ধ্বংসাবশেষের সাথে চিহ্নিত করেছেন যার আয়তনের পরিধি আনুমানিক ৩ মাইল (৪.৮ কিলোমিটার)। সম্প্রতি এক আরামীয় ভাষা ফলক আবিষ্কৃত হয় যা তারিখ খ্রিস্টপূর্ব ৬ষ্ঠ শতাব্দীতে নির্ধারণ করা হয়েছে। এই ফলকের লেখা থেকে শহরটিতে অ্যাসিরীয়দের আনাগোনার প্রমাণ মিলেছে। জায়গাটির নাম কিউনিফর্মে উল্লেখ করা হয়েছে। বাণিজ্যিক পথে এর থাকার সম্ভাবনার নমুনা ইয়োব ৬:১৯ শ্লোকে পাওয়া যায়। তবে প্রায়শই এই জায়গাটিকে দুমাহ ভূমির সাথে চিহ্নিত করা হয়।\nবাইবেল বহুবার তেমার নাম উল্লেখ করা হয়েছে, যেমন যিশাইয় ২১:১৪; যিরমিয় ২৫:২৩, ৪৯:৭, ৪৯:২প; ওবদিয় ১:৯; এবং আমোস ১:১২। ইয়োবের অন্যতম গুরুত্বপূর্ণ চরিত্র তেমানীয় এলিফাস, এবং বংশাবলির প্রথম খণ্ডে উল্লেখিত হুশামকে তেমানীয়দের ভূমির অধিবাসী হিসেবে নির্দেশ করা হয়েছে।\nবাইবেলের বর্ণনার বাইরে, টলেমি, প্লাইনি, আগাথারচাইডস, এবং জোসেফাস এর নাম উল্লেখ করে। এর অবস্থান হিসেবে দামেস্ক ও মক্কার মাঝপথে, এবং ব্যাবিলনিয়া ও মিশরের মধ্যবর্তী স্থানে উল্লেখ করা হয়েছে। ইয়াকুত তার বইতে লিখেছেন যে মধ্যযুগে, এটি একটি ইহুদি সম্প্রদায় দ্বারা অধ্যুষিত ছিল। ব্যাবিলন সাম্রাজ্যের নাবুনাইদ এই শহরটি দখল করে। পরবর্তীতে পারস্যের সম্রাট মহান কুরুশ শহরটি জয় তাকে কারমানিয়ায় পাঠানোর আগ পর্যন্ত নাবুনাইদ এখানেই ছিলো।\n\n\n== তথ্যসূত্র =="}