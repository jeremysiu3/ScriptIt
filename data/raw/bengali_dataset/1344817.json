{"pageid": 1344817, "title": "শগুন চৌধুরী", "url": "https://bn.wikipedia.org/wiki?curid=1344817", "content": "শগুন চৌধুরী (জন্ম ২৬শে জুন ১৯৮৩)রাজস্থান রাজ্যের জয়পুর শহরের একজন ভারতীয় শুটার। তিনি জয়পুরের মহারানি গায়ত্রী দেবী গার্লস স্কুল থেকে তাঁর বিদ্যালয় জীবন শেষ করেন এবং দিল্লি বিশ্ববিদ্যালয়ের জেসাস অ্যান্ড মেরি কলেজ থেকে স্নাতক হন। শগুন চৌধুরী হলেন প্রথম ভারতীয় মহিলা, যিনি মাটির পায়রাতে লক্ষ্যভেদ করে অলিম্পিকের জন্য যোগ্যতা অর্জন করেছিলেন। তিনি লন্ডনে অনুষ্ঠিত ২০১২ গ্রীষ্মকালীন অলিম্পিকে ট্র্যাপ শুটিং ইভেন্টে ২০তম স্থান অর্জন করেছিলেন।\n\n\n== ক্রীড়া জীবন ==\nশগুন হলেন ওএনজিসির একজন খেলোয়াড়। তিনি তাঁর সাফল্যের কৃতিত্ব দিয়েছেন ইতালির কোচ মার্সেলো দ্রাদি ও ড্যানিয়েল ডিস্পিগনো এবং সেই সঙ্গে তাঁর ক্রীড়া মনোবিজ্ঞানী বৈভব আগাশেকে। ২০০৫ সালে শগুন চৌধুরী ডাবল ট্র্যাপ থেকে সরে এসে ট্র্যাপ ইভেন্টে খেলার সাহসী পদক্ষেপও করেছিলেন। মাত্র ২ বছর বয়সে তাঁর বাবা সুশীল চৌধুরী তাঁকে স্কিট শুটিংয়ের (একটি বিনোদনমূলক এবং প্রতিযোগিতামূলক ক্রিয়াকলাপ যেখানে অংশগ্রহণকারীরা কাদামাটির লক্ষ্য ভাঙার চেষ্টা করার জন্য শটগান ব্যবহার করে, এখানে লক্ষ্যগুলি দুটি স্থির স্টেশন থেকে যান্ত্রিকভাবে উচ্চ গতিতে এবং বিভিন্ন কোণে বাতাসে উড়ে যায়) সঙ্গে পরিচয় করিয়ে দেন।\nতিনিই প্রথম ভারতীয় মহিলা যিনি অলিম্পিক ট্র্যাপ শ্যুটিং ইভেন্টে যোগ্যতা অর্জন করেছেন। লন্ডনে ২০১২ সালে বাছাই পর্বে ৬১ পয়েন্ট স্কোর করে তিনি ২০তম অবস্থানে ছিলেন এবং ফাইনালে যেতে পারেননি। শগুন চৌধুরী একাধিকবার জাতীয় চ্যাম্পিয়ন হয়েছেন। তিনি ২০১৭ সালের ১৬ই নভেম্বর বৃহস্পতিবার ৬১তম জাতীয় শ্যুটিং চ্যাম্পিয়নশিপে মহিলাদের ট্র্যাপ ইভেন্টে জাতীয় চ্যাম্পিয়নশিপ জিতেছেন। তিনি একজন এশিয়ান গেমস পদক বিজয়ী এবং বর্তমান জাতীয় গেমস চ্যাম্পিয়ন।\n\n\n== তথ্যসূত্র =="}