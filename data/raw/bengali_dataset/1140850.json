{"pageid": 1140850, "title": "এরিক ক্রিশ্চিয়ান ক্লিমেনসন", "url": "https://bn.wikipedia.org/wiki?curid=1140850", "content": "এরিক ক্রিশ্চিয়ান ক্লিমেনসন (আগস্ট ১২, ১৮৭৬ - ২১ মে, ১৯৪১) একজন ড্যানিশ-আমেরিকান রসায়নবিদ ছিলেন। তার নাম ক্লিমেনসন বিজারণের সাথে জড়িত, যে প্রক্রিয়া দ্বারা একটি কার্বনিল মূলককে মিথিলিন মূলকে রূপান্তর করা যায়।\n\n\n== জীবনী ==\nএরিক ক্রিশ্চিয়ান ক্লিমেনসন ডেনমার্কের ওডেন্সে ১৮৭৬ সালের ১২ই আগস্ট জন্মগ্রহণ করেন।\nতিনি ১৫ বছর বয়সে স্কুল ত্যাগ করেন। প্রথম জীবনে নৌ অফিসার হওয়ার উদ্দেশ্যে এক যুদ্ধজাহাজের অভিযানে যোগদানের জন্য নিয়োগলাভ করলেও অসুস্থতার জন্য তার এই লক্ষ্য অর্জন সম্ভব হয়নি। ক্লিমেনসন কোপেনহেগেন পলিটেকনিক ইনস্টিটিউটে (বর্তমানে ডেনমার্ক কারিগরি বিশ্ববিদ্যালয়ে) অধ্যয়ন করেছিলেন। তিনি ১৯০০ সালে মার্কিন যুক্তরাষ্ট্রে চলে আসেন এবং ঔষধনির্মাণ শিল্পে কাজ করতে শুরু করেন। মিশিগানের ডেট্রয়েটে অবস্থিত ঔষধ কোম্পানি পার্কে-ডেভিস অ্যান্ড কো. -তে যোগদান করেন। ১৯১৩ সাল ক্লিমেনসন বিজারণ আবিষ্কারের কৃতিত্বস্বরূপ তিনি কোপেনহেগেন বিশ্ববিদ্যালয় থেকে পিএইচডি অর্জন করেন।\n১৯১৪ সালে তিনি, এইচ. জি. চ্যাপম্যান এবং রিয়া চিটেনডেন নিউ ইয়র্কের নিওয়ার্কে কমনওয়েলথ কেমিক্যাল কর্পোরেশন সহ-প্রতিষ্ঠা করেন। এখানে তিনি সোডিয়াম বেনজয়েট, ভ্যানিলিন এবং কুমারিন উৎপাদন পদ্ধতি উদ্ভাবন করেছিলেন। ১৯২৯ সালের এক অগ্নিকাণ্ডের পর, কোম্পানিটি মনসান্টো কেমিক্যাল কোম্পানি দ্বারা অধিগৃহীত হয় এবং সেন্ট লুইস, মিসৌরিতে স্থানান্তরিত হয়। মনসান্টোতে কাজ করার সময় ক্লিমেনসন কৃত্রিম মিষ্টকারক যৌগ স্যাকারিনের সংশ্লেষণ পদ্ধতি উদ্ভাবনে সহায়তা করেছিলেন। ১৯৩৫ সালে, তিনি নিউ ইয়র্ক শহরে ফিরে আসেন এবং দ্য ক্লিমেনসন কেমিক্যাল কর্পোরেশন প্রতিষ্ঠা করেন।\n২১ মে, ১৯৪১ তারিখে নিউইয়র্কের নিওয়ার্কে ক্লিমেনসন মৃত্যুবরণ করেন।\n\n\n== কৃতিত্ব ==\nতিনি পার্কে-ডেভিস অ্যান্ড কোং-এ থাকাকালীন যে বিক্রিয়াটি উদ্ভাবন করেছিলেন তার জন্য সবচেয়ে বেশি পরিচিত। এ বিক্রিয়ায় জিংক অ্যামালগাম এবং হাইড্রোক্লোরিক অ্যাসিড এর দ্বারা কিটোনকে বিজারিত করা হয়। এটি পলিসাইক্লিক অ্যারোমেটিক যৌগ এবং সরল হাইড্রোকার্বন পার্শ্বশিকলধারী অ্যারোমেটিক যৌগের প্রস্তুতিতে ব্যবহৃত হচ্ছে। এর দ্বিতীয়টি ফ্রিডেল-ক্রাফট অ্যালকাইলেশনের দ্বারা উৎপাদন করা যায় না।\n\n\n== তথ্যসূত্র =="}