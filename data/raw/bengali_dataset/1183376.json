{"pageid": 1183376, "title": "সাগরদীঘি, মুর্শিদাবাদ", "url": "https://bn.wikipedia.org/wiki?curid=1183376", "content": "সাগরদীঘি হল ভারতের পশ্চিমবঙ্গ রাজ্যের সাগরদীঘি সমষ্টি উন্নয়ন ব্লকের কার্যালয় ও একটি গ্রাম। ভারতের ২০১১ সালের আদমশুমারি বা জনগণনা অনুসারে গ্রামের সীমানার মধ্যের জনসংখ্যা হল ১,৯৯৬ জন। গ্রামটি মুর্শিদাবাদ জেলার জঙ্গিপুর মহকুমার সাগরদীঘি সমষ্টি উন্নয়ন ব্লকে অবস্থিত। সাগরদীঘির মোট আয়তন হল ২.১০২৭ বর্গকিমি (০.৮১১৯ বর্গমাইল)।\n\n\n== নামকরণ বা ব্যুৎপত্তি ==\nসাগরদিঘী নামটি সাগর ও দীঘি শব্দ দুটি গঠিত, যার অর্থ সমুদ্রের (সাগর) মতো হ্রদ বা বৃহৎ জলাশয়। সাগরদিঘীতে এমনই একটি হ্রদ রয়েছে। এই হ্রদটি দৈর্ঘ্য ও প্রস্থ যথাক্রমে ১.৫ কিলোমিটার ও ১ কিলোমিটার দীর্ঘ। হ্রদের সঠিক কেন্দ্রে (জলের নীচে) একটি মন্দির রয়েছে। হ্রদের জলস্তর হ্রাস পেলে মন্দিরের চূড়াটি দৃশ্যমান হয়।\n\n\n== ইতিহাস ==\nসাগরদিঘী পাল শাসনামলে (৭৫০-১১৭০ খ্রি.) বৌদ্ধ ধর্মের অন্যতম প্রধান কেন্দ্র ছিল। এর পর মধ্যযুগে (১৩শ শতাব্দীর প্রথম পর্ব) সাগরদিঘি একটি গুরুত্বপূর্ণ স্থান ছিল।\n\n\n== জনসংখ্যা ==\nসাগরদীঘি গ্রামের জনসংখ্যা ২০১১ সালের আদমশুমারি অনুসারে ১,৯৬৬ জন, যার মধ্যে ১,০২৩ জন পুরুষ ও ৯৪৩ জন মহিলা। সাগরদিঘী গ্রামে ০-৬ বছর বয়সী শিশুদের জনসংখ্যা ২২৩ জন, যা গ্রামের মোট জনসংখ্যার ১১.৩৪%। সাগরদীঘি গ্রামের গড় লিঙ্গ অনুপাত হল ৯২২, যা পশ্চিমবঙ্গ রাজ্যের গড় ৯৫০-এর চেয়ে কম। আদমশুমারি অনুসারে সাগরদীঘির শিশু লিঙ্গের অনুপাত হল ৯০৬, যা পশ্চিমবঙ্গের গড় ৯৫৬-এর চেয়ে কম।\n\n\n== নাগরিক প্রশাসন ==\n\n\n=== থানা ===\nসাগরদীঘি থানার এখতিয়ারের মধ্যে সাগরদীঘি সমষ্টি উন্নয়ন ব্লক রয়েছে।\n\n\n=== সমষ্টি উন্নয়ন ব্লকের সদর দপ্তর ===\nসাগরদিঘী সমষ্টি উন্নয়ন ব্লকের সদর দপ্তর সাগরদীঘি শহরে অবস্থিত।\n\n\n== শিক্ষা ==\nসাগরদিঘীতে দুটি উচ্চ মাধ্যমিক বিদ্যালয় রয়েছে। একটি সাগরদিঘী এস.এন উচ্চ বিদ্যালয় এবং অন্যটি সাগরদিঘী বালিকা উচ্চ বিদ্যালয়।\nসাগরদিঘীর একমাত্র উচ্চ শিক্ষা প্রতিষ্ঠান হল সাগরদিঘী কামদাকিঙ্কর স্মৃতি মহাবিদ্যালয়। এটি ২০০৮ সালে সাগরদীঘিতে প্রতিষ্ঠিত হয়েছিল।\n\n\n== স্বাস্থ্যসেবা ==\nসাগরদীঘি সুপার স্পেশালিটি হাসপাতালে ২০০ টির অধিক শয্যা রয়েছে।\n\n\n== তথ্যসূত্র =="}