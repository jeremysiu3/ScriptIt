{"pageid": 1517920, "title": "পাঁচ রাস্তার মোড়", "url": "https://bn.wikipedia.org/wiki?curid=1517920", "content": "পাঁচ রাস্তার মোড় বা শাপলা চত্বর কুষ্টিয়ার একটি সংযোগস্থল ও অন্যতম জনবহুল স্থান। ২০০৩ সালে কুষ্টিয়া পৌর কর্তৃপক্ষ এই পাঁচ রাস্তার মোড়ে জাতীয় ফুল শাপলার একটি ভাস্কর্য নির্মাণ করে। এর পর থেকে এই মোড়টি শাপলা চত্বর হিসেবে পরিচিত লাভ করে। ২০২০ সালে মুজিববর্ষ উপলক্ষ্যে শাপলার ভাস্কর্যটি ভেঙে  শেখ মুজিবুর রহমানের ভাস্কর্য নির্মাণ করা হয়।\nপাঁচটি রাস্তার মিলনের কারণে জায়গাটি পাঁচ রাস্তার মোড় হিসেবে পরিচিত। এখানে কুষ্টিয়া শহরেরে এনএস রোড পূর্ব-পশ্চিম, রওশন আলী খান চৌধুরী সড়ক উত্তর-পূর্ব এবং স্যার সৈয়দ আহম্মেদ রোড উত্তর দিক থেকে মিলিত হয়েছে।\n\n\n== ইতিহাস ==\nকুষ্টিয়া পৌর কর্তৃপক্ষ শহরের সৌন্দর্য বৃদ্ধির উদ্দেশ্য ২০০৩ সালে পাঁচ রাস্তার মোড়ে জাতীয় ফুল শাপলার ভাস্কর্য নির্মাণ করে। তখন থেকেই মোড়টি শাপলা চত্বর নামে নতুন পরিচিত লাভ করে।\n\nমুজিববর্ষ উপলক্ষ্যে ২০২০ সালে শাপলা ফুলের ভাস্কর্য ভেঙে শেখ মুজিবুর রহমানের ভাস্কর্য নির্মাণ করা হয়। নাম দেওয়া হয় মুজিব ভাস্কর্য। ভাস্কর্যটি ২০২০ সালের ১৬ ডিসেম্বর উদ্বোধন হওয়ার কথা ছিল। কিন্তু ৪ ডিসেম্বর দিবাগত রাতে দুর্বৃত্তরা নির্মিত মুজিব ভাস্কর্যের হাত, মাথা ও মুখের অংশ ভেঙে দেয়।\nভাস্কর্য ভাংচুর অভিযোগে কুষ্টিয়ার জগতি পশ্চিমপাড়ার ইবনি মাসউদ (র.) মাদ্রাসার দুইজন শিক্ষক ও দুইজন শিক্ষার্থীকে গ্রেফতার করা হয়। আদালত গ্রেফতারকৃত চারজনের মধ্যে দুই শিক্ষক ইউসুফ আলী ও আল আমিনকে ২০২৩ সালের ১৯ জানুয়ারি অব্যাহতি দেয়। ২০২৪ সালের ৭ অক্টোবর কুষ্টিয়া নারী ও শিশু আদালত দুই মাদ্রাসাছাত্র মিঠুন ও নাহিদকে খালাস করে দেয়।\nমুজিব ভাস্কর্য ভাংচুর করার পর সেখানে আরো দুইটি মোট তিনটি মুজিবের ভাস্কর্য নির্মাণ করা হয়। ভাস্কর জামাল মাহবুব শামীম ভাস্কর্যটি নির্মাণ করেছিলেন। ভাস্কর্যের বেদিতে জাতীয় চার নেতার ম্যুরাল নির্মাণ করা হয়েছিল।\nভাস্কর্যটি নির্মাণে ৩৪ লক্ষ থেকে ৩৫ লক্ষ বাংলাদেশী টাকা ব্যয় হয়েছিল। ভাস্কর্যের নিরাপত্তার জন্য পাঁচ রাস্তার মোড়ে সবসময় পুলিশের একটি টিম পাহারা দিত। এই নিরাপত্তার জন্য সরকারি কোষাগার থেকে প্রায় ১ কোটি ৩২ লক্ষ বাংলাদেশী টাকা খরচ করা হয়েছে। ২০২২ সালের ৫ ফেব্রুয়ারি মানসিক ভারসাম্যহীন এক ব্যক্তি ভাস্কর্যের মাথায় উঠে অশ্লীল অঙ্গভঙ্গি প্রদর্শন করে। সামাজিক যোগাযোগ মাধ্যমে এই ঘটনার ভিডিও ভাইরাল হয়। দায়িত্বে অবহেলার কারণে ৩ জন কনস্টেবলকে সাময়িকভাবে বরখাস্ত করা হয়।\n\n২০২৪ সালের ৪ আগস্ট ছাত্র-জনতার বিক্ষোভ মিছিল চলাকালীন প্রথম ভাস্কর্যে হামলা করে। প্রথমদিন বিক্ষুব্ধ জনতা হাতুড়ি দিয়ে ভাস্কর্যের কিছু অংশ ভাংচুর করে। পরবর্তী দিন ৫ আগস্ট ভাস্কর্য পুনরায় ভাঙচুর করার পাশাপাশি আগুন ধরিয়ে দেয়। ৬ আগস্ট ছাত্র-জনতা ক্রেন ব্যবহার করে ভাস্কর্যটি সম্পূর্ণ ভেঙে ফেলে। কিছুদিন ভাঙা অবস্থায় পড়ে থাকার পর কুষ্টিয়া পৌর কর্তৃপক্ষ জনসাধারণের চলাচলের সুবিধার জন্য পড়ে থাকা ধ্বংসস্তূপ সরিয়ে ফেলে।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে পাঁচ রাস্তার মোড় সম্পর্কিত মিডিয়া দেখুন।"}