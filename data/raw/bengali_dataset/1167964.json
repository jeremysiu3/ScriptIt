{"pageid": 1167964, "title": "সন্তোষজনক ঝুঁকিগ্রহণ মাত্রা", "url": "https://bn.wikipedia.org/wiki?curid=1167964", "content": "সন্তোষজনক ঝুঁকিগ্রহণ মাত্রা বলতে কোনও সংস্থা তার লক্ষ্য অর্জনের জন্য কোন ধরনের ঝুঁকি কোন্‌ মাত্রায় গ্রহণ করতে প্রস্তুত (যে মাত্রার পরে ঝুঁকি হ্রাসের জন্য পদক্ষেপ গ্রহণ প্রয়োজনীয় মনে করা হয়), তাকে বোঝায়। এই ব্যাপারটি নবীকরণের সম্ভাব্য লাভ ও পরিবর্তনের ফলে অনিবার্যভাবে যে হুমকিগুলির সম্মুখীন হতে হয়, এই দুইয়ের মধ্যে এক ধরনের ভারসাম্য নির্দেশ করে। আইএসও ৩১০০০ ঝুঁকি ব্যবস্থাপনা আদর্শতে সন্তোষজনক ঝুঁকিগ্রহণ মাত্রার এইরূপ একটি সংজ্ঞা প্রদান করা হয়েছে। এই ধারণাটি ঝুঁকি ও ঝুঁকি ব্যবস্থাপনায় একটি সংস্থার গৃহীত দৃষ্টিভঙ্গিকে দিকনির্দেশনা প্রদান করে। ব্যবসায়িক খাতভেদে, একই খাতে সংস্থাভেদে, একই সংস্থার ভেতরে বিভাগভেদে, এমনকি একই প্রকল্পে সময়ভেদে সন্তোষজনক ঝুঁকিগ্রহণ মাত্রা ভিন্ন ভিন্ন হতে পারে।\n\n\n== স্তরসমূহ ==\nসাধারণত কোনও সংস্থার পরিচালক পর্ষদ সেটির সন্তোষজনক ঝুঁকিগ্রহণ মাত্রাটি স্থির করার দায়িত্বে থাকে। যেমন যুক্তরাজ্যের আর্থিক প্রতিবেদন পরিষদ বলে যে \"পরিচালক পর্ষদ কোনও ব্যবসা প্রতিষ্ঠান যে তাৎপর্যপূর্ণ ঝুঁকিগুলি গ্রহণ করতে ইচ্ছুক, সেগুলির প্রকৃতি ও পরিধি নির্ধারণ করে।\" গৃহীত কাজের প্রকৃতি ও উদ্দীষ্ট লক্ষ্যগুলির উপর ঝুঁকির যথাযথ মাত্রা বা স্তর নির্ভর করে। যেমন যেসব কাজে জনগণের নিরাপত্তা অত্যন্ত গুরুত্বপূর্ণ (যেমন একটি পারমাণবিক শক্তিকেন্দ্র), সেগুলিতে সন্তোষজনক ঝুঁকিগ্রহণ মাত্রা সাধারণত নিম্ন হয়ে থাকে। অন্যদিকে একটি নবীকারক প্রকল্পতে (যেমন কোনও নবীকারক কম্পিউটার প্রোগ্রামের প্রাথমিক বিকাশ) এটি অত্যন্ত উচ্চমাত্রায় থাকতে পারে এবং স্বল্প মেয়াদে বিফলতা দীর্ঘ মেয়াদে সফলতার দ্বার উন্মোচন করতে পারে, এ ব্যাপারটি গ্রহণ করে নেওয়া হয়।\n\n\n== আরও দেখুন ==\nব্যবসায় উদ্যোগ ঝুঁকি ব্যবস্থাপনা\nঝুঁকি বিশ্লেষণ\n\n\n== তথ্যসূত্র =="}