{"pageid": 1132821, "title": "সুব্রহ্মণ্যম জয়শঙ্কর", "url": "https://bn.wikipedia.org/wiki?curid=1132821", "content": "সুব্রহ্মণ্যম জয়শঙ্কর (জন্ম: ৯ই জানুয়ারি, ১৯৫৫) একজন ভারতীয় কূটনীতিক এবং রাজনীতিবিদ। তিনি ২০১৯ সালের ৩১শে মে ভারত সরকারের বর্তমান পররাষ্ট্রমন্ত্রী হিসেবে নিযুক্ত হন। তিনি ভারতীয় জনতা পার্টির একজন সদস্য এবং ২০১৯ সালের ৫ই জুলাই থেকে গুজরাত রাজ্যকে প্রতিনিধিত্বকারী রাজ্যসভার একজন সংসদ সদস্য। এর আগে তিনি ২০১৫ সালের জানুয়ারি থেকে ২০১৮ সালের জানুয়ারি পর্যন্ত ভারতের পররাষ্ট্র সচিব হিসেবে দায়িত্ব পালন করেন।\nজয়শঙ্কর ১৯৭৭ সালে ভারতীয় পররাষ্ট্র সেবা বিভাগে যোগদান করেন। ৩৮ বছরেরও বেশি সময়ব্যাপী তার কূটনৈতিক কর্মজীবনে তিনি ভারতে এবং বিদেশে সিঙ্গাপুরে হাই কমিশনার হিসেবে (২০০৭-০৯) এবং রাষ্ট্রদূত হিসাবে চেক প্রজাতন্ত্র (২০০১-০৪), চীন (২০০৯-২০১৩) এবং মার্কিন যুক্তরাষ্ট্র (২০১৪-২০১৫) বিভিন্ন পদে দায়িত্ব পালন করেন। ভারত-মার্কিন বেসামরিক পারমাণবিক চুক্তি আলোচনায় জয়শঙ্কর মুখ্য ভূমিকা পালন করেছিলেন।\nঅবসর গ্রহণের পর জয়শঙ্কর কর্পোরেশনের বৈশ্বিক কর্মকাণ্ডের প্রধান (গ্লোবাল কর্পোরেট অ্যাফেয়ার্সে প্রেসিডেন্ট) হিসেবে টাটা সন্স নামক ব্যবসা প্রতিষ্ঠানে যোগ দেন। ২০১৯ সালে তিনি ভারতের চতুর্থ সর্বোচ্চ বেসামরিক সম্মান পদ্মশ্রীতে ভূষিত হন। ২০১৯ সালের ৩০শে মে তিনি ভারতের প্রধানমন্ত্রী নরেন্দ্র মোদীর দ্বিতীয় মন্ত্রীপরিষদে মন্ত্রী হিসাবে শপথ নেন। তিনি ২০১৯ সালের ৩১ মে মাসে পররাষ্ট্র মন্ত্রী হিসেবে নিযুক্ত হন। তিনিই প্রথম প্রাক্তন পররাষ্ট্র সচিব যিনি মন্ত্রিপরিষদের টেকনোক্র্যাট কোটায় মন্ত্রী হিসাবে পররাষ্ট্র মন্ত্রণালয়ের প্রধান হন।\n\n\n== তথ্যসূত্র ==\n\n\n== বহিঃসংযোগ ==\n\nরাষ্ট্রদূতের বায়োডাটা, ভারতের দূতাবাস, ওয়াশিংটন ডিসি\nইন্টারভিউ, চায়না সেন্ট্রাল টেলিভিশন , ৩ আগস্ট ২০১০"}