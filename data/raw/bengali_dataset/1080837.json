{"pageid": 1080837, "title": "কাজী আজিজুল মাওলা", "url": "https://bn.wikipedia.org/wiki?curid=1080837", "content": "কাজী আজিজুল মাওলা একজন বাংলাদেশী স্থপতি ও অধ্যাপক। তিনি বাংলাদেশ প্রকৌশল বিশ্ববিদ্যালয়ের (বুয়েট) স্থাপত্য বিভাগের অধ্যাপক এবং সিলেটে অবস্থিত বেসরকারি বিশ্ববিদ্যালয়, লিডিং ইউনিভার্সিটির সাবেক উপাচার্য।\n\n\n== শিক্ষাজীবন ==\nআজিজুল মাওলা বাংলাদেশ প্রকৌশল বিশ্ববিদ্যালয়ের স্থাপত্য বিভাগ থেকে ১৯৮১ সালে ব্যাচেলর অব আর্কিটেক্টচার ডিগ্রি লাভ করেন। ইন্ডিয়ান ইনস্টিটিউট অব টেকনোলজি (আইআইটি) থেকে ১৯৮৫ সালে তিনি বিল্ড-এনভায়রনমেন্ট বিষয়ে স্নাতক এবং হংকং বিশ্ববিদ্যালয় থেকে ১৯৯০ সালে আরবান ডিজাইন বিষয়ে স্নাতকোত্তর ডিগ্রি অর্জন করেন। তিনি যুক্তরাজ্যের লিভারপুল বিশ্ববিদ্যালয় থেকে ১৯৮৭ সালে আরবান মরফোলজিতে পিএইচডি ডিগ্রি লাভ করেন। সুইডেনের লান্ড বিশ্ববিদ্যালয় থেকে ২০০৮ সালে তিনি আর্ক কনসারভেশন বিষয়ে পোস্ট-ডক্টরাল গবেষণা সম্পন্ন করেন।\n\n\n== কর্মজীবন ==\nমাওলা ১৯৯১ থেকে ১৯৯৪ সাল পর্যন্ত খুলনা বিশ্ববিদ্যালয়ে সহকারি অধ্যাপক ও ১৯৯৪ থেকে ২০০০ সাল পর্যন্ত খুলনা বিশ্ববিদ্যালয় এবং বাংলাদেশ প্রকৌশল বিশ্ববিদ্যালয়ে সহযোগী অধ্যাপক হিসেবে নিয়োজিত ছিলেন। ২০০১ সালে তিনি বুয়েটের অধ্যাপক হন। এছাড়াও জাপানের ফুকুয়াকার কিউসো বিশ্ববিদ্যালয় ও বেলজিয়ামের ক্যাথোলিক ইউনিভার্সিটি লিওভেন এ অতিথি অধ্যাপক হিসেবে অধ্যাপনার অভিজ্ঞতা রয়েছে তার। কর্মজীবনে অধ্যাপনার পাশাপাশি তিনি খুলনা বিশ্ববিদ্যালয়ের ফ্যাকাল্টি অব সায়েন্স ইঞ্জিনিয়ারিং এন্ড টেকনোলজির ডিন, প্রতিষ্ঠাতা বিভাগীয় সভাপতি, স্টুডেন্ট অ্যাফেয়ার্সের পরিচালক এবং উপাচার্যের ইঞ্জিনিয়ারিং উপদেষ্টা হিসেবে দায়িত্ব পালন করেন। এছাড়া তিনি বুয়েটের স্থাপত্য বিভাগের বিভাগীয় প্রধান হিসেবেও নিয়োজিত ছিলেন।\nকাজী আজিজুল মাওলা ২০২১ থেকে ২০২৪ সাল পর্যন্ত সিলেটে অবস্থিত বেসরকারি বিশ্ববিদ্যালয়, লিডিং ইউনিভার্সিটির উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nদেশীয় ও আন্তর্জাতিক জার্নালে তার বহু গবেষণা প্রবন্ধ প্রকাশিত হয়েছে। তিনি দেশ-বিদেশে বিভিন্ন সম্মেলন ও সেমিনারে অংশগ্রহণ করেন।\n\n\n== তথ্যসূত্র =="}