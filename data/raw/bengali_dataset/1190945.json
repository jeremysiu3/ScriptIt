{"pageid": 1190945, "title": "ইসলাম ও রাজনীতি", "url": "https://bn.wikipedia.org/wiki?curid=1190945", "content": "ইসলাম ও রাজনীতি (উর্দু: اسلام اور سیاسی نظریات‎‎) পাকিস্তান সুপ্রিম কোর্টের বিচারক ও পাকিস্তানের সাংবিধানিক উপদেষ্টা সংস্থা ইসলামি আদর্শ পরিষদের সাবেক সদস্য তাকি উসমানির লিখিত একটি উর্দু গ্রন্থ, যাতে ইসলাম ও রাজনীতি নিয়ে আলোচনা করা হয়েছে। এটি ২০০৯ সালে প্রথম প্রকাশিত হয়। এর আলোচ্য বিষয় দুইভাগে বিভক্ত। প্রথম ভাগে আলোচিত হয়েছে রাজনীতি, রাজনীতিকেন্দ্রিক বিভিন্ন মতবাদ এবং সেগুলোর অধীনে প্রতিষ্ঠিত বিভিন্ন প্রশাসনের পরিচিতি। দ্বিতীয় অংশের আলোচ্য বিষয় রাজনীতি প্রসঙ্গে ইসলামি বিধিবিধান এবং শিক্ষাদীক্ষা। এতে কুরআন, সুন্নাহ এবং ফকিহ ও শাস্ত্রজ্ঞদের মতামত ও তাদের দলিল প্রমাণের জন্য মূল উৎসের তথ্যসূত্র সহ ফকিহ ও শাস্ত্রজ্ঞ ব্যক্তিবর্গের বিভিন্ন দৃষ্টিভঙ্গি তুলে ধরা হয়েছে।\n\n\n== প্রেক্ষাপট ==\nগ্রন্থটি রচনার প্রেক্ষাপট সম্পর্কে তাকি উসমানি বলেন, \"দারুল উলুম করাচিতে সাধারণ সিলেবাস ছাড়াও মাঝেমধ্যে প্রয়োজনীয় নানান বিষয়ের উপর বিভিন্ন কোর্স অনুষ্ঠিত হয়। এই সূত্র ধরে কিছু দিন আগে অর্থব্যবস্থার উপর একটি কোর্স অনুষ্ঠিত হয়েছিল। সেই কোর্সের বক্তৃতাগুলো শহীদ মাওলানা মুজাহিদ সাহেব রহমাতুল্লাহি আলাইহ সঙ্কলন করেছিলেন এবং অধমের একবার রিভাইসের পর ইসলাম এবং আধুনিক অর্থনীতি ও ব্যবসায়নীতি নামে পুস্তকরূপে প্রকাশিত হয়েছে। অর্থব্যবস্থা বিষয়ের সেই কোর্সে যেসব আলেম, দীনী মাদরাসাসমূহের শিক্ষক এবং মুফতী সাহেবগণ শরীক হয়েছিলেন, তাঁদেরই জোরদার আবেদন ছিল যে, একটি কোর্স রাজনীতি বিষয়ের উপরও হওয়া বাঞ্ছনীয়। যেই কোর্সে রাষ্ট্রবিজ্ঞানের প্রাথমিক ধারণা, দুনিয়াতে প্রচলিত রাজনৈতিক নানান মতবাদ এবং বিভিন্ন শাসনতন্ত্র সম্পর্কে পরিচিতি তুলে ধরা হবে। সাথে সাথে তাতে আলোচনা থাকবে ইসলামী রাজনীতির বিবিধ মূলনীতি এবং বর্তমান যুগে সেগুলোর বাস্তব প্রয়োগ সম্পর্কে। সুতরাং আল্লাহ তাআলার নাম নিয়ে সফর ১৪২৬ হিজরী সনে এই কোর্স অনুষ্ঠিত হয়। সেই কোর্সে অধম বুযুর্গদের নির্দেশে রাজনীতি সম্পর্কে নিজের অধ্যয়নের সারসংক্ষেপ পেশ করেছিলাম। কোর্সটিতে দেশের বিভিন্ন প্রদেশ থেকে দরসে নেযামীর ছাত্র, বিভিন্ন মাদ্রাসার শিক্ষক এবং মুফতী উলামায়ে কেরাম শরীক হন এবং সেটি প্রায় দুই সপ্তাহ পর্যন্ত চলতে থাকে। এই কোর্সে পেশকৃত সমস্ত বক্তৃতা রেকর্ড করা হয়েছিল। ইচ্ছা ছিল সেগুলো সঙ্কলন করার পর রিভাইস দিয়ে প্রকাশ করা হবে। কাজেই সেই কোর্সে অংশগ্রহণকারীদের মধ্যে সবার আগে মাওলানা আবদুল্লাহ মায়মান সাহেব বড় মেহনত করে সেই বক্তৃতাগুলো হাতে লিখে সঙ্কলন করেছিলেন। কিন্তু সেগুলো দীর্ঘদিন পর্যন্ত আমার রিভাইসের অপেক্ষায় থাকে এবং প্রকাশের সুযোগ হয় না। ইতোমধ্যে জনাব মাওলানা মুহাম্মাদ মুজ্জাম্মিল কাপড়িয়া সাহেব আমার রিভাইসের কাজ সহজ করার জন্য টেপ রেকর্ডারে ধারণকৃত বক্তৃতাগুলো হুবহু কম্পিউটারে লিখতে ইচ্ছা করলেন। মাওলানা মুজ্জাম্মিল সাহেবকে আল্লাহ তাআলা অসাধারণ হিম্মত দান করেছেন। তিনি কিডনিরোগে আক্রান্ত। সপ্তাহে চারবার তার কিডনি ডায়ালাইসিস করতে হয়। ডায়ালাইসিসের সময় যেহেতু কয়েক ঘণ্টা সময় ব্যয় হয়, এজন্য তিনি পন্থা অবলম্বন করেছিলেন এই যে, তিনি ডায়ালাইসিস চলা অবস্থায়ও টেপ রেকর্ডার থেকে শুনে শুনে লিখতেন এবং পরে সেগুলো কম্পিউটারে টাইপ করতেন। এক পর্যায়ে সমস্ত বক্তৃতা কম্পোজ সম্পন্ন হয়ে যায়। এরপর তাঁর এইসব কাজ আমার কম্পিউটারে স্থানান্তরিত করে নিই। পরে কখনও সফরের সুযোগ এলে সেই সফরের মধ্যে তার উপর সম্পদনা করে পরিমার্জন ও পরিবর্ধন করতে থাকি। এক পর্যায়ে প্রায় আড়াই বছর সময়ের মধ্যে সফরের ফাঁকে ফাঁকে আল্লাহ তাআলার ফজলে এই কাজ সম্পন্ন হয়। তবে এর চূড়ান্ত রূপ দেওয়ার জন্য কিছু কিছু অংশের সম্পাদনা ঘরে বসে করতে হয়েছে।\"\n\n\n== বৈশিষ্ট্য ==\nগ্রন্থটির লেখক তাকি উসমানি বলেন, \"এই পুস্তকটি মূলত দরসে নেযামীর আলেম-ফাজেলদের জন্য লিখিত। এজন্য বিষয়বস্তু চয়নের বেলায়, তাদের প্রয়োজনকে প্রাধান্য দেওয়া হয়েছে। তবে এরপরও উপস্থাপনা সহজ সরল ও প্রাঞ্জল রাখার চেষ্টা বলবৎ ছিল। যাতে প্রত্যেক স্তরের লোকজন সহজে পড়তে পারেন।\"\n\n\n== অনুবাদ ==\nজামালুল কুরআন মাদ্রাসা গেন্ডারিয়ার মুহাদ্দিস মুহাম্মদ আবদুল আলীম গ্রন্থটির বঙ্গানুবাদ করেন, যা মাকতাবাতুল হেরা থেকে প্রকাশিত হয়। গ্রন্থটির ইংরেজি অনুবাদ Islam & Politics, অনুবাদক: জেড. বেন্টনার, এটি ২০১৭ সালে যুক্তরাজ্যের ‎Turath Publishing থেকে প্রকাশিত হয়।\n\n\n== আরও দেখুন ==\nতাকি উসমানির গ্রন্থপঞ্জি\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nইসলাম ও রাজনীতি"}