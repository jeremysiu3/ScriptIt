{"pageid": 1124509, "title": "ছিকর", "url": "https://bn.wikipedia.org/wiki?curid=1124509", "content": "ছিকর হচ্ছে এঁটেল মাটি দিয়ে তৈরি এক প্রকার পোড়ামাটির বিস্কুট যা সিলেটের বেশ কিছু অঞ্চলে জনপ্রিয় ছিল। হবিগঞ্জে প্রথম ছিকর তৈরির প্রচলন হলেও পরবর্তীতে তা দেশের বিভিন্ন এলাকায় জনপ্রিয় হয়ে ওঠে। ছিকরে খাই মাখানোর সময় গোলাপজল, আদার রস ইত্যাদি মেশানোর কারণে এলাকাভেদে এর স্বাদেরও তারতম্য হয়। \nএকসময় ধারণা করা হতো, গর্ভবতী নারীদের ছিকর খাওয়ালে পেটের বাচ্চা সুস্থ থাকবে। আগুনের ধোঁয়ায় তৈরি ছিকর কোনোটি দেখতে বিস্কুটের মতো আবার কোনোটি ললিপপের মতো লম্বা ছিল। ডুকলা নামে পরিচিত মৌলভীবাজারে পাহাড়ি এলাকার হিন্দু সম্পদায়ের নারীরা এসব ছিকর তৈরি করে বাড়ি বাড়ি গিয়ে বিক্রি করত।\n\n\n== নামের ব্যুৎপত্তি ==\nছিকর শব্দটি এসেছে ফারসি শব্দ ছিয়া অর্থ কালো, এবং কর মানে মাটি থেকে। ছিয়াকর শব্দটিই পরে ছিকর হিসেবে পরিচিতি পায়। \n\n\n== প্রস্তুতি ==\nছিকর মূলত যেকোন রকমের এঁটেল মাটি দিয়ে তৈরি করা যায় না। যার জন্য দরকার পড়ে পাহাড়ি টিলার তলদেশের এঁটেল মাটি। এজন্য ছিকর প্রস্তুতীতে প্রথমে বিশাল গর্ত খুঁড়ে পাহাড়ের তলদেশ থেকে লম্বা বাঁশের সাহায্যে সংগ্রহ করা হয় এক ধরনের মিহি মাটি। যা পরবর্তীতে সারা রাত ভিজিয়ে রেখে নরম করা হয়। তারপর তা কয়েক দফায় মাখিয়ে আরও মসৃণ করা হয়। যা ছাঁচে ফেলে মন্ড করা হয়। পরে এগুলো কাঠের হাতুড়ি দিয়ে পিটিয়ে চ্যাপ্টা করা হয়। এরপর চাকু দিয়ে বিস্কুটের মতো ছোট ছোট করে টুকরা করা হয়। এরপর কাঁচা ছিকরগুলো রোদে দু-এক দিন শুকানোর পর এক ধরনের বিশেষ চুলায় এগুলো পোড়ানো হয়। পরে একটি মাটির হাঁড়ির নিচের অংশ ভেঙে সেখানে লোহার শিক দিয়ে তৈরি চালুনি রেখে ছিকরগুলো ওই চালুনির ওপর বসানো হয়। তারপর হাঁড়িটি একটি মাটির গর্তে ঢুকিয়ে ধানের তুষ দিয়ে আগুন জ্বালানো হয়। সতর্কতার সাথে শুধুমাত্র ছিকরের গায়ে ধোঁয়া লাগানো হয়। ঘণ্টা দুয়েক পর ছিকর কালচে বর্ণ ধারণ করে সুঘ্রাণ ছড়াতে থাকে।\n\n\n== তথ্যসূত্র =="}