{"pageid": 1488106, "title": "শহীদুল ইসলাম (গণিতবিদ)", "url": "https://bn.wikipedia.org/wiki?curid=1488106", "content": "শহীদুল ইসলাম (জন্ম: ১১ সেপ্টেম্বর ১৯৬৭) একজন বাংলাদেশী গণিতবিদ। তিনি ঢাকা বিশ্ববিদ্যালয়ের গণিত বিভাগের অধ্যাপক এবং পিরোজপুর বিজ্ঞান ও প্রযুক্তি বিশ্ববিদ্যালয়ের দ্বিতীয় উপাচার্য।\n\n\n== জন্ম ও শিক্ষা ==\nশহীদুল ১৯৬৭ সালের ১১ সেপ্টেম্বর নোয়াখালী জেলায় জন্মগ্রহণ করেন। তিনি ঢাকা বিশ্ববিদ্যালয়ের গণিত বিভাগ থেকে ১৯৮৭ সালে বিএসসি (সম্মান) এবং ১৯৮৮ সালে এমএসসি ডিগ্রি অর্জন করেন। পরবর্তীকালে তিনি জার্মানির গ্যোটিঙেন বিশ্ববিদ্যালয় থেকে ১৯৯৯ সালে এমএস এবং ২০০২ সালে পিএইচডি ডিগ্রি সম্পন্ন করেন।\n\n\n== কর্মজীবন ==\nশহীদুল ইসলাম ১৯৯২ সালে সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের গণিত বিভাগে প্রভাষক হিসেবে শিক্ষকতা শুরু করেন। ১৯৯৪ সালে তিনি ঢাকা বিশ্ববিদ্যালয়ের গণিত বিভাগে প্রভাষক পদে যোগ দেন। এর ধারাবাহিকতায় তিনি ২০০২ সালে সহকারী অধ্যাপক, ২০০৫ সালে সহযোগী অধ্যাপক এবং ২০১০ সালে অধ্যাপক পদে উন্নীত হন। শিক্ষকতার পাশাপাশি তিনি ঢাকা বিশ্ববিদ্যালয়ের  গণিত বিভাগের চেয়ারম্যান এবং বাংলাদেশ গণিত সমিতির সম্পাদক ও সভাপতিসহ বিভিন্ন দায়িত্ব পালন করেন। ২০২৪ সালের ২৭ অক্টোবর তিনি বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়, পিরোজপুরের দ্বিতীয় উপাচার্য হিসেবে নিয়োগ লাভ করেন এবং ২৯ অক্টোবর আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}