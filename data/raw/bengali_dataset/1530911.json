{"pageid": 1530911, "title": "যিহারের কাফফারা", "url": "https://bn.wikipedia.org/wiki?curid=1530911", "content": "ইসলামি ফিকহে যিহার বলা হয়, কোনো পুরুষ তার স্ত্রীকে এমন একজন মহিলার সাথে তুলনা করে, যে মহিলা তার জন্য স্থায়ীভাবে নিষিদ্ধ অথবা সে নারীর শরীরের এমন কোন অংশের সাথে তুলনা করা, যার দিকে তাকানো তার জন্য নিষিদ্ধ; যেমন: পিঠ, পেট বা উরু। উদাহরণস্বরূপ, কেউ নিজের স্ত্রীকে বলে: তুমি আমার মা, বোন, মেয়ে ইত্যাদির মতো অথবা সে বলে: তুমি আমার কাছে আমার মায়ের পিঠের মতো অথবা আমার বোনের পেটের মতো বা আমার মেয়ের উরুর মত অথবা সে বলে: তুমি আমার জন্য নিষিদ্ধ, যেমন আমার মায়ের পিঠ বা আমার মায়ের মত বা আমার মেয়ের মত নিষিদ্ধ ইত্যাদি। যদি কোনো ব্যক্তি নিজের স্ত্রীকে এমন কথা বলে এবং তালাক না দেয়; তাহলে সে যিহার থেকে প্রত্যাবর্তন করল এবং প্রত্যাবর্তনের জন্য তাকে কাফফারা দিতে বাধ্য করা হবে। \n\n\n== প্রকারভেদ ও হুকুম ==\nযিহার করা হারাম, কারণ এটি জঘন্য ও মিথ্যা কথা।\n\nযে ব্যক্তি নিজের স্ত্রীর সাথে যিহার করে, তার জন্য স্ত্রী সহবাস করার পূর্বে যিহারের কাফফারা আদায় করা ফরজ। যদি সে কাফফারা দেওয়ার আগেই সহবাস করে, তাহলে সে শক্ত গুনাহগার হবে এবং তার উপর কাফফারা দেওয়া ও তাওবা করাও ওয়াজিব হবে। পবিত্র কুরআনের সূরা মুজাদালায় বলা হয়েছে: \"তোমাদের যারা স্ত্রীদের সাথে যিহার করে (স্ত্রীদের মায়ের সাথে তুলনা করে) তাদের স্ত্রীগণ তাদের মা নয়; তাদের মা কেবল তারাই, যারা তাদের জন্ম দিয়েছে। নিশ্চয় তারা একটি জঘন্য ও মিথ্যা কথা বলছে। আল্লাহ ক্ষমাশীল, পরম ক্ষমাশীল\" (আয়াত: ২)।  \n\n\n=== যিহারের প্রকারভেদ ===\nযিহার প্রধানত দুই প্রকার: সাময়িক যিহার; যেমন: একজন ব্যক্তি তার স্ত্রীকে বলে, “তুমি আমার জন্য একদিন/ একমাস/ একবছর মায়ের পিঠের মতো নিষিদ্ধ।” এক্ষেত্রে, অধিকাংশ আলেমদের মতে এটি নির্ধারিত সময়ের শেষে কোনো কাফফারা ছাড়াই বাতিল হয়ে যাবে। কারণ হল এটি কসমের মতো, যা সময়সীমা পেরুলে শেষ হয়ে যায়। কিন্তু মালিকী মাযহাবে এই প্রকার গ্রহণযোগ্য নয়; বরং যিহার হলেই তা চিরস্থায়ী (মুয়াব্বাদ) হয়ে যায় এবং তা কেবল কাফফারার মাধ্যমেই শেষ হয়। কারণ তারা যিহারকে তালাকের সাথে তুলনা করেন, যেহেতু তালাকেও সময় নির্ধারণ বৈধ নয়। দ্বিতীয় প্রকার চিরস্থায়ী (মুয়াব্বাদ) যিহার; এ ধরনের যিহার তখনই শেষ হয় যখন স্বামী বা স্ত্রী মৃত্যুবরণ করে। কারণ তখন যিহারের হুকুমের জায়গা আর বাকি থাকে না। \nহানাফি মাযহাব মতে, স্বামী স্ত্রীকে তালাক দিলে কিংবা স্ত্রী ইসলাম ত্যাগ করলে বা অন্য কাউকে বিয়ে করে তার আবার প্রাক্তন স্বামীর নিকট ফিরে এলেও যিহার বহাল থাকবে এবং তার সাথে সহবাস করতে হলে তাকে অবশ্যই কাফফারা আদায় করতে হবে। \nকাফফারার সময়\n\nআল্লাহ বলেন:\"যারা যিহার করেছে, অতঃপর তাদের বলা কথা থেকে প্রত্যাবর্তন  করেছে (অর্থাৎ সে সহবাস করতে চায়), তাদের জন্য কাফফারা হলো সহবাসের পূর্বে এক ক্রীতদাস মুক্ত করা\" ( সূরা মুজাদালাহ: ৩)। এই আয়াত থেকে জানা যায় যে, দুইটি শর্ত পূরণ হলে যিহারের কাফফারা ওয়াজিব হয়:\n১. যিহার করা\n২. আবার স্ত্রীকে গ্রহণ করার ইচ্ছা প্রকাশ করা অর্থাৎ সহবাসে করতে চাওয়া।\nইমাম শাফেয়ী বলেন, যদি কোনো ব্যক্তি যিহার করার পর এমন সময় পর্যন্ত স্ত্রীকে রেখে দেয়, যার মধ্যে সে তালাক দিতে পারতো কিন্তু দেয়নি; তাহলেও এটিকে “প্রত্যাবর্তন” গণ্য করা হবে এবং তার উপর কাফফারা ওয়াজিব হবে। \n\n\n== জিহার, লিয়ান ও ঈলার মধ্যে পার্থক্য ==\nজিহার ও ঈলা একে অপরের সাথে কিছুটা সাদৃশ্যপূর্ণ; কারণ উভয় ক্ষেত্রেই স্বামী এমন এক ধরণের শপথ করে ,যার দ্বারা স্ত্রীর সাথে সহবাস নিষিদ্ধ হয়ে যায়। এই নিষেধাজ্ঞা দূর করার জন্য কাফফারা (প্রায়শ্চিত্ত) প্রদান করতে হয়।\nঅপরদিকে জিহার ও লিয়ানের মধ্যেও এক ধরণের মিল রয়েছে; সেটি হলো—দুটিই এমন শপথ, যা সাক্ষ্য হিসেবে গণ্য হয় না অর্থাৎ এগুলোতে বিচারিক সাক্ষ্য দেওয়া হয় না; বরং শপথের মাধ্যমেই কার্য সম্পন্ন হয়। \n\n\n== জিহারের মূল উপাদান ==\nজিহার সম্পন্ন হওয়ার জন্য চারটি উপাদান থাকতে হয়:\n১. মুজাহির: যিনি জিহার করেন অর্থাৎ স্বামী।\n২. মুজাহার মিনহা: যিনি জিহারের শিকার হন অর্থাৎ স্ত্রী।\n৩. জিহারের শব্দ: স্বামীর মুখনিঃসৃত এমন বাক্য, যার দ্বারা স্ত্রীকে চিরতরে বিবাহ হারাম এমন কোনো নারীর সাথে তুলনা করা হয়।\n৪. মুশাব্বাহ বি: যার সাথে তুলনা করা হয়; যেমন, মা, বোন, মেয়ে, যাদের সঙ্গে যৌন সম্পর্ক স্থাপন ইসলামে চিরতরে নিষিদ্ধ।\n\n\n== ধরণ ==\nজিহার বিভিন্ন রূপে হতে পারে:\n১. তাৎক্ষণিক জিহার: যেমন স্বামী বলে, তুমি আমার কাছে আমার মায়ের পিঠের মতো।\n২. শর্তসাপেক্ষ জিহার: যেমন স্বামী বলে, যদি রমজান আসে, তবে তুমি আমার কাছে আমার মায়ের পিঠের মতো।\n৩. সাধারণ জিহার: যেমন স্বামী বলে, তুমি আমার কাছে আমার মেয়ের পিঠের মতো।\n৪. সময়সীমাবদ্ধ জিহার: যেমন স্বামী বলে, শাবান মাসে তুমি আমার কাছে আমার বোনের মতো।\nজিহার যদি শর্তমুক্ত বা তাৎক্ষণিক হয়, তাহলে স্বামীর কাফফারা না দেওয়া স্ত্রী সহবাস করা সম্পূর্ণ নিষিদ্ধ। তবে যদি জিহার সময়সীমাবদ্ধ বা শর্তযুক্ত হয়, তাহলে নির্দিষ্ট সময় শেষ হলে স্ত্রী আবার বৈধ হয়ে যান এবং কাফফারা দিতে হয় না—তবে যদি স্বামী ঐ সময়ের মধ্যেই স্ত্রীকে স্পর্শ করে, তাহলে কাফফারা অপরিহার্য হবে।\n\n\n== প্রভাব ==\nযখন স্বামী জিহার করে, তখন দুইটি পরিণত ঘটে:\n১. স্ত্রীর সাথে সহবাস নিষিদ্ধ: যতক্ষণ না কাফফারা দেয়, ততক্ষণ স্বামীর জন্য স্ত্রী সহবাস নিষিদ্ধ । কেবল সহবাসই নয়; বরং স্ত্রীকে স্পর্শ করা, চুম্বন, আলিঙ্গন করাও নিষিদ্ধ হয়ে যায়।\n২. কাফফারা ও তওবার বাধ্যবাধকতা: যদি স্বামী কাফফারা না দিয়েই স্ত্রীর সাথে সহবাস করে, তাহলে সে জঘন্য পাপে লিপ্ত হয়েছে বলে গণ্য হবে এবং এর জন্য তাকে আল্লাহর নিকট তওবা করতে হবে। এর সাথে কাফফারা না দেওয়া পর্যন্ত স্ত্রীর থেকে দূরে থাকতে হবে। মহান আল্লাহ বলেন:\n\"যারা নিজেদের স্ত্রীদের সঙ্গে জিহার করে, অতঃপর তাদের কথায় ফিরে আসে (অর্থাৎ স্ত্রীর সাথে সহবাস করতে চায়), তাদের জন্য কাফফারা হল—সহবাসের পূর্বে একজন দাস মুক্ত করা... (সূরা মুজাদালা)।\n\n\n== কাফফারা ==\nযিহারের কাফফারা কসম ভঙ্গের কাফফারা মতোই আদায় করতে হয়:\n১. একজন ঈমানদার দাস মুক্ত করা, যা সহবাসের আগে হতে হবে।\n২. সহবাসের আগেই পরপর দুই মাস রোযা রাখা।\n৩. ষাট জন মিসকিনকে আহার করানো।\nযিহারের কাফফারা পর্যায়ক্রমে পালন করতে হয় অর্থাৎ দাস মুক্ত করার সামর্থ্য না থাকলে তবেই রোযার দিকে যাওয়া যাবে এবং রোযার সামর্থ্য না থাকলে তবেই ষাট জন মিসকিনকে আহার করাতে হবে। \n\n\n=== একাধিক যিহারের কাফফারা ===\nযদি কোনো পুরুষ নিজের চারজন স্ত্রীর প্রতিজনের সঙ্গে যিহার করে, তাহলে হানাফি ও শাফেয়ীদের (নতুন অভিমত অনুযায়ী) মতে, চারটি আলাদা কাফফারা দিতে হবে; চাই সে যিহারের শব্দ আলাদা করে বলুক বা একসাথে এক বাক্যে বলুক. কারণ যিহার যদিও এক বাক্যে হয়, তবু তা প্রতিটি নারীর জন্য পৃথকভাবে প্রয়োগ হয়। ফলে সে প্রতিটি স্ত্রীর ক্ষেত্রেই যিহার করেছে বলে বিবেচিত হবে। \nকিন্তু মালিকি ও হাম্বলিদের মতে যদি যিহার এক বাক্যে হয়, তবে কেবল একটি কাফফারাই যথেষ্ট। কারণ যিহার কসমের মত; কসম একাধিক বিষয়ে হলেও কাফফারা একটি হয় এবং কাফফারা মূলত গুনাহ মোচন করে, যা একটিই যথেষ্ট।\nআর যদি প্রত্যেক স্ত্রীর সাথে আলাদা করে যিহার করে, তাহলে সর্বসম্মতিক্রমে প্রতিটি বাক্যের জন্য পৃথক পৃথক কাফফারা দিতে হবে। কেউ কাফফারা দেয়ার পর যদি পুনরায় যিহার করে, তাহলে আবার কাফফারা আবশ্যক হবে। \n\n\n=== এক স্ত্রীকে একাধিকবার যিহার ===\nএ বিষয়ে ইসলামী আইনজ্ঞগণের মাঝে দ্বিমত রয়েছে:\n\nহানাফিদের মতে: যদি একই বৈঠকে একাধিকবার যিহার করে, তাহলে একটি কাফফারা যথেষ্ট হবে। কিন্তু আলাদা বৈঠকে করলে প্রতিবারের আলাদা কাফফারা দিতে হবে।\nমালিকি, হাম্বালি ও আওযায়ীর মতে: একাধিকবার স্ত্রীকে যিহার করলে এবং পূর্বে কাফফারা না দিয়ে থাকলে, তার জন্য একটি কাফফারাই যথেষ্ট। কারণ প্রথম যিহারেই স্ত্রী হারাম হয়ে গেছে এবং পরবর্তীতে বলা কথাগুলি বাড়তি কিছু যোগ করবে না।\nইমাম শাফেয়ির নতুন অভিমত অনুযায়ী, কেউ যদি একাধিকবার যিহার করে (কসমের মতো) এবং তা শুধু নিজের কথা জোরদার করার জন্য বলে, তবে একটি কাফফারাই যথেষ্ট হবে। কিন্তু যদি পরবর্তী বার নতুন নিয়ত করে, তাহলে দুটি কাফফারা দিতে হবে। \n\n\n== আরো দেখুন ==\nকাফফারা\nমান্নত\n\n\n== তথ্যসূত্র ==\n\n\n== বহিঃসংযোগ ==\nilaa, Lia'n and Jihar"}