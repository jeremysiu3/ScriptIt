{"pageid": 1039668, "title": "প্রাণকুমার সেন", "url": "https://bn.wikipedia.org/wiki?curid=1039668", "content": "প্রাণকুমার সেন (৬ এপ্রিল ১৯০১ ― ২৫ মার্চ ১৯৬২) একজন ভারতের স্বাধীনতা সংগ্রামী, নাট্যকর্মী ও পত্রিকা সম্পাদক।\n\n\n== প্রারম্ভিক জীবন ==\nপ্রাণকুমার সেন বরিশাল জেলার ফুল্লশ্রী গ্রামে জন্মগ্রহণ করেন। পিতা অনন্তকুমার সেন ছিলেন পদস্থ সরকারি আধিকারিক। বাংলা সাহিত্যে এম. এ পাশ করে প্রাণকুমার কলকাতায় ভোটরঙ্গ পত্রিকা প্রকাশ করেন। আর্থিক কারণে পত্রিকাটি বন্ধ হয়ে যায়। বরিশালে ফিরে বরিশালবাণী ও কল্যাণ নামে দুটি পত্রিকা প্ৰকাশ করেন তিনি। বহু পত্রিকা সম্পাদনা ও পরিচালনা করেছেন তিনি। দীর্ঘ ১১ বছর বরিশাল হিতৈষীর সম্পাদক হিসাবে তিনি পত্রিকা পরিচালনা করেন। এছাড়াও যুগবাণী পত্রিকার সভাপতি ও প্রধান পৃষ্ঠপোষকের আসনে অধিষ্ঠিত ছিলেন। শিক্ষকতা ছিল তাঁর জীবনের অন্যতম ব্রত। তিনি দশ বছর বরিশাল শিক্ষক সমিতির সম্পাদক ও সভাপতি ছিলেন। বরিশাল প্রেসক্লাবেরও সভাপতি ছিলেন প্রাণকুমার। তিনি জাতিভেদপ্ৰথা মানতেন না। নাট্যাভিনয়ে তাঁর দক্ষতা ছিল এবং শৌখিন নাটকের দলে অভিনয় ও প্রযোজনা করেছেন। বরিশালের জনকল্যাণমূলক নানা প্রকার প্রতিষ্ঠানের সঙ্গেই যুক্ত ছিলেন তিনি।\n\n\n== রাজনৈতিক জীবন ==\n১৯২১ সালে অসহযোগ আন্দোলনে যোগ দেন তিনি। ১৯৪১ সালের বন্যায় বিধ্বস্ত ভোলাতে ত্ৰাণকার্যে গিয়ে বিপ্লবী সতীন্দ্রনাথ সেনের সংস্পর্শে আসেন ও একযোগে দেশসেবার কাজ করতে থাকেন। ভারত ছাড় আন্দোলনে যোগ দিয়ে কারারুদ্ধ হন তিনি। ১৯৪৫ খৃষ্টাব্দে ছাত্র আন্দোলনে যোগ দিয়ে গ্রেপ্তার হন প্রাণকুমার। ১৯৪৭ সালে স্বাধীনতার পরেও পূর্ব পাকিস্তান ছেড়ে যাননি তিনি। ১৯৫০ সালে পূর্ব-পাকিস্তানে সংখ্যালঘু সম্প্রদায়ের বিরুদ্ধে দাঙ্গার সময় কারারুদ্ধ হন। ১৯৫২ খৃষ্টাব্দের ভাষা আন্দোলনের সময় এবং পরে ১৯৫৪ ও ১৯৫৮ সালে কারাদণ্ড ভোগ করেন তিনি। বহুদিন জাতীয় কংগ্রেসের বরিশাল জেলা সম্পাদক ও কিছুকাল প্ৰাদেশিক কংগ্রেসের সম্পাদক ছিলেন প্রাণকুমার সেন। পূর্ব পাকিস্তান ব্যবস্থা পরিষদের সদস্য নির্বাচিত হন ১৯৫৪ সালে। এ ছাড়া পূর্ব পাকিস্তান জেল রিফর্ম কমিটি ও সতীন সেনসতীন সেন মৃত্যু তদন্ত কমিটির সদস্য এবং পূর্ব পাকিস্তান মাইনরিটি বোর্ডের সেক্রেটারী ছিলেন প্রাণকুমার। তাঁর রচিত কাব্যগ্রন্থের নাম স্মরণী। এছাড়াও তাঁর বহু কবিতা, গান, গল্প, নাটক ও প্ৰবন্ধ বিভিন্ন পত্র পত্রিকায় প্রকাশিত হয়েছে। বাংলাদেশ মুক্তিযুদ্ধের সময় পাকিস্তানি সেনাবাহিনীর দৌরাত্ম্যে তাঁর অনেক লেখনী ধবংস হয়ে যায়।\n\n\n== তথ্যসূত্র =="}