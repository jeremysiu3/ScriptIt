{"pageid": 1520588, "title": "আল-শামা মসজিদ", "url": "https://bn.wikipedia.org/wiki?curid=1520588", "content": "আল-শামাহ মসজিদ বা বাব আদ-দারুম মসজিদ (আরবি: مسجد الشمعة) হলো ফিলিস্তিনের গাজার পুরাতন শহরের আল-জায়াতুন কোয়ার্টারের হাই আল-নাজ্জারিনে (ছুতারদের পাড়া) অবস্থিত একটি ঐতিহাসিক মসজিদ। এর নাম শামা'আহ \"মোমবাতি\" হিসেবে অনুবাদ করা হয়েছে, যদিও নামের উৎপত্তি অজানা। মসজিদটিতে কোন মিনার নেই। এটি ১৩১৫ সালের ৮ মার্চ গাজার মামলুক গভর্নর সানজার আল-জাওলি দ্বারা নির্মিত হয়েছিল।\nমসজিদের উপর যে শিলালিপি রয়েছে তাতে আল-জাওলি এবং তৎকালীন শাসক মামলুক সুলতান আল-নাসির মুহাম্মদ কর্তৃক দানকৃত মসজিদের উল্লেখ রয়েছে, তা মূলত পূর্বে নির্মিত আল-জাওলি মসজিদের অন্তর্গত ছিল। ১৭৯৯ সালে নেপোলিয়নের গাজা আক্রমণের সময় এই মসজিদটি ধ্বংস হয়ে যায়। এর পাথরগুলি তখন গাজার অন্যান্য ভবনের জন্য ব্যবহার করা হয় এবং এর শিলালিপি আল-শামা মসজিদের সাথে সংযুক্ত ছিল। চতুর্দশ শতাব্দীতে নির্মাণের পর থেকে আল-শামা মসজিদটি অসংখ্য মেরামত ও পুনর্নির্মাণের মধ্য দিয়ে গেছে।\n১৩৫৫ সালে ইবনে বতুতা এটি পরিদর্শন করেন এবং নিম্নলিখিত নোটটি লিখেছিলেন: \"গাজায় একটি সুন্দর জামে মসজিদ (গাজার মহান মসজিদ) ছিল, কিন্তু আজকাল আমির আল-জাওলির নির্মিত মসজিদে শুক্রবারের নামাজ পরিচালিত হয়। এটি একটি মার্জিত ভবন, যা দৃঢ়ভাবে নির্মিত এবং এর মিম্বর সাদা মার্বেল দিয়ে তৈরি।\" ১৫ শতকের ইসলামী পণ্ডিত আল-সাখাউই উল্লেখ করেছেন যে, ১৪৪০-৪১ সালে খতিব ইউসুফ আল-গাজ্জি মসজিদের ইমাম ছিলেন।\n\n\n== আরও দেখুন ==\nফিলিস্তিনের মসজিদের তালিকা\nফিলিস্তিনে ইসলাম\nআল-খাদরা মসজিদ\n\n\n== তথ্যসূত্র ==\n\n\n== আরও পড়ুন ==\nমেয়ার, মার্টিন আব্রাহাম (১৯০৭)। গাজা শহরের ইতিহাস: প্রাচীনকাল থেকে বর্তমান সময় পর্যন্ত। কলাম্বিয়া ইউনিভার্সিটি প্রেস।\nশ্যারন, মোশে (২০০৯)। কোরপাস ইন্সক্রিপশোনাম অ্যারাবিকারাম প্যালেস্টিনে, জি. খণ্ড ৪। ব্রিল। ISBN 978-90-04-17085-8।"}