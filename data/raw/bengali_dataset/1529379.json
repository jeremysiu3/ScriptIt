{"pageid": 1529379, "title": "মোস্তফা সেরিক", "url": "https://bn.wikipedia.org/wiki?curid=1529379", "content": "মোস্তফা সেরিক (বসনীয় উচ্চারণ: [mustafaː tserit͡ɕ], জন্ম ৫ ফেব্রুয়ারি ১৯৫২) একজন বসনিয়ান ইমাম। তিনি ১৯৯৩ থেকে ২০১২ সাল পর্যন্ত বসনিয়া ও হার্জেগোভিনার গ্র্যান্ড মুফতি হিসেবে দায়িত্ব পালন করেছিলেন। বর্তমানে তিনি বিশ্ব বসনিয়াক কংগ্রেসের সভাপতি। ২০১৪ সালের সাধারণ নির্বাচনে, তিনি বসনিয়া ও হার্জেগোভিনার রাষ্ট্রপতি পদে বসনিয়াক সদস্য হিসেবে প্রতিদ্বন্দ্বিতা করেছিলেন। কিন্তু নির্বাচিত হননি।\nচেরিচের মতে ইসলাম বসনিয়াক জাতীয়তাবাদের একটি গুরুত্বপূর্ণ অংশ। তিনি বলেন, বসনিয়া ও হার্জেগোভিনা একটি বসনিয়াক জাতি-রাষ্ট্র হওয়া উচিত। কারণ ক্রোয়েট ও সার্বদের ইতিমধ্যে নিজস্ব রাষ্ট্র আছে—ক্রোয়েশিয়া ও সার্বিয়া। \n\n\n== জীবন ==\nসেরিক সারায়েভোর গাজী হুসরেভ-বেগ মাদ্রাসা থেকে স্নাতক ডিগ্রি অর্জন করেন এবং মিশরের কায়রোতে অবস্থিত আল-আজহার বিশ্ববিদ্যালয়ে বৃত্তি লাভ করেন। এরপর তিনি যুগোস্লাভিয়ায় ফিরে আসেন। সেখানে তিনি ইমাম হন। ১৯৮১ সালে, তিনি ইলিনয়ের নর্থব্রুকের ইসলামিক কালচারাল সেন্টার অফ গ্রেটার শিকাগো (আইসিসি)-তে ইমামের পদ গ্রহণ করেন। তিনি বেশ কয়েক বছর ধরে মার্কিন যুক্তরাষ্ট্রে বসবাস করেন।\nমার্কিন যুক্তরাষ্ট্রে থাকাকালীন তিনি ইংরেজি শিখেছিলেন এবং শিকাগো বিশ্ববিদ্যালয় থেকে ইসলামি শিক্ষায়  পিএইচডি ডিগ্রি অর্জন করেছিলেন। পড়াশোনার পর তিনি আইসিসি ছেড়ে যুগোস্লাভিয়ায় ফিরে আসেন। সেখানে ১৯৮৭ সালে জাগরেবের একটি শিক্ষা কেন্দ্রে আবার ইমাম হন।\nসেরিক ১৯৯৩ সালের এপ্রিল থেকে বসনিয়া ও হার্জেগোভিনার ইসলামিক কমিউনিটির নেতৃত্ব দিচ্ছেন। ১৯৯৯ সালে তিনি আনুষ্ঠানিকভাবে বসনিয়া ও হার্জেগোভিনার গ্র্যান্ড মুফতি হন। তিনি ১৯নভেম্বর ২০১২ তে হুসেইন কাভাজোভিচ তার স্থান নেন। ২০১১ সালে, সেরিক ছিলেন বসনিয়াক একাডেমি অফ সায়েন্সেস অ্যান্ড আর্টসের প্রতিষ্ঠাতাদের একজন। ২০১২ সালের ডিসেম্বরে, তিনি বিশ্ব বসনিয়াক কংগ্রেসের প্রতিষ্ঠাতাদের একজন ছিলেন এবং এর সভাপতি হিসেবে দায়িত্ব পালন করেন।\n\n\n== সদস্যপদ ==\nসেরিক হলেন \"আ কমন ওয়ার্ড বিটুইন আস অ্যান্ড ইউ\" নামে একটি খোলা চিঠির স্বাক্ষরকারীদের একজন। এটি ইসলামিক পণ্ডিতদের দ্বারা খ্রিস্টান নেতাদের কাছে শান্তি ও সমঝোতার আহ্বান জানিয়ে একটি খোলা চিঠি ছিল। তিনি হলোকাস্ট অস্বীকারের বিরুদ্ধে লড়াইয়ে কমিটি অফ কনসায়েন্সের সদস্য। \n\n\n== পুরষ্কার ==\n\nতিনি ২০০৩ সালে ইউনেস্কো ফেলিক্স হুফোয়েত-বোয়েনি শান্তি পুরস্কার পান। তিনি আন্তঃধর্মীয় সমঝোতায় অবদানের জন্য আন্তর্জাতিক কাউন্সিল অফ খ্রিস্টান অ্যান্ড জুয়েস থেকে স্টার্নবার্গ পুরস্কার পান।  গণতন্ত্রের প্রসার ও শক্তিশালীকরণে অবদানের জন্য তিনি ২০০৭ সালের থিওডর-হিউস-স্টিফটাং পুরস্কারও পেয়েছিলেন।\"\n২০০৭ সালে অ্যাসোসিয়েশন অফ মুসলিম সোশ্যাল সায়েন্টিস্টস ইউকে কর্তৃক তাকে আজীবন সম্মাননা পুরষ্কার প্রদান করা হয়। ধর্মগুলোর মধ্যে ভালো বোঝাপড়া, অসাধারণ গবেষণা, সম্মান ও শান্তিপূর্ণ সহাবস্থানের পরিবেশ তৈরি এবং ইউরোপ ও পশ্চিমে ধর্মের গুরুত্ব ছড়িয়ে দেওয়ার জন্য এ পুরষ্কার  দেয়া হয়। \nইসলামী ও খ্রিস্টান চিন্তাধারার মধ্যে বোঝাপড়া এবং শান্তি প্রচারে তাঁর প্রচেষ্টার জন্য তিনি ২০০৮ সালে ইউজেন বিসার ফাউন্ডেশন পুরষ্কার লাভ করেন।  ২০০৮ সালে, সেরিক টনি ব্লেয়ারের আমন্ত্রণে টনি ব্লেয়ার ফেইথ ফাউন্ডেশনের উপদেষ্টা পরিষদে যোগদান করেন। \n\n\n== প্রকাশনা ==\n\"ইউরোপে একক মুসলিম কর্তৃত্বের চ্যালেঞ্জ\" (ডিসেম্বর ২০০৭), springerlink.com\nইসলামে কৃত্রিম ধর্মতত্ত্বের মূল\nযুদ্ধ এবং শান্তির মধ্যে একটি পছন্দ\n\"ইউরোপীয় মুসলমানদের একটি ঘোষণাপত্র\", rferl.org, ১৬ মার্চ ২০০৬।\n\n\n== ব্যক্তিগত জীবন ==\nসেরিক তার মাতৃভাষা বসনিয়ান, ইংরেজি এবং আরবি ভাষায় সাবলীল। তুর্কি, জার্মান এবং ফরাসি ভাষাও তিনি দক্ষ। \n\n\n== তথ্যসূত্র =="}