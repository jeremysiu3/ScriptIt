{"pageid": 1430111, "title": "গরবা নৃত্য", "url": "https://bn.wikipedia.org/wiki?curid=1430111", "content": "গরবা (গুজরাটি : ગરબા) হলো গুজরাটি নৃত্যের একটি রূপ যা ভারতের গুজরাট রাজ্য থেকে উদ্ভূত। এই নামটি সংস্কৃত শব্দ গর্ভ থেকে উদ্ভূত হয়েছে। অনেক ঐতিহ্যবাহী গরবা কেন্দ্রীয়ভাবে আলোকিত প্রদীপ বা হিন্দু দেবী দুর্গার ছবি বা মূর্তির চারপাশে করা হয়। ঐতিহ্যগতভাবে, এটি নয় দিনের হিন্দু উৎসব নবরাত্রির সময় (গুজরাটি : નવરાત્રી, যেখানে નવ মানে ৯, এবং રાત્રી মানে রাত) করা হয় হয়, যেখানে প্রদীপ (গরবা দীপ) বা দেবীর একটি মূর্তি, দুর্গা (যাকে অম্বাও বলা হয়) পূজার একটি বস্তু হিসেবে কেন্দ্রীভূত বলয়ের মাঝখানে স্থাপন করা হয়।\n\n\n== ব্যুৎপত্তি ==\nগরবা শব্দটি সংস্কৃত শব্দ গর্ভ থেকে এসেছে এবং তাই এটি গর্ভধারণ বা গর্ভাবস্থাকে বোঝায়, যা হল জীবন। ঐতিহ্যগতভাবে, নৃত্যটি একটি মাটির লণ্ঠনের চারপাশে সঞ্চালিত হয় যার ভিতরে একটি আলো থাকে, যাকে বলা হয় গর্ভ দীপ (\"গর্ভের প্রদীপ\")। এই লণ্ঠনটি জীবনের এবং বিশেষ করে গর্ভের ভ্রূণের প্রতিনিধিত্ব করে। এইভাবে নর্তকরা দেবত্বের মেয়েলি রূপ- দুর্গার সম্মান করেন।\nহিন্দুদের সময়ের দৃষ্টিভঙ্গির প্রতীক হিসেবে গরবা একটি বৃত্তাকারে সঞ্চালিত হয়। নৃত্যশিল্পীদের বৃত্তগুলো চক্রাকারে আবর্তিত হয়, কারণ হিন্দু ধর্মে সময় চক্রাকার। সময়ের চক্র যেমন আবর্তিত হয়, জন্ম থেকে জীবন, মৃত্যু এবং আবার পুনর্জন্ম, এই অবিরাম এবং অসীম আন্দোলনের মধ্যে একমাত্র দেবীই ধ্রুবক। এই ক্ষেত্রে নারীর আকারে উপস্থাপিত নৃত্যটির প্রতীক ঈশ্বর, হলেন একমাত্র অস্তিত্ব যিনি ক্রমাগত পরিবর্তনশীল মহাবিশ্বে (জগৎ) একমাত্র অপরিবর্তনশীল।\nগর্ভ দীপের আরেকটি প্রতীকী ব্যাখ্যা রয়েছে। পাত্রটি নিজেই শরীরের প্রতীক, যার মধ্যে দেবীত্ব (দেবীর আকারে) বাস করে। সমস্ত মানুষের মধ্যে দেবীর ঐশ্বরিক শক্তি রয়েছে এই সত্যকে সম্মান করার জন্য এই প্রতীকটিকে ঘিরে গরবা নাচ করা হয়।\n\n\n== নাচ ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\nআধুনিক গরবাও ডাণ্ডিয়া রাস (গুজরাটি : ડાંડિયા રાસ) দ্বারা ব্যাপকভাবে প্রভাবিত, এই নৃত্যটি ঐতিহ্যগতভাবে পুরুষদের দ্বারা সম্পাদিত হয়। এই দুইটি নৃত্যের একত্রীকরণ উচ্চ-শক্তির নৃত্য গঠন করেছে যা বর্তমানে দেখা যায়।\nগরবা এবং ডাণ্ডিয়া করার সময় পুরুষ এবং নারী উভয়ই সাধারণত রঙিন পোশাক পরেন। মেয়েরা এবং নারীরা চানিয়া চোলি পরেন। এটি তিন ভাগের একটি পোশাক, যেখানে চোলি থাকে, যা একটি সূচিকর্ম করা রঙিন ব্লাউজ, এর সাথে থাকে চানিয়া, যেটি জটিল সূচিকর্ম করা একটি বিস্তৃত স্কার্ট, এবং থাকে ওড়না, যা সাধারণত পরা হয় ঐতিহ্যবাহী গুজরাটি পদ্ধতিতে। চানিয়া চোলিগুলো পুঁতি, খোলক, আয়না, তারা, সূচিকর্ম, মোতি ইত্যাদি দিয়ে সজ্জিত থাকে। ঐতিহ্যগতভাবে, নারীরা ঝুমকা (বড় কানের দুল), গলার মালা, বিন্দি, বাজুবন্ধ, চুড়া এবং কঙ্গন, কোমারবন্ধ, পায়েল ও মজিরি দিয়ে সাজেন। ছেলে এবং পুরুষেরা ঘাগরা সহ কাফনি পায়জামা পরেন, এই ঘাগরা হল হাঁটুর উপর পর্যন্ত একটি ছোট গোলাকার কুর্তা। তাঁরা মাথায় পাগড়ি, গলায় বাঁধনি ওড়না এবং কড়া ও মজিরি পরেন। গুজরাটি ভাষায়, পুরুষদের দ্বারা পরিধান করা এই পোশাকগুলোকে কেদিউ বলা হয়। কয়েক বছর ধরে গরবার প্রতি আগ্রহ বেড়েছে। ভারতের যুবকদের এবং বিশেষ করে গুজরাটি প্রবাসীদের মধ্যে গরবার প্রতি ব্যাপক আগ্রহ রয়েছে। ঐতিহ্যগতভাবে, এই নৃত্যটি এককেন্দ্রিক বৃত্তে সঞ্চালিত হয় এবং পুরো দলটি একবার একত্রে এক ধাপে পরিবেশন করে, লয় ধীরগতিতে শুরু হয় এবং ধীরে ধীরে গতি বৃদ্ধি পায়।\nগরবা এবং ডাণ্ডিয়া রাস মার্কিন যুক্তরাষ্ট্রেও জনপ্রিয়। সেখানে ২০টিরও বেশি বিশ্ববিদ্যালয়ে প্রতি বছর পেশাদার কোরিওগ্রাফির সাথে বিশাল আকারে রাস/গরবা প্রতিযোগিতা হয়। কানাডিয়ান শহর টরন্টো এখন অংশগ্রহণকারীদের সংখ্যা অনুসারে উত্তর আমেরিকার বৃহত্তম বার্ষিক গরবা আয়োজন করে। গরবা যুক্তরাজ্যেও খুব জনপ্রিয়, যেখানে গুজরাটি সম্প্রদায়ের একটি ভালো সংখ্যা রয়েছে যারা তাদের নিজস্ব গরবা রাতের আয়োজন করে এবং বিশ্বব্যাপী গুজরাটি সম্প্রদায়ের মধ্যে এটি ব্যাপকভাবে জনপ্রিয়।\n\n\n== ঐতিহ্য ==\nগরবা হলো একটি গুজরাটি লোকনৃত্য যা নবরাত্রিতে উদযাপন করা হয়, একটি উদযাপন নয় রাত স্থায়ী হয়। গরবা গান সাধারণত নয়টি দেবীর বিষয়কে কেন্দ্র করে আবর্তিত হয়। গুজরাটে জায়গা অনুসারে গরবা শৈলী পরিবর্তিত হয়।\nগরবা নর্তকের ঐতিহ্যবাহী পোশাক হলো লাল, গোলাপী, হলুদ, কমলা এবং উজ্জ্বল রঙের চানিয়া, চোলি বা ঘাগরা চোলি; ওড়নায় বাঁধনি (টাই-ডাই) কাজ বা অভলা (বড় আয়না) বা মোটা গুজরাটি বর্ডার থাকে। তারা ভারী গয়নাও পরে, তার মধ্যে আছে ২-৩টি নেকলেস, ঝকঝকে চুড়ি, কোমরের বেল্ট এবং লম্বা অক্সিডাইজড কানের দুল। ঐতিহ্যগতভাবে পুরুষরা একটি জাতিগত কেদিউ এবং একটি পাজামা বা একটি অক্সিডাইজড ব্রেসলেট এবং নেকলেসসহ একটি ধুতি পরেন। সাধারণত, ডাণ্ডিয়ার লাঠি কাঠের হয়।\n\n\n== স্বীকৃতি ==\n২০২৩ সালের ডিসেম্বরে, ইউনেস্কো গরবাকে অধরা সাংস্কৃতিক ঐতিহ্য হিসেবে স্বীকৃতি দিয়েছে।\n\n\n== তথ্যসূত্র =="}