{"pageid": 1421029, "title": "স্টেরল", "url": "https://bn.wikipedia.org/wiki?curid=1421029", "content": "স্টেরল হলো একটি জৈব যৌগ যার রাসায়নিক সংকেত C17H28O। এটি কার্বন, হাইড্রোজেন এবং অক্সিজেন নিয়ে গঠিত একটি যৌগ। স্টেরলকে বলা হয় কার্বন ও হাইড্রোজেন নিয়ে গঠিত জৈব যৌগ গোনেন (C17H28) থেকে উদ্ভূত যৌগ। এরকম বলার যথেষ্ট কারণ রয়েছে। আসলে গোনেন জৈব যৌগটির কার্বনের C3 অবস্থানের একটি হাইড্রোজেন পরমাণুকে যদি একটি হাইড্রোক্সিল মূলক দিয়ে প্রতিস্থাপন করা যায় তবে স্টেরল উৎপন্ন হয়। তাই স্টেরলকে গোনেনের একটি অ্যালকোহল বলা হয়। আবার গোনেনের গঠনে অতিরিক্ত কার্যকরী মূলক থাকলে অথবা গোনেন থেকে প্রাপ্ত যে কোনো যৌগকে স্টেরয়েড বলা হয়। অতএব বলা যায় স্টেরল হলো স্টেরয়েডের একটি উপগোষ্ঠী। স্টেরলকে স্টেরয়েডধর্মী কোহল বা স্টেরয়েডকোহলও বলে। সুস্পষ্ট ও সুগঠিত নিউক্লিয়াসযুক্ত কোষকে ইউক্যারিওট কোষ বা সুকেন্দ্রিক কোষ বলে। ইইউক্যারিওট কোষ বিশিষ্ট জীবদের বলা হয় ইউক্যারিওট বা সুকেন্দ্রিক জীব। স্টেরল উদ্ভিদ, প্রাণী এবং ছত্রাকসহ বেশিরভাগ ইউক্যারিওটে প্রাকৃতিকভাবে পাওয়া যায়। কিছু ব্যাকটেরিয়া দ্বারাও স্টেরল উৎপাদিত হতে পারে। প্রাণীদের মধ্যে পাওয়া স্টেরলের সবচেয়ে পরিচিত ধরন হলো কোলেস্টেরল, যা কোষের ঝিল্লির গঠনের জন্য অত্যাবশ্যক।\nপ্রযুক্তিগতভাবে স্টেরলগুলিকে জৈব রসায়নবিদদের দ্বারা লিপিড হিসাবে শ্রেণীবদ্ধ করা হয়।\n\n\n== প্রকারভেদ ==\nউদ্ভিদ, প্রাণী ও ছত্রাকের স্টেরলকে যথাক্রমে উদ্ভিদস্টেরল, প্রাণীস্টেরল ও ছত্রাকস্টেরল বলে।\n\n\n=== ফাইটোস্টেরল বা উদ্ভিদস্টেরল ===\nফাইটোস্টেরল হলো এক ধরনের স্টেরল যা প্রাকৃতিকভাবে উদ্ভিদে পাওয়া যায়। উল্লেখযোগ্য ফাইটোস্টেরলের উদাহরণ হলো, ক্যাম্পেস্টেরল, সাইটোস্টেরল এবং স্টিগ‍্মোস্টেরল।\n\n\n=== জুস্টেরল বা প্রাণীস্টেরল ===\nজুস্টেরল হল প্রাণীদের মধ্যে পাওয়া স্টেরল। সবচেয়ে উল্লেখযোগ্য জুস্টেরল হল কোলেস্টেরল।\n\n\n=== মাইকোস্টেরল বা ছত্রাকস্টেরল ===\nছত্রাকের মধ্যে পাওয়া স্টেরলকে মাইকোস্টেরল বলা হয়। মাইকোস্টেরলের একটি সাধারণ উদাহরণ হলো আর্গোস্টেরল। এই স্টেরলটি ছত্রাকের কোষের ঝিল্লিতে পাওয়া যায়। প্রাণী কোষের কোলেস্টেরলের মতন এটি ছত্রাকের কোষে একই ভূমিকা পালন করে।\n\n\n== জৈব রসায়নে ভূমিকা ==\nস্টেরল এবং এর সম্পর্কিত যৌগগুলি সুকেন্দ্রিক জীবের শারীরবৃত্তীয় কাজে অপরিহার্য ভূমিকা পালন করে। তাই এই জৈব পদার্থটি উদ্ভিদ, প্রাণী এবং ছত্রাকের স্বাভাবিক শারীরবৃত্তীয় কাজের জন্য অপরিহার্য। উদাহরণস্বরূপ, কোলেস্টেরল রক্তরস ও কোষপর্দার লিপিড প্রোটিন যৌগের উপাদানরূপে প্রাণীদেহে মুখ্যত পাওয়া যায়। কোলেস্টেরল প্রাণীদের কোষের ঝিল্লির অংশ গঠন করে, যেখানে এটি কোষের ঝিল্লির তরলতাকে প্রভাবিত করে। কোলেস্টেরল যকৃতে সংশ্লেষিত হয়। কোলেস্টেরল পিত্তলবণ, যৌন হরমোন, ভিটামিন-ডি প্রভৃতির প্রাকযৌগ হিসাবে কাজ করে। মানুষ এবং অন্যান্য প্রাণীদের মধ্যে কর্টিসলের মতো কর্টিকোস্টেরয়েডগুলি কোষের যোগাযোগ এবং সাধারণ বিপাকের সংকেত যৌগ হিসাবে কাজ করে। স্টেরল মানুষের ত্বকের একটি সাধারণ উপাদান।\n\n\n=== পুষ্টি সম্পূরক হিসাবে ফাইটোস্টেরলের ভূমিকা ===\nক্লিনিকাল ট্রায়ালের মাধ্যমে বিজ্ঞানীরা দেখেছেন যে, ফাইটোস্টেরল মানব অন্ত্রে কোলেস্টেরল শোষণের স্থানগুলিকে আটাতে সাহায্য করে। তাই এটি মানবদেহে কোলেস্টেরল শোষণ কমাতে পারে। এগুলি বর্তমানে খাদ্য পরিপূরক হিসাবে ব্যবহারের জন্য ইউএস ফুড অ্যান্ড ড্রাগ অ্যাডমিনিস্ট্রেশন দ্বারা অনুমোদিত। তবে কিছু পার্শ্ব প্রতিক্রিয়াও রয়েছে। দেখা গিয়েছে ফাইটোস্টেরল শুধুমাত্র কোলেস্টেরলই নয়, অন্যান্য গুরুত্বপূর্ণ পুষ্টির শোষণকেও বাধা দিতে পারে। বর্তমানে, আমেরিকান হার্ট অ্যাসোসিয়েশন সুপারিশ করেছে যে, যাদের দেহে কোলেস্টেরলের মাএা খুব বেশি রয়েছে শুধুমাত্র সেইসব ব্যক্তিরাই পরিপূরক উদ্ভিদ স্টেরলগুলি নেওয়ার যোগ্য। তবে গর্ভবতী মহিলার বা স্তন্যদানকারী মায়েদের পুষ্টি সম্পূরক হিসাবে ফাইটোস্টেরল গ্রহণ করা উচিত নয়৷ প্রাথমিক গবেষণায় দেখা গেছে যে ফাইটোস্টেরলগুলির ক্যান্সার বিরোধী প্রভাব থাকতে পারে।\n\n\n== রাসায়নিক শ্রেণিবিভাগ এবং গঠন ==\nস্টেরল হলো স্টেরয়েডের একটি উপগোষ্ঠী যার কার্বনের C3 অবস্থানে একটি হাইড্রোক্সিল মূলক থাকে। স্টেরল প্রকৃতপক্ষে লিপিড না হলেও এদের ধর্ম লিপিডের মতো হয়। সামগ্রিকভাবে স্টেরল অণু বেশ সমতল। এগুলি অ্যাম্ফিপ্যাথিক লিপিড অর্থাৎ এক প্রান্ত জলাকর্ষী বা পোলার এবং অন্য প্রান্তটি জলবিকর্ষী।\n\n\n== আরও দেখুন ==\nকোলেস্টেরল\nস্টেরয়েড\n\n\n== তথ্যসূত্র =="}