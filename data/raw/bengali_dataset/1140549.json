{"pageid": 1140549, "title": "এডাব্লুকিউএএফ আফ্রিকা", "url": "https://bn.wikipedia.org/wiki?curid=1140549", "content": "এডাব্লুকিউএএফ আফ্রিকা বা আওকাফ আফ্রিকা (AWQAF Africa বা The Awqaf Africa) আফ্রিকার সমস্ত দেশগুলোকে নিয়ে গঠিত। আওকাফ আফ্রিকা বিশ্বের সমস্ত অংশে তার সকল ইসলামিক কার্যক্রম পরিচালনা করা সহ কোনো কোনো সময় আফ্রিকা মহাদেশের বাইরের সমস্ত মুসলমানদের জন্য তাদের কর্মসূচি ও কার্যক্রম প্রসারিত করে (বিশেষ করে মুসলিম বিশ্বে)।\n\n\n== প্রতিষ্ঠা ==\n১৯৯০ এর দশকের গোড়ার দিকে দামেস্কে স্নাতকোত্তর ডিগ্রি অধ্যয়নরত শেখ আবু-আব্দুল্লাহ আদেলাবু আওকাফ আফ্রিকা প্রতিষ্ঠা করে। তিনি একজন পশ্চিম আফ্রিকান মুসলিম পণ্ডিত এবং নাইজেরিয়ান বংশোদ্ভূত ধর্মগুরু। আবু-আব্দুল্লাহ আদেলাবু এই আন্তর্জাতিক সংস্থার প্রথম আল-আমির (প্রেসিডেন্ট) হিসেবে দায়িত্ব পালন করেন।\n\n\n== কর্মসূচি ও কার্যক্রম ==\nআওকাফ আফ্রিকা একটি আন্তর্জাতিক সংস্থা যা আফ্রিকার মুসলিমদের মধ্যে মানবিক দুর্দশা দূর করার জন্য কাজ করে। এটি সংস্থাটির বিশেষ এবং প্রাথমিক উদ্দেশ্য। আফ্রিকান ইউনিয়নের মুসলিম রাষ্ট্রগুলো এর সাথে বিশেষভাবে সংযুক্ত। আফ্রিকার প্রতিটি মুসলিম সমাজ ও রাষ্ট্র তাদের জাতীয় কর্মসূচি হিসেবে আওকাফ আফ্রিকার কর্মসূচি গ্রহণ করেছে। ত্রাণ সংকট হ্রাস, মানবিক বিপর্যয় রোধ এবং আধ্যাত্মিক উন্নতি এই আন্তর্জাতিক সংস্থার প্রধান লক্ষ্য। সংস্থাটি দুঃখকষ্ট, দারিদ্র্য এবং ইসলামোফোবিয়ার কারণ অনুসন্ধান করে এবং ইসলামের দৃষ্টিতে সেগুলোর সমাধান প্রচার-প্রচারণার মাধ্যমে তা দূর করার চেষ্টা করে।\n\n\n== শিক্ষা ==\nসংস্থাটির ভাষ্যমতে এটি উন্মুক্ত কলেজের কার্যক্রম পরিচালনা করে, বিশেষ করে আফ্রিকান বংশোদ্ভূত মুসলমানদের অধ্যয়ন এবং যোগ্যতার অনুসারে শিক্ষা ও কারিগরি দক্ষতা প্রদানের লক্ষ্যে সংস্থাটি কাজ করে এবং তাদেরকে অন্য মুসলিম সম্প্রদায়ের সেবা করতে দক্ষ ও সক্ষম করে। আওকাফ আফ্রিকান কলেজ এর অংশগ্রহণকারীদের সর্বাধিক গুরুত্বের সাথে শিক্ষা ও কারিগরি দক্ষতা প্রদানে কাজ করে, যাতে তারা তাদের ব্যক্তিগত ও সম্প্রদায় উভয়ের প্রয়োজনের সাথে খাপ খায়িয়ে নিতে পারে। যারা শিক্ষা, প্রচার, প্রশাসন ও কর্মজীবনের উন্নয়নের মাধ্যমে মুসলিম সম্প্রদায়ের সেবা করতে চায়, আওকাফ আফ্রিকা সেসকল স্বেচ্ছাসেবককে বেশি অগ্রাধিকার দেয়। আওকাফ আফ্রিকার প্রকল্পগুলো বাস্তবায়নের জন্য অনলাইনে কয়েকটি ওয়েবসাইটভিত্তিক পোর্টাল কার্যক্রম পরিচালনা করে।পোর্টালগুলো হলো: EsinIslam.com এবং IslamAfrica.com.\n\n\n== সাংগাঠনিক অবস্থান ==\nআওকাফ আফ্রিকা হলো একটি স্বাধীন স্বায়ত্তশাসিত প্রতিষ্ঠান যার সাংগঠনিক নীতি নিরপেক্ষ। রাজনীতিবিদদের শোষণ, বিশিষ্ট ব্যবসা ও সামরিক সংগ্রামের সাথে সংশ্লিষ্টতা থেকে সংস্থাটি সম্পূর্ণ মুক্ত ও দূরে থাকার চেষ্টা করে। আওকাফ আফ্রিকা জিহাদ অর্থাৎ ইসলামের জন্য সংগ্রাম করে এবং ইসলামিক সংগ্রাম ছাড়া অন্য কোনো সংগ্রামে অংশ নেয় না ও সংগ্রামের আয়োজনও করেনা।\n\n\n== তথ্যসূত্র =="}