{"pageid": 1021922, "title": "বাথৌ ধৰ্ম", "url": "https://bn.wikipedia.org/wiki?curid=1021922", "content": "বাথৌ ধর্ম (হিন্দি: बाथौ) বড়ো জনগোষ্ঠী ও কাছারি সম্প্রদায়ের জাতিগত ধর্ম। বাথৌ (বা=পাঁচ; থৌ=গভীর) নামটির অর্থ হচ্ছে পাঁচটি নীতি। এই ধর্মের পাঁচটি মূলনীতি হল: বার (বাতাস), অর (আগুন), হা (পৃথিবী), দ্বি (জল) ও অখরাং (ইথার)। প্রধান দেবতা বাথৌবরাই (বরাই-\"বয়স্ক\") নামে পরিচিত। বিশ্বাস করা হয় যে সর্বব্যাপী ও সর্বজ্ঞ বাথৌবরাই এই পাঁচটি নীতি তৈরি করেছিল। অন্যান্য ছোটখাটো দেব-দেবী থাকলেও তাকেই মূল দেবতা জ্ঞান করা হয়। বাথৌবারাই অদেখা ও অদৃশ্য। দ্বিতীয় সর্বাধিক গুরুত্বপূর্ণ দেবতা হল মাইনাও। সে দেবতা বাথৌবারাইয়ের স্ত্রী এবং তাকে \"কৃষিজমির রক্ষক\" হিসাবে বিবেচনা করা হয়। এক বিজ্ঞপ্তি অনুযায়ী জানা গেছে যে বাথৌ ধর্মকে ভারতীয় ধর্মবৈচিত্র্যের একটি অঙ্গ হিসাবে অন্তর্ভুক্ত করা হবে।\n\n\n== সিজৌ গাছ ==\n\nবড়ো জাতির মাঝে সিজৌ গাছ ব্যবহারের প্রথা অতীত থেকেই চলে আসছে। বড়োরা বাথৌ পূজাতে এই গাছটিকে ব্যবহার করে। তাই বাথৌ ধর্মের সাথে গাছটি বেশ সম্পর্কিত। বড়োরা বাড়ির উঠোনের দক্ষিণপূর্ব কোণে সিজৌয়ের চারা রোপন করে। তারা এর চারপাশে ১৮ জোড়া বাঁশের বেত/কাঠি বা কঞ্চিকে পাঁচটি জায়গায় গিঁট দিয়ে বাঁধে। প্রতিটি বাঁধন একেকজন উপ দেব-দেবীকে নির্দেশ করে। নিচের দিক থেকে পাঁ‌চটি বাধঁন যথাক্রমে জন্ম, যন্ত্রণা, মৃত্যু, বিবাহ ও শান্তি/আনন্দকে চিহ্নিত করে। সিজৌ গাছের বৈজ্ঞানিক নাম- Euphorbia antiquorum, এটি ইউফরবিয়া (Euphorbia) প্রজাতির একপ্রকার রসাল বনৌষধি গাছ। ক্যাকটাসের মতো দেখতে হলেও সিজৌ ক্যাকটাস প্রজাতির অন্তর্গত নয়।\n\n\n== দেব-দেবতা ==\n(Endle 1911)তে ঘরোয়া ও সম্প্রদায়ী ভগবানের মাঝে পার্থক্যগুলো উল্লেখ করা হয়েছে। ঘরোয়া ভগবানের তালিকায় রয়েছে বাথৌবরাই, মাইনাও, চং বরাই/বুরাই ও বুরা বাঘ রাজা ইত্যাদি সকল জনপ্রিয় দেব-দেবতা। বড়োদের দ্বারা সিজৌ গাছকে বাথৌবরাই হিসেবে পূজা করার প্রথাটি আসামের গোয়ালপারা অঞ্চলে বিশেষ প্রসিদ্ধ। চং রাজাকে সাধারণতে ধাম নামে একটি ঘরের ভিতরে পূজা করা হয়। এই দেবতাই সাধারণত মহিলাদের দ্বারা বিশেষ করে মহিলাদের রজঃস্রাবের সময়ে পূজা গ্রহণ করে। পরে পূজার নৈবেদ্য সমূহ বাইরে এনে বাথৌ দেবতার প্রতিনিধিত্বকারী সিজৌ গাছের নিচে রাখা হয়।\n\n\n== তথ্যসূত্র =="}