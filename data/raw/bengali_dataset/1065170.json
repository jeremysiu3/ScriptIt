{"pageid": 1065170, "title": "দাশরথি তা", "url": "https://bn.wikipedia.org/wiki?curid=1065170", "content": "দাশরথি তা (১৯১১–১৯৮০)   ব্রিটিশ ভারতে স্বাধীনতা আন্দোলনের সাথে যুক্ত রাজনৈতিক ব্যক্তিত্ব এবং সাংবাদিক-প্রকাশক ছিলেন। পশ্চিমবঙ্গের বর্ধমান জেলায় দামোদর বন্যা প্রতিরোধে ও ক্যানাল আন্দোলনে বিশিষ্ট ভূমিকা নিয়েছিলেন।   \n\n\n== জন্ম ও প্রারম্ভিক জীবন ==\nদাশরথি তা'র জন্ম ১৩১৮ বঙ্গাব্দের ২৩ শে কার্তিক (ইংরাজী ১৯১১ খ্রিস্টাব্দে) অবিভক্ত বাংলার অধুনা পশ্চিমবঙ্গের বর্ধমান জেলার রায়না থানার অন্তর্গত ধামসা গ্রামে। পিতা প্রফুল্লকুমার তা। তিনি প্রথাগত শিক্ষা লাভ করেন নি। তবে তিনি ছিলেন স্বশিক্ষিত। উত্তরাধিকারসূত্রে প্রাপ্ত জমিতে নিজে লাঙল দিয়ে চাষাবাদ করতেন। অল্প বয়সেই তিনি রাজনীতির সাথে যুক্ত হন। ১৯৩০ খ্রিস্টাব্দে তিনি কংগ্রেসে যোগ দিয়ে বিভিন্ন আন্দোলনে সক্রিয় অংশগ্রহণ করেন। ব্যক্তিগত সত্যাগ্রহ, লবণ সত্যাগ্রহ,দামোদরের বন্যা প্রতিরোধে ও ক্যানাল আন্দোলনে বিশিষ্ট ভূমিকা পালন করেন। ভারত ছাড়ো আন্দোলনে তিনি জামালপুর থানা অধিকারে সক্রিয় অংশ নেন এবং কয়েকবার কারাবরণ করেন। স্বাধীনতা সংগ্রামী ও সমাজসেবী রমা তা ছিলেন তার স্ত্রী। \n\n\n== রাজনৈতিক জীবন ==\nস্বাধীনতার পর ১৯৫১ খ্রিস্টাব্দের দেশের প্রথম সাধারণ নির্বাচনে কিষাণ মজদুর প্রজা পার্টির প্রার্থী হয়ে এবং পরবর্তী ১৯৫৭ এবং ১৯৬৭ খ্রিস্টাব্দে প্রজা সমাজতান্ত্রিক পার্টির প্রার্থী হিসাবে রায়না বিধানসভা কেন্দ্রে জয়লাভ করেন।  ১৯৬৭ খ্রিস্টাব্দে ড. প্রফুল্লচন্দ্র ঘোষের পি ডি এফ মন্ত্রীসভায় তিনি কৃষিমন্ত্রী হয়েছিলেন। ব্যঙ্গ-বক্রোক্তিপূর্ণ হাস্যরসাত্মক বক্তৃতার জন্য রাজনৈতিক মহলে তার সুনাম ছিল।\n\n\n== সাংবাদিকতা ==\nদাশরথি তা বর্ধমান জেলার একজন অগ্রণী সাংবাদিক ছিলেন। ১৮৩৬ খ্রিস্টাব্দে বর্ধমান জেলার প্রথম বাংলা সাপ্তাহিক 'দামোদর' এবং স্বাধীন ভারতে বর্ধমান জেলার প্রথম 'দৈনিক দামোদর' পত্রিকার তিনি প্রকাশক ও সম্পাদক ছিলেন। \n\n\n== তথ্যসূত্র =="}