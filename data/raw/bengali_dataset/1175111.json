{"pageid": 1175111, "title": "কাজী সাইফুদ্দীন", "url": "https://bn.wikipedia.org/wiki?curid=1175111", "content": "কাজী সাইফুদ্দীন (জন্ম: ১৯৬৪) হলেন একজন বাংলাদেশী মনোবিজ্ঞানী ও শিক্ষাবিদ। তিনি জগন্নাথ বিশ্ববিদ্যালয়ের (জবি) মনোবিজ্ঞান বিভাগের অধ্যাপক ও ﻿﻿পিরোজপুরে অবস্থিত বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের প্রথম উপাচার্য।\n\n\n== জন্ম ==\nতিনি ১৯৬৪ সালে বরিশাল বিভাগের অন্তর্গত পিরোজপুরে জেলায় জন্মগ্রহণ করেন। তার বাবা মুক্তিযোদ্ধা কাজী সামশুল হক ও মা বেগম ফাতিমা খাতুন। তার বাবা একজন শহীদ মুক্তিযোদ্ধা। তিনি ১৯৭১ সালে মুক্তিযুদ্ধে শহীদ হন।\n\n\n== শিক্ষাজীবন ==\nকাজী সাইফুদ্দীন পিরোজপুরে অবস্থিত পিরোজপুর সরকারি উচ্চ বিদ্যালয় থেকে ১৯৮০ সালে এসএসসি ও সরকারি সোহরাওয়ার্দী কলেজ থেকে ১৯৮২ সালে এইচএসসি পাস করেন। তিনি রাজশাহী বিশ্ববিদ্যালয়ের মনোবিজ্ঞান বিভাগ থেকে ১৯৮৮ সালে বিএসসি (সম্মান) ও ১৯৯০ সালে এমএসসি ডিগ্রি লাভ করেন। তিনি উভয় পরীক্ষায় প্রথম স্থান অধিকার করেছিলেন। তিনি জাপানের কোবে বিশ্ববিদ্যালয় থেকে ২০০১ সালে পিএইচডি ডিগ্রি অর্জন করেন।\n\n\n== কর্মজীবন ==\nসাইফুদ্দীন বাংলাদেশ সিভিল সার্ভিসের (শিক্ষা ক্যাডার) একজন সদস্য হিসেবে দেশের বিভিন্ন সরকারি কলেজে শিক্ষকতা করেছেন। পরে তিনি জগন্নাথ বিশ্ববিদ্যালয়ের মনোবিজ্ঞান বিভাগে যোগ দেন। অধ্যাপনার পাশাপাশি তিনি বিশ্ববিদ্যালয়টির সিন্ডিকেট সদস্য, লাইফ অ্যান্ড আর্থ সায়েন্স অনুষদের ডিন, বিভাগীয় সভাপতি, জগন্নাথ বিশ্ববিদ্যালয় শিক্ষক সমিতির সভাপতি ও সাধারণ সম্পাদক, বাংলাদেশ বিশ্ববিদ্যালয় শিক্ষক সমিতি ফেডারেশনের নির্বাহী সদস্য এবং বাংলাদেশ মনোবিজ্ঞান সমিতির কোষাধ্যক্ষসহ বিভিন্ন দায়িত্ব পালন করেছেন। এছাড়া তিনি একাধিক সামাজিক ও পেশাজীবী সংগঠনে সক্রিয় ভূমিকা পালন করেন।\nকাজী সাইফুদ্দীন ২০২২ সালের ২০ সেপ্টেম্বর থেকে ২০২৪ সালের ২৭ অক্টোবর পর্যন্ত পিরোজপুরে অবস্থিত বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের প্রথম উপাচার্য হিসেবে দায়িত্ব পালন করেন।\n\n\n== প্রকাশনা ==\nদেশীয় ও আন্তর্জাতিক জার্নালে তার প্রায় অর্ধশত গবেষণা প্রবন্ধ প্রকাশিত হয়েছে। এ ছাড়া তিনি প্রায় ৩০টি বইয়ের রচয়িতা।\n\n\n== তথ্যসূত্র =="}