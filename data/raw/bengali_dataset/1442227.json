{"pageid": 1442227, "title": "তাওরাত", "url": "https://bn.wikipedia.org/wiki?curid=1442227", "content": "তাওরাত (আরবি: ٱلتَّوْرَاةَ) হল আরবিতে ব্যবহৃত তোরাহ শব্দের সমার্থক। মুসলিমরা বিশ্বাস করে যে, আল্লাহ মুসার উপর এই পবিত্র গ্রন্থ অবতীর্ণ করেছেন এবং বনি ইসরাঈলের নবী ও বার্তাবাহকরা তা অনুসারে লোকদের বিচার করতেন। কুরআনে 'তাওরাত' শব্দটি আঠারো বার এসেছে। মুসলমানরা যখন তাওরাতের ঐতিহ্য সম্পর্কে কথা বলে, তারা তখন কেবল পঞ্চপুস্তককে বোঝায় না, বরং হিব্রু বাইবেলের অন্যান্য বই, তালমুদীয় এবং মিদরাশীয় ব্যাখ্যাও অন্তর্ভুক্ত করে।\n\n\n== তাওরাত নাযিলের ঘটনা ==\nআল্লাহ মুসাকে তূর পাহাড়ে ডেকে পাঠান। এজন্য তিনি বনী ইসরায়েলের সাথে নিয়ে তাঁর দক্ষিণ পার্শ্বে আসলেন কিন্তু আল্লাহর সঙ্গে সাক্ষাতের তীব্র বাসনায় সাথীদেরকে পিছনে রেখে দ্রুত গতিতে পাহাড়ে পৌঁছে গেলেন।\n\nসেখানে তিনি আল্লাহর আদেশে একাধারে ৩০ দিন ইতিকাফসহ রোজা রাখেন এবং একইভাবে রোজা ও ইতিকাফ পালন করেন আরও ১০ দিন। এরপর আল্লাহ তাঁকে তাওরাত দান করলেন, যা তখতী বা ফলকে লিখিত অবস্থায় ছিল।\n\n\n== কুরআনে তাওরাতের উল্লেখ ==\nকুরআনে 'তাওরাত' শব্দটি আঠারো বার এসেছে এবং মুসা (আ.)-এর নাম উল্লেখিত হয়েছে ১৩৬ বার। কুরআনে উল্লেখ আছে নবীরা তাওরাতের মাধ্যমে শাসন করেছেন।\n\n\n=== সূরা আল-মায়েদা, আয়াত ৪৫ ===\nআর আমি তাদের প্রতি তাতে (তাওরাতে) এটা ফরয করেছিলাম যে, প্রাণের বিনিময়ে প্রাণ, চক্ষুর বিনিময়ে চক্ষু, নাকের বিনিময়ে নাক, কানের বিনিময়ে কান, দাঁতের বিনিময়ে দাঁত এবং (তদ্রুপ অন্যান্য) যখমেরও বিনিময়ে যখম রয়েছে; কিন্তু যে ব্যক্তি তাকে ক্ষমা করে দেয়, তাহলে এটা তার জন্য (পাপের) কাফ্ফারা হয়ে যাবে; আর যে ব্যক্তি আল্লাহর অবতারিত বিধান অনুযায়ী ফাইসালা করেনা, তাহলেতো এমন ব্যক্তি পূর্ণ যালিম।\n\n\n=== সূরা আল-আরাফ, আয়াত ১৫৭ ===\nযারা অনুসরণ করে রাসূলের, যে উম্মী নবী; যার গুণাবলী তারা নিজদের কাছে তাওরাত ও ইঞ্জিলে লিখিত পায়, যে তাদেরকে সৎ কাজের আদেশ দেয় ও বারণ করে অসৎ কাজ থেকে এবং তাদের জন্য পবিত্র বস্তু হালাল করে আর অপবিত্র বস্তু হারাম করে। আর তাদের থেকে বোঝা ও শৃংখল- যা তাদের উপরে ছিল- অপসারণ করে। সুতরাং যারা তার প্রতি ঈমান আনে, তাকে সম্মান করে, তাকে সাহায্য করে এবং তার সাথে যে নূর নাযিল করা হয়েছে তা অনুসরণ করে তারাই সফলকাম।\n\n\n=== সূরা আল-মায়েদা, আয়াত ১১০ ===\nযখন আল্লাহ বলবেন,‘হে মারইয়ামের পুত্র ঈসা, তোমার উপর ও তোমার মাতার উপর আমার নি‘আমত স্মরণ কর, যখন আমি তোমাকে শক্তিশালী করেছিলাম পবিত্র আত্মা* দিয়ে, তুমি মানুষের সাথে কথা বলতে দোলনায় ও পরিণত বয়সে। আর যখন আমি তোমাকে শিক্ষা দিয়েছিলাম কিতাব, হিকমাত, তাওরাত ও ইনজীল;\n\n\n=== সূরা আল-ফাতহ, আয়াত ২৯ ===\nমুহাম্মদ আল্লাহর রাসূল এবং তার সাথে যারা আছে তারা কাফিরদের প্রতি অত্যন্ত কঠোর; পরস্পরের প্রতি সদয়, তুমি তাদেরকে রুকূকারী, সিজদাকারী অবস্থায় দেখতে পাবে। তারা আল্লাহর করুণা ও সন্তুষ্টি অনুসন্ধান করছে। তাদের আলামত হচ্ছে, তাদের চেহারায় সিজদার চি‎হ্ন থাকে। এটাই তাওরাতে তাদের দৃষ্টান্ত।\n\n\n=== সূরা আল-কাসাস, আয়াত ৪৮-৪৯ ===\nঅতঃপর আমার নিকট থেকে তাদের কাছে যখন সত্য আসল তখন তারা বলল- ‘মূসাকে যা দেয়া হয়েছিল তাকে কেন সেরূপ দেয়া হল না? ইতোপূর্বে মূসাকে যা দেয়া হয়েছিল তারা কি তা অস্বীকার করেনি?’ তারা বলেছিল- ‘দু’টোই যাদু, একটা আরেকটার সহায়তাকারী। আর তারা বলেছিল আমরা (তাওরাত ও কুরআন) সবই প্রত্যাখ্যান করি।’\n\n\n== তাওরাতের বিকৃতি ==\nমুসলিমরা বিশ্বাস করে, তাওরাত আল্লাহর কিতাব এবং তা মুসার উপর নাজিল হয়েছিলো। এরূপ বিশ্বাস করা ইমানের অন্তর্ভুক্ত।\n\n“হে মুমিনগণ! তোমরা ঈমান আন আল্লাহ্‌র প্রতি, তাঁর রাসূলের প্রতি, এবং সে কিতাবের প্রতি যা আল্লাহ তার রাসূলের উপর নাযিল করেছেন। আর সে গ্রন্থের প্রতিও যা তার পূর্বে তিনি নাযিল করেছেন। আর যে ব্যক্তি আল্লাহ, তার ফিরিশতাগণ, তার কিতাবসমূহ, তার রাসূলগণ ও শেষ দিবসের প্রতি কুফর করে সে সুদূর বিভ্রান্তিতে পতিত হলো।”\nঅর্থাৎ, বিশ্বাস করতে হবে, তাওরাত নাজিল করা হয়েছিলো। তবে, এই তাওরাত বর্তমানে ইহুদিদের কাছে থাকা তাওরাতকে বোঝায় না। কুরআন অনুসারে, ইহুদিরা তাওরাতকে বিকৃত করেছে।\n\nএদের মধ্যে একদল আছে যারা কিতাবকে জিহবা দ্বারা বিকৃত করে যাতে তোমরা তাকে কিতাবের অংশ বলে মনে কর, মূলতঃ তা কিতাবের অংশ নয় এবং তারা বলে, ‘এটা আল্লাহর নিকট হতে অবতীর্ণ, বস্তুতঃ তা আল্লাহর নিকট হতে অবতীর্ণ নয়, তারা জেনে শুনে আল্লাহর প্রতি মিথ্যারোপ করে।\nসাহাবী আবদুল্লাহ ইবনে আব্বাসের ব্যাখ্যা সহিহ বুখারি থেকে পাওয়া যায়,\n\nইবনু ’আব্বাস (রাঃ) বলেছেন, তোমরা কিভাবে আহলে কিতাবদেরকে কোন বিষয় সম্পর্কে জিজ্ঞেস কর? অথচ তোমাদের কিতাব (আল-কুরআন) তাঁর রাসূল সাল্লাল্লাহু আলাইহি ওয়াসাল্লাম-এর উপর এখন অবতীর্ণ হয়েছে, তা তোমরা পড়ছ যা পূত-পবিত্র ও নির্ভেজাল। এ কিতাব তোমাদেরকে জানিয়ে দিচ্ছে, আহলে কিতাবরা আল্লাহর কিতাবকে পরিবর্তিত ও বিকৃত করে দিয়েছে। তারা নিজ হাতে কিতাব লিখে তা আল্লাহর কিতাব বলে ঘোষণা দিয়েছে, যাতে এর দ্বারা সামান্য সুবিধা লাভ করতে পারে।\nতিনি আরও বলেছেন,\n\nইবন আব্বাস (রাঃ) থেকে বর্ণিত। তিনি বলেন, ঈসা ইবন মারয়াম (আঃ)-এর পর এমন কয়েকজন বাদশাহ ছিলেন, যারা তাওরাত এবং ইঞ্জিলে পরিবর্তন সাধন করেন। তাদের মধ্যে এমন কিছু ঈমানদার লোকও ছিলেন, যারা তাওরাত পাঠ করতেন। তখন তাদের বাদশাহদেরকে বলা হলো—এ সকল লোক আমাদেরকে যে গালি দিচ্ছে, এর চেয়ে কঠিন গালি আর কি হতে পারে? তারা পাঠ করেঃ “যারা আল্লাহর নাযিলকৃত বিধান দ্বারা মীমাংসা করে না, তারা কাফির। ... ... ...\nমুক্বাতিল বিন সুলাইমানের তাফসির গ্রন্থে তিনি লিখেছেন,\n\nমদিনার ইহুদিদের নেতারা তাওরাত থেকে মুহাম্মাদের (ﷺ) বর্ণনা মুছে দিতো। তারা সেখানে অন্য বর্ণনা লিখে দিতো।\nআল কুরআনে আরো এসেছে,\n\n“সুতরাং তারা তাদের অঙ্গীকার ভঙ্গের কারণে আমি তাদেরকে লা‘নত দিয়েছি এবং তাদের অন্তরসমূহকে করেছি কঠোর। তারা (তাওরাতের)  শব্দগুলোকে আপন স্থান থেকে বিকৃত করে এবং তাদেরকে যে উপদেশ দেয়া হয়েছে, তার একটি অংশ তারা ভুলে গিয়েছে এবং তুমি তাদের থেকে খিয়ানত সম্পর্কে অবগত হতে থাকবে, তাদের অল্প সংখ্যক ছাড়া। সুতরাং তুমি তাদেরকে ক্ষমা কর এবং এড়িয়ে যাও। নিশ্চয় আল্লাহ সৎকর্মশীলদের ভালবাসেন। ”\nইসলামের নবি হযরত মুহাম্মদ (ﷺ) বলেছেন,\n\nনিশ্চয়ই তারা তাদের নবীদের উপর মিথ্যারোপ করেছে যেভাবে তারা তাদের কিতাব বিকৃত করেছে।... ... ...\n\n\n== কুরআনের ব্যাখ্যা-বিশ্লেষণে ==\nইসলামিক ব্যাখ্যাশাস্ত্রে,  \"তাফসির আল কুরআন বি-ল-কিতাব\" (আরবি:  تفسير القرآن بالكتاب) একটি পদ্ধতি যেখানে বাইবেলের মাধ্যমে কুরআনের ব্যাখ্যা করা হয়।  এই পদ্ধতি বাইবেলের তাওরাত এবং ইঞ্জিল-এর আরবি সংস্করণগুলিকে অন্তর্ভুক্ত করে, যাতে কুরআনের অধ্যয়নে আলোকপাত করা যায় এবং এর ব্যাখ্যাগত গভীরতা যোগ করা যায়।  কুরআন এবং বাইবেলের উল্লেখযোগ্য 'মুফাসসিরুন' (ব্যাখ্যাকারী) যারা বাইবেলের আয়াতসমূহ কুরআনের সাথে যুক্ত করেছেন তাদের মধ্যে রয়েছেন আল-আন্দালুসের আবু আল-হাকাম আব্দ আল-সালাম ইবন আল-ইশবিলি এবং ইব্রাহিম ইবন উমর ইবন হাসান আল-বিকাই।\n\n\n== তথ্যসূত্র =="}