{"pageid": 1000307, "title": "ওয়াটার বল", "url": "https://bn.wikipedia.org/wiki?curid=1000307", "content": "ওয়াটার বল বা ওয়াটার ওয়াকিং বল একটি বৃহৎ স্ফীতিশীল গোলক যার ভিতরে থাকা কোনও ব্যক্তিকে জলের পৃষ্ঠতল বরাবর চলার সুযোগ করে দেয়।  এই দৈত্যাকার বলটি সাধারণত দুই মিটার ব্যাসের হয় এবং সহজে প্রবেশ এবং প্রস্থান করার জন্য একটি জিপার-যুক্ত প্রবেশদ্বার থাকে। ওয়াটার বল   জর্ব (zorb) এর মতো তবে এর একটি মাত্র স্তর রয়েছে এবং এটি ঢাল দিয়ে গড়িয়ে পড়ার পরিবর্তে জলে ভ্রমণের জন্য নকশা করা হয়ে থাকে।  যুক্তরাজ্যে এই বলগুলি বাচ্চাদের ধারণ উপযোগী করে গড়ে সুইমিং পুল, প্রমোদতরণীর পোতাশ্রয় এবং হ্রদে ব্যবহার করা হয়। \n\n\n== ইতিহাস ==\n\nওয়াটার বল প্রথম দেখানো হয়েছিল ডায়মন্ডস আর ফরএভার (১৯৭১) নামের একটি চলচ্চিত্রে এবং বিচ বয়েজ এর মিউজিক ভিডিও গেটচা ব্যাক ( ১৯৮৫)-এ।  ১৯৯৮ সালে সাধারণের ব্যবহারের জন্য প্রথম ওয়াটার বলের নকশা প্রস্তুত করেছিলেন চার্লস ব্লেন জোনস।\n\n\n== সুরক্ষা ==\nমার্কিন যুক্তরাষ্ট্র সরকার এই বল ব্যবহারের বিপদ সম্পর্কে সতর্ক করে বলেছে এতে বিভিন্ন বিপদের মধ্যে শ্বাসরোধ ও ডুবে যাওয়ার ঝুঁকি এড়াতে \"কোন নিরাপদ উপায় দেওয়া নেই\"। বাচ্চাদের বলের ভিতরে থাকাকালীন অজ্ঞান হয়ে যাওয়া এবং শক্ত পৃষ্ঠে আছাড় খাওয়ার মতো দুর্ঘটনার কথার রেকর্ড রয়েছে। তাই ইউ.এস. কনজিউমার প্রোডাক্ট সেফটি কমিশন রাইড-বিনোদন কর্মকর্তাদের এগুলি না ব্যবহার করতে উৎসাহী করেছে এবং কমিশন চেয়ারম্যান সুরক্ষা বিষয়ে আরও তদন্ত চালুর অভিপ্রায়ের কথা ঘোষণা করেছেন। \nওকলাহোমার চার্লস জোনস ১৯৯৮ সালে বাণিজ্যিকভাবে একটি ওয়াটার বল তৈরি করেছিলেন। লন্ডন এর একটি হ্রদে বলটি প্রদর্শনের জন্য ব্রিটিশ প্রতিবেদকদের আমন্ত্রণ জানানো হয়েছিল। জল পেরিয়ে হাঁটার চেষ্টা করার সাথে সাথে তিনি ভারসাম্য হারিয়ে পড়ে যান। বলটি চুপসে যায় এবং দ্রুত বরফ জলে ভরে যায়। তাঁর এক সহকারী সেফটি লাইন ব্যবহার করে বলটিকে আবার শুকনো জমিতে টেনে তুললে তিনি বলের পৃষ্ঠের নীচে ডুবে যাওয়ার হাত থেকে রক্ষা পান। উপস্থিত পর্যটকদের ভিড় এই ঘটনার প্রত্যক্ষদর্শী ছিলেন। \nইউ.এস. কনজিউমার প্রোডাক্ট সেফটি কমিশন বলগুলি নিরাপদ উপায়ে ব্যবহার করার বিষয়ে এর বিপদ সম্পর্কে সতর্ক করেছে। ওয়াটার বলের সাথে জড়িত দুটি অপ্রমাণিত ঘটনার বিষয়ে কমিশন সচেতন। একটি ঘটনায় একটি শিশুকে খুব অল্প সময়ের জন্য বলের ভিতরে থাকার পরে প্রতিক্রিয়াহীন অবস্থায় দেখা গেছে।\nদ্বিতীয় ঘটনায় বলটি একটি অগভীর পুলের উপর থেকে শক্ত মাটিতে পড়ে গেলে বলের অভ্যন্তরে থাকা এক ব্যক্তির হাড়ে চিড় ধরে। \n\n\n== নির্মাণ ==\n\nঅনেক ওয়াটার বল ০.৮-১.০ মিমি পুরু পলিভিনাইল ক্লোরাইড (পিভিসি) থেকে তৈরি হয়।  শীতল আবহাওয়া বা তুষাপাতে সেরা পছন্দ থার্মোপ্লাস্টিক পলিউরেথিনস (টিপিইউ)। কিছু ওয়াটার বল পিভিসি–টিপিইউ মিশ্র থেকে তৈরি করা হয়। আরও ব্যয়বহুল বলগুলি ১০০% টিপিইউ ব্যবহার করে। বলগুলি সাধারণত চীন এ তৈরি করা হয় এবং বিভিন্ন আকারে পাওয়া যায়। একটি চুপসানো সাধারণ ওয়াটার বলের ওজন ১৫ কিলোগ্রাম এবং উত্তম বায়ু-পাম্পের সাহায্যে তা মিনিট খানেকের মধ্যে স্ফীত হতে পারে। কিছু মডেলের ভিতরে বা বাইরে হাতে মুঠো করে ধরার ব্যবস্থা থাকে এবং পৃষ্ঠটি ছাপানো  যায়।\n\n\n== আরও দেখুন ==\n\nজর্বিং\nহ্যামস্টার বল\nস্ফীতিশীল উৎপাদিত পণ্যের তালিকা\n\n\n== তথ্যসূত্র =="}