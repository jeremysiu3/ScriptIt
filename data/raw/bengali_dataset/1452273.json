{"pageid": 1452273, "title": "আলী জুমা", "url": "https://bn.wikipedia.org/wiki?curid=1452273", "content": "আলী জুমা বা আলী গোমা (আরবি: علي جمعة, ইংরেজি: Ali Gomaa) হলেন একজন মিশরীয় ইসলামি পণ্ডিত, আইনজ্ঞ ও সাধারণ রাজনৈতিক ব্যক্তিত্ব, যিনি বেশ কয়েকটি রাজনৈতিক অবস্থানের জন্য বিতর্কিত হয়েছেন।  তিনি ইসলামি আইনি তত্ত্ব বিশেষজ্ঞ। তিনি ইসলামী আইনশাস্ত্রের শাফিঈ মাযহাব  এবং আকিদার ক্ষেত্রে আশআরি ধর্মতাত্ত্বিক মাযহাব অনুসরণ করেন।  তিনি একজন সুফিবাদী ইসলামি ব্যক্তিত্ব। \nতিনি আহমেদ আল-তায়েবের উত্তরসূরি হিসেবে দার আল-ইফতা আল-মিসরিয়ার মাধ্যমে মিশরের অষ্টাদশ প্রধান মুফতি (২০০৩-২০১৩) হিসাবে দায়িত্ব পালন করেন। ২০০৮ সালে ইউএস নিউজ অ্যান্ড ওয়ার্ল্ড ও  দ্য ন্যাশনাল  তাকে একজন সম্মানিত ইসলামি আইনবিদ হিসেবে বিবেচনা করেছে এবং দ্য নিউ ইয়র্কারের রিপোর্টে তাকে \"উদারপন্থী ইসলামের ব্যাপকভাবে প্রচারিত একজন নেতা (বা ব্যক্তিত্ব)\" হিসেবে উল্লেখ করা হয়েছে।  যাইহোক, সাম্প্রতিক বছরগুলিতে পশ্চিমা পর্যবেক্ষকরা তাকে স্বৈরাচারী সরকারের সমর্থক হিসাবে বর্ণনা করেছেন।\n২০১৩ সালের ফেব্রুয়ারিতে শাওকি ইব্রাহিম আবদেল-করিম আল্লাম গ্র্যান্ড মুফতি হিসাবে তার স্থলাভিষিক্ত হন।\n\n\n== ব্যক্তিগত জীবন ==\nআলী জুমা ১৯৫২ সালের ৩ মার্চ মিশরের বেনী সুয়েফ প্রদেশে জন্মগ্রহণ করেন। তিনি বিবাহিত এবং তার ৭টি সন্তান রয়েছে।\n\n\n== শিক্ষা ==\nআলী জুমা ১৯৬৯ সালে উচ্চ বিদ্যালয় থেকে স্নাতক সম্পন্ন করেন এবং মিশরের রাজধানী কায়রোতে আইন শামস বিশ্ববিদ্যালয়-এ ভর্তি হওয়ার আগেই কুরআন হিফজ করা শুরু করেন। তিনি ইসলামী শিক্ষার প্রতি গভীর আগ্রহী ছিলেন এবং বিশ্ববিদ্যালয়ে তাঁর অবসর সময়ে হাদিস ও শাফেয়ী ফিকহ অধ্যয়ন করতেন। ১৯৭৩ সালে আইন শামস বিশ্ববিদ্যালয় থেকে বি.কম পাশ করার পর তিনি পৃথিবীর প্রাচীনতম সক্রিয় ইসলামী শিক্ষাপ্রতিষ্ঠান, কায়রোর আল-আযহার বিশ্ববিদ্যালয়ে ভর্তি হন। সেখান থেকে তিনি ইসলামী শিক্ষায় দ্বিতীয় বিএ ডিগ্রি অর্জন করেন, পরে এমএ এবং অবশেষে ১৯৮৮ সালে উসূল আল-ফিকহ-এ পিএইচডি সম্পন্ন করেন। তবে তখনও তিনি আল-আযহারের উচ্চ মাধ্যমিক স্তরের পাঠ্যক্রম পড়েননি, তাই সেসব মূল পাঠ্য মনে রাখার জন্য তিনি নিজ থেকেই সেই পাঠ্যক্রম অধ্যয়ন করেন।\n\n\n== শিক্ষা প্রদান ==\nতিনি এম.এ. সম্পন্ন করার পর আল-আযহার বিশ্ববিদ্যালয়ের ইসলামি ও আরবি বিজ্ঞান অনুষদে প্রথমে একজন সহকারী অধ্যাপক হিসেবে এবং পরে একজন পূর্ণাঙ্গ অধ্যাপক হিসেবে শিক্ষাদান করেন, যতক্ষণ না তিনি মিশরের প্রধান মুফতি হিসেবে নিযুক্ত হন। আলী জুমা আকিদা, তাফসির, হাদিস, ফিকহ এবং ইসলামী ইতিহাসের শিক্ষক হওয়ার পাশাপাশি একজন সুফি হিসেবেও সম্মানিত ও মর্যাদাপ্রাপ্ত ছিলেন।\n\n\n== তথ্যসূত্র =="}