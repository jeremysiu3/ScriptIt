{"pageid": 1086263, "title": "রাজ্যেশ্বর মিত্র", "url": "https://bn.wikipedia.org/wiki?curid=1086263", "content": "রাজ্যেশ্বর মিত্র ( ৩০ সেপ্টেম্বর ১৯১৭ – ১৮ জানুয়ারি ১৯৯৫) ছিলেন বিংশ শতকের  বাংলার বিশিষ্ট  সঙ্গীতজ্ঞ, সঙ্গীত সমালোচক এবং সঙ্গীত বিষয়ের গ্রন্থ রচয়িতা। \n\n\n== জন্ম ও সঙ্গীতশিক্ষা জীবন ==\nরাজ্যেশ্বর মিত্রের জন্ম ১৯১৭ খ্রিস্টাব্দের ৩০ সেপ্টেম্বর  ব্রিটিশ ভারতের অধুনা পশ্চিমবঙ্গের আগরতলায়। পিতা অমরনাথ মিত্র। তাঁর পৈতৃক বাড়ি ছিল অধুনা পশ্চিমবঙ্গের উত্তর চব্বিশ পরগনা জেলার পানিহাটিতে। তিনি ১৯৩৮ খ্রিস্টাব্দে হুগলি কলেজ থেকে বি.এ পাশ করেন এবং ১৯৪৪ খ্রিস্টাব্দে  কলকাতা বিশ্ববিদ্যালয়ের ইনস্টিটিউট অফ এগ্রিকালচার থেকে ডিপ্লোমা লাভ করেন।\n\n\n== কর্মজীবন ==\nরাজ্যেশ্বর মিত্র দীর্ঘ বত্রিশ বৎসর কেন্দ্রীয় অর্ডিন্যান্স ফ্যাক্টরিতে কর্মরত ছিলেন। কিন্তু এর মধ্যে সংগীত চর্চা চালিয়ে গেছেন। তিনি প্রখ্যাত টপ্পাগায়ক এবং ধ্রুপদী গানের অন্যতম শিল্পী  কালীপদ পাঠকের কাছে পুরাতনী বাংলা গানের তালিম নেন।  সুবিনয় রায়ের কাছে শেখেন রবীন্দ্র সঙ্গীত। তবে নিধুবাবুর টপ্পা ও ভারতীয় মার্গ সঙ্গীত তথা উচ্চাঙ্গ সংগীতে তিনি বিশেষ পারদর্শিতা অর্জন করেছিলেন। কলকাতার  রবীন্দ্রভারতী বিশ্ববিদ্যালয়ে যুক্ত ছিলেন। বিশ্বভারতী বিশ্ববিদ্যালয় আমন্ত্রিত অধ্যাপক হিসাবেও কাজ করেছেন। দীর্ঘদিন ধরে বাংলা সাহিত্য পত্রিকা দেশে শার্ঙ্গদেব নামে সঙ্গীত সমালোচনা করেছেন। রাজ্যেশ্বরই প্রথম বিগত শতকের  বাংলা গানের রীতিনীতি, ইতিহাসের দৃষ্টিকোণ ইত্যাদি নিয়ে বিশদ আলোচনা করেছেন তাঁর রচিত বিভিন্ন গ্রন্থে, যার ফলে শুধু সঙ্গীতের পরম্পরা নয়, সৃষ্টিগত পরিবর্তনের বিভিন্ন দিকেও আলোকপাত করে।এছাড়াও ভারতীয় মার্গ সঙ্গীত, ধর্মশাস্ত্র, দর্শন ইত্যাদি বিষয়ে বহু গ্রন্থ রচনা করেছেন। তাঁর রচিত ও প্রকাশিত গ্রন্থগুলি হল –\n\nবাংলা সঙ্গীত ( ২ খণ্ড)\nবাংলার গীতিকার ও বাংলা গানের নানান দিক\nমুঘল ভারতের সঙ্গীত চিন্তা\nসঙ্গীত সমীক্ষা\nউত্তর ভারতীয় সঙ্গীত\nবৈদিক ঐতিহ্যে নামগান\nআর্য ভারতের সঙ্গীত চিন্তা\nবেদ গানের প্রাকৃত রূপ\nবেদ গানের রীতি প্রকৃতি\nনিধু বাবুর গান (স্বরলিপি)\nঅতুলপ্রসাদ সেনের জীবনী   ( সাহিত্য সাধক চরিতমালা)\nমহাভারত চিন্তা\nস্বর্ণলোক ও দেবসভ্যতা\nশ্রীধর কথকের গান ( জীবদ্দশায় অপ্রকাশিত) ইত্যাদি।\n\n\n== জীবনাবসান ==\nরাজ্যেশ্বর মিত্র ১৯৯৫ খ্রিস্টাব্দের ১৮   জানুয়ারি প্রয়াত হন।\n\n\n== তথ্যসূত্র =="}