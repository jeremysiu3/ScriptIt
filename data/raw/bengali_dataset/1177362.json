{"pageid": 1177362, "title": "২০১২ গ্রীষ্মকালীন প্যারালিম্পিকে জিবুতি", "url": "https://bn.wikipedia.org/wiki?curid=1177362", "content": "জিবুতি ২০১২ সালের গ্রীষ্মকালীন আসরের মাধ্যমে প্যারালিম্পিক গেমসে প্রথম আত্মপ্রকাশ করে। ২০১২ সালের ২৯শে আগস্ট থেকে ৯ই সেপ্টেম্বর যুক্তরাজ্যের লন্ডনে এটি আয়োজিত হয়। হুসেন ওমর হাসান দেশটির প্রথম প্যারালিম্পিয়ান হিসেবে মধ্যম দূরত্বের দৌড়ে জিবুতির প্রতিনিধিত্ব করেন। গোড়ালিতে আঘাত পেয়ে ভালো খেলতে না পারায় তিনি পদক জিততে ব্যর্থ হন। তবে ট্র্যাকে দুই ল্যাপ একা দৌড়ানোর সময় লন্ডনের দর্শকেরা তাকে উৎসাহ দিয়েছিলেন।\n\n\n== পটভূমি ==\n২০১২ সালের গেমসের মাধ্যমে জিবুতি প্যারালিম্পিকসে প্রথমবারের মতো অংশগ্রহণ করে। প্রতিযোগিতাটি ২৯শে আগস্ট থেকে ৯ই সেপ্টেম্বর লন্ডনে অনুষ্ঠিত হয়। পুরুষদের ১৫০০ মিটার টি৪৬ দৌড় প্রতিযোগিতায় দেশটির একজন ক্রীড়াবিদ অংশগ্রহণ করেন। জিবুতির একমাত্র ক্রীড়াবিদ হিসেবে প্যারালিম্পিকসের উদ্বোধনী অনুষ্ঠানে তিনি দেশটির পতাকাও বহন করেন।\n\n\n== অ্যাথলেটিকস ==\nডানহাত হারানো হুসেন ওমর হাসান পুরুষদের ১,৫০০ মিটার টি৪৬ দৌড় প্রতিযোগিতায় অংশগ্রহণ করেন। শরীরের বিকল ঊর্ধ্বাঙ্গ বা অঙ্গহীন, কিন্তু স্বাভাবিক পা-বিশিষ্ট দৌড়বিদেরা এই প্রতিযোগিতায় অংশ নেন।\nহুসেন দৌড়ের শুরুতেই ওয়ার্ম আপের সময় গোড়ালিতে চোট পান; কিন্তু দৌড় শেষ করতে তিনি দৃঢ়প্রতিজ্ঞ ছিলেন। তিনি অন্যান্য ক্রীড়াবিদদের থেকে সাত মিনিট পিছিয়ে পড়ার পরেও লন্ডনের জনতা তাকে এগিয়ে যেতে উৎসাহিত করেন। অন্যান্য ক্রীড়াবিদদের সমাপ্তিরেখা অতিক্রমের পরেও তিনি ট্র্যাকে একা দুই ল্যাপের বেশি দৌড়েছিলেন। হুসেন ১১:২৩.৫০ সময়ে দৌড় শেষ করেন। হুসেন বলেন, “আমি থামার কথা ভেবেছিলাম। কিন্তু আমি শেষ পর্যন্ত চালিয়ে গেছি। কারণ, আমি দৌড় শেষ করতে চেয়েছিলাম।”\n\n\n== আরও দেখুন ==\nগ্রীষ্মকালীন প্যারালিম্পিক অক্ষমতা শ্রেণিবিভাগ\nপ্যারালিম্পিকে জিবুতি\n\n\n== তথ্যসূত্র =="}