{"pageid": 1520410, "title": "ঋতু ডালমিয়া", "url": "https://bn.wikipedia.org/wiki?curid=1520410", "content": "ঋতু ডালমিয়া (জন্ম ১৯৭৩) একজন ভারতীয় সেলিব্রিটি শেফ এবং রেস্তোরাঁ মালিক। তিনি দিল্লির জনপ্রিয় ইতালীয় রেস্তোরাঁ 'ডিভা'র প্রধান পাচক এবং সহ-মালিক, ২০০০ সালে গীতা ভাল্লার \"রিগা ফুড\" অংশীদারিত্ব সংস্থার অধীনে, এটি তিনি সহ-প্রতিষ্ঠা করেছিলেন। কোম্পানির অন্যান্য রেস্তোরাঁগুলির মধ্যে রয়েছে 'ল্যাটিটিউড ২৮' এবং 'ক্যাফে ডিভা'। তিনি এনডিটিভি গুড টাইমসের জন্য তিনটি মরশুম ধরে 'ইতালীয় খানা' নামে রান্নার একটি টিভি অনুষ্ঠান উপস্থাপনা করেছিলেন এবং ২০০৯ সালে একই নামে তাঁর প্রথম রান্নার বই প্রকাশ করেছিলেন।\n২০১২ সালের ২রা ফেব্রুয়ারী থেকে তিনি এনডিটিভি গুড টাইমসে ট্র্যাভেলিং ডিভা উপস্থাপন করছেন।\nঋতু ডালমিয়া একজন সমকামী এবং একজন বিশিষ্ট এলজিবিটি অধিকার কর্মী। ২০১৬ সালের জুন মাসে, ঋতু ডালমিয়া এবং আরও পাঁচজন, যাঁরা সকলেই এলজিবিটি সম্প্রদায়ের সদস্য, ভারতীয় দণ্ডবিধির ধারা ৩৭৭ কে চ্যালেঞ্জ করে ভারতের সুপ্রিম কোর্টে একটি রিট পিটিশন দায়ের করেন। এর ফলে ২০১৮ সালে নবতেজ সিং জোহর এবং অন্যান্য বনাম ভারত ইউনিয়ন মামলার ঐতিহাসিক রায় প্রকাশিত হয়, যেখানে সুপ্রিম কোর্ট সর্বসম্মতিক্রমে \"একই লিঙ্গের প্রাপ্তবয়স্কদের মধ্যে সম্মতিক্রমে যৌন আচরণকে অপরাধ হিসেবে গণ্য করে\"-এই আইনটিকে অসাংবিধানিক ঘোষণা করে।\n\n\n== কর্মজীবন ==\nকলকাতায় একটি মারোয়ারি ব্যবসায়ী পরিবারে ঋতু ডালমিয়ার জন্ম হয়। তিনি ১৬ বছর বয়সে মার্বেল পাথরের পারিবারিক ব্যবসায় যোগদান করেন। নিজের কাজের সূত্রে তিনি ইতালিতে পণ্য সংগ্রহের জন্য যান, সেখানে ইতালীয় খাবারের প্রতি তাঁর আগ্রহ তৈরি হয় এবং এটি সম্পর্কে তিনি আরও শিখতে শুরু করেন।\n১৯৯৩ সালে, ২২ বছর বয়সে, ঋতু দিল্লির হৌজ খাস গ্রামে তাঁর প্রথম রেস্তোরাঁ 'মেজ্জালুনা' শুরু করেন, যার বিশেষত্ব ছিল \"ইতালীয় উচ্চারণে\" ভূমধ্যসাগরীয় খাবারের পরিবেশন। দুর্ভাগ্যবশত, রেস্তোরাঁটি চলেনি এবং তিন বছর পর তিনি এটি বিক্রি করে দেন।\n১৯৯৬ সালে, ঋতু লন্ডনে চলে যান, সেখানে তিনি তাঁর সঙ্গী অ্যাণ্ডি বর্মার সাথে কিংস রোডে প্রথম ভারতীয় ফাইন ডাইনিং রেস্তোরাঁ খোলেন। রেস্তোরাঁটি বড়সড় সাফল্য এবং ভালো পর্যালোচনা পেয়েছিল, তবে লন্ডনে স্থায়ী হতে না পেরে, ঋতু তাঁর রেস্তোরাঁর শেয়ার বর্মার কাছে বিক্রি করে দেন এবং ২০০০ সালে দিল্লিতে ফিরে আসেন। একই বছর, তিনি গীতা ভাল্লার সাথে অংশীদারিত্ব করে গ্রেটার কৈলাস ২-তে 'ডিভা' নামে ইতালীয় রেস্তোরাঁ খোলেন, এটি আজও দিল্লির একটি জনপ্রিয় রেস্তোরাঁ।\nদিল্লির চাণক্যপুরীতে ইতালীয় দূতাবাসের ইতালীয় সাংস্কৃতিক কেন্দ্রের ক্যাফে ছাড়াও, তিনি গ্রেটার কৈলাস ১-এ 'ডিভা ক্যাফে', দিল্লির আলিয়ঁস ফ্রঁসেজে 'ল্যাটিটিউড ২৮' এবং হৌজ খাস গ্রামে 'ডিভা পিকোলা' রেস্তোঁরাগুলি চালান। ডালমিয়া একটি ক্যাটারিং ব্যবসাও প্রতিষ্ঠা করেছিলেন।\n২০০৭ সালে, তিনি এনডিটিভি গুড টাইমসে \"ইতালীয় খানা\" টিভি-ধারাবাহিক উপস্থাপনা শুরু করেন। পরবর্তীতে ২০০৯ সালে তিনি একই নামে একটি রান্নার বই প্রকাশ করেন। এই অনুষ্ঠানটি তিনটি মরশুম ধরে চলে এবং অসংখ্য টেলিভিশন পুরস্কার জিতে নেয়। তিনি দিল্লির অশোক হোটেলের স্পা রেস্তোরাঁ দিবত্রার সাথে একজন পরামর্শদাতা পাচক হিসেবে কাজ করেছেন।\n২০১১ সালের ডিসেম্বরে ইতালি সরকার তাঁকে অর্ডার অফ দ্য স্টার অফ ইতালীয় সলিডারিটি প্রদান করে।\nঋতু ২০১২ সালে ট্র্যাভেলিং ডিভা: রেসিপি ফ্রম অ্যারাউণ্ড দ্য ওয়ার্ল্ড প্রকাশ করেন, যেখানে ইউরোপীয়, এশীয় এবং মধ্যপ্রাচ্যের খাবারের তাঁর প্রিয় রেসিপিগুলি তুলে ধরা হয়।\n\n\n== কাজ ==\nইতালীয় খানা । র‍্যাণ্ডম হাউস, ভারত, ২০০৯।  ।\nইতালীয় খানা: ডিনার পার্টি । র‍্যাণ্ডম হাউস, ভারত।আইএসবিএন ৮১৮৪০০১০২৯আইএসবিএন 8184001029 ।\nইতালীয় খানা: মিষ্টি । র‍্যাণ্ডম হাউস, ভারত।আইএসবিএন ৯৭৮-৮১-৮৪০০-১০৩-৭আইএসবিএন ৯৭৮-৮১-৮৪০০-১০৩-৭ ।\nইতালীয় খানা: নিরামিষভোজী । র‍্যাণ্ডম হাউস, ভারত।আইএসবিএন ৯৭৮-৮১-৮৪০০-১০১-৩আইএসবিএন ৯৭৮-৮১-৮৪০০-১০১-৩ ।\nট্র্যাভেলিং ডিভা: বিশ্বজুড়ে রেসিপি, হ্যাচেট ইণ্ডিয়া ২০১২।আইএসবিএন ৯৭৮৯৩৫০০৯২৮১১আইএসবিএন ৯৭৮৯৩৫০০৯২৮১১ ।\nডিভা গ্রিন, হ্যাচেট ইণ্ডিয়া ২০১৪।আইএসবিএন ৯৭৮৯৩৫০০৯২৮১১আইএসবিএন ৯৭৮৯৩৫০০৯২৮১১ ।\n\n\n== তথ্যসূত্র ==\n\n\n== বহিঃসংযোগ ==\nঅফিসিয়াল ওয়েবসাইট"}