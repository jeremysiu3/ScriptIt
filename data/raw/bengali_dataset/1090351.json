{"pageid": 1090351, "title": "প্রায়া", "url": "https://bn.wikipedia.org/wiki?curid=1090351", "content": "প্রায়া (পর্তুগিজ: Praia) আফ্রিকা মহাদেশের উত্তর-পশ্চিম উপকূলের সন্নিকটে আটলান্টিক সমুদ্রে অবস্থিত দ্বীপরাষ্ট্র কাবু ভের্দির রাজধানী নগরী ও দেশটির বৃহত্তম নগরী ও সমুদ্রবন্দর। এটি সোতাভেঁতু দ্বীপদলের অন্তর্গত দেশটির বৃহত্তম দ্বীপ সাঁউ তিয়াগু-র দক্ষিণ তীরে অবস্থিত। পশ্চিম আফ্রিকার স্ফীতি থেকে এর দূরত্ব প্রায় ৬৪০ কিলোমিটার। প্রায়া বন্দর থেকে খাদ্য, জুতা, বস্ত্রসহ কলা, কফি, আখ, রেড়ির বীজ, ইত্যাদি কৃষিপণ্য বিদেশে রপ্তানি করা হয়। শহরে মাছ প্রক্রিয়াজাতকরণের কারখানা আছে। এখানে সমুদ্র-তলবর্তী তারের একটি কেন্দ্র আছে। \nপ্রাচীনকালে এই দ্বীপে কোনও জনবসতি ছিল না। ১৪৬০-এর দশকে আন্তনিউ দা নোলি সান্তিয়াগো দ্বীপটি আবিষ্কার করেন এবং তারপরে এখানে পর্তুগিজ নাবিকেরা বসতি স্থাপন করে। তারা প্রথমে এখানা রিবিয়েরা গ্রাঞ্জি (Ribeira Grande) নামক একটি শহরের পত্তন করে, যা ছিল এই অঞ্চলের প্রথম রাজধানী। ১৬১৫ সালে বর্তমান প্রায়া যেখানে অবস্থিত, সেখানে \"প্রায়া দি সাঁতা মারিয়া\" (Praia de Santa Maria, \"কুমারী মেরির সৈকত\") নামের একটি গ্রামের উল্লেখ পাওয়া যায়, যেটি প্রাকৃতিক পোতাশ্রয়টির কাছে গড়ে ওঠে। পরবর্তীকালে ১৭৭০ সালে রাজধানীটিকে প্রায়াতে সরিয়ে নেওয়া হয়।  একটি মালভূমির উপরে অবস্থানের কারণে ক্রীতদাস বাণিজ্যের সাথে জড়িত জাহাজগুলির জন্য প্রায়ার পোতাশ্রয়টি তুলনামূলকভাবে জলদস্যুদের হাত থেকে অধিক নিরাপদ ছিল। ক্রীতদাস বাণিজ্য প্রায়া শহরের অর্থনীতির প্রধান একটি খাতে পরিণত হয়। ১৮৪৮ সালে প্রায়াকে আনুষ্ঠানিকভাবে একটি নগরীর (সিদাদি Cidade) মর্যাদা দেওয়া হয়, ফলে শহরটিতে ধর্মীয়, রাজনৈতিক ও অর্থনৈতিক ক্ষমতার কেন্দ্রীভবন ত্বরান্বিত হয়। ১৮৭৬ সালে এসে কাবু ভের্দে থেকে ক্রীতদাস প্রথার অবসান ঘটে। ১৮৩২ সালে চার্লস ডারউইন এইচএমএস বিগল জাহাজে করে যে বিশ্বভ্রমণ করেছিলেন, তা প্রায়াতেই প্রথম নোঙর ফেলে।\n১৯৭৫ সালে কাবু ভের্দি একটি স্বাধীন রাষ্ট্রে পরিণত হলে প্রায়া দেশটির রাজধানী হিসেবে রয়ে যায়। স্বাধীনতার পরে প্রায়াতে একটি জনসংখ্যা বিস্ফোরণ ঘটে। কাবু ভের্দির অন্য সব দ্বীপ থেকে জনসাধারণ এখানে আসতে শুরু করে। ফলে বর্তমানে কাবু ভের্দির ৫৬% অধিবাসী সাঁউ তিয়াগু দ্বীপে এবং প্রায় ৩০% প্রায়া নগরীতে বাস করে। ২০১৫ সালে এখানে প্রায় দেড় লক্ষ লোকের বাস ছিল। \n\n\n== তথ্যসূত্র =="}