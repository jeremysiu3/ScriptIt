{"pageid": 1391134, "title": "ইন্দ্র বাহাদুর রাই", "url": "https://bn.wikipedia.org/wiki?curid=1391134", "content": "ইন্দ্র বাহাদুর রাই (৩ ফেব্রুয়ারি ১৯২৭ - ৬ মার্চ ২০১৮) হলেন ভারতের দার্জিলিং-এ বসবাসকারী একজন ভারতীয় নেপালি ভাষার লেখক এবং সাহিত্য সমালোচক। তিনি তার জীবদ্দশায় প্রচুর প্রবন্ধ, ছোটগল্প, উপন্যাস ও সাহিত্য সমালোচনা রচনা করেছেন। ক্ষীর এবং রাত ভরি হুরি চালাও তার কয়েকটি জনপ্রিয় রচনা। তিনি ঈশ্বর বল্লভ এবং বৈরাগী কাইনলাকে নিয়ে নেপালি সাহিত্যে তেসরো আয়াম নামীয় একটি সাহিত্য আন্দোলন শুরু করেন। ১৯৭৭ সালে নেপালি ভাষার জন্য প্রথম সাহিত্য অকাদেমি পুরস্কার প্রবর্তন করা হলে তিনি প্রথম প্রাপক হিসেবে এটি অর্জন করেন।\n\n\n== জীবনী ==\nইন্দ্র বাহাদুর রাই কার্শিয়াং এবং দার্জিলিং-এর বিদ্যালয়ে পড়াশোনা করেন। তিনি কলকাতা বিশ্ববিদ্যালয় থেকে স্নাতক এবং উত্তরবঙ্গ বিশ্ববিদ্যালয় থেকে ইংরেজিতে স্নাতকোত্তর সম্পন্ন করেন। তিনি দার্জিলিং-এর টার্নবুল উচ্চ বিদ্যালয়ে কয়েক বছর শিক্ষকতা করেছেন। রাই দার্জিলিংয়ের সেন্ট জোসেফ কলেজে ইংরেজি বিষয়ের অধ্যাপক হিসেবেও কাজ করেছেন। তিনি দার্জিলিং পৌরসভার ভাইস চেয়ারম্যান হিসেবেও দায়িত্ব পালন করেন।\n\n\n== সাহিত্য-চর্চা ==\nআই.বি. রাই ১৯৫০ সালের দিকে নেপালি সাহিত্য ক্ষেত্রে প্রবেশ করেন যখন তিনি আধার, ভারতী, দিয়ো, দিয়ালো এবং রূপরেখার মতো বিভিন্ন পত্রিকায় সাহিত্য সমালোচনা মূলক লেখা প্রকাশ করতে শুরু করেন। তার প্রথম উপন্যাস আজা রমিতা ছা ১৯৬৪ সালে প্রকাশিত হয়। এরপর তিনি ছোটগল্পের ক্ষেত্রে প্রবেশ করেন। তার প্রথম গল্প ১৯৫৯ সালে প্রকাশিত হয়। ১৯৬০ সালে প্রকাশিত ত্রিশটি ছোটগল্পের সংকলন ভিপানা কাটিপায়া ছিলো তার প্রথম প্রকাশিত বই, যা নেপালি সাহিত্যে, বিশেষ করে ছোটগল্পের ধারায় ব্যাপক প্রভাব ফেলে।\n\n১৯৬৩ সাল থেকে তিনি মাত্রিক সাহিত্য আন্দোলনের একজন বিশিষ্ট ব্যক্তিত্ব, যা নেপালি সাহিত্যের ইতিহাসে আয়ামেলি আন্দোলন নামে পরিচিত। ঈশ্বর বল্লভ এবং বৈরাগী কাইনলার সাথে যুক্তভাবে তিনি নেপালি সাহিত্যের অপরীক্ষিত ক্ষেত্রগুলোতে নিরীক্ষণ করেন। তারা সফলভাবে নেপালি সাহিত্যে – তেসরো আয়াম – নামে পরিচিত একটি তৃতীয় মাত্রা যোগ করেন।\nনেপালি সাহিত্যের সবচেয়ে সুপরিচিত আধুনিক লেখকদের অন্যতম ইন্দ্র বাহাদুর রাইয়ের প্রধান কাজগুলি ভারতে নেপালি ভাষা নিয়ে অধ্যয়নরতদের জন্য অনেক বিশ্ববিদ্যালয়ের পাঠ্যসূচিতে অন্তর্ভুক্ত করা হয়েছে। নেপালি সাহিত্য জগতে তিনি ৬০ বছরেরও অধিক সময় ধরে সক্রিয় ছিলেন এবং সাহিত্য অকাদেমি পুরস্কার (তার নেপালি উপন্যাসকা আধারহারু কাজের জন্য), জগদম্বা শ্রী পুরস্কার এবং আগম সিং গিরি স্মৃতি পুরস্কার অর্জন করেন।\n\n\n== সাহিত্যকর্ম ==\nআই.বি. রাই অসংখ্য বই এবং সাহিত্য সাময়িকী সম্পাদনা করেছেন। তার গুরুত্বপূর্ণ সাহিত্য-কর্মগুওর মধ্যে রয়েছে :\n\nভিপানা কাটিপায়া (১৯৬১)\nআজা রমিতা ছা (১৯৬৪)\nনেপালি উপন্যাসকা আধারহারু (১৯৭৪)\nসম্পূরক (২০১৪)\nইন্দ্রায়ন\nLong Night of Storm - ছোটগল্প (প্রবীন অধিকারী কর্তৃক ইংরেজিতে অনুবাদকৃত)\nThere's A Carnival Today - উপন্যাস (মঞ্জুশ্রী থাপা কর্তৃক ইংরেজিতে অনুবাদকৃত)।\n\n\n== ব্যক্তিগত জীবন ==\nতিনি মায়া দেবী রাইয়ের সাথে বিবাহ বন্ধনে আবদ্ধ হন এবং ২০১৭ সালের ২৭ আগস্ট, মায়া দেবীর মুত্যুর পূর্ব পর্যন্ত তারা একত্রে ছিলেন। এই দম্পত্তির ১ পুত্র এবং ২ কন্যা সন্তান রয়েছে।\n\n\n== মৃত্যু ==\nরাই ২০১৮ সালের ৬ মার্চ তারিখে দার্জিলিংয়ে মৃত্যুবরণ করেন।\n\n\n== আরও দেখুন ==\nনেপালি সাহিত্য;\nনেপালী ভাষায় সাহিত্য অকাদেমি পুরস্কার বিজয়ীদের তালিকা।\n\n\n== তথ্যসূত্র ==\n\n\n== বহিঃসংযোগ ==\n\"Video - Indra Bahadur Rai's Speech\"। Kalimpong.info। সংগ্রহের তারিখ ৪ এপ্রিল ২০১১।"}