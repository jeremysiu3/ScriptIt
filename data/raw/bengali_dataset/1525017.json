{"pageid": 1525017, "title": "বহিনাবাঈ", "url": "https://bn.wikipedia.org/wiki?curid=1525017", "content": "বহিনাবাঈ (১৬২৮-১৭০০ খ্রি.) বা বহিনা বা বাহিনী ছিলেন ভারতের মহারাষ্ট্রের একজন মহিলা বারকরী সাধক। তিনি বারকরী কবি-সাধক তুকারামের শিষ্যা হিসেবে বিবেচিত হন। ব্রাহ্মণ পরিবারে জন্মগ্রহণকারী, বহিনাবাঈ অল্প বয়সেই একজন বিপত্নীকের সাথে বিবাহ বন্ধনে আবদ্ধ হন এবং তাঁর শৈশবের বেশিরভাগ সময় তিনি পরিবারের লোকেদের সাথে মহারাষ্ট্র ঘুরে বেড়াতেন। তিনি তাঁর আত্মজীবনী \"আত্মমণিবেদন\" -এ একটি বাছুরের সাথে তাঁর আধ্যাত্মিক অভিজ্ঞতা এবং ভারকরীদের অনুগ্রাহী দেবতা বিঠোবা এবং তুকারামের দর্শন বর্ণনা করেছেন। তিনি তাঁর স্বামী যিনি তাঁর আধ্যাত্মিক প্রবণতাকে ঘৃণা করতেন তাঁর দ্বারা মৌখিক ও শারীরিকভাবে নির্যাতিত হবার কথা জানিয়েছেন, কিন্তু অবশেষে তাঁর স্বামী তাঁর নির্বাচিত ভক্তি ( ভক্তি ) পথই গ্রহণ করেছিলেন। দেখা যায় বেশিরভাগ মহিলা-সন্তরা  হয় তাঁরা কখনও বিবাহ করেননা বা ঈশ্বরের জন্য তাঁদের বিবাহিত জীবন পরিত্যাগ করেন, বিপরীতে বহিনাবাঈ সারা জীবন বিবাহিতাই ছিলেন।\nবহিনাবাঈয়ের অভঙ্গ রচনাগুলি তাঁর সমস্যাপূর্ণ বিবাহিত জীবন এর উপর মারাঠি ভাষায় রচিত এবং তিনি একজন নারী হিসেবে জন্মগ্রহণ করার অনুশোচনার কেন্দ্রবিন্দুর উপর রচিত। বহিনাবাঈ সর্বদা তাঁর স্বামীর প্রতি কর্তব্য এবং বিঠোবার প্রতি তাঁর ভক্তির মধ্যে দ্বন্দ্বে ভুগতেন। তাঁর কবিতায় তাঁর স্বামীর প্রতি এবং ঈশ্বরের প্রতি তাঁর ভক্তির মধ্যে সমঝোতার প্রতিফলন দেখা যায়।\n\n\n== জীবনের প্রথমার্ধ ==\nবহিনাবাঈ আত্মমণিবেদন বা বহিনাবাঈ গাথা নামে একটি আত্মজীবনীমূলক রচনা লিখেছেন, যেখানে তিনি কেবল তাঁর বর্তমান জন্মই নয়, বরং পূর্ববর্তী আরো বারোটি জন্মেরও বর্ণনা দিয়েছেন। মোট ৪৭৩টি স্তবকের মধ্যে প্রথম ৭৮টি স্তবকই তাঁর বর্তমান জীবনের চিহ্ন।\nবিবরণ অনুসারে, তিনি উত্তর মহারাষ্ট্রের ইলোরা বা ভেরুলের কাছে দেওগাঁও (রাঙ্গারি) বা দেবগাঁও (আর) -এ জন্মগ্রহণ করেছিলেন, যেখানে তিনি তাঁর ছেলেবেলা কাটিয়েছেন। তাঁর বাবা আউদেব কুলকার্নি এবং -মা জানকী ছিলেন ব্রাহ্মণ, হিন্দু পুরোহিত, এবং তাঁদের প্রথম সন্তান বহিনাবাঈকে সৌভাগ্যের পূর্বসূরী হিসেবে বিবেচনা করতেন। বহিনাবাঈ ছোটবেলা থেকেই তাঁর সঙ্গীদের সাথে খেলার সময় ঈশ্বরের নাম উচ্চারণ শুরু করেছিলেন।\nমাত্র তিন বছর বয়সে বহিনাবাঈয়ের বিয়ে হয় ত্রিশ বছর বয়সী বিপত্নীক গঙ্গাধর পাঠকের সাথে, যাকে তিনি একজন পণ্ডিত এবং \"একজন চমৎকার পুরুষ রত্ন\" হিসেবে বর্ণনা করেন, কিন্তু রীতি অনুসারে বয়ঃসন্ধি না হওয়া পর্যন্ত তিনি বাবা-মায়ের সাথেই থাকতেন। বহিনাবাঈ যখন প্রায় নয় বছর বয়সী ছিলেন, তখন পারিবারিক বিরোধের কারণে তিনি তাঁর বাবা-মা এবং স্বামীর সাথে দেবগাঁও ছেড়ে চলে যেতে বাধ্য হন। তাঁরা গোদাবরী নদীর তীরে তীর্থযাত্রীদের সাথে ঘুরে বেড়াতেন এবং শস্য ভিক্ষা করতেন, যেমনটি সাধারণত ভ্রমণকারী সাধু পুরুষরা করে থাকেন। এই সময়ে তাঁরা বিঠোবার প্রধান মন্দির অবস্থিত পণ্ঢরপুর পরিদর্শনে যান। এগারো বছর বয়সে, তিনি তাঁর পরিবারের সাথে অবশেষে কোলহাপুরে স্থায়ী হন। এই বয়সে তাঁকে \"বিবাহিত জীবনের চাহিদার অধীন\" করা হয়েছিল, কিন্তু তিনি এতে আগ্রহী ছিল না।\n\nকোলহাপুরে, বহিনাবাঈ হরি -কীর্তন গান এবং ভাগবত পুরাণের গল্পের সাথে পরিচিত হয়েছিলেন। এখানে, বহিনাবাঈয়ের স্বামীকে একটি গাভী উপহার দেওয়া হয়েছিল, যার শীঘ্রই একটি বাছুরের জন্ম হয়। বহিনাবাঈ বাছুরের সাথে একটি আধ্যাত্মিক সাক্ষাতের কথা জানিয়েছেন। ভারকরী সাহিত্যে বাছুরটি এমন একজন ব্যক্তির প্রতীক, যিনি পূর্বজন্মে যোগিক একাগ্রতার সর্বোচ্চ অবস্থা অর্জন করেছিলেন, কিন্তু কোনও দোষের কারণে, বাছুর হিসেবে জন্ম নিতে বাধ্য হয়েছেন। বাছুরটি বহিনাবাঈ যেখানেই যেত, তাঁর সংগ নিত। বাছুরটি নিয়ে বহিনাবাঈ বিখ্যাত স্বামী জয়রামের কীর্তনেও যোগ দিয়েছিলেন। জয়রাম বাছুরটি আর বহিনাবাঈয়ের মাথায় হাত বুলিয়ে দেন। বহিনাবাঈয়ের স্বামী ঘটনাটি জানতে পেরে বহিনাবাঈএর চুল ধরে টেনে নিয়ে যান এবং মারধর করে ঘরে বেঁধে রাখেন। এর পর, বাছুরটি এবং গাভীটি খাবার ও জল পান করা ছেড়ে দেয় এবং বাছুরটি মারা যায়। সমাধিস্থলে, বহিনাবাঈ অজ্ঞান হয়ে পড়েছিলেন এবং কয়েকদিন ধরে অজ্ঞান অবস্থায় পড়ে ছিলেন। তিনি প্রথম বারকরী দেবতা বিঠোবা এবং পরে তাঁর সমসাময়িক কবি-সন্ত তুকারামের দর্শন পেয়ে জেগে ওঠেন। এই ঘটনার পর, তিনি এই জুটির আরেকটি দর্শন পেলেন যা তাঁকে বাছুরের মৃত্যুর শোক থেকে পুনরুজ্জীবিত করল। এই দর্শনে, তুকারাম তাঁকে অমৃত খাওয়ান এবং \"রাম-কৃষ্ণ-হরি\" মন্ত্রটি শিখান। তারপরে, বহিনাবাই তুকারামকে তাঁর গুরু হিসাবে স্থিরনিশ্চিত করেন। তাঁর দর্শনে, তুকারাম তাকে ভক্তির পথে দীক্ষা দিয়েছিলেন এবং বিঠোবার নাম জপ করতে নির্দেশ দিয়েছিলেন। কেউ কেউ তাঁর আচরণকে পাগলামির লক্ষণ বলে মনে করতেন, আবার কেউ কেউ এটিকে সাধুত্বের লক্ষণ বলে মনে করতেন।\n\nবহিনাবাঈয়ের স্বামী তাকে নিরুৎসাহিত করে বলেন যে, তিনি একজন ব্রাহ্মণ সেইজন্য তাঁর নিম্নবর্ণের শূদ্র তুকারামের কথা শোনা উচিত নয়। তবে, বাহিনাবাঈ একজন কর্তব্যপরায়ণ স্ত্রী হিসাবে নিজের জীবনে সুখ খুঁজে পাননি তাই ভক্তির দিকে ঝুঁকে পড়েন, কিন্তু একই সাথে তিনি তাঁর স্বামীর সেবাও করতেন। তাঁর খ্যাতি ছড়িয়ে পড়ার সাথে সাথে, তাঁর স্বামী বহিনাবাঈয়ের অন্যদের মনোযোগ প্রাপ্তিতে  ঈর্ষান্বিত হয়েছিলেন বলে চিত্রিত করা হয়েছে। তাঁর রাগী স্বামী তাঁকে গালিগালাজ, মারধর করা এবং গোয়ালঘরে আটকে রাখত বলে জানা গেছে। যখন সমস্ত পদ্ধতি  ব্যর্থ হয়, তখন তিনি তিন মাসের গর্ভবতী বহিনাবাঈকে ছেড়ে যাওয়ার সিদ্ধান্ত নেন। তবে, তিনি তা করতে পারেননি কারণ প্রস্থানের দিন, এক মাস ধরে তাঁর অঙ্গ-প্রত্যঙ্গে জ্বালাপোড়ার অনুভূতি হয়েছিল। অবশেষে, তিনি অনুতপ্ত হন এবং বহিনাবাঈয়ের ভগবানের প্রতি বিশ্বাস এবং ভক্তিতে নিশ্চিত হন। একই সময়ে, বহিনাবাঈ তাঁর স্বামীর প্রতি অবহেলা বুঝতে পেরেছিলেন এবং সিদ্ধান্ত নিয়েছিলেন যে \"(অন্য) দেবতার কাছে নিজেকে উৎসর্গ করার চেয়ে তাঁর সেবা করা বেশি গুরুত্বপূর্ণ।\" বহিনাবাঈ লিখেছেন:আমি আমার স্বামীর সেবা করব - সে আমার ঈশ্বর। ... আমার স্বামী আমার গুরু; আমার স্বামী আমার এই পথেই এটা আমার হৃদয়ের প্রকৃত সংকল্প। যদি আমার স্বামী পৃথিবী ত্যাগ করে চলে যায়, পাণ্ডুরঙ্গ (বিঠোবা), মানুষের মাঝে বাস করে আমার কী লাভ হবে? ... আমার স্বামী আত্মা; আমি শরীর... আমার স্বামী জলের মতো; আমি তাতে মাছ। আমি কিভাবে বাঁচবো? ... কেন পাথরের দেবতা বিঠ্ঠল (বিঠোবা) এবং স্বপ্নের সাধক তুকা (তুকারাম) আমার জানা সুখ থেকে আমাকে বঞ্চিত করবে?বহিনাবাঈয়ের পরিবার তুকারামের জন্মস্থান দেহুতে গিয়ে তাঁকে শ্রদ্ধা জানায়। এখানে, ব্রাহ্মণ বহিনাবাঈ নিম্নবর্ণের শূদ্র তুকারামকে তাঁর গুরু হিসেবে গ্রহণ করার ফলে স্থানীয় ব্রাহ্মণরা রেগে যান, যার ফলে তাঁর পরিবারকে হয়রানি করা হয় এবং সমাজচ্যুত করার হুমকি দেওয়া হয়। দেহুতে, বহিনাবাঈ একটি কন্যা সন্তানের জন্ম দেন, যার নাম তিনি কাশীবাঈ রাখেন। কিন্তু, তিনি হতাশ হয়ে পড়েছিলেন এবং আত্মহত্যার পরিকল্পনা করেছিলেন। তুকারাম তাঁকে দর্শন দেন এবং তাঁকে নিরস্ত করে তাঁকে কাব্যিক ক্ষমতা দিয়ে আশীর্বাদ করেন এবং ভবিষ্যদ্বাণী করেন যে তাঁর একটি পুত্র হবে যে তাঁর পূর্বজন্মের সঙ্গী ছিল, তাই মনে করা হয় যে বহিনাবাঈ কবিতা রচনা শুরু করেছিলেন, যার প্রথমটি বিঠোবার উদ্দেশ্যে উৎসর্গ করা হয়েছিল। ফলস্বরূপ, তাঁর একটি পুত্র হয়, যার নাম তিনি রাখেন বিঠোবা। তাঁর জন্মের সঠিক সময় উল্লেখ করা হয়নি, তবে তাঁর আত্মজীবনীর পরবর্তী অংশে তার উল্লেখ রয়েছে।\nঅবশেষে বহিনাবাঈএর পরিবার শিরুরে চলে আসে, যেখানে বহিনাবাঈ কিছুক্ষণের জন্য নীরবতার ব্রত পালন করেন। ১৬৪৯ সালে, তুকারামের মৃত্যুর পর, বহিনাবাঈ দেহুতে ফিরে আসেন এবং আঠারো দিন উপবাস করেন, যেখানে ঐতিহ্যবাহী বিবরণ অনুসারে, তিনি আবার তুকারামের দর্শন লাভ করেন। এরপর তিনি সাধক রামদাসের সাথে দেখা করেন এবং ১৬৮১ সালে তাঁর মৃত্যুর আগে পর্যন্ত তাঁর সাথেই ছিলেন। পরে তিনি শিরুরে ফিরে আসেন।\n\nতাঁর আত্মজীবনীর শেষ অংশে, বহিনাবাঈ বলেছেন যে তিনি \"তাঁর মৃত্যু দেখেছেন\"  তিনি তাঁর মৃত্যুর ভবিষ্যদ্বাণী করেছিলেন এবং তাঁর পুত্র বিঠোবাকে একটি চিঠি লিখেছিলেন, যিনি তাঁর স্ত্রীর শেষকৃত্য করতে শুকেশ্বরে গিয়েছিলেন। মৃত্যুশয্যায়, বহিনাবাঈ বিঠোবাকে (তাঁর পুত্র) বলেছিলেন যে, তাঁর আগের বারোটি জন্ম এবং বর্তমান (ত্রয়োদশ) জন্মেও সে তাঁর পুত্রই ছিলেন, যাকে তিনি তাঁর শেষ জন্ম বলে বিশ্বাস করতেন। আরও, তিনি তাঁর বারোটি পূর্ববর্তী জন্মের গল্প বর্ণনা করেছিলেন, যা তাঁর আত্মজীবনীতে লিপিবদ্ধ রয়েছে। তিনি ১৭০০ সালে ৭২ বছর বয়সে মারা যান।বেদ উচ্চস্বরে জোরে চীৎকার করে, পুরাণ চিৎকার করে \"নারীর কোন মঙ্গল হতে পারে না।\" আমি একজন নারীর শরীর নিয়ে জন্মেছি। আমি কিভাবে সত্য অর্জন করব? \"তারা মূর্খ, সম্মোহিনী এবং প্রতারক - কোনও মহিলার সাথে যে কোনও সম্পর্কই বিপর্যয়কর।\" বহিনা বলেন, \"যদি একজন নারীর শরীর এতটাই ক্ষতিকারক হয়, এই পৃথিবীতে আমি কীভাবে সত্যে পৌঁছাবো?\"মাঝে মাঝে, বহিনাবাঈয়ের অভঙ্গগুলি তাঁর দেবতা বিঠোবাকে (পাণ্ডুরঙ্গ, হরি) বলে যাতে সে যেন তাঁর দ্বৈত ভূমিকার ভারসাম্য বজায় রাখতে পারে। বহিনাবাঈয়ের জ্ঞানের সারসংক্ষেপ তাঁর এই ভাষায় প্রকাশ করা যেতে পারে: \"একজন নারীর দেহ অন্য কারো দ্বারা নিয়ন্ত্রিত। তাই ত্যাগের পথ তাঁর জন্য উন্মুক্ত নয়।\" বহিনাবাঈয়ের দর্শন সপ্তদশ শতাব্দীর ভারতীয় নারীর সামাজিক অবস্থান প্রকাশ করে,যখানে স্বামী ছাড়া তাদের অস্তিত্ব অসম্ভব। \nতিনি পুণ্ডলিক-মাহাত্ম্য নামে একটি গ্রন্থও রচনা করেছেন, যেখানে বিঠোবা এবং বারকরী ঐতিহ্যের কেন্দ্রীয় ব্যক্তিত্ব ভক্ত পুণ্ডলিকের কিংবদন্তি সম্পর্কে বিস্তারিত বর্ণনা রয়েছে। \n\n\n== মন্তব্য ==\n\n\n== তথ্যসূত্র ==\n\nAklujkar, Vidyut (২০০৫)। \"5: Between Pestle and Mortar: Women in Marathi Sant tradition\"। Goddesses and women in the Indic religious tradition। Koninklijke Brill। পৃষ্ঠা 105–130। আইএসবিএন 9789004124660। \nAnandkar, Piroj (১৯৭৯)। \"IX: Bahinabai\"। Women Saints of East and West। Vedanta Press। পৃষ্ঠা 64–72। আইএসবিএন 0-87481-036-1। এলসিসিএন 79065731। \nFeldhaus, Anne (ডিসেম্বর ১, ১৯৮২)। \"Bahiṇā Bāī: Wife and Saint\"। Oxford University Press: 591–604। জেস্টোর 1462944। ডিওআই:10.1093/jaarel/l.4.591। \nPandharipande, Rajeshwari V. (২০০০)। \"V: Janabai: A Woman Saint of India\"। Women Saints in World Religions। State University of New York Press। পৃষ্ঠা 145–180। আইএসবিএন 9780791446195। \n\"Bahinabai (1628-1700) Marathi\"। Women Writing in India: 600 B.C. to the Present। Feminist Press। ১৯৯১। পৃষ্ঠা 107–115। আইএসবিএন 9781558610279।"}