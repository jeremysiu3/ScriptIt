{"pageid": 1052746, "title": "ক্যালসিয়াম আয়োডাইড", "url": "https://bn.wikipedia.org/wiki?curid=1052746", "content": "ক্যালসিয়াম আয়োডাইড একটি অজৈব যৌগ যার রাসায়নিক সংকেত CaI2। এটি ক্যালসিয়াম এবং আয়োডিনের একটি যৌগ।\n\n\n== প্রস্তুতি ==\nক্যালসিয়াম কার্বনেট, ক্যালসিয়াম অক্সাইড বা ক্যালসিয়াম হাইড্রোক্সাইডের সাথে হাইড্রোআয়োডিক এসিড বিক্রিয়া করে ক্যালসিয়াম আয়োডাইড তৈরি করা হয়:\nCaCO3 + 2 HI (aq) → CaI2 (aq) + H2O + CO2 ↑\n\n\n== ধর্ম ==\nক্যালসিয়াম আয়োডাইড এমনিতে বর্ণহীন কঠিন পদার্থ। এটি জলগ্রাহী পদার্থ। অনার্দ্র অবস্থায় জলের থেকে প্রায় চার গুণ ভারী। এর ঘনত্ব ৩.৯৫৬ গ্রাম/সিসি। এই লবণটি জলে খুব দ্রবণীয়। এর ধর্মের সাথে ক্যালসিয়াম ক্লোরাইড লবণের ধর্মের যথেষ্ট মিল রয়েছে।\n\n\n== বিক্রিয়া ==\n১৮৯৮ সালে হেনরি মোয়াসঁ সর্বপ্রথম ক্যালসিয়াম আয়োডাইডকে বিশুদ্ধ সোডিয়াম ধাতু দিয়ে বিজারিত করে বিশুদ্ধ ক্যালসিয়াম ধাতু তৈরি করতে সক্ষম হন।\nCaI2 + 2 Na → 2 NaI + Ca\nক্যালসিয়াম আয়োডাইড ধীরে ধীরে বাতাসের অক্সিজেন এবং কার্বন ডাই অক্সাইডের সাথে বিক্রিয়া করে। এক্ষেত্রে আয়োডিন মুক্ত হয় বলে অবিশুদ্ধ ক্যালসিয়াম আয়োডাইড হালকা হলুদ বর্ণের হয়:\n2 CaI2 + 2 CO2 + O2 → 2 CaCO3 + 2 I2\n\n\n== ব্যবহার ==\nক্যালসিয়াম আয়োডাইড ফটোগ্রাফিতে ব্যবহার করা হয়। বিড়ালের খাবারে আয়োডিনের ঘাটতি মেটাতে আয়োডিনের উৎস হিসাবে এই যৌগটির ব্যবহার দেখা যায়।\n\n\n== তথ্যসূত্র =="}