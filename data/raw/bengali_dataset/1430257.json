{"pageid": 1430257, "title": "ভূমাতা ব্রিগেড", "url": "https://bn.wikipedia.org/wiki?curid=1430257", "content": "ভূমাতা ব্রিগেড হল একটি পুনে -ভিত্তিক সামাজিক কর্মী সংগঠন। এটি ২০১০ সালে ভারতের মহারাষ্ট্র রাজ্যে প্রতিষ্ঠিত হয়েছিল। এই সংগঠন মহিলাদের প্রতি অবিচার এবং দুর্নীতির বিরুদ্ধে লড়াই করার জন্য নিবেদিত। সংস্থাটির প্রতিষ্ঠাতা হলেন ভারতীয় লিঙ্গ সমতা কর্মী তৃপ্তি দেশাই। ভূমাতা ব্রিগেড নারী ও পুরুষ উভয়ের জন্য একটি সংগঠন। তবে এটির শুধুমাত্র মহিলাদের জন্য একটি বিশেষ শাখা রয়েছে যা ভূমাতা রণরাগিনী ব্রিগেড নামে পরিচিত।\n\n\n== উদ্দেশ্য ==\nভূমাতা ব্রিগেড প্রতিনিয়ত দুর্দশাগ্রস্ত মহিলাদের সাহায্য করার চেষ্টা করে। এই সংগঠন মহিলাদের প্রতি অবিচার এবং দুর্নীতির বিরুদ্ধে লড়াই করার জন্য নিবেদিত। ব্রিগেডের সদস্য শীলা অরুণ কুমার, বলেছেন, \"আমাদের সংস্থার উদ্দেশ্য মহিলাদের সাহায্য করা, তাদের জন্য কাজ করা, তাদের অধিকারের জন্য লড়াই করা এবং তাদের রক্ষা করা। মহিলাদের সাহায্য করার জন্য এই সংস্থার কোন সীমার বাঁধন নেই; এটি শুধুমাত্র তাদের জন্য বিদ্যমান। আমাদের সংগঠন শুধু মহারাষ্ট্রেই সীমাবদ্ধ নয়, আমরা সারা দেশে মহিলাদের সাহায্য করার জন্য সেখানে আছি।\"\n\n\n== কার্যক্রম ==\nভূমাতা ব্রিগেড মহারাষ্ট্রের আহমেদনগরের শনি শিঙ্গণাপুর মন্দির এবং, মহারাষ্ট্রের মুম্বাই শহরের হাজি আলি দরগা সহ অন্যান্য উপাসনালয়ে মহিলাদের উপাসনা নিষিদ্ধ করার বিরুদ্ধে তাদের প্রতিবাদের জন্য সবচেয়ে বেশি পরিচিত।\n২০১৬ সালের মধ্যে, ভূমাতা ব্রিগেডের কিছু পুরুষ সহ ৪,০০০ সদস্য ছিল বলে জানা গেছে। এই সংগঠনের একটি শাখা, ভূমাতা রণরাগিনী ব্রিগেড, শনি মন্দিরের প্রতিবাদ সহ মহিলাদের কারণগুলির উপর দৃষ্টি নিবদ্ধ করে। নারী উত্ত্যক্তকরণ, যৌতুকের সমস্যা এবং শারীরিক বা যৌন নির্যাতনের শিকার ব্যক্তিরাও সাহায্যের জন্য এই সংগঠনের খোঁজ করে।\nঅন্যান্য প্রতিবাদের মধ্যে রয়েছে: পেঁয়াজ ও অন্যান্য সবজির উচ্চমূল্য; কৃষকদের শোষণ এবং কৃষকের আত্মহত্যা; মুম্বাইয়ে একটি শিশুকে ধর্ষণ; আন্না হাজারের সঙ্গে লোকপাল বিল আন্দোলন; এবং আরো।   \nভূমাতা ব্রিগেড ভারতের কোনো রাজনৈতিক দলের সঙ্গে জোটবদ্ধ নয়।  তৃপ্তি দেশাই যদিও ভবিষ্যতে রাজনীতিতে প্রবেশের বিষয়টি উড়িয়ে দেননি।\nভুমাতা ব্রিগেডের কর্মীরা শিরডির সাই বাবা মন্দিরে একটি বোর্ডে কালো তেল মাখিয়ে দেন। এই বোর্ডে লেখার মাধ্যমে পুন্যার্থীদের একটি 'সভ্য' পরিধান রীতি - নীতি (ড্রেস কোড) অনুসরণ করার জন্য আহ্বান জানানো হয়েছিল। তাঁদের মধ্যে দুই নারীসহ তিনজনকে পুলিশ হেফাজতে নিয়েছে।\n\n\n== আরও দেখুন ==\nগুলাবি গ্যাং\nরেড ব্রিগেড লখনউ\n\n\n== তথ্যসূত্র =="}