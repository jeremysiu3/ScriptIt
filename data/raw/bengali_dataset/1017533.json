{"pageid": 1017533, "title": "আমিনুল হক মনি", "url": "https://bn.wikipedia.org/wiki?curid=1017533", "content": "আমিনুল হক মনি (মার্চ ১, ১৯৪৯ - ১ জুন, ২০১৫) বাংলাদেশের ক্রীড়া সংগঠক এবং মিডিয়া এক্সিকিউটিভ ছিলেন। তিনি বাংলাদেশের ক্রিকেটের উন্নয়নে উল্লেখযোগ্য অবদান রেখেছিলেন এবং বাংলাভিশনের ব্যবস্থাপনা পরিচালক ছিলেন।\n\n\n== জীবনের প্রথমার্ধ ==\nমনির জন্ম মোজাফফর আলী (বিভাগীয় বন কর্মকর্তা) এবং জামিলা খাতুনের (গৃহিণী) সংসারে। তিনি ঢাক বিশ্ববিদ্যালয় থেকে প্রথম শ্রেণিতে পদার্থবিজ্ঞানে বিএসসি (অনার্স) এবং এমএসসি অর্জনের পরে একই প্রতিষ্ঠানের তাত্ত্বিক পদার্থবিজ্ঞানের প্রভাষক হিসাবে যোগদান করেন।\n\n\n== পেশাগত জীবন ==\nমনি তার শিক্ষাদানের পেশা বেশিদিন দীর্ঘায়িত করেন নি এবং ১৯৭০ এর দশকের মাঝামাঝি একাধিক স্তরের খেলাধুলায় গভীরভাবে জড়িত হয়েছিলেন। মনি স্থানীয় দলের হয়ে ক্রিকেট খেলতেন। তিনি ক্রিকেট, ফুটবল, ব্যাডমিন্টন, হকি, জুডো, টেবিল টেনিস ইত্যাদি বিভিন্ন খেলাধুলার পরিচালনা ও সংগঠনে অবদান রাখতে শুরু করেছিলেন। মোহামেডান স্পোর্টিং ক্লাবের সমর্থক হয়ে তিনি ক্লাবটির পরিচালনা কমিটির অংশ হয়েছিলেন যেখানে তিনি সহ-সভাপতির পদ সহ বিভিন্ন পদে অধিষ্ঠিত ছিলেন।\nমনি এবং তার সহযোগী ক্রীড়া সংগঠকরা ১৯৭০ এবং ১৯৮০ এর দশকে বাংলাদেশের ক্রীড়া শিল্পকে আধুনিকীকরণ করেছিল। তিনি অন্যদের সাথে স্থানীয় প্রেক্ষাপটের জন্য খেলাধুলার আন্তর্জাতিক বিধি ও আইনকানুন অনুবাদ করেছিলেন। এটি বাংলাদেশ ক্রিকেটের ভিত্তি গঠনে সহায়তা করেছিল।\nমনি বাংলাদেশ ক্রিকেট বোর্ডের সদস্য হন, সেখানে তিনি প্রথমে যুগ্ম-সচিবের দায়িত্ব পালন করেন। বোর্ডের আরও কয়েকজন সদস্যের সহায়তায় তিনি বার্ষিক নির্মান স্কুল ক্রিকেট টুর্নামেন্ট শুরু করেছিলেন। এটি একটি সাফল্য ছিল এবং এটি অনেক তারকা ক্রিকেটার তৈরি করেছে। মনি ১৯৯১-১৯৯৭ সালে বাংলাদেশ ক্রিকেট বোর্ডের সাধারণ সম্পাদক হিসাবে দায়িত্ব পালন করেছিলেন।\nবাংলাদেশ ক্রিকেট বোর্ডের পরিচালক আহমেদ সাজ্জাদুল আলম ববি তার ডেইলি স্টারের স্মৃতি প্রবন্ধে বর্ণনা করেছেন, “তিনি বাংলাদেশের ক্রিকেটের জন্য অনেক কিছু করেছিলেন কিন্তু আমার কাছে তার লক্ষণীয় কীর্তি ছিল যখন তিনি ঢাকা ক্রিকেট লীগের জন্য দুটি অ্যাস্ট্রোফার স্থাপন করেছিলেন। একটি ছিল আবাহনী মাঠে, অন্যটি বঙ্গবন্ধু জাতীয় স্টেডিয়ামে।”\n“এর পিছনে একমাত্র উদ্দেশ্য ছিল ১৯৯৯ সালের আইসিসি ট্রফি মালয়েশিয়ার অ্যাস্ট্রো টার্ফে অনুষ্ঠিত হতে চলেছিল। সুতরাং আমাদের খেলোয়াড়রা সেই টারফগুলিতে দুটি পূর্ণ মরসুম পেল এবং ফলাফলটি ছিল অভূতপূর্ব। ১৯৯৭ এর আইসিসি ট্রফি আমরা জিতেছিলাম। এরপর আমাদের ক্রিকেটকে আর পিছনে ফিরে তাকাতে হয়নি। এটি এখন একটি কিংবদন্তি গল্প”।\nইএসপিএন ক্রিকইনফো ওয়েবসাইটটিতেও প্রতিধ্বনিত হয়েছিল, “তিনি ১৯৯১ থেকে ১৯৯৬ সাল পর্যন্ত বোর্ডের সাধারণ সম্পাদক ছিলেন এবং ১৯৯৭ সালের আইসিসি ট্রফি অভিযানের অন্যতম প্রধান পরিকল্পনাকারী, যা শেষ পর্যন্ত তারা জিতেছিল এবং ১৯৯৯ সালে প্রথম বিশ্বকাপে খেলার যোগ্যতা অর্জন করে।”\nমনি ২০০৭ সালে বাংলাদেশ ক্রিকেট বোর্ডের ঘরোয়া ক্রিকেট কাঠামো পর্যালোচনা সংস্থার আহ্বায়ক হিসাবে নিযুক্ত হন। পরে তিনি ২০০৯-২০১২ মেয়াদে বিসিবির পরিচালক পদে নিযুক্ত হন এবং স্থানীয় গেম ডেভেলপমেন্ট কমিটির সভাপতিত্ব করেন।\n\n\n== মৃত্যু ==\nমনির শেষ জীবনে ক্যান্সার এবং অন্যান্য স্বাস্থ্য সংক্রান্ত সমস্যা ধরা পড়ে। শেষ কয়েক সপ্তাহে তিনি ঢাকার ইউনাইটেড হাসপাতালের আইসিইউতে থাকেম। ২০১৫ সালের ১ জুন তার মৃত্যু হয় (যেমনটি তার শ্যালক জহিরউদ্দিন আহমেদ প্রকাশ করেছেন)।\nমোহামেডান স্পোর্টিং ক্লাবে তার শেষকৃত্যে বিপুল সংখ্যক ক্রীড়া ও গণমাধ্যম ব্যক্তিত্ব উপস্থিত ছিলেন। বাংলাভিশন এবং অন্যান্য সংস্থার উদ্যোগে স্মৃতি অনুষ্ঠানের আয়োজন করা হয়েছিল যেখানে তথ্যমন্ত্রী, হাসানুল হক ইনু এবং পরিকল্পনামন্ত্রী মোস্তফা কামাল সহ অন্যান্য গুরুত্বপূর্ণ ব্যক্তিবর্গ স্মৃতিচারণ করেন।\nআমিনুল হক মনির মৃত্যুর সংবাদ বাংলাদেশের মিডিয়াগুলিতে বহুল প্রচারিত হয়েছিল।\n\n\n== তথ্যসূত্র =="}