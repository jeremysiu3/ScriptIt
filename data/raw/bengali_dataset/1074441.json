{"pageid": 1074441, "title": "সোমেশ্বরপ্রসাদ চৌধুরী", "url": "https://bn.wikipedia.org/wiki?curid=1074441", "content": "সোমেশ্বরপ্রসাদ চৌধুরী (জানুয়ারি ১৮৯৬ — ২৩ নভেম্বর ১৯৪৯) একজন বাঙালি স্বাধীনতা সংগ্রামী, সমাজসেবী ও লেখক।\n\n\n== প্রারম্ভিক জীবন ==\nসোমেশ্বরপ্রসাদ পূর্ব বর্ধমান জেলার মেমারীতে জন্মগ্রহণ করে। তাঁর পিতার নাম ডাক্তার রাধাগোবিন্দ চৌধুরী। তিনি হাওড়া বেলিলিয়াস স্কুলের ছাত্র ছিলেন। ১৯২১ সালে কারমাইকেল মেডিকেল কলেজ বা আর জি কর মেডিকেল কলেজে পড়াকালীন অসহযোগ আন্দোলনে যোগ দেন সোমেশ্বরপ্রসাদ।\n\n\n== রাজনৈতিক আন্দোলন ==\nভারতের জাতীয় কংগ্রেসের হয়ে স্বেচ্ছাসেবকের কাজ করার সময় দেশবন্ধু চিত্তরঞ্জনের ডাকে তিনি উত্তরবঙ্গে দরিদ্র কৃষকদের মধ্যে গিয়ে কাজ করতে থাকেন। তাঁর চেষ্টায় রাজশাহী, নদীয়া, পাবনা, মুর্শিদাবাদ জেলায় নীলকর এলাকায় কৃষক ও শ্রমিক আন্দোলন গড়ে ওঠে। এই আন্দোলন ব্যাপক আকার ধারণ করে তাঁর একক প্রচেষ্টায়, যদিও তখনও কংগ্রেস এই আন্দোলন সমর্থন করেনি। দীর্ঘদিন তাঁকে বিভিন্ন জেলে কারাবাস করতে হয়। জেল থেকে বেরবার পরে তিনি মহাত্মা গান্ধীর খদ্দরপ্রচার আন্দোলনে যোগ দেন ও অর্থ সংগ্রহের জন্য নিজের বিষয় সম্পত্তি বন্ধক রাখেন। লবণ আন্দোলনে ও ১৯৪২ সালের ভারত ছাড়ো আন্দোলনে যোগ দিয়ে কৃষ্ণনগর জেলে বন্দী থাকেন তিনি।\n\n\n== সামাজিক আন্দোলন ==\nপরবর্তীকালে ডাক্তারী পাশ করে দরিদ্র রোগীদের চিকিৎসায় আত্মনিয়োগ করেন সোমেশ্বরপ্রসাদ। বহু দুঃস্থ রোগীর ঔষধের ব্যবস্থা ও আর্থিক সহায়তা করতেন তিনি। বিভিন্ন ক্লাব, জনকল্যানমূলক প্রতিষ্ঠানের সাথে জড়িত ছিলেন। শক্তি সংঘ, নদীয়া জেলা জনকল্যান সংঘ, নিখিল বঙ্গ মৎসজীবী সঙ্ঘের তিনি প্রতিষ্ঠাতা। অনুন্নত সম্প্রদায়ের ছাত্রদের সুবিধার জন্য পল্লী অঞ্চলে বিদ্যালয় প্রতিষ্ঠার জন্য আজীবন প্রচেষ্টা করেছেন সোমেশ্বরপ্রসাদ চৌধুরী।\n\n\n== গ্রন্থ ==\nনীলকর বিদ্রোহ\nবিয়াল্লিশের বন্দীশালায়\n\n\n== তথ্যসূত্র =="}