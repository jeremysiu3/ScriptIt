{"pageid": 1334283, "title": "নেহা গোয়েল", "url": "https://bn.wikipedia.org/wiki?curid=1334283", "content": "নেহা গোয়েল (জন্ম ১৫ই নভেম্বর ১৯৯৬) হলেন একজন ভারতীয় ফিল্ড হকি খেলোয়াড় এবং ভারতের জাতীয় দলের সদস্য। তিনি হরিয়ানার বাসিন্দা এবং মিডফিল্ডার হিসেবে খেলেন।\n\n\n== প্রাথমিক জীবন ==\nগোয়েলের জন্ম হরিয়ানার সোনিপথে। তিনি একটি দরিদ্র পরিবার থেকে এসেছেন। তাঁর দুটি বড় বোন রয়েছে। তাঁর বাবা একজন মদ্যপ ছিলেন এবং তাঁর মা একটি সাইকেল কারখানায় দৈনিক মজুরি কর্মী হিসেবে স্পোক তৈরি করে প্রতি মাসে ₹২০০০ আয় করতেন। তিনি এবং তাঁর পরিবারকে তাঁর খেলার মৌলিক চাহিদা, যেমন জুতো, হকি স্টিক ইত্যাদির ব্যবস্থা করতে এবং প্রয়োজনীয় খাদ্যের যোগান দিতে সংগ্রাম করতে হয়েছে।\nগোয়েলের বাবা প্রায়ই বাড়িতে হিংসাত্মক হয়ে উঠতেন। অন্যদিকে হকি মাঠ তাঁকে গৃহ সহিংসতা থেকে মুক্তি এনে দিত। এছাড়াও সেখানে তিনি বিনামূল্যে পোশাক এবং দিনে দুই বেলা খাবার পেতেন। তাই, ২০০৮ সালের কাছাকাছি সময়ে, ১১ বছর বয়সে নেহা ভারতের প্রাক্তন মহিলা খেলোয়াড় এবং অধিনায়ক প্রীতম রানি সিওয়াচ পরিচালিত একটি প্রশিক্ষণ অকাদেমিতে ভর্তি হন।\nতিনি টিকা রাম সিনিয়র সেকেন্ডারি গার্লস স্কুল থেকে নিজের পড়াশোনা শেষ করেন।\n\n\n== খেলোয়াড় জীবন ==\nগোয়েল ২০১৪ সালে সিনিয়র ভারতীয় জাতীয় দলে আত্মপ্রকাশ করেন এবং এফআইএইচ চ্যাম্পিয়নস চ্যালেঞ্জের সময় গ্লাসগোতে নিজের প্রথম ম্যাচ খেলেন।\nগোয়েল লন্ডনে ২০১৮ বিশ্বকাপের জন্য ১৮ সদস্যের ভারতীয় দলের অংশ ছিলেন। তাঁদের উদ্বোধনী ম্যাচে, ভারত উপস্থাপক দেশ ইংল্যান্ডের বিরুদ্ধে খেলেছিল। সেই খেলায় গোয়েল ২৫তম মিনিটে গোল করে ভারতকে এগিয়ে দেন। এরপর ইংল্যান্ড গোল করে ম্যাচে সমতা এনেছিল এবং ম্যাচটি ড্রতে শেষ হয়েছিল।\n\n\n== তথ্যসূত্র ==\n\n\n== বহিঃসংযোগ ==\nঅলিম্পিডিয়ায় নেহা গোয়েল (ইংরেজি)\nনেহা গোয়েল হকি ইণ্ডিয়াতে"}