{"pageid": 1410952, "title": "সৈয়দ মোহাম্মদ দস্তগীর হোসেন", "url": "https://bn.wikipedia.org/wiki?curid=1410952", "content": "সৈয়দ মোহাম্মদ দস্তগীর হোসেন (জন্ম: ১৮ সেপ্টেম্বর ১৯৫১) একজন বাংলাদেশী আইনজীবী ও বাংলাদেশ সুপ্রিম কোর্টের হাইকোর্ট বিভাগের সাবেক বিচারক।\n\n\n== জীবনের প্রথমার্ধ ==\nদস্তগীর হোসেন ১৯৫১ সালের ১৮ সেপ্টেম্বর জন্মগ্রহণ করেন। দস্তগীর হোসেনের পিতা সৈয়দ এবি মাহমুদ হোসেন বাংলাদেশের দ্বিতীয় প্রধান বিচারপতি ছিলেন, তার মাতার নাম সুফিয়া বেগম। তিনি সেন্ট গ্রেগরি স্কুল থেকে  ১৯৬৮ সালে এসএসসি, ঢাকা কলেজ থেকে ১৯৭০ সালে এইচএসসি এবং রাজশাহী বিশ্ববিদ্যালয় থেকে ১৯৭৬ সালে এমএ (জুরিসপুডেন্স) ডিগ্রি অর্জন করেন। ১৯৭৭ সালের ১০ মার্চ দস্তগীর হোসেন আইনজীবী হিসেবে তার পেশাগত জীবন শুরু করেন।\n\n\n== কর্মজীবন ==\n১৯৭৯ সালের ১০ মার্চ দস্তগীর হোসেন হাইকোর্ট বিভাগে এবং ১৯৮৪ সালের ২ আগস্ট আপিল বিভাগে আইনজীবী হিসেবে তালিকাভুক্ত হন। ২০০১ সালের ৩ জুলাই দস্তগীর হোসেনকে হাইকোর্ট বিভাগের অতিরিক্ত বিচারপতি হিসেবে নিয়োগ দেয়া হয়। ২০০৩ সালের ৩ জুলাই তিনি হাইকার্ট বিভাগে স্থায়ী বিচারপতি হিসেবে নিয়োগ পান।\n২০০৬ সালের ৬ আগস্ট, দস্তগীর হোসেন বিচারবহির্ভূত হত্যাকাণ্ডের বিষয়ে একটি আদেশ জারি করেন এবং র‌্যাপিড অ্যাকশন ব্যাটালিয়ন এবং বাংলাদেশ পুলিশকে জিজ্ঞাসা করেন কেন তাদের হেফাজতে থাকা মানুষের জীবন রক্ষার নির্দেশ দেওয়া হবে না।\nদস্তগীর হোসেন ও অন্যান্য ১৮জন বিচারক হাইকোর্ট বিভাগের একটি আদেশের বিরোধিতা করেছিলেন যা সরকারকে ১০জন বিচারকের পদ স্থায়ী করতে বলেছিল, যাদের বাংলাদেশ জাতীয়তাবাদী দল সরকার অস্বীকার করেছিল। ১৯ জনের মধ্যে দস্তগীর হোসেনই ছিলেন একমাত্র বিচারক যাকে আওয়ামী লীগ সরকার নিয়োগ করেছিল এবং বাকিরা বাংলাদেশ জাতীয়তাবাদী দল কর্তৃক নিযুক্ত হয়েছিল।\n২০০৯ সালের ২৯ অক্টোবর, দস্তগীর হোসেন ও বিচারপতি মোঃ রইস উদ্দিন ২০০৫ সালের কামরুল ইসলাম মমিন হত্যা মামলায় মতিঝিল থানার ভারপ্রাপ্ত কর্মকর্তা একেএম রফিকুল ইসলামকে জামিন দেন।\n২০১৬ সালের ১৭ জানুয়ারী, দস্তগীর হোসেন ও বিচারপতি একেএম শহীদুল হক ব্যাংক কর্মকর্তার কাছ থেকে অর্থ আদায়ের জন্য মোহাম্মদপুর থানার উপ-পরিদর্শক মাসুদ শিকদার কর্তৃক বাংলাদেশ ব্যাংকের একজন সহকারী পরিচালক গোলাম রাব্বিকে নির্যাতনের তদন্তের জন্য একটি আদেশ জারি করেন। দস্তগীর হোসেন ও বিচারপতি একেএম শহীদুল হক ২০১৬ সালের ১১ এপ্রিল ডেইলি স্টার সম্পাদক মাহফুজ আনামের বিরুদ্ধে করা ৭২টি মামলা বন্ধের নির্দেশ দেন। একই বছরের ১৩ এপ্রিল, দস্তগীর হোসেন ও বিচারপতি একেএম শহীদুল হক সিম কার্ডের জন্য বাধ্যতামূলক বায়োমেট্রিক নিবন্ধন বৈধ বলে ঘোষণা করেন।\n২০১৬ সালের ৬ সেপ্টেম্বর, দস্তগীর হোসেন রাজশাহী বিশ্ববিদ্যালয়ে এক দর্শককে বলেছিলেন যে সরকার সুপ্রিম কোর্টের জন্য একটি পৃথক সচিবালয় তৈরি করার জন্য প্রধান বিচারপতি সুরেন্দ্র কুমার সিনহার অনুরোধ উপেক্ষা করছে এবং এটি আদালতের স্বাধীন হওয়ার ক্ষমতাকে ক্ষতিগ্রস্ত করছে।\nদস্তগীর হোসেন ও বিচারপতি মোঃ আতাউর রহমান খান আইন সচিব হিসাবে আবু সালেহ শেখ মোহাম্মদ জহিরুল হকের পুনর্নিয়োগ স্থগিত করে ২০১৭ সালের আগস্টে একটি আদেশ জারি করেন।\n২০১৮ সালের ২৯ জানুয়ারী, দস্তগীর হোসেন ও বিচারপতি মোঃ আতাউর রহমান খান, ইতোমধ্যে হেফাজতে থাকা সন্দেহভাজন ব্যক্তির বিরুদ্ধে গ্রেপ্তারি পরোয়ানা জারির জন্য লোহাগাড়া থানার ভারপ্রাপ্ত কর্মকর্তাকে বদলি করেন।\n২০১৮ সালের ১৭ সেপ্টেম্বর তিনি অবসর গ্রহণ করেন।\n\n\n== তথ্যসূত্র =="}