{"pageid": 1136906, "title": "তারিক আহমদ করিম", "url": "https://bn.wikipedia.org/wiki?curid=1136906", "content": "তারিক আহমদ করিম একজন বাংলাদেশী কূটনীতিবিদ। তিনি মার্কিন যুক্তরাষ্ট্র ও ভারতে বাংলাদেশের রাষ্ট্রদূত হিসেবে দায়িত্ব পালন করেছেন। ২০২৩ সালের মার্চ থেকে স্বল্প সময়ের জন্য তিনি বাংলাদেশ ইনস্টিটিউট অব ইন্টারন্যাশনাল এন্ড স্ট্র্যাটেজিক স্টাডিজ এর চেয়ারম্যান হিসেবে দায়িত্ব পালন করেন।\n\n\n== শিক্ষাজীবন ==\nতারিক করিম ১৯৬০ সালে সেন্ট গ্রেগরিজ স্কুল থেকে মাধ্যমিক ও ১৯৬২ সালে নটর ডেম কলেজ থেকে উচ্চমাধ্যমিক শিক্ষা সম্পন্ন করেন। এরপর তিনি ঢাকা বিশ্ববিদ্যালয়ে ইংরেজি বিভাগে ভর্তি হন এবং সেখান থেকে ১৯৬৫ সালে স্নাতক ডিগ্রি অর্জন করে কর্মজীবনে প্রবেশ করেন। পরবর্তীতে তিনি যুক্তরাষ্ট্রের মেরিল্যান্ড বিশ্ববিদ্যালয়, কলেজ পার্ক থেকে স্নাতকোত্তর ডিগ্রি লাভ করেন।\n\n\n== কর্মজীবন ==\n১৯৬৫ সালে নটর ডেম কলেজে ইংরেজি বিভাগের শিক্ষক হিসেবে কর্মজীবন শুরু করেন তারিক করিম। এরপর ১৯৬৭ সালে তিনি পাকিস্তান ফরেন সার্ভিসে যোগ দেন।\n১৯৯৫ থেকে ১৯৯৭ সাল পর্যন্ত তারিক অতিরিক্ত পররাষ্ট্র সচিব হিসেবে দায়িত্ব পালন করেন। ১৯৯৬ সালে গঙ্গার পানি বণ্টন আলোচনায় বাংলাদেশের হয়ে অংশগ্রহণ করেন এবং একটি ৩০ বছর মেয়াদি চুক্তি স্বাক্ষর করতে সক্ষম হন। ১৯৯৮ সালে তিনি বাংলাদেশ ফরেন সার্ভিস থেকে অবসর গ্রহণ করেন।\nতারিক দক্ষিণ আফ্রিকায় বাংলাদেশের হাইকমিশনার ছিলেন। তিনি বতসোয়ানা, লেসোথো এবং নামিবিয়াতেও বাংলাদেশের প্রতিনিধিত্ব করেছেন।\n\n২০০১ সালের এপ্রিলে তারিক করিম যুক্তরাষ্ট্রে বাংলাদেশের রাষ্ট্রদূত নিযুক্ত হন। ২০০২ সালের জানুয়ারি পর্যন্ত তিনি এ দায়িত্ব পালন করেন। সৈয়দ হাসান আহমদ তার স্থলাভিষিক্ত হন।\n২০০৯ সালে তিনি ভারতে বাংলাদেশের হাই-কমিশনার হিসেবে লিয়াকত আলী চৌধুরীর স্থলাভিষিক্ত হন। ২০১৪ সাল পর্যন্ত তিনি এ পদে অধিষ্ঠিত ছিলেন।\nতারিক ইন্ডিপেন্ডেন্ট বিশ্ববিদ্যালয়ের সেন্টার ফর বে অব বেঙ্গল স্টাডিজ-এর পরিচালক হিসেবে কাজ করছেন। ২০২১ সালের জানুয়ারিতে তিনি কসমস ফাউন্ডেশনে উপদেষ্টা হিসেবে যোগদান করেন।\n\n\n== আরও দেখুন ==\nমোহাম্মদ জিয়াউদ্দিন\nইকবাল মাহমুদ (কর্মকর্তা)\n\n\n== তথ্যসূত্র ==\n\n\n== বহিঃসংযোগ ==\n\nযুক্তরাষ্ট্রে বাংলাদেশের দূতাবাসের ওয়েবসাইটে আহমেদ তারিক করিম"}