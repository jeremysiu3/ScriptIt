{"pageid": 1486958, "title": "আফটার দিস", "url": "https://bn.wikipedia.org/wiki?curid=1486958", "content": "আফটার দিস (ইংরেজি: After This) হল পুরস্কার-বিজয়ী মার্কিন লেখক অ্যালিস ম্যাকডারমট রচিত এবং ২০০৬ সালে প্রকাশিত একটি উপন্যাস। এই উপন্যাসের উপজীব্য নিউ ইয়র্কের লং আইল্যান্ডের বাসিন্দা এক মার্কিন শ্রমিক পরিবার। এই পরিবারের চার সন্তান যৌন বিপ্লবের সমকালে কী অভিজ্ঞতার সম্মুখীন হয়, তা-ই বর্ণিত হয়েছে এই উপন্যাসে। কাহিনির প্রেক্ষাপট বিশ শতকের মধ্যভাগ, দ্বিতীয় বিশ্বযুদ্ধের সমাপ্ত থেকে রাষ্ট্রপতি রিচার্ড নিক্সনের শাসনকাল পর্যন্ত।\nবইখানি সমালোচকদের থেকে ইতিবাচক প্রতিক্রিয়া পেয়েছে। অনেক ক্ষেত্রেই তাঁরা ম্যাকডারমটের লিখনশৈলীর উপর মন্তব্য করেছেন। পিটসবার্গ পোস্ট-গেজেট পত্রিকায় মন্তব্য করা হয় যে, উপন্যাসটির আখ্যানভাগ \"নকশার দিক থেকে কেতাদুরস্ত, একটি সুন্দর রেস্তোরাঁর মার্জিত প্রবেশপথের ন্যায় কৃশ।\" দ্য নিউ ইয়র্ক টাইমস বইটিকে বছরের ১০০টি উল্লেখযোগ্য বইয়ের অন্যতম হিসেবে তালিকাভুক্ত করে।\n\n\n== লেখক সম্পর্কে ==\n১৯৫৩ সালের ২৭ জুন নিউ ইয়র্কের ব্রুকলিনে অ্যালিস ম্যাকডারমট জন্মগ্রহণ করেন। ১৯৭৫ সালে তিনি নিউ ইয়র্ক রাজ্য বিশ্ববিদ্যালয় থেকে স্নাতক হন এবং ১৯৭৮ সালে নিউ হ্যাম্পশায়ার বিশ্ববিদ্যালয় থেকে স্নাতকোত্তর ডিগ্রি অর্জন করেন। প্রথম জীবন থেকেই তিনি লেখালিখি শুরু করেছিলেন। কিন্তু তাঁর প্রথম উপন্যাস আ বিগামিস্টস’ ডটার ১৯৮২ সালের আগে প্রকাশিত হয়নি। ১৯৮৭ সালে তিনি তাঁর উপন্যাসগুলির জন্য হোয়াইটিং রাইটারস পুরস্কার জয় করেছিলেন। এই উপন্যাসগুলির কয়েকটি পুলিৎজার পুরস্কারের চূড়ান্ত প্রতিযোগী হিসেবে মনোনীত হয়েছিল এবং কয়েকটি জাতীয় গ্রন্থ পুরস্কার জয় করেছিল।\n\n\n== বিষয়বস্তু ==\nউপন্যাসটির প্রেক্ষাপট নিউ ইয়র্কের লং আইল্যান্ড। আখ্যানের সূচনা দ্বিতীয় বিশ্বযুদ্ধের ঠিক পরেই। ১৯৪০-এর দশকের কোনও এপ্রিলে বছর ত্রিশের যুবতী মেরি রোজ গির্জা থেকে বের হয়। সে নিঃসঙ্গ ও বিষণ্ণ, নিজের বাবা ও ভাইয়ের দেখভালের দায়িত্ব তার উপরেই ন্যস্ত। শ্র্যাফট’স-এর একটি আউটলেটে খাবারের অর্ডার দেওয়া একটি লোকের সঙ্গে তার পরিচয় হয়। পরদিন আবার সেই লোকটির সঙ্গে দেখা হয় মেরির। সেখান থেকেই তাদের প্রেমের সূত্রপাত। কালে তাদের বিয়েও হয়। চার সন্তান হয় এই দম্পতির। প্রথম তিন সন্তান জেকব, মাইকেল ও অ্যানি বাবা-মায়ের সঙ্গে লং আইল্যান্ডে একটি আইরিশ ক্যাথলিক কমিউনিটিতে বাস করতে থাকে।\nতাদের চতুর্থ সন্তান ক্লেয়ারের জন্মদাতা এক প্রতিবেশী। পূর্ব উপকূলভাগে একটি হ্যারিকেন আছড়ে পড়ায় এই পরিবারের লাউঞ্জেই তার জন্ম। এরপর ১৯৬০ ও ১৯৭০-এর দশকে পরিবারটি কীভাবে দিনযাপন করে তার ছবি উপন্যাসটিকে ধরা হয়েছে। পরিবারের সন্তানেরা কৈশোরে প্রবেশ করে এবং ১৯৬০-এর দশকের পরিবর্তনশীল সময় যৌন বিপ্লবের যুগে নিজেদের আবিষ্কার করে। তারপর তারা যৌবনে পদার্পণ করলে তারা তাদের পরিবার ও ধর্মীয় প্রেক্ষাপট থেকে বেরিয়ে আসে। জ্যেষ্ঠ সন্তান জেকব ভিয়েতনামে যুদ্ধ করতে যায় এবং ফরাসি সৈন্য-পরিখায় নিহত হয়। মাইকেল লং আইল্যান্ড ছেড়ে উত্তর নিউ ইয়র্কের কলেজে পড়াশোনা করতে যায়। কিন্তু যৌনাচার ও ড্রাগের নেশায় আসক্ত হয়ে পড়ে। এদিকে পরিবারে গ্রন্থকীট হিসেবে পরিচিত অ্যানি পড়াশোনার জন্য দেশ ছেড়ে যায় ইংল্যান্ডে। কিন্তু বাসে নিজের পছন্দের একটি মানুষকে দেখতে পেয়ে সে নিজের পরিকল্পনা বদলে ফেলে। কনিষ্ঠ সন্তান ক্লেয়ার গ্রীষ্মাবকাশ থেকে তার পূর্বতন ক্যাথলিক উচ্চ বিদ্যালয়ে ফিরে আসার পর দেখা যায় তার ব্যক্তিত্বে পরিবর্তন এসেছে এবং আত্মবিশ্বাসও অনেক বৃদ্ধি পেয়েছে।\n\n\n== আরও দেখুন ==\n\nআইরিশ-মার্কিন\n\n\n== তথ্যসূত্র =="}