{"pageid": 1412762, "title": "ফজলুর রহমান (বাংলাদেশী ব্যবসায়ী)", "url": "https://bn.wikipedia.org/wiki?curid=1412762", "content": "ফজলুর রহমান (১৬ মে ১৯৪৭-২৫ ডিসেম্বর ২০২৩) ছিলেন একজন বাংলাদেশী ব্যবসায়ী। তিনি বাংলাদেশের একটি বড় শিল্প সংস্থা সিটি গ্রুপের প্রতিষ্ঠাতা, যেটি ১৯৭২ সালে একটি সরিষার তেল প্রস্তুতকারক কোম্পানি হিসেবে যাত্রা শুরু করে। এর অধীনে বর্তমানে প্রায় ৪০টি প্রতিষ্ঠান রয়েছে। তিনি ২০২৩ সালের ২৫শে ডিসেম্বর চিকিৎসাধীন অবস্থায় মৃত্যুবরণ করেন।\n\n\n== জীবনী ==\nফজলুর রহমানের সর্বমোট ১১ ভাই-বোন ছিল, যার মধ্যে ফজলুর রহমান ছিলেন দ্বিতীয়। বাবা হঠাৎ অসুস্থ হয়ে যাওয়ায় ১৯৫৮ সালে ১১ বছর বয়সে মাত্র ৪২ টাকা পুঁজিতে একটি পানের দোকানের মাধ্যমে কর্মজীবন শুরু করেন ফজলুর রহমান। ১৯৭২ সালে ঢাকার গেন্ডারিয়ায় একটি ৯ জোড়া ঘানি সরিষার তেলের মিল প্রতিষ্ঠার মাধ্যমে সিটি গ্রুপ নামের একটি ব্যবসা প্রতিষ্ঠান শুরু করেন ফজলুর রহমান। ১৯৮৫ সালে সিটি গ্রুপ একটি রি-রোলিং মিল চালু করে। ১৯৮৮ সালে বন্যার কারণে এ প্রতিষ্ঠানের উল্লেখযোগ্য ক্ষতি হয়। এ ক্ষয়ক্ষতি কাটিয়ে উঠে ১৯৯২ সালে সিটি গ্রুপ চালু করে সয়াবিন তেল পরিশোধ কারখানা।\n২০১৯ সালের এপ্রিলে সিটি ইকোনমিক জোন নামের প্রথম অর্থনৈতিক অঞ্চল প্রতিষ্ঠা করে সিটি গ্রুপ। এটি নারায়ণগঞ্জের রূপগঞ্জ উপজেলায় ৭৭.৯৬ একর জমির ওপর নির্মাণ করা হয়। সিটি গ্রুপের অপর একটি অর্থনৈতিক অঞ্চল মুন্সিগঞ্জের গজারিয়া উপজেলায় অন্য একটি অর্থনৈতিক অঞ্চল রয়েছে, যা 'হোসেন্দী' নামে পরিচিত। এটি ২০১৮ সালে প্রাকযোগ্যতা লাইসেন্স ও ২০২০ সালে পূর্ণ লাইসেন্স পায়। ২০২২ সালের ২ জুন রূপগঞ্জে অরো একটি অর্থনৈতিক অঞ্চল নির্মাণের প্রাথমিক অনুমোদন পায় সিটি গ্রুপ।\nফজলুর রহমানের মৃত্যুর আগ পর্যন্ত সিটি গ্রুপের অধীনে প্রায় ৪০টি প্রতিষ্ঠান ছিল এবং এগুলোতে প্রায় ৩০ হাজার মানুষ কাজ করছিলেন।\n\n\n== মৃত্যু ==\nপারিবারিক সূত্রে জানা যায় তিনি দীর্ঘদিন ধরে ডায়াবেটিস ও শ্বাসকষ্টজনিত রোগে ভুগছিলেন। ২০২৩ সালের ২৪ ডিসেম্বর রাতে হঠাৎ অসুস্থবোধ করেন ফজলুর রহমান। যদিও সেদিন সন্ধ্যায় তিনি কর্মস্থলে কাজ করেছিলেন বলে জানা যায়। তাকে সে রাতে ঢাকার ইউনাইটেড হাসপাতালে নেওয়া হয় এবং সেখানে ২৫ ডিসেম্বর ভোরে তিনি মৃত্যুবরণ করেন। বিকালে তার জানাযা সম্পন্ন হয় এবং তাকে জুরাইন কবরস্থানে দাফন করা হয়।\nতার মৃত্যুতে প্রধানমন্ত্রী শেখ হাসিনা, বাণিজ্যমন্ত্রী টিপু মুনশি, তথ্যমন্ত্রী হাসান মাহমুদ সহ অনেকেই শোক জানান।\n\n\n== তথ্যসূত্র =="}