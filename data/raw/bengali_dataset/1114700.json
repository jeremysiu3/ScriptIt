{"pageid": 1114700, "title": "ভোটার তালিকা আইন, ২০০৯", "url": "https://bn.wikipedia.org/wiki?curid=1114700", "content": "ভোটার তালিকা আইন, ২০০৯ বাংলাদেশের ভোটার তালিকা প্রণয়ন সংক্রান্ত প্রচলিত আইনের সংশোধন ও আধুনিকীকরণকল্পে প্রণীত একটি আইন। এটি ২০০৯ সালে প্রণয়ন করা হয়।\n\n\n== ইতিহাস ==\nভোটার তালিকা আইনটি প্রণয়নের পূর্বে ভোটার তালিকা অধ্যাদেশ ১৯৮২ (১৯৮২ সালের ৬১ নং অধ্যাদেশ) অনুযায়ী ভোটার তালিকা প্রস্তুত করা হতো। এই অধ্যাদেশের ভিত্তিতে ২০০৬ সালে অনুষ্ঠিত জাতীয় সংসদ নির্বাচনের জন্য ভোটার তালিকা প্রস্তুত করা হয়। এভাবে তৈরিকৃত ভোটার তালিকায় মোট ভোটার সংখ্যা ছিল ৯,০১,৩০,০০০ জন। একইভাবে তৈরি ২০০১ সালের ভোটার তালিকায় মোট ভোটার সংখ্যা ছিল ৭,০৪,৬০,০০০ জন। ভোটার সংখ্যার এই পার্থক্য তৎকালীন জনসংখ্যার সাথে সংগতিপূর্ণ ছিল না। এর ফলে আধুনিক তথ্য প্রযুক্তি ব্যবহার করে ভোটার তালিকা প্রণয়ন ও প্রতিবছর এই তালিকা হালনাগাদ করার প্রয়োজনীয়তা সৃষ্টি হয়। একইসময়ে তালিকায় অন্তর্ভুক্ত ভোটারদের ছবি সংরক্ষণ করার প্রস্তাবও আসে। এই লক্ষ্যে ছবিসহ ভোটার শনাক্তকরণ কার্ড তথা জাতীয় পরিচয়পত্র প্রথা চালু করার প্রয়োজন দেখা দেয়। পরবর্তীতে সরকার এই সম্পর্কিত একটি অধ্যাদেশ (অধ্যাদেশ নং ১৮, ২০০৭) জারী করে। পুনর্গঠিত নির্বাচন কমিশন তথ্য প্রযুক্তি ব্যবহারের মাধ্যমে কম্পিউটারে ধারণকৃত ছবিসহ তথ্যভিত্তিক ভোটার তালিকা প্রণয়নের কাজ শুরু করে। ২০০৮ সালে বাংলাদেশ আওয়ামী লীগের নেতৃত্বাধীন সরকার ক্ষমতা গ্রহণের পর এ অধ্যাদেশটি বাতিল করে জাতীয় সংসদ কর্তৃক অনুমোদিত এ সংক্রান্ত আইন প্রণয়ন করে। পরবর্তীতে বিদ্যমান ভোটার তালিকা আইন সংশোধন ও আধুনিকীকরণের আইন হিসেবে এটিকে আখ্যায়িত করা হয় এবং সর্বসাধারণের অবগতির জন্য ২০০৯ সালের ২৪ জানুয়ারি আইনটি গেজেট আকারে প্রকাশিত হয়।\nগেজেট প্রকাশের মাধ্যমে, ২০০৭ সালের ভোটার তালিকা আইন বাতিল করা ছাড়াও ১৯৮২ সালে প্রকাশিত একইরকম একটি অধ্যাদেশ বাতিল করা হয়। তবে উক্ত আইন দুটির মাধ্যমে করা কার্যক্রমগুলোকে অবৈধ ঘোষণা করা হয়নি।\n\n\n== ধারা ==\nআইনের ২৩টি ধারা রয়েছে:\n\nসংক্ষিপ্ত শিরোনাম ও প্রবর্তন\nআইনের প্রাধান্য\nসংজ্ঞা\nকমিশনকে সহায়তা প্রদান\nভোটার তালিকা প্রণয়ন\nরেজিষ্ট্রেশন অফিসার, ইত্যাদি নিয়োগ\nভোটার তালিকা প্রণয়ন ও প্রকাশ\nঅধিবাসী অর্থ\nতালিকাভুক্তির উপর বাধা নিষেধ\nভোটার তালিকা সংশোধন\nভোটার তালিকা হালনাগাদকরণ\nবিভিন্ন সংস্থা কর্তৃক সংগৃহীত তথ্য ব্যবহারের সুযোগ\nভোটার তালিকা হইতে নাম কর্তন\nভোটার তালিকার বৈধতা, ইত্যাদি\nকমিশনের ভোটার তালিকায় কোন নাম অন্তর্ভুক্তকরণ বা উহা বিলোপন, ইত্যাদি ক্ষমতা\nবিধি প্রণয়নের ক্ষমতা\nআদালতের এখতিয়ার\nমিথ্যা ঘোষণা দেওয়া\nপ্রতিবন্ধকতা সৃষ্টির অপরাধ\nভোটার তালিকা প্রণয়ন, ইত্যাদি সম্পর্কে দায়িত্বে অবহেলা\nকমিশনের বিশেষ ক্ষমতা\nOrdinance No. LXI of 1982, এর রহিতকরণ ও হেফাজত\nরহিতকরণ ও হেফাজত\n\n\n== আরও দেখুন ==\nনির্বাচন কমিশন সচিবালয় আইন, ২০০৯\n\n\n== তথ্যসূত্র =="}