{"pageid": 1486683, "title": "মোহাম্মদ আবু ইউসুফ (অধ্যাপক)", "url": "https://bn.wikipedia.org/wiki?curid=1486683", "content": "মোহাম্মদ আবু ইউসুফ একজন বাংলাদেশী তথ্য-প্রযুক্তিবিদ। তিনি জাহাঙ্গীরনগর বিশ্ববিদ্যালয়ের ইনস্টিটিউট অব ইনফরমেশন টেকনোলজির অধ্যাপক এবং গাজীপুর ডিজিটাল ইউনিভার্সিটি (বিডিইউ) বর্তমান উপাচার্য।\n\n\n== শিক্ষাজীবন ==\nইউসুফ সিলেট ক্যাডেট কলেজ থেকে ১৯৯৩ সালে এসএসসি এবং ১৯৯৫ সালে এইচএসসি পাস করেন। তিনি শাহজালাল বিজ্ঞান ও প্রযুক্তি বিশ্ববিদ্যালয়ের কম্পিউটার বিজ্ঞান ও প্রকৌশল বিভাগ থেকে ১৯৯৯ সালে বিএসসি (ইঞ্জিনিয়ারিং) ডিগ্রি লাভ করেন। এরপর তিনি দক্ষিণ কোরিয়ার কিয়ং হি বিশ্ববিদ্যালয় থেকে ২০০৯ সালে বায়োমেডিকেল ইঞ্জিনিয়ারিংয়ে এমএসসি ডিগ্রি সম্পন্ন করেন। তিনি জাপানের সাইতামা বিশ্ববিদ্যালয় থেকে ২০১৩ সালে বিজ্ঞান ও প্রকৌশলে পিএইচডি ডিগ্রি অর্জন করেন।\n\n\n== কর্মজীবন ==\nমোহাম্মদ আবু ইউসুফ ২০০৩ সালে মাওলানা ভাসানী বিজ্ঞান ও প্রযুক্তি বিশ্ববিদ্যালয়ের কম্পিউটার বিজ্ঞান ও প্রকৌশল বিভাগে প্রভাষক হিসেবে তার শিক্ষকতা জীবন শুরু করেন। ২০০৬ সালে তিনি একই বিভাগে সহকারী অধ্যাপক এবং ২০১৩ সালে সহযোগী অধ্যাপক পদে উন্নীত হন। ২০১৪ সালে তিনি জাহাঙ্গীরনগর বিশ্ববিদ্যালয়ের ইনস্টিটিউট অব ইনফরমেশন টেকনোলজিতে সহকারী অধ্যাপক হিসেবে যোগ দেন। পর্যায়ক্রমে, ২০১৭ সালে তিনি সহযোগী অধ্যাপক এবং ২০১৯ সালে অধ্যাপক পদে পদোন্নতি লাভ করেন। দেশীয় ও আন্তর্জাতিক জার্নালে তার প্রায় অর্ধশত গবেষণা প্রবন্ধ প্রকাশিত হয়েছে। তিনি ২০২৪ সালের ২১ অক্টোবর গাজীপুর ডিজিটাল বিশ্ববিদ্যালয়, গাজীপুর এর উপাচার্য হিসেবে নিয়োগ লাভ করেন এবং ২৬ অক্টোবর আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}