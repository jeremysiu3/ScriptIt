{"pageid": 1208, "title": "উইকিপিডিয়া", "url": "https://bn.wikipedia.org/wiki?curid=1208", "content": "উইকিপিডিয়ার অ-বিশ্বকোষীয় পরিদর্শক পরিচিতির জন্য, দেখুন উইকিপিডিয়া:বৃত্তান্ত।\n\nউইকিপিডিয়া হলো সম্মিলিতভাবে সম্পাদিত, বহুভাষিক, মুক্ত প্রবেশাধিকার, মুক্ত বিষয়বস্তু সংযুক্ত অনলাইন বিশ্বকোষ যা উইকিপিডিয়ান বলে পরিচিত স্বেচ্ছাসেবক সম্প্রদায় কর্তৃক লিখিত এবং রক্ষণাবেক্ষণকৃত। স্বেচ্ছাসেবকেরা মিডিয়াউইকি নামে একটি উইকি -ভিত্তিক সম্পাদনা ব্যবস্থা ব্যবহার করে সম্পাদনা করেন। এটি ধারাবাহিকভাবে সিমিলারওয়েব এবং পূর্বে আলেক্সা কর্তৃক র‍্যাঙ্ককৃত ১০টি জনপ্রিয় ওয়েবসাইটগুলির মধ্যে একটি; ২০২৩-এর হিসাব অনুযায়ী উইকিপিডিয়া বিশ্বের ৫ম জনপ্রিয় সাইট হিসেবে স্থান পেয়েছে। ফেব্রুয়ারি ২০১৪ সালে, দ্য নিউ ইয়র্ক টাইমস জানায় উইকিপিডিয়া সমস্ত ওয়েবসাইটের মধ্যে বিশ্বব্যাপী পঞ্চম স্থানে অবস্থান করছে, \"মাসিক প্রায় ১৮ বিলিয়ন পৃষ্ঠা প্রদর্শন এবং প্রায় ৫০০ মিলিয়ন স্বতন্ত্র পরিদর্শক রয়েছে। উইকিপিডিয়ায় ইয়াহু, ফেসবুক, মাইক্রোসফট এবং  গুগলের পথানুসরণ করে, সর্বাধিক ১.২ বিলিয়ন স্বতন্ত্র পরিদর্শক রয়েছে।\"\nউইকিপিডিয়া উইকিমিডিয়া ফাউন্ডেশন কর্তৃক হোস্টকৃত, যা একটি আমেরিকান অলাভজনক সংস্থা যা মূলত অনুদানের মাধ্যমে অর্থায়ন করে।\n১৫ জানুয়ারি ২০০১ সালে জিমি ওয়েলস এবং ল্যারি স্যাঙ্গার উইকিপিডিয়া চালু করেন। উইকি এবং এনসাইক্লোপিডিয়ার মিশ্রণ করে স্যাঙ্গার এর নামটি তৈরি করেছিলেন। প্রাথমিকভাবে এটি ইংরেজিতে উপলব্ধ ছিল। পরবরতীতে একটি পিন্ডারিশব্দে উইকি (এটি সম্মিলিত ওয়েবসাইটের এক প্রকার নাম, হাওয়াইয়ান ভাষায় \"হাঁটা\") এবং বিশ্বকোষ। 'উইকি উইকি' মানে দাঁড়িয়ে ছোট-ছোট পায়ে হাঁটা। উইকি ওয়েব সংস্কৃতিতে সবার ছোট-ছোট অবদান যুক্ত হয়েই এই সাইটটির মত ক্রমবর্ধমান সংগ্রহে গড়ে ওঠে। বর্তমানে এটি সব থেকে বড় এবং সর্বাধিক জনপ্রিয় ইন্টারনেট ভিত্তিক তথ্যসূত্র হিসাবে ব্যবহার হয়।\nইংরেজি উইকিপিডিয়ার প্রতিষ্ঠার পর ধীরে ধীরে অন্যান্য ভাষায় উইকিপিডিয়ার দ্রুত বিকাশ করা হয়। উইকিপিডিয়া সম্প্রদায় বিশ্বব্যাপী সম্মিলিতভাবে ৩৫৬টি ভাষার উইকিপিডিয়ায় প্রায় ৪০০ লক্ষ নিবন্ধ রচনা করেছেন, যার মধ্যে শুধুমাত্র ইংরেজি উইকিপিডিয়াতেই রয়েছে ৬৬ লক্ষের অধিক নিবন্ধ। উইকিপিডিয়াতে প্রায় প্রতি মাসে ২ বিলিয়ন বার প্রদর্শিত হয় এবং প্রতি মাসে ১৫ মিলিয়নেরও বেশি সম্পাদনা (প্রায় গড়ে প্রতি সেকেন্ডে ৫.৭ টা সম্পাদনা) করা হয় (জানুয়ারি ২০২৩-এর হিসাব অনুযায়ী)। ২০০৬ সালে, টাইম ম্যাগাজিন বলে যে কাউকে সম্পাদনা করার অনুমতি দেওয়ার নীতি উইকিপিডিয়াকে \"বিশ্বের বৃহত্তম (এবং সেরা) বিশ্বকোষ\" করে তুলেছে।\nউইকিপিডিয়া ওয়েবসাইট উন্মুক্ত প্রকৃতির হওয়ায় এখানে লেখার মান, ধ্বংসপ্রবণতা এবং তথ্যের নির্ভুলতা রক্ষা করতে বিভিন্ন উদ্যোগ পরিচালিত হয়ে থাকে। তবে, কিছু নিবন্ধে অপরীক্ষিত বা অযাচাইকৃত বা অসঙ্গত তথ্য থাকতে পারে। উইকিপিডিয়া জ্ঞানের গণতন্ত্রীকরণ, কভারেজের পরিধি, অনন্য কাঠামো, সংস্কৃতি এবং বাণিজ্যিক পক্ষপাত হ্রাস করার জন্য প্রশংসিত হয়েছে। আবার এটি পদ্ধতিগত পক্ষপাত প্রদর্শনের জন্য সমালোচিত হয়েছে, বিশেষ করে নারীর প্রতি লিঙ্গ পক্ষপাত এবং কথিত আদর্শগত পক্ষপাতিত্বের জন্য। ২০০০-এর দশকে উইকিপিডিয়ার নির্ভরযোগ্যতা প্রায়শই সমালোচিত হয়েছিল, কিন্তু সময়ের সাথে সাথে এটি হ্রাস পেয়েছে, কারণ উইকিপিডিয়া সাধারণত ২০১০-এর দশকের শেষের দিকে এবং ২০২০-এর দশকের শুরুতে প্রশংসিত হয়েছে।\n\n\n== ইতিহাস ==\n\nউইকিপিডিয়া শুরু করা হয়েছিল নুপিডিয়া'র একটি বর্ধিত প্রকল্প হিসাবে। নুপিডিয়া হল ইংরেজি ভাষার একটি মুক্ত বিশ্বকোষ যেখানে অভিজ্ঞরা লিখে থাকেন এবং একটি সুনির্দিষ্ট পদ্ধতি অনুযায়ী লেখাগুলি সম্পাদনা করা হয়। Bomis, Inc নামের একটি ওয়েব পোর্টাল প্রতিষ্ঠান ৯ মার্চ ২০০০ নুপিডিয়ার কার্যক্রম শুরু করে। এখানে মূল ব্যক্তিত্ব ছিলেন Bomic-এর নির্বাহী পরিচালক জিমি ওয়েলস এবং প্রধান সম্পাদক ল্যারি স্যাঙ্গার, যারা পরবর্তীকালে উইকিপিডিয়া কার্যক্রমের সাথে যুক্ত হন। নিউপিডিয়া মুক্ত তথ্য লাইসেন্সের অধীনে পরিচালনা করা হচ্ছিল; তবে রিচার্ড স্টলম্যান উইকিপিডিয়া কার্যক্রমের সাথে যুক্ত হবার পর গণ্যু মুক্ত ডকুমেন্টেশন লাইসেন্সে পরিবর্তন করা হয়।\n\nল্যারি স্যাঙ্গার এবং জিমি ওয়েলস হলেন উইকিপিডিয়ার প্রতিষ্ঠাতা। সকলে সম্পাদনা করতে পারে এমন একটি বিশ্বকোষ তৈরির জন্য এর লক্ষ্যগুলি নির্ধারণের কাজটি করেন জিমি ওয়েলস এবং উইকি প্রকল্প প্রয়োগের মাধ্যমে এটি সার্থকভাবে সম্পাদনের কৌশল নির্ধারণের কৃতিত্ব দেয়া হয় ল্যারি স্যাঙ্গারকে। ১০ জানুয়ারি ২০০১ জিমি ওয়েলস নুপিডিয়ার মেইলিংলিস্টে নুপিডিয়ার সহপ্রকল্প হিসাবে একটি উইকি তৈরির প্রস্তাব করেন। আনুষ্ঠানিকভাবে ২০০১ সালের ১৫ জানুয়ারি শুধুমাত্র ইংরেজি ভাষার জন্য www.wikipedia.com ওয়েবসাইটটি চালু করা হয় এবং স্যাঙ্গার এটি নুপিডিয়ার মেইলিংলিস্টে ঘোষণা করেন। উইকিপিডিয়া কাজ শুরু করার কিছুদিনের মধ্যেই \"নিরপেক্ষ দৃষ্টিভঙ্গি\" সংক্রান্ত নিয়মটি চালু করা হয়, এই নিয়মটি নুপিডিয়ার \"পক্ষপাত এড়িয়ে চলা\" সংক্রান্ত নিয়মটির সাথে অনেক সাদৃশ্যপূর্ণ। এছাড়াও এই বিশ্বকোষটি সঠিকভাবে পরিচালনার জন্য প্রাথমিকভাবে আরও কিছু নীতিমালা ও নির্দেশাবলী তৈরি করা হয়েছিল এবং সেইসাথে উইকিপিডিয়া নুপিডিয়া থেকে আলাদা একটি স্বতন্ত্র প্রতিষ্ঠানের মত কাজ শুরু করেছিল।\n\nউইকিপিডিয়ার প্রথমদিকের নিবন্ধগুলি নুপিডিয়া, স্ল্যাসডট পোস্টিং এবং সার্চ ইঞ্জিন ইনডেক্সিং-এর মাধ্যমে তৈরি করা হয়। ২০০১ সালের মধ্যে উইকিপিডিয়ায় ১৮ ভাষার প্রায় ২০,০০০ নিবন্ধ তৈরি করা হয়। ২০০৩ সালের শেষের দিকে ২৬টি ভাষায় কাজ শুরু হয় এবং ২০০৩ সালের মধ্যে মোট ৪৬ ভাষার উইকিপিডিয়া চালু হয়। ২০০৪ সাল শেষ হবার আগেই ১৬১টি ভাষার উইকিপিডিয়া প্রকল্প শুরু করা হয়। ২০০৩ সালে সার্ভারে সমস্যা হবার আগ পর্যন্ত নিউপিডিয়া ও উইকিপিডিয়া আলাদা ছিল এবং এরপর সকল নিবন্ধ উইকিপিডিয়ার সাথে সমন্বয় করা হয়। ৯ সেপ্টেম্বর ২০০৭ ইংরেজি উইকিপিডিয়া ২০ লক্ষ নিবন্ধের সীমানা পার করে। এটি তখন ১৪০৭ সালে তৈরি করা ইয়ংলে এনসাইক্লোপিডিয়াকে ম্লান করে দিয়ে পৃথিবীর সবচেয়ে বড় বিশ্বকোষে পরিণত হয়। গত ৬০০ বছরের মধ্যে ইয়ংলে এনসাইক্লোপিডিয়া ছিল পৃথিবী সবচেয়ে সমৃদ্ধ বিশ্বকোষ।\n\n\n== প্রকৃতি ==\nজনপ্রিয় কৌতুক এটাই যে, 'উইকিপিডিয়ার সমস্যা হলো এটা শুধু অনুশীলনের ক্ষেত্রে কাজ করে। তাত্ত্বিক ক্ষেত্রে, এটা কখনোই কাজ করতে পারে না।'\n\n\n=== সম্পাদনা ===\nপ্রথাগত অন্যান্য বিশ্বকোষ থেকে ভিন্ন, উইকিপিডিয়ায় শুধুমাত্র বিভিন্ন মাত্রায় \"সুরক্ষিত\" বিশেষ স্পর্শকাতর এবং/অথবা ধ্বংসপ্রবণ পাতা ব্যতীত অন্যান্য যে কোন পাতায় সম্পাদনা করা যায়, এমনকি কোনো অ্যাকাউন্ট ব্যতীত যে-কোনো পাঠক অনুমতি ছাড়াই যে-কোন লেখা সম্পাদনা করতে পারেন। যদিও, বিভিন্ন ভাষার সংস্করণে এই নীতি কিছুটা সংশোধিত বা পরিবর্তিত হয়ে থাকে; উদাহরণস্বরূপ, ইংরেজি সংস্করণে শুধুমাত্র নিবন্ধিত ব্যবহারকারী একটি নতুন নিবন্ধ তৈরি করতে পারেন। কোন নিবন্ধই, উক্ত নিবন্ধ সৃষ্টিকারী বা অন্য কোন সম্পাদকের মালিকানাধীন হিসেবে গণ্য হয় না। পরিবর্তে, মূলত সম্পাদকদের ক্ষমতাপ্রদানের মাধ্যমে নিবন্ধের বিষয়বস্তু ও কাঠামো সম্পর্কে ঐকমত্য প্রতিষ্ঠিত হয়ে থাকে।\n\n\n=== ধ্বংসপ্রবণতা ===\n\n\n=== সম্প্রদায় ===\n\n\n=== মুক্ত সহযোগিতা ===\n\n\n=== ভাষা সংস্করণ ===\n\nউইকিপিডিয়ায় বর্তমানে ৩৫৬টি ভাষা সংস্করণ রয়েছে; এর মধ্যে, পনেরটি ভাষার প্রতিটিতে এক মিলিয়নের বেশি নিবন্ধ রয়েছে (ইংরেজি, সুইডিশ, ওলন্দাজ, জার্মান, ফরাসি, ইতালীয়, পোলিশ, স্পেনীয়, রুশ, সুইডিশ, ভিয়েতনামী, জাপানি, চীনা, পর্তুগীজ, ওয়ারে-ওয়ারে এবং\nবাংলা), আরও চারটি ভাষায় ৭০০,০০০-এর বেশি নিবন্ধ রয়েছে (সেবুয়ানো, চীনা, জাপানি, পর্তুগিজ), ৩৭টি ভাষায় ১০০,০০০-এর বেশি নিবন্ধ রয়েছে, এবং ৭৩টি ভাষায় রয়েছে ১০,০০০ নিবন্ধ। ইংরেজি উইকিপিডিয়ায়, সর্বাধিক ৪.৫ মিলিয়নের বেশি নিবন্ধ রয়েছে। জুন, ২০১৩ সালে আলেক্সা অনুযায়ী, ইংরেজি সাবডোমেন (en.wikipedia.org; ইংরেজি উইকিপিডিয়া) উইকিপিডিয়ার সর্বমোট ৫৬% ট্রাফিক গ্রহণ করে, অন্যান্য ভাষার মধ্যে যথাক্রমে (স্পেনীয়: ৯%; জাপানি: ৮%; রুশ: ৬%; জার্মান: ৫%; ফরাসি: ৪%; ইতালিয়: ৩%)। ডিসেম্বর ২০১৩ অনুযায়ী, ছয়টি বৃহত্তম ভাষা সংস্করণের মধ্যে রয়েছে (নিবন্ধ গণনা অনুযায়ী) ইংরেজি, ওলন্দাজ, জার্মান, সুয়েডীয়, ফরাসি এবং ইতালীয়। উইকিপিডিয়ার বহুভাষিক কন্টেন্ট সহাবস্থান মূলত ইউনিকোডের মাধ্যমে তৈরি হয়ে থাকে। এই সুবিধা জানুয়ারি ২০০২ সাল থেকে উইকিপিডিয়ায় বিরন ভিকার কর্তৃক প্রথম চালু করা হয়।\n\n\n== কার্যক্রম ==\n\n\n=== উইকিমিডিয়া ফাউন্ডেশন এবং উইকিমিডিয়া চ্যাপ্টার ===\n\nউইকিপিডিয়া প্রতিষ্ঠা করেছে উইকিমিডিয়া ফাউন্ডেশন নামের একটি অলাভজনক প্রতিষ্ঠান। এই প্রতিষ্ঠানটি উইকিপিডিয়ার অন্যান্য সহপ্রকল্পগুলি পরিচালনা করে, যেমন: উইকিবই, উইকিঅভিধান। উইকিমিডিয়া চ্যাপ্টার হল উইপিডিয়ানদের স্থানীয় সংগঠন। যার মাধ্যমে প্রচার, প্রসার এবং প্রকল্প পরিচালনার জন্য তহবিল সংগ্রহের মত কাজগুলি করা হয়।\n\n\n=== সফটওয়্যার ও হার্ডওয়্যার ===\nউইকিপিডিয়ার কাজগুলি মিডিয়াউইকির উপর নির্ভর করে করা হয়ে থাকে। মিডিয়াউইকি হল একটি মুক্ত এবং ওপেন সোর্স উইকি সফটওয়্যার প্লাটফর্ম যেটি পিএইচপি প্রোগ্রামিং ভাষায় লেখা এবং এটি তথ্যভান্ডারের ভিত্তি হিসাবে মাইসিকোয়েল ব্যবহার করা হয়েছে। সফটওয়্যারটিতে বিভিন্ন প্রোগ্রামিং বৈশিষ্ট একত্রিত করা হয়েছে, যেমন ম্যাক্রো ভাষা, চলক, টেমপ্লেট এর সমন্বয়করণের মাধ্যমে ব্যবহার এবং ইউআরএল পুনর্নির্দেশনা ইত্যাদি। মিডিয়াউইকি গণু জেনারেল পাবলিক লাইসেন্স এর অধিনে প্রকাশ করা হয়েছে যা সকল উইকিমিডিয়া প্রকল্পে এবং প্রায় সবধরনের উইকি প্রকল্পেই ব্যবহার করা হয়। বিশেষভাবে বলতে গেলে উইকিপিডিয়া Clifford Adams এর পার্ল প্রোগ্রামিং ভাষায় লেখা ইয়ুজমোডউইকি নামের একটি সফটওয়্যার দিলে চালানো হতো (ধাপ ১)। প্রবন্ধের হাইপারলিংক সঠিক ভাবে কাজ করানোর জন্য প্রাথমিকভাবে একটি বিশেষ পদ্ধতি অণুসরন করা হয়েছিল। তখন একাধিক শব্দের কোন হাইপারলিংক তৈরি করার সময় শব্দগুলির মাঝের ফাকা জায়গাগুলি মুছে দিয়ে একটি শব্দ তৈরি কর সেটির সাথে লিংক তৈরি করা হত। দুই জোড়া তৃতীয় বন্ধনি ব্যবহার করে লিংক তৈরির পদ্ধতিটি পরবর্তীকালে সফটওয়্যারটিতে সংযুক্ত করা হয়। জানুয়ারি ২০০২ সালে উইকিপিডিয়াতে পিএইচপি উইকি ইঞ্জিন এবং মাইসিকোয়েল ডাটাবেজ ব্যবহার শুরু করা হয় (ধাপ ২)। উইকিপিডিয়ার জন্য বিশেষ এই পদ্ধতিটি তৈরি করে দেন Magnus Manske। ক্রমবর্ধমান চাহিদা অনুযায়ী এই সর্বশেষ সংস্করণের সফটওয়্যারটিতে বিভিন্ন ধরনের পরিবর্তন করা হয়েছে। জুলাই ২০০২-এ উইকিপিডিয়াতে Lee Daniel Crocker এর লেখা মিডিয়াউইকি নামের তৃতীয় প্রজন্মের এই সফটওয়্যারটি ব্যবহার শুরু করা হয়। প্রয়োজন অনুযায়ী মিডিয়াউইকির বৈশিষ্ট বৃদ্ধির জন্য বিভিন্ন ধরনের বর্ধিতাংশ ব্যবহার করা হচ্ছে। এপ্রিল ২০০৫ -এ মিডিয়াউইকি সার্চ অপশনের জন্য Lucene এর একটি বর্ধিতাংশ যুক্ত করা হয়, এবং তথ্য খোঁজার এই বিশেষ এই সুবিধার জন্য উইকিপিডিয়া মাইসিকোয়েল এর পরিবর্তে Lucene ব্যবহার শুরু করে। বর্তমানে উইকিপিডিয়াতে জাভা প্রোগ্রামিং ভাষায় লেখা Lucene Search 2 ব্যবহার করা হচ্ছে যেটি Lucene library 2.0 এর উপর ভিত্তি করে তৈরি করা হয়েছে।\n\nউইকিপিডিয়ায় তথ্য ব্যবস্থাপনার জন্য লিনাক্সের (প্রধানত উবুন্টু)বহুস্তর বিশিষ্ট বিস্তৃত একগুচ্ছ সার্ভার ব্যবহার করা হয়, তবে ZFS এর বিশেষ সুবিধার জন্য কিছু ওপেন সোলারিস সার্ভারও ব্যবহার করা হয়েছে। ফেব্রুয়ারি ২০০৮ পর্যন্ত এই সার্ভারগুলির ৩০০টি ছিল ফ্লোরিডায়, ২৬টি আর্মস্টার্ডাম এবং ২৩টিইয়াহুর কোরিয়ান হোস্টিং সুবিধার আওতায় সিউলে ছিল। ২০০৪ সালের আগ পর্যন্ত উইকিপিডিয়া একটি মাত্র সার্ভার থেকে পরিচালনা করা হত। এর পরপরই বহুস্তর বিশিষ্ট বিস্তৃত গঠনকৌশল ব্যবহার শুরু করা হয়। জানুয়ারি ২০০৫ এ প্রকল্প পরিচালনার জন্য ফ্লোরিডাতে ৩৯টি সার্ভার ছিল। এরমধ্যে ছিল একটি কেন্দ্রীয় সমন্বয়কারী সার্ভার যেটি মাইসিকোয়েল দিয়ে পরিচালিত হচ্ছিল। এছাড়াও ছিল অ্যাপাচি এইচটিটিপি সার্ভার এর উপর ভিত্তি করে ২১টি ওয়েব সার্ভার ব্যবহার করা হচ্ছিল এবং ৭টি ছিল স্কুইড ওয়েব প্রক্সি ক্যাশ সার্ভার।\nউইকিপিডিয়ায় দিনের বিভিন্ন সময় প্রতি সেকেন্ডে ২৫০০০ থেকে ৬০০০০ পর্যন্ত পাতা দেখার অনুরোধ আসে। এই সকল অনুরোধ একটি স্কুইড ওয়েব প্রক্সি ক্যাশ সার্ভারের কাছে আসে এবং এখান থেকেই অনুরোধকারীকে নির্দিষ্ট পাতা দেখার ব্যবস্থা করা হয়। যেসব অনুরোধ এখানে সম্পন্ন করা সম্ভব হয় না সেগুলি load-balancing সার্ভারে পাঠানো হয়। লিনাক্স ভার্চুয়াল সার্ভার সফটওয়্যারের মাধ্যমে পরিচালিত এই সার্ভার অনুরোধগুলি অ্যাপাচি ওয়েব সার্ভারের পাঠিয়ে দেয়। এই ওয়েবসার্ভরগুলি মূল তথ্যভান্ডার থেকে নির্দিষ্ট ওয়েবসাইটি প্রদর্শন করে। উইকিপিডিয়ার সকল ভাষার সংস্করণের জন্য এই একই পদ্ধতি অনুসরণ করা হয়। পাতাগুলি দ্রুত ওপেন করার জন্য প্রদর্শন যোগ্য পাতাগুলি একটি নির্দিষ্ট কাঠামোর ক্যাশ মেমরীতে রেখে দেয়া হয়। এমন কিছু পাতা রয়েছে যেগুলির জন্য অনেক বেশি পরিমাণ অনুরোধ এসে থাকে তাই সেগুলি যদি প্রতিবার উপরে উল্লেখিত পদ্ধতি অনুযায়ী তথ্যভান্ডার খুজে প্রদর্শন করতে হয় তাহলে অনেক বেশি সময় লাগবে। সেকারণে ক্যাশ মেমরীতে রেখে দেয়ার পদ্ধতিটি অনুসরণ করা হয়। নেদারল্যান্ড ও কোরিয়াতে উইকিপিডিয়ার সবথেকে বড় দুটি গুচ্ছ সার্ভার রয়েছে যেগুলি উইকিপিডিয়ার অধিকাংশ ওয়েব ট্রাফিক নিয়ন্ত্রণ করে।\n\n\n=== অভ্যন্তরীণ মান নিয়ন্ত্রণ ও গুরুত্ব মূল্যায়ন ===\n\n\n== বিতর্কসমূহ ==\n\n\n=== শিক্ষাক্ষেত্রে অনুৎসাহিতকরণ ===\nঅধিকাংশ বিশ্ববিদ্যালয় শিক্ষক ছাত্রদেরকে একাডেমিক কাজে কোন বিশ্বকোষ থেকে তথ্যসূত্র দিতে নিষেধ করেন, এর বদলে প্রাথমিক উৎসকে একাজে বেছে নিতে বলেন, অনেকে আবার সুস্পষ্টভাবে উইকিপিডিয়া থেকেই তথ্যসূত্র দিতে নিষেধ করেন। ওয়েলস জোর দিয়ে বলেন, যে কোন প্রকারের বিশ্বকোষ সাধারণত তথ্যসূত্র উদ্ধৃতির জন্য সঠিক নয়, এবং প্রামাণ্য হিসেবে এগুলোর উপর নির্ভর করা উচিত নয়। ওয়েলস একবার (২০০৬ বা তার আগে) বলেন তিনি প্রতি সপ্তাহে দশ হাজার ইমেইল পাচ্ছেন যারা বলে তারা তাদের পেপারে ফেল গ্রেড পাচ্ছে কারণ তারা উইকিপিডিয়া থেকে উদ্ধৃতি দিয়েছিল; তিনি ছাত্রদেরকে বলেন তারা তাদের প্রাপ্য নম্বরই পেয়েছে।\" ঈশ্বরের দোহাই লাগে, তোমরা এখন কলেজে পড়ছো, উইকিপিডিয়া থেকে উদ্ধৃতি দিও না।\" তিনি বলেন।\n\n\n=== খোলামেলা বিষয়বস্তু ===\nসচিত্র যৌন বিষয়বস্তু অনুমোদনের জন্য উইকিপিডিয়া সমালোচিত হয়েছে। শিশু নিরাপত্তা অধিকারকর্মীগণ বলেন উইকিপিডিয়ার অনেক পাতাতেই সচিত্র যৌন বিষয়বস্তু দেখা যায়, কোন সতর্কবার্তা বা বয়স যাচাইয়ের ব্যবস্থা ছাড়াই।\n\n\n== আরও দেখুন ==\n\nবিশেষ অণুসন্ধান\n\"উইকিপিডিয়া\" ধারণকারী শিরোনামসহ সমস্ত পাতা\n\"উইকিপিডিয়া\" দিয়ে শুরু হওয়া সকল পাতা\n\n\n== টীকা ==\n\n\n== তথ্যসূত্র ==\n\n\n== অতিরিক্ত তথ্যসূত্র ==\nপ্রাতিষ্ঠানিক শিক্ষা\nNielsen, Finn (২০০৭)। \"Scientific Citations in Wikipedia\"। First Monday। 12 (8)। ২০০৮-১২-০৪ তারিখে মূল থেকে আর্কাইভ করা। সংগ্রহের তারিখ ২০০৮-০২-২২। \nPfeil, Ulrike; Panayiotis Zaphiris and Chee Siang Ang (২০০৬)। \"Cultural Differences in Collaborative Authoring of Wikipedia\"। Journal of Computer-Mediated Communication। 12 (1): 88। ডিওআই:10.1111/j.1083-6101.2006.00316.x। ২০০৯-১২-০১ তারিখে মূল থেকে আর্কাইভ করা। সংগ্রহের তারিখ ২০০৮-১২-২৬। \nPriedhorsky, Reid, Jilin Chen, Shyong (Tony) K. Lam, Katherine Panciera, Loren Terveen, and John Riedl. \"Creating, Destroying, and Restoring Value in Wikipedia\". Proc. GROUP 2007, doi: 1316624.131663.\nReagle, Joseph M., Jr. (২০০৫)। \"Do As I Do: Leadership in the Wikipedia\"। Wikipedia Drafts। সংগ্রহের তারিখ ২০০৮-১২-২৬। উদ্ধৃতি শৈলী রক্ষণাবেক্ষণ: একাধিক নাম: লেখকগণের তালিকা (link) \nWilkinson, Dennis M.; Bernardo A. Huberman (২০০৭)। \"Assessing the Value of Cooperation in Wikipedia\"। First Monday। 12 (4)। ২০১১-০৪-৩০ তারিখে মূল থেকে আর্কাইভ করা। সংগ্রহের তারিখ ২০০৮-০২-২২। \nবই\nPhoebe Ayers, Charles Matthews, and Ben Yates (২০০৮)। How Wikipedia Works: And How You Can Be a Part of It। San Francisco: No Starch Press। আইএসবিএন 978-1-59327-176-3। সংগ্রহের তারিখ ২০০৮-১২-২৬। উদ্ধৃতি শৈলী রক্ষণাবেক্ষণ: একাধিক নাম: লেখকগণের তালিকা (link) \nBroughton, John (২০০৮)। Wikipedia - The Missing Manual। O'Reilly Media। আইএসবিএন 0-596-51516-2।   (See book rev. by Baker, as listed below.)\nBroughton, John (২০০৮)। Wikipedia Reader's Guide। Sebastopol: Pogue Press। আইএসবিএন 059652174X। \nLih, Andrew (২০০৯)। Wikipedia Revolution, the। New York: Hyperion। আইএসবিএন 1401303714। \nবই রিভিউ এবং অন্যান্য প্রবন্ধ\nCrovitz, L. Gordon. \"Wikipedia's Old-Fashioned Revolution: The online encyclopedia is fast becoming the best.\" (Originally published in Wall Street Journal online - April 6, 2009, 8:34 A.M. ET)\nBaker, Nicholson. \"The Charms of Wikipedia\". The New York Review of Books, March 20, 2008. Accessed December 17, 2008. (Book rev. of The Missing Manual, by John Broughton, as listed above.)\nRosenzweig, Roy. Can History be Open Source? Wikipedia and the Future of the Past. (Originally published in Journal of American History 93.1 (June 2006): 117-46.)\nLearning resources\nWikiversity list of learning resources. (Includes related courses, Web-based seminars, slides, lecture notes, text books, quizzes, glossaries, etc.)\nতথ্যভান্ডার\n\"Thought Leader: Wikipedia vs. Encyclopedia\"। Delta-Sky, The Official Inflight Magazine of Delta Air Lines। ডিসেম্বর ২০০৮। ২০০৮-১২-২৩ তারিখে মূল থেকে আর্কাইভ করা। সংগ্রহের তারিখ ২০০৯-০১-১৪। (Earlier this year, [Andrew] Keen and [Jimmy] Wales appeared at Inforum, a division of the Commonwealth Club of California, which is the largest and oldest public forum in the United States. Following is a portion of their discussion, moderated by National Public Radio's David Ewing Duncan.) \nতথ্যের অন্যান্য মাধ্যম\nDee, Jonathan (২০০৭-০৭-০১)। \"All the News That's Fit to Print Out\"। The New York Times Magazine। The New York Times Company। সংগ্রহের তারিখ ২০০৮-০২-২২। \n\"For Music Fans: Wikipedia; MySpace\"। Houston Chronicle (Blog)। মার্চ ২০০৮। ২০০৯-০৯-০৭ তারিখে মূল থেকে আর্কাইভ করা। সংগ্রহের তারিখ ২০০৮-১২-১৭।  \nFreeman, Sarah (২০০৭-০৮-১৬)। \"Can We Really Trust Wikipedia?\"। Yorkshire Post। yorkshirepost.co.uk। ২০০৭-০৯-২৮ তারিখে মূল থেকে আর্কাইভ করা। সংগ্রহের তারিখ ২০০৮-০৯-২০। \nGiles, Jim (২০০৭-০৯-২০)। \"Wikipedia 2.0 - Now with Added Trust\"। New Scientist। সংগ্রহের তারিখ ২০০৮-০১-১৪। \nMiliard, Mike (২০০৭-১২-০২)। \"Wikipedia Rules\"। The Phoenix। সংগ্রহের তারিখ ২০০৮-০২-২২। \nPoe, Marshall (সেপ্টেম্বর ২০০৬)। \"The Hive\"। The Atlantic Monthly। সংগ্রহের তারিখ ২০০৮-০৩-২২। \nTaylor, Chris (২০০৫-০৫-২৯)। \"It's a Wiki, Wiki World\"। Time। Time, Inc। ২০০৯-১০-২৯ তারিখে মূল থেকে আর্কাইভ করা। সংগ্রহের তারিখ ২০০৮-০২-২২। \n\"Technological Quarterly: Brain Scan: The Free-knowledge Fundamentalist\"। The Economist। ২০০৮-০৬-০৫। সংগ্রহের তারিখ ২০০৮-০৬-০৫। Jimmy Wales changed the world with Wikipedia, the hugely popular online encyclopedia that anyone can edit. What will he do next? [leader].  \n\"Hoaxers force Wiki to weigh pre-checks Wikipedia\"। Metro Boston edition। ২০০৯-০১-২৮। ২০১৭-১০-২৩ তারিখে মূল থেকে আর্কাইভ করা। সংগ্রহের তারিখ ২০০৯-০৭-০২। \nIs Wikipedia Cracking Up?, The Independent, February 3, 2009  ওয়েব্যাক মেশিনে আর্কাইভকৃত মার্চ ৩১, ২০০৯ তারিখে\nThe Wiki-snobs Are Taking Over, The Sunday Times, timesonline.co.uk, February 8, 2009\nRunciman, David (২০০৯-০৫-২৮)। \"Like Boiling a Frog\"। London Review of Books। ২০০৯-০৫-২৭ তারিখে মূল থেকে আর্কাইভ করা। সংগ্রহের তারিখ ২০০৯-০৬-০৩। \n\n\n== বহিঃসংযোগ ==\n\nদাপ্তরিক ওয়েবসাইট – বহুভাষিক পোর্টাল (এখানে সকলভাষার উইকিপিডিয়ার সবগুলি সংস্করনের লিংক পাওয়া যাবে)\nটুইটারে উইকিপিডিয়া \nফেসবুকে উইকিপিডিয়া \nউইকিপিডিয়া — রেডিট\nকার্লিতে উইকিপিডিয়া (ইংরেজি)\nউইকিট্রেন্ডস্: সর্বাধিক পরিদর্শিত উইকিপিডিয়া নিবন্ধ\nউইকিপিডিয়া দ্যা গার্ডিয়ান-এর সংবাদ ও ধারাভাষ্যের সংগ্রহশালা।\nউইকিপিডিয়া বিষয় পাতা — দ্য নিউ ইয়র্ক টাইমস\nউইকিপিডিয়া জন্মে জিমি ওয়েলসের দ্য টেড আলাপের ভিডিও  ওয়েব্যাক মেশিনে আর্কাইভকৃত ১ ডিসেম্বর ২০০৯ তারিখে\nসাধারণভাবে উইকিপিডিয়া সম্পর্কে জিমি ওয়েলসের সঙ্গে সাক্ষাৎকারের অডিও — ইকনটক পডকাস্ট\nWikipedia and why it matters – ল্যারি স্যাঙ্গার'র ২০০২ আলাপ — স্ট্যানফোর্ড বিশ্ববিদ্যালয়; ভিডিও সংরক্ষাণাগার এবং আলাপ প্রতিলিপি\nইউটিউবে \"ইন্টেলিজেন্স ইন উইকিপিডিয়া\" গুগল টেকটক, উইকিপিডিয়া বুদ্ধিমত্তা প্রকল্পের ব্যবহার বর্ণনা, এবং কীভাবে উইকিপিডিয়া নিবন্ধ ওয়েব সামগ্রী থেকে স্বয়ংক্রিয় উৎপন্ন হয়।\nউইকিপেপারস্  ওয়েব্যাক মেশিনে আর্কাইভকৃত ২ জানুয়ারি ২০১৫ তারিখে – সম্মেলন কাগজপত্রের সংকলন, জার্নাল নিবন্ধ, থিসিস, বই, ডেটাসেট এবং উইকিপিডিয়া এবং উইকি সম্পর্কে সরঞ্জাম"}