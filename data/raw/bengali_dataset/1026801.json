{"pageid": 1026801, "title": "আল মুহান্নাদ আলাল মুফান্নাদ", "url": "https://bn.wikipedia.org/wiki?curid=1026801", "content": "আল মুহান্নাদ আলাল মুফান্নাদ (আরবি: المهند على المفند ; আকায়েদে উলামায়ে আহলে সুন্নাত দেওবন্দ নামেও পরিচিত) দেওবন্দি ইসলামি পণ্ডিত খলিল আহমদ সাহারানপুরি রচিত আকীদা বিষয়ক একটি বই। ১৯০৭ সালে আরবি ভাষায় এটি সর্বপ্রথম প্রকাশিত হয়েছিল। এটি গতানুগতিক ধারায় লিখিত কোনো বই নয়। দেওবন্দিদের দাবি অনুসারে, ভারতবর্ষ থেকে এক লোক হিজাজ গিয়ে দেওবন্দি আলেমদের আকীদা নিয়ে মিথ্যাচার করে এবং সেখানকার আলেমদের থেকে শর্তসাপেক্ষে কাফের ফতোয়া নিয়ে আসে। পরবর্তীতে হুসাইন আহমদ মাদানি এ ঘটনা অবগত হলে তিনি হিজাজের আলেমদের বিষয়টি বুঝিয়ে বলেন। হিজাজের আলেমরা বিষয়টি বুঝতে পেরে দেওবন্দিদের মূল আকীদা জানতে চেয়ে তাদের নিকট ২৬টি প্রশ্ন লিখে পাঠান। এই প্রশ্নগুলোর উত্তর সমূহ নিয়েই এই বই। এই বইটি মক্কা-মদিনার আলেমরা সত্যায়িত করেছেন। এটি সংক্ষিপ্ত হলেও এখানে দেওবন্দি আকীদার মৌলিক বিষয়গুলো খুবই স্পষ্টভাবে উল্লেখ করা হয়েছে। সর্বস্তরের দেওবন্দি আলেমদের সত্যায়ন থাকায় পুস্তকটি দেওবন্দি আকীদা বর্ণনার ক্ষেত্রে একটি ঐতিহাসিক সনদ অর্জন করেছে।\n\n\n== প্রেক্ষাপট ==\nগ্রন্থটি মৌলিক নয়, কতগুলো প্রশ্নের উত্তর ও তার সত্যায়ন। ১৯০৬ সালে আহমদ রেজা খান বেরলভি নামক এক ব্যক্তি হজ্জের উদ্দেশ্যে হিজাজ গমন করে। হজ্জ শেষে সে মক্কায় একটি পুস্তক রচনা করে। দেওবন্দিদের দাবি অনুসারে, সে এই পুস্তকে বেশ কয়েকজন বিদগ্ধ দেওবন্দি আলেমের বক্তব্যকে শাব্দিক ও অর্থগতভাবে বিকৃত করে উপস্থাপন করে এবং তাদের ব্যাপারে কিছু অপবাদ আরোপ করে। মুহাম্মদ কাসেম নানুতুবি, রশিদ আহমদ গাঙ্গুহি, খলিল আহমদ সাহারানপুরি, আশরাফ আলী থানভীর বক্তব্যকে বিভিন্নভাবে উপস্থান করে তাদের সবাইকে সুনিশ্চিত কাফের ফতোয়া দেয় এবং এটাও লিখে দেয় যে, যারা তাদেরকে কাফের মনে করবে না, তারাও কাফের। সে দেওবন্দি কিছু পণ্ডিতদের লেখা বইও উপস্থাপন করে। তাদের বিভিন্ন বইয়ের উদ্ধৃতিও উপস্থাপন করে। বিভিন্ন পদ্ধতিতে সে মক্কা-মদিনার আলেমদের সাক্ষ্য গ্রহণের চেষ্টা করতে থাকে। কিন্তু মক্কা-মদিনার আলেমদের নিকট এসব বিষয় পরিচিত না থাকায়, অনেকেই সেখানে ফতোয়া দেয়ার সময় বলেন যে, যদি বাস্তবেই তাদের আকীদা এমন হয়ে থাকে, তবে তারা কাফের হবে। হজ্জ থেকে ফিরে কিছুদিন পর রেজা খান ‘হুসসামুল হারামাইন’ নামে বইটি প্রকাশ করে এবং প্রচার করে যে, মক্কা-মদিনার আলেমদের নিকট দেওবন্দিরা কাফের।\nএ সময় ইসলামের নবির বংশধর হুসাইন আহমদ মাদানি মদিনায় বসবাসরত ছিলেন। মসজিদে নববিতে হাদিসের অধ্যাপনার কারণে তার ব্যাপক সুনাম ছিল। ফতোয়ার কার্যক্রমটি গোপনে সংগঠিত হওয়ায় মাদানি এ ফতোয়া সম্পর্কে জানতেন না। পরবর্তীতে যখন এ সম্পর্কে জানতে পারেন, তিনি মক্কা-মদিনার আলেমদের এ ব্যাপারে অবহিত করেন। কিন্ত কাফের প্রমাণে রেজা খান যে সকল বইয়ের উদ্ধৃতি দিয়েছে তার অধিকাংশই উর্দু ও ফার্সি হওয়ায় মক্কা-মদিনার আলেমগণ সেগুলির সঠিক মর্মার্থ বুঝতে পারে নাই। তাই হুসাইন আহমদ মাদানি মক্কা-মদিনার আলেমদের বুঝাতে সক্ষম হন যে, অনারব ভাষায় লেখা বইগুলোর আসল মর্মার্থ বুঝতে হয়তো ভুল হয়েছে কাজেই তাদের আত্মপক্ষ সমর্থনের সুযোগ দিন। তখন মক্কা-মদিনার আলেমগণ দেওবন্দের আলেমদের নিকট ২৬টি প্রশ্নসংবলিত একটি চিঠি পাঠালেন। বিশুদ্ধ আরবিতে উক্ত প্রশ্নগুলোর উত্তর প্রদান করার জন্য আহবান করা হয়। দেওবন্দি আলেমগণ পরামর্শের ভিত্তিতে তৎকালীন ভারতের সাহারানপুর মাদ্রাসার হাদিসের অধ্যাপক খলিল আহমদ সাহারানপুরিকে উত্তর প্রদানের জন্য নির্বাচিত করেন। সাহারানপুরি প্রতিটি প্রশ্নের উত্তর প্রদান করে তৎকালীন দেওবন্দের সমস্ত আলেমদের দ্বারা সত্যায়ন ও স্বাক্ষর করেন। স্বাক্ষরকারীদের মধ্যে কয়েকজন:\n\nমাহমুদ হাসান দেওবন্দি\nআশরাফ আলী থানভী\nহাফেজ মুহাম্মদ আহমদ\nকেফায়াতুল্লাহ দেহলভী প্রমুখ।\nএই পুস্তকটি ১৯০৭ সালে প্রকাশিত হয়। এই পুস্তকের নাম ছিল ‘আল মুহান্নাদ আলাল মুফান্নাদ’। এ পুস্তকে উক্ত প্রশ্নগুলোর আলোকে দেওবন্দিদের আকীদা-বিশ্বাস বিশ্লেষণ করা হয়েছে। এই পুস্তকটি সংক্ষিপ্ত হলেও এখানে দেওবন্দি আকীদার মৌলিক বিষয়গুলো খুবই স্পষ্টভাবে উল্লেখ করা হয়েছে। সর্বস্তরের দেওবন্দি আলেমদের সত্যায়ন থাকায় পুস্তকটি দেওবন্দি আকীদা বর্ণনার ক্ষেত্রে একটি ঐতিহাসিক সনদ অর্জন করেছে।\n\n\n== বিষয়বস্তু ==\nগ্রন্থের শুরুতে একটি ভূমিকা ও গ্রন্থ প্রণয়নের কারণ বর্ণনা করা হয়েছে। তারপর পর্যায়ক্রমে ২৬টি প্রশ্নের উত্তর দেওয়া হয়েছে। বিষয়সমূহ হল:\n\nমদিনা শরীফের উদ্দেশ্যে সফর\nনবী করিম সা. ও ওলি, নেককারগণের ওসিলা প্রদান\nহায়াতুন নবী\nরওজায়ে আতহারের নিকট দোয়া করার পদ্ধতি\nরাসুল সা. এর উপর অধিক পরিমাণ দুরুদ প্রেরণ\nচার ইমামের তাকলীদের হুকুম\nসুফিয়ায়ে কেরামের অজিফা ও তাদের বাইয়াত গ্রহণ, তাদের ফয়েজ হাসিল\nবিশেষভাবে ওহাবি সম্পর্কে হুকুম\nআরশে ইস্তিওয়া সম্পর্কে\nরাসুল সা. সর্বশ্রেষ্ঠ হওয়া প্রসঙ্গে\nরাসুল সা. এর সর্বশেষ নবী হওয়া প্রসঙ্গে\nরাসুল সা. কে আপন বড় ভাইয়ের সমান মনে করা (নাউজুবিল্লাহ) প্রসঙ্গে\nরাসুল সা. কে সকল সৃষ্টি থেকে অধিক জ্ঞান প্রদান করা প্রসঙ্গে\nশয়তানের জ্ঞান সম্পর্কে ‘বারাহীনে কাতিয়া’-এর ইবারতের সংশয়ের নিরসন\nহিফজুল ঈমানের একটি ইবারতের সংশয়ের নিরসন\nনবী করিম সা. এর জন্মবৃত্তান্ত আলােচনা করা উত্তম ও মুস্তাহাব হওয়া প্রসঙ্গে\nহযরত গাংগুহী রহ. এর একটি ইবারতের সংশয়ের নিরসন\nহযরত গাংগুহী রহ. এর উপর একটি অপবাদ ও তার খণ্ডন\nআল্লাহ তায়ালার কথায় মিথ্যার সন্দেহকারী কাফির হওয়া প্রসঙ্গে\n‘ইমকানে কিজব’-এর উদ্দেশ্য আহলে সুন্নাত ওয়াল জামাতের কিতাব থেকে সমাধান\nকাদিয়ানি সম্পর্কে আহলে সুন্নাত ওয়াল জামাতের আকীদা\nতারপর আলোচ্য বিষয় নিয়ে দেওবন্দ, মক্কা-মদিনা ও সিরিয়ার আলেমদের সত্যায়ন সমূহ লিপিবদ্ধ করা হয়েছে।\n\n\n== প্রকাশনার ইতিহাস ==\nভারতীয় উপমহাদেশে সর্বপ্রথম ১৯০৭ সালে বইটি প্রকাশিত হয় এবং পরবর্তীতে বিভিন্ন ভাষায় এর অসংখ্য সংস্করণ প্রকাশিত হয়েছে। “আকিদায়ে আহলে সুন্নাত ওয়াল জামাআত” নামে ইদারা ইসলামিয়াত (লাহোর, পাকিস্তান) থেকেও এই বইটির একটি সংস্করণ প্রকাশিত হয়, যাতে দুটি কলামে মূল আরবির পাশে উর্দু অনুবাদ যোগ করা হয়। এই সংস্করণের শুরুতে একটি সংক্ষিপ্ত ভূমিকা এবং শেষে একটি পুস্তিকা সংযোজিত হয়েছে,  যা আসলে মূল গ্রন্থের সংক্ষিপ্তসার। মুহাম্মদ শফি উসমানি, জাফর আহমদ উসমানি সহ প্রমুখ দেওবন্দি পণ্ডিত এটি সত্যায়িত করেছেন।\n২০০৪ সালে মুহাম্মদ ইবনে আদম আল কাউসারি বইটির একটি সংশোধিত সংস্করণ প্রকাশ করেন, যা জর্ডান থেকে প্রকাশিত হয়। তিনি আধুনিক আরবি ভাষা ব্যবহার করেন এবং বইটিতে উপমহাদেশীয় ভাষার যে ছাপ ছিল তা বাদ দেন। এই সংস্করণটি সিরিয়া, আরব আমিরাত, মিশর, জর্ডান, ইয়েমেন সহ আরব বিশ্বে সহজলভ্য।\nহাবিবুর রহমান হাবিবী কর্তৃক পশতু অনুবাদ এবং ২০১৫ সালে ইরানের হানাফি পণ্ডিত আবদুর রহমান সারবাজি কর্তৃক বইটির ফার্সি অনুবাদ প্রকাশিত হয়েছে।\nবইটির একাধিক বঙ্গানুবাদ হয়েছে। তার মধ্যে ছানা উল্লাহ সিরাজী কর্তৃক “কষ্টিপাথরে দেওবন্দি মতবাদ” এবং মুহাম্মদ বদরুল আমীন কর্তৃক “আকায়েদে উলামায়ে আহলে সুন্নাত দেওবন্দ” উল্লেখযোগ্য। বদরুল আমীনের অনুবাদে কাজী মুতাসিম বিল্লাহ, নূর হুসাইন কাসেমী, ফজলুল হক আমিনী, মুহাম্মদ ওয়াক্কাস ও মাহমুদুল হাসানের প্রত্যয়ন সংযুক্ত করা হয়েছে।\n\n\n== উদ্ধৃতি ==\nবইটি থেকে কয়েকটি উদ্ধৃতি:\n\n\n=== প্রথম কথা ===\n\n\n== আরও দেখুন ==\nনকশে হায়াত\nনবীয়ে রহমত\nবয়ানুল কুরআন\nফাযায়েলে আমল\nমাআরিফুল কুরআন\nসংগ্রামী সাধকদের ইতিহাস\nমুসলমানদের পতনে বিশ্ব কী হারালো?\n\n\n== তথ্যসূত্র ==\n\n\n== বহিঃসংযোগ ==\nমূল আরবি ডাউনলোড\nউর্দু অনুবাদ ডাউনলোড\nফার্সি অনুবাদ ডাউনলোড\nইংরেজি অনুবাদ ডাউনলোড  ওয়েব্যাক মেশিনে আর্কাইভকৃত ৩১ মার্চ ২০২২ তারিখে"}