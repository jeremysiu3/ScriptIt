{"pageid": 1336640, "title": "অনুপমা পুচিমান্দা", "url": "https://bn.wikipedia.org/wiki?curid=1336640", "content": "অনুপমা পুচিমান্দা (৮ই জুলাই ১৯৮০ - ১৮ই এপ্রিল ২০২১) ছিলেন একজন ভারতীয় ক্রীড়াবিদ যিনি ফিল্ড হকিতে জাতীয়ভাবে প্রতিদ্বন্দ্বিতা করেছিলেন এবং আম্পায়ার হিসেবে আন্তর্জাতিকভাবে দায়িত্ব পালন করেছিলেন। ২০০৬ সালে, তিনি কমনওয়েলথ গেমসে হকি খেলা পরিচালনা করা প্রথম ভারতীয় মহিলা। তিনি এশিয়ান গেমস, সেন্ট্রাল আমেরিকান এবং ক্যারিবিয়ান গেমস, এফআইএইচ জুনিয়র ওয়ার্ল্ড কাপ এবং ইস্ট এশিয়ান গেমস সহ ৯০ টিরও বেশি আন্তর্জাতিক হকি ম্যাচের পাশাপাশি তাঁর জীবনে ১০০টিরও বেশি ভারতীয় হকি ম্যাচ পরিচালনা করেছেন।\n\n\n== জীবনী ==\nপুচিমান্দা কর্ণাটকের ভিরাজপেটে জন্মগ্রহণ করেন এবং আইনে ডিগ্রি অর্জন করেন। ২০২১ সালের এপ্রিলে, পুচিমান্দা ৪১ বছর বয়সে কোভিড-১৯- এ আক্রান্ত হন এবং মারা যান। তিনি মিঠুন মান্দানাকে বিয়ে করেছিলেন।\n\n\n== কর্মজীবন ==\nপুচিমান্দা তাঁর হকি জীবন শুরু করেন ১৯৯৫ সালে, একটি সাব-জুনিয়র জাতীয় চ্যাম্পিয়নশিপে প্রতিদ্বন্দ্বিতা করে। তিনি কর্ণাটক রাজ্যের প্রতিনিধিত্ব করেছিলেন। তিনি পরবর্তীতে একই চ্যাম্পিয়নশিপে সিনিয়র দলের প্রতিনিধিত্ব করেছিলেন এবং ম্যাঙ্গালোর বিশ্ববিদ্যালয়ের হকি দলের হয়ে খেলেছিলেন। তিনি ২০০৪ সালে কর্ণাটক রাজ্যের জন্য হকি আম্পায়ার হন। তিনি মাঝমাঠে এবং ডানদিকে খেলতেন।\nতিনি কর্ণাটক রাজ্যে হকির বিকাশের সাথে জড়িত ছিলেন এবং কর্ণাটক রাজ্য হকি অ্যাসোসিয়েশনের কার্যনির্বাহী সদস্য হিসাবে দায়িত্ব পালন করেছিলেন। ২০০৪ সালে, ভারতীয় হকি ফেডারেশন মহিলাদের হকি ম্যাচের আম্পায়ার হিসেবে কাজ করার জন্য পুচিমান্দাকে নির্বাচিত করেছিল।\n২০০৬ সালে, পুচিমান্দা ভারত থেকে প্রথম মহিলা ছিলেন, যিনি কমনওয়েলথ গেমসে দায়িত্ব পালন করেন। তিনি মহিলা হকিতে আম্পায়ার হিসেবে কাজ করেছিলেন। তিনি পরবর্তীতে ২০০৬ সেন্ট্রাল আমেরিকান এবং ক্যারিবিয়ান গেমসের পাশাপাশি এশিয়ান গেমস, এফআইএইচ জুনিয়র বিশ্বকাপ এবং পূর্ব এশিয়ান গেমসে দায়িত্ব পালন করেন। তিনি বিডিও জুনিয়র বিশ্বকাপ (মহিলা) (২০০৫, সান্টিয়াগো ), হিরো হকি ওয়ার্ল্ড লিগ রাউন্ড-২ (মহিলা) (২০১৩, দিল্লি) এবং ২০১৩ মহিলা এশিয়া কাপে (কুয়ালালামপুর) হকি আম্পায়ারের দায়িত্ব পালন করেছেন। ২০১২ সালে, তিনি মহিলাদের ফোর নেশনস হকি টুর্নামেন্টে দায়িত্ব পালন করেন। তাঁর কর্মজীবনে, তিনি ৯০টিরও বেশি আন্তর্জাতিক হকি ম্যাচের পাশাপাশি ভারতে জাতীয় ও রাজ্যের সমসংখ্যক ম্যাচ পরিচালনা করেছিলেন।\n\n\n== পুরস্কার ও সম্মাননা ==\n২০১১ সালে, বেঙ্গালুরু শহর থেকে যাঁরা খেলাধুলায় কৃতিত্বের জন্য নাম্মা বেঙ্গালুরু পুরস্কার পেয়েছিলেন, তিনিও তাঁদের মধ্যে একজন ছিলেন।\n\n\n== তথ্যসূত্র =="}