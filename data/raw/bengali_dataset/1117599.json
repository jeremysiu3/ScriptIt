{"pageid": 1117599, "title": "আম কাঠলি", "url": "https://bn.wikipedia.org/wiki?curid=1117599", "content": "আম-কাঠলি (সিলেটি: ꠀꠝ ꠈꠣꠐꠟꠤ) হচ্ছে জ্যৈষ্ঠ-আষাঢ় মাসে মেয়ের শ্বশুর বাড়িতে নানা প্রকার মৌসুমী ফল নিয়ে যাওয়ার একটি প্রথা, যা সিলেট অঞ্চলে বহুল প্রচলিত। গ্রীষ্মের ফলমূল বাজারে আসার সাথেসাথে মেয়ের বাবার বাড়ি থেকে সবধরনের ফল সহ খই, মুড়ি, মোয়া ইত্যাদি আরও হরেক পদের খাদ্যসামগ্রী মেয়ের শ্বশুরবাড়িতে উৎসবের আমেজে পাঠানোর রীতিকে সিলেটি ভাষায় আম কাঠলি বলে। বিত্তবানদের ক্ষেত্রে এটা আনন্দের হলেও হতদরিদ্র পরিবারের জন্য এটা একটা অসহনীয় বোঝা স্বরূপ। ফলে সামাজিকভাবে পারিবারিক ও মানসিক নির্যাতন থেকে মেয়েকে রক্ষা করার জন্য, মেয়ের পরিবার অথবা আত্বীয়স্বজন নিজে না খেয়েও মেয়ের শ্বশুরবাড়িতে আম কাঠলি পাঠাতে আপ্রাণ চেষ্টা করেন।\n\n\n== আয়োজন ==\nঅনেকে আম-কাঁঠলিকে কুসংস্কার হিসেবে আখ্যায়িত করলেও সামাজিক চাপে পড়ে, বাধ্য হয়েই মেয়ের শ্বশুর বাড়িতে পৌঁছে দেন মৌসুমী রসালো ফল। যারজন্যে আম-কাঁঠলি পৌঁছানোর আগে মেয়ের শ্বশুর বাড়িতে তারিখ জানিয়ে দেয়া হয়। সেখানেও চলে আত্মীয়স্বজনকে দাওয়াত করার মহা আয়োজন। আম-কাঁঠলী প্রথা শুধু আম আর কাঁঠালে সীমাবন্ধ নয়, বরং এতে যোগ হয় আনারস, লিচু, আপেল, আঙ্গুর, নাশপাতি, মাল্টা, লটকন, তরমুজ ও বিভিন্ন মিষ্টি জাতীয় দ্রব্যসহ ভিন্ন স্বাদের পানীয় ইত্যাদি। পিতাপক্ষ মেয়ের শ্বশুরবাড়িতে যতো বেশি দিতে পারেন তিনি ততো প্রশংসিত হন। প্রথা অনুসারে মেয়ের বাড়িতে গাড়িভর্তি ফল পাঠাতে চরম আর্থিক সঙ্কটে পড়ছেন অনেকেই। যার ফলে নির্যাতনের শিকার হচ্ছে অসংখ্য মেয়ে। ভাঙছে অনেক সংসার। এমনকি ঘটছে হত্যার মতো ঘটনাও।\n\n\n== আরো দেখুন ==\nফুরির বাড়ি ইফতারি\n\n\n== তথ্যসূত্র =="}