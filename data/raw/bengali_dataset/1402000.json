{"pageid": 1402000, "title": "বিজ্ঞান প্রসারের জন্য জাপান সমিতি", "url": "https://bn.wikipedia.org/wiki?curid=1402000", "content": "বিজ্ঞানের প্রসারের জন্য জাপান সমিতি, বা, জাপান সোসাইটি ফর দ্য প্রমোশন অব সায়েন্স (日本学術振興会, নিহন গাকুজুতসু শিনকো কাই, জেএসপিএস) হল জাপানের একটি স্বাধীন প্রশাসনিক প্রতিষ্ঠান, যা প্রাকৃতিক ও সামাজিক বিজ্ঞান এবং মানবিকতার সকল ক্ষেত্রে বিজ্ঞানের অগ্রগতিতে অবদান রাখার উদ্দেশ্যে প্রতিষ্ঠিত।\n\n\n== ইতিহাস ==\nজাপান সোসাইটি ফর দ্য প্রমোশন অব সায়েন্স ১৯৩২ সালে সম্রাট শোওয়া কর্তৃক প্রদত্ত অনুদানে একটি অলাভজনক সঙ্ঘ হিসাবে প্রতিষ্ঠিত হয়েছিল। জেএসপিএস ১৯৬৭ সালে শিক্ষা, বিজ্ঞান, ক্রীড়া ও সংস্কৃতি মন্ত্রণালয়ের (মনবুশো) পৃষ্ঠপোষকতায় একটি আধা-সরকারি সংস্থায় পরিণত হয় এবং ২০০১ সালের পর শিক্ষা, সংস্কৃতি, ক্রীড়া, বিজ্ঞান ও প্রযুক্তি মন্ত্রণালয়ের অধীনে পরিচালিত হয়। ২০০৩ সালে জেএসপিএস একটি স্বাধীন প্রশাসনিক প্রতিষ্ঠানে রূপান্তরের মাধ্যমে একটি নতুন পর্যায়ে প্রবেশ করে। এই নতুন প্রশাসনিক ব্যবস্থা জেএসপিএস-এর ব্যবস্থাপনার কার্যকারিতা এবং দক্ষতার উন্নতির দিকে অগ্রসর হওয়ার উদ্দেশ্যে তৈরি করা হয়েছে, যা পরিবর্তিতভাবে পৃথক গবেষক, বিশ্ববিদ্যালয় এবং গবেষণা প্রতিষ্ঠানগুলিকে দেওয়া পরিষেবাগুলির গুণমান উন্নত করতে সাহায্য করবে৷\n\n\n== উন্নয়নের ধারাবাহিকতা ==\nসময়ের সাথে সাথে জাপান সোসাইটি ফর দ্য প্রমোশন অব সায়েন্সের উন্নয়ন ঘটে। ১৯৩২ সালে একটব অলাভজনক প্রতিষ্ঠান হিসাবে সম্রাট শোওয়ার অনুদানে এটি গড়ে ওঠার পরের বছর প্রথম বিশ্ববিদ্যালয়-শিল্পকারখানা সহযোগিতা কমিটি গঠন করে। ১৯৫০ সালে মাসিক বিজ্ঞান ম্যাগাজিন গাকুজুত্সু গেপ্পো (Gakujutsu Geppo) -এর প্রথম সংখ্যা প্রকাশিত হয়। তরুন বিজ্ঞানীদের জন্য ফেলোশীপ প্রোগ্রাম শোরিই কেনকিউন (Shorei Kenkyuin) -এর উদ্বোধন করা হয় ১৯৫৯ সালে। এরপর ৯৬০ সালে বিদেশ বিজ্ঞানীদের জাপানে আমন্ত্রণ জানানোর কার্যক্রম শুরুর পর ১৯৬৩ সালে যুক্তরাষ্ট্র-জাপান বিজ্ঞান সহযোগিতা কার্যক্রম শুরু করে এবং ১৯৬৫ সালে নাইরোবিতে গবেষণা কেন্দ্র চালু করে। ১৯৬৭ সালে আধা-সরকারি প্রতিষ্ঠান হিসাবে পুন:প্রতিষ্ঠিত হয়। ১৯৭৬ সালে আসিয়ান দেশগুলির সাথে সহযোগিতা কার্যক্রম শুরু করে।\n\n\n== কার্যক্রম ==\nজাপান সোসাইটি ফর দ্য প্রমোশন অব সায়েন্স জাপানের বৈজ্ঞানিক এবং বিদ্যায়তনিক কর্মকাণ্ডের বিস্তৃত পরিচালনায় এক গুরুত্বপূর্ণ ভূমিকা পালন করে। এটি বিশ্বের পোস্টডক্টরাল ফেলোদের জন্য উপলব্ধ সর্বোচ্চ পরিমাণ তহবিল সরবরাহ করে। বিগত ৭০-বছরের সময়কালে জেএসপিএস দেশীয় এবং আন্তর্জাতিক বৈজ্ঞানিক কর্মসূচির সূচনা, বাস্তবায়ন এবং পরিচালনা করেছে। জেএসপিএস-এর কার্যক্রম জাপান সরকার প্রদত্ত বার্ষিক ভর্তুকির দ্বারা অনেকাংশে পূরণ করা হয়। এর প্রধান কাজগুলো হল:\n\nতরুণ গবেষকদের উৎসাহিত করা,\nআন্তর্জাতিক বৈজ্ঞানিক সহযোগিতা সম্প্রসারণ করা,\nবৈজ্ঞানিক গবেষণার জন্য সহায়ক অনুদান প্রদান,\nভবিষ্যত কার্যক্রমর জন্য গবেষণা বাস্তবায়ন,\nবিদ্যায়তনিক সম্প্রদায় এবং শিল্পকর্মীদের মধ্যে বৈজ্ঞানিক সহযোগিতা গড়ে তোলা এবং\nবৈজ্ঞানিক গবেষণা কার্যক্রমের তথ্য সংগ্রহ ও বিতরণ করা।\n\n\n== প্রকাশনা ==\nজেএসপিএস-এর ব্যবস্থাপনায় বেশ কয়েকটি গবেষণা পত্রিকা প্রকাশিত হয়:\n\nগাকুজুত্সু গেপ্পো (Gakujutsu Geppo - জাপানি মাসিক বৈজ্ঞানিক পত্রিকা): জাপানি বিজ্ঞান নীতি এবং জাপানের সরকারী ও বিদ্যায়তনিক প্রতিষ্ঠানের বৈজ্ঞানিক কার্যক্রম এবং গবেষণা প্রবণতার উপর বৈজ্ঞানিক পঠন এবং নিবন্ধ সমন্বিত একটি মাসিক ম্যাগাজিন।\nতথ্য পুনঃ (Information re): জাপানি বিশ্ববিদ্যালয়, গবেষণা প্রতিষ্ঠান এবং তাদের বিভিন্ন গবেষণা কার্যক্রম।\nবৈজ্ঞানিক পুস্তকাদি।\n\n\n== তথ্যসূত্র ==\n\n\n== বহিঃসংযোগ ==\nজেএসপিএস, ওয়েবপেজ (ইংরেজি ভাষায়)\nজেএসপিএস, ওয়েবপেজ (জাপানি ভাষায়)"}