{"pageid": 1036283, "title": "পোল লঁজ্যভাঁ", "url": "https://bn.wikipedia.org/wiki?curid=1036283", "content": "পোল লঁজ্যভাঁ (ফরাসি: Paul Langevin; ২৩শে জানুয়ারি ১৮৭২ – ১৯শে ডিসেম্বর ১৯৪৬) একজন ফরাসি পদার্থবিজ্ঞানী ছিলেন। তিনি ১৮৭২ সালে ফ্রান্সের রাজধানী প্যারিসে জন্মগ্রহণ করেন। সেখানে বিজ্ঞান বিষয়ে উচ্চশিক্ষা সম্পন্ন করে তিনি ইংল্যান্ডের ক্যামব্রিজ বিশ্ববিদ্যালয়ের ক্যাভেনডিশ গবেষণাগারে জে জে টমসনের অধীনে গবেষণা করতে যান। সেখান থেকে ফেরত এসে তিনি প্যারিসের সর্বন বিশ্ববিদ্যালয়ে যোগ দেন এবং ১৯০২ সালে পদার্থবিজ্ঞানে ডক্টরেট উপাধি লাভ করেন। নোবেল পুরস্কার বিজয়ী পিয়ের ক্যুরি ছিলেন তাঁর ডক্টরাল উপদেষ্টা। পিয়ের ক্যুরির মৃত্যুর পরে তিনি বিধবা মারি ক্যুরির সঙ্গী ছিলেন। ১৯০৪ সালে তিনি কোলেজ দ্য ফ্রঁসে পদার্থবিজ্ঞানের অধ্যাপক হিসেবে যোগদান করেন। ১৯২৬ সালে তিনি প্যারিস নগরীর শিল্প পদার্থবিজ্ঞান ও রসায়ন উচ্চশিক্ষা প্রতিষ্ঠানের (একল স্যুপেরিয়র দ্য ফিজিক এ দ্য শিমি আঁদ্যুস্ত্রিয়েল দ্য লা ভিল দ্য পারি, École supérieure de physique et de chimie industrielles de la Ville de Paris) পরিচালক পদে নিযুক্তি পান। ১৯৩৪ সালে তাঁকে বিজ্ঞান অ্যাকাডেমির সদস্যপদে নির্বাচিত করা হয়।\nলঁজ্যভাঁ চৌম্বকত্বের উপরে তাঁর গবেষণাকর্মের জন্য সবচেয়ে বেশি স্মরণীয়। তিনি লঁজ্যভাঁ গতিবিজ্ঞান ও লঁজ্যভাঁ সমীকরণের সৃষ্টিকর্তা। এছাড়া ১ম বিশ্বযুদ্ধের শেষদিকে ১৯১৬-১৭ সালে তিনি (কোঁস্তঁতাঁ শিলভস্কি'র সাথে) পিয়ের ক্যুরি-র গবেষণাকর্মের উপর ভিত্তি করে অতিশাব্দিক প্রতিধ্বনিভিত্তিক অবস্থান নির্ণয় কৌশল ব্যবহার করে ডুবোজাহাজ খুঁজে বের করার একটি পদ্ধতি বের করেন। তিনি ফ্রান্সে আলবের্ট আইনষ্টাইনের তত্ত্বগুলি প্রচার ও প্রসারে সাহায্য করেন।\n১৯৩০-এর দশকে ফ্রান্সের ভিশি সরকার তাঁকে ফাশিবাদের বিরুদ্ধচারিতা করার অপরাধে গ্রেপ্তার করে। তিনি দ্বিতীয় বিশ্বযুদ্ধের প্রায় পুরোটা সময় নিজগৃহে বন্দীদশায় অতিবাহিত করেন। ১৯৪৪ থেকে ১৯৪৬ সাল পর্যন্ত তিনি মানবাধিকার লিগের সভাপতি ছিলেন; এসময় তিনি সাম্যবাদী দলে যোগদান করেন। ১৯৪৬ সালের ১৯শে ডিসেম্বর তারিখে ৭৪ বছর বয়সে তিনি মৃত্যুবরণ করেন। প্যারিসের পঁতেওঁ সমাধিমন্দিরে তাঁর সমাধিটি অবস্থিত।\n\n\n== তথ্যসূত্র =="}