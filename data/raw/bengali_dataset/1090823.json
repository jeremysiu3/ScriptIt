{"pageid": 1090823, "title": "জেকে ১৯৭১", "url": "https://bn.wikipedia.org/wiki?curid=1090823", "content": "জেকে ১৯৭১ হলো ফখরুল আরেফিন খান পরিচালিত ও গড়াই ফিল্মস দ্বারা প্রযোজিত একটি ২০২৩ সালের বাংলাদেশী ঐতিহাসিক নাট্য চলচ্চিত্র। এটি বাংলাদেশের স্বাধীনতা যুদ্ধ সম্পর্কে প্রথম ইংরেজি ভাষার বাংলাদেশী চলচ্চিত্র। এতে প্রধান চরিত্রে সব্যসাচী চক্রবর্তী ও শুভ্র সৌরভ দাস অভিনয় করেন। চলচ্চিত্রটি পিআইএ ফ্লাইট পিকে৭১২ হাইজ্যাক-এর উপর ভিত্তি করে নির্মিত।\n\n\n== পটভূমি ==\n৩ ডিসেম্বর ১৯৭১-এ জ্যঁ ইউজিন পল ক্যুয়ে নামক একজন ফরাসি নাগরিক অর্লি বিমানবন্দরে পাকিস্তান ইন্টারন্যাশনাল এয়ারলাইন্সের মালিকানাধীন একটি বোয়িং ৭২০ হাইজ্যাক করে। সে বাংলাদেশের স্বাধীনতা যুদ্ধের সমর্থনে ভারতে অবস্থিত পূর্ব বাঙালি শরণার্থীদের ক্যাম্পে ও পূর্ব পাকিস্তানের জনগণের নিকট ফ্রান্স সরকারকে ২০ টন ত্রাণ ও ওষুধ পাঠাতে হবে বলে দাবি করে।\n\n\n== অভিনয়ে ==\nজ্যঁ ইউজিন পল ক্যুয়ে চরিত্রে শুভ্র সৌরভ দাস\nপাইলট চরিত্রে সব্যসাচী চক্রবর্তী\nকোনাল চরিত্রে দারিয়া গাভরুশেঙ্কো\nদোভাষী চরিত্রে ইন্দ্রজিৎ মজুমদার\nপ্রথম পাইলট চরিত্রে অভিষেক সিং\nফ্রান্সিসকো রেমন্ড\nনিকোলাই নভোমিনাস্কি\n\n\n== প্রযোজনা ==\nচলচ্চিত্রটির পরিচালক ফখরুল আরেফিন খান ৯ মার্চ ২০২১ তারিখে এর প্রযোজনার ঘোষণা দেন। মুজিববর্ষকে সম্মান জানানো এই চলচ্চিত্র প্রযোজনার উদ্দেশ্য ছিলো। এতে সব্যসাচী চক্রবর্তী থাকবেন বলেও ঘোষণা করা হয়, এটি ছিলো ফখরুলের সঙ্গে তার দ্বিতীয় চলচ্চিত্র। পরিচালক বলেছিলেন যে জেকে ১৯৭১-এর প্রযোজনা ২০২১ সালের এপ্রিল থেকে পশ্চিমবঙ্গে শুরু হবে। ১৮ সেপ্টেম্বর ২০২১-এ ৩৬ জন অভিনয়শিল্পী নিয়ে এর চিত্রগ্রহণ শুরু হয়। এর প্রযোজনা পরবর্তী কার্যক্রম ২৩ এপ্রিল ২০২২-এ শেষ হয়।\n\n\n== মুক্তি ==\nফখরুল ছবিটি নির্মাণের পর ২০২১ সালের ৩ ডিসেম্বর মুক্তি দিতে চেয়েছিলেন। এটি ২০২২ সালের আগস্টে মুম্বাই আন্তর্জাতিক চলচ্চিত্র উৎসব ও আন্তর্জাতিক ইস্তাম্বুল চলচ্চিত্র উৎসবে এবং ডিসেম্বর ২০২২ সালে কলকাতা আন্তর্জাতিক চলচ্চিত্র উৎসবে প্রদর্শিত হয়েছিলো। ১০ জানুয়ারি ২০২৩-এ চলচ্চিত্রটি বাংলাদেশে মুক্তির জন্য বাংলাদেশ চলচ্চিত্র সেন্সর বোর্ড থেকে সবুজ সংকেত পায়। এটি ২০২৩ সালের ঢাকা আন্তর্জাতিক চলচ্চিত্র উৎসবের উদ্বোধনী চলচ্চিত্র হয়ে ওঠে। এটি ৩ মার্চ ২০২৩ সালে বাংলাদেশের প্রেক্ষাগৃহে মুক্তি পায়। এটি দেশের ৭টি চলচ্চিত্র প্রেক্ষাগৃহে মুক্তি পেয়েছিলো।\n\n\n== বিতর্ক ==\nচলচ্চিত্রের মুক্তির পরে অমিত মল্লিক অভিযোগ করেন যে চলচ্চিত্রের মূল কাহিনীটি ২০১৭ সালে পরিচালককে তার ইমেল করা নিজের চলচ্চিত্রের প্রকল্পের চিত্রনাট্য থেকে নকল করা হয়েছিলো। তবে, পরিচালক অভিযোগ অস্বীকার করে বলেন যে অমিত তার বিরুদ্ধে কুম্ভীলকবৃত্তির মামলা দায়ের করলে তিনি মামলার মুখোমুখি হতে প্রস্তুত আছেন।\n\n\n== অভ্যর্থনা ==\nবাংলা ট্রিবিউনের চলচ্চিত্র সমালোচক আহসান কবির চলচ্চিত্রের প্রধান অভিনয়শিল্পীদের অভিনয়ের প্রশংসা করেছেন।\n\n\n=== প্রশংসা ===\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে জেকে ১৯৭১  (ইংরেজি)\nফেসবুকে জেকে ১৯৭১"}