{"pageid": 1533004, "title": "নেদারল্যান্ডস এন্টিলসে ইসলাম", "url": "https://bn.wikipedia.org/wiki?curid=1533004", "content": "নেদারল্যান্ডস এন্টিলিসে ইসলাম একটি সংখ্যালঘু ধর্ম। সেখানে প্রায় ২,৫০০ মুসলিম বাস করে, যাদের মধ্যে প্রায় ১,০০০ মুসলিম নেদারল্যান্ডস নিয়ন্ত্রণাধীন ক্যারিবীয় দ্বীপপুঞ্জে বাস করে, যারা দেশের মোট জনসংখ্যার ০.৩১%। এখানে বসবাসরত বেশিরভাগ মুসলিম লেবানন , সিরিয়া ও সুরিনাম থেকে আসা অভিবাসী।  দ্বীপটিতে মুসলিমদের আগমন শুরু হয় মূলত উপনিবেশিক যুগে। কিউরাসাও দ্বীপে অবস্থিত ওমর ইবনুল-খাত্তাব মসজিদ হলো দ্বীপপুঞ্জের প্রধান ও একমাত্র মসজিদ। তবে দ্বীপপুঞ্জে বেশ কয়েকটি ইসলামি কেন্দ্র রয়েছে।\nনেদারল্যান্ডস এন্টিলিস দ্বীপপুঞ্জ মূলত ক্যারিবীয় অঞ্চলে নেদারল্যান্ডস রাজ্যের একটি স্বায়ত্তশাসিত অঞ্চল ছিল, যা ২০১০ সালের ১০ অক্টোবর অনুষ্ঠিত একটি গণভোটের পর বিভিন্ন ভিন্ন ভিন্ন প্রশাসনিক ইউনিটে বিভক্ত হয়ে পড়ে। এসব ইউনিটের মধ্যে ছিল: বোনায়র, সিন্ট ইউস্টাশিয়াস ও সাবা (যারা সরাসরি নেদারল্যান্ডসের অংশ হয়ে যায়), কিউরাসাও ও সিন্ট মার্টেন (স্বতন্ত্র দেশ হিসেবে এর অংশে থাকে)।\n\n\n== ইতিহাস ==\nইসলামধর্ম ক্যারিবীয় অঞ্চলে তুলনামূলকভাবে নতুন ও অপরিচিত একটি ধর্ম। তবে ১৯৫০-এর দশক থেকে এক ধরনের ধর্মীয় জাগরণ শুরু হয়। বর্তমানে এই অঞ্চলের অন্যতম উল্লেখযোগ্য ধর্মীয় প্রবণতা হলো কৃষ্ণাঙ্গদের মধ্যে ইসলাম গ্রহণের সংখ্যা ক্রমেই বৃদ্ধি পাচ্ছে। কারণ অনেক কৃষ্ণাঙ্গ ক্যারিবীয় ব্যক্তি নিজের শিকড় ও আত্মপরিচয় খোঁজার আকাঙ্ক্ষায় ইসলাম ধর্ম গ্রহণে উৎসাহিত হয়। \nনেদারল্যান্ডস এন্টিলিসে—যা ক্যারিবীয় দ্বীপপুঞ্জ এবং পূর্বে ডাচ রাজত্বের অন্তর্গত ছিল—সেখানে ইসলাম ধর্মের উপস্থিতি শুরু হয় ঔপনিবেশিক আমলে। এই সময়ে মুসলিমরা মূলত শ্রমিক হিসেবে এ সকল দ্বীপে আগমন করেছিলেন। তাদের অনেকেই নিম্ন-সাহারান আফ্রিকার দেশসমূহ থেকে জোরপূর্বক আনা দাস ছিলেন। আবার অনেকে ছিলেন চুক্তিভিত্তিক শ্রমিক, যাদের আনা হয়েছিল ব্রিটিশ ভারত থেকে। এই শ্রমিকদের মধ্যে অনেকেই মুসলমান ছিলেন এবং তাদের মাধ্যমেই ইসলাম ধর্ম ধীরে ধীরে দ্বীপপুঞ্জের বিভিন্ন অঞ্চলে ছড়িয়ে পড়ে। পরবর্তীতে, বিশেষ করে বিংশ শতাব্দীর শুরুতে মধ্যপ্রাচ্যের বিভিন্ন দেশ; যেমন লেবানন, সিরিয়া ও ইরাক থেকে মুসলিম অভিবাসন প্রার্থীদের নতুন এক ঢল আসে। তারা এখানে ব্যবসা, চাকরি কিংবা নিরাপদ জীবনযাপনের আশায় এসেছিলেন। এ ছাড়াও কিছু আদিবাসী জনগোষ্ঠীর মানুষ ইসলাম ধর্ম গ্রহণ করে। সব মিলিয়ে ১৯৮২ সালের এক হিসাব অনুযায়ী নেদারল্যান্ডস এন্টিলিসে প্রায় ২,০০০ জনের অধিক মুসলিম বসবাস করতেন।  এ সকল মুসলিম বিভিন্ন জাতি, ভাষা ও সাংস্কৃতিক পটভূমি থেকে এলেও তাদের মধ্যে ধর্মীয় ঐক্য গড়ে ওঠে এবং ধীরে ধীরে তারা ইসলামের প্রচার ও ধর্মীয় শিক্ষার উদ্দেশ্যে বিভিন্ন কেন্দ্র প্রতিষ্ঠা করেন।  \nসপ্তদশ শতাব্দী থেকে নেদারল্যান্ডসের ঔপনিবেশিক অঞ্চলগুলি থেকে এর মূল ভূখণ্ডে (মেট্রোপলিটন নেদারল্যান্ডস) মুসলমানদের অভিবাসন বেড়ে যায়। ১৯৪৮ সালে কুরাসাওতে ইহুদি ও আরব (বিশেষত লেবাননী) সম্প্রদায়ের মধ্যে একটি সংঘর্ষ ঘটে, যার ফলে একজন ব্যক্তি নিহত হন। \n\n\n== ইসলামি কেন্দ্র ==\nনেদারল্যান্ডস এন্টিলিসে বসবাসরত মুসলিমদের জন্য ধর্মীয় চর্চা, নামাজ আদায় ও ইসলামি শিক্ষার সুযোগ তৈরি করতে কয়েকটি ইসলামিক কেন্দ্র প্রতিষ্ঠা করা হয়েছে।  কিউরাসাও দ্বীপে অবস্থিত ওমর ইবনুল খাত্তাব মসজিদ হল এই অঞ্চলের প্রধান ও একমাত্র মসজিদ।   এটি কিউরাসাওর উইলেমস্টাড শহরে অবস্থিত এবং এখানে শায়খ ইয়াকুব মোহাম্মদ নামে একজন স্থায়ী ইমাম রয়েছে, যিনি স্থানীয় মুসলিমদের ধর্মীয় দিকনির্দেশনা দিয়ে থাকেন।\nএছাড়াও অন্যান্য উল্লেখযোগ্য ইসলামি কেন্দ্রের মধ্যে রয়েছে:\n\nবোনায়ার ইসলামি কেন্দ্র: (কায়া হাঞ্চি আম্বোইনা, বোনায়ার) এই কেন্দ্রটি স্থানীয় মুসলিমদের নামাজ, ধর্মীয় শিক্ষা ও সামাজিক কার্যক্রমের জন্য ব্যবহৃত হয়।\nকিউরাসাও ইসলামি কেন্দ্র ও মুসলিম হেমিন্টি কুরাসাও: উভয়ই ওয়েগ নার ভেলহেলেগেন সড়কে অবস্থিত। এগুলো মূলত ধর্মীয় সভা, রমজান মাসে ইফতার এবং শিশুদের জন্য আরবি শিক্ষা দেওয়ার কাজ করে থাকে।\nসিন্ট মার্টেন ইসলামি সেন্টার: এটি ফিলিপসবার্গ শহরের পুমা রোডে অবস্থিত। এটি ওই দ্বীপের মুসলমানদের জন্য একটি গুরুত্বপূর্ণ ধর্মীয় কেন্দ্র।\nসিন্ট ইস্টাশিয়াস ইসলামি ফাউন্ডেশন ও মুসলিম স্টুডেন্ট অ্যাসোসিয়েশন: ইউনিভার্সিটি অব সেন্ট ইউস্টাশিয়াস ও স্কুল অব মেডিসিনে ছাত্র ও প্রবাসী মুসলমানদের ধর্মীয় ও সামাজিক চাহিদা পূরণে কাজ করে। \n\n\n== আরো দেখুন ==\nইউরোপে ইসলাম\nনেদারল্যান্ডসে ইসলাম\nআরুবায় ইসলাম\n\n\n== তথ্যসূত্র =="}