{"pageid": 108719, "title": "জনি ডেপ", "url": "https://bn.wikipedia.org/wiki?curid=108719", "content": "দ্বিতীয় জন ক্রিস্টোফার “জনি” ডেপ (John Christopher \"Johnny\" Depp II; জন্ম: ৯ জুন, ১৯৬৩) একজন মার্কিন অভিনতা, চলচ্চিত্র প্রযোজক এবং সুরকার। তিনি শ্রেষ্ঠ অভিনেতা হিসেবে গোল্ডেন গ্লোব পুরস্কার এবং স্ক্রিন অ্যাক্টরস গিল্ড পুরস্কার জিতেছেন। ১৯৮০’র দশকের টিভি সিরিজ ২১ জাম্প স্ট্রিটের মাধ্যমে ডেপ তার অভিনয় জীবন শুরু করেন। এরপর তিনি আরও প্রতিদ্বন্দ্বিতাপূর্ণ ভূমিকার জন্য চলচ্চিত্রের দিকে পা বাড়ান। এডওয়ার্ড সিজরহ্যান্ডস (১৯৯০) চলচ্চিত্রের কেন্দ্রীয় চরিত্র অভিনয় করে তিনি প্রসংশিত হন। এরপর তিনি স্লিপি হলো (১৯৯৯), চার্লি এন্ড দ্য চকোলেট ফ্যাক্টরী (২০০৫), অ্যালিস ইন ওয়ান্ডারল্যান্ড (২০১০), র‍্যাঙ্গো (২০১১) এবং পাইরেটস অফ দ্য ক্যারিবিয়ান (২০০৩–বর্তমান) চলচ্চিত্রে অভিনয় করে সফলতা পান। ডেপ আটটি চলচ্চিত্রে তার বন্ধু ও চলচ্চিত্র পরিচালক টিম বার্টনের সাথে কাজ করেছেন।\nজনি ডেপের অভিনীত চলচ্চিত্রসমূহ যুক্তরাষ্ট্রের বক্স অফিসে ৩.১ বিলিয়ন ডলার এবং সারা বিশ্ব জুড়ে ৭.৬ বিলিয়ন ডলার আয় করেছে। তিনি অনেকবার শীর্ষ পুরস্কারসমূহের জন্য মনোনীত হয়েছেন। তিনি সুইনি টড: দ্য ডিমন বার্বার অব ফ্লিট স্ট্রিট চলচ্চিত্রের জন্য শ্রেষ্ঠ সঙ্গীতধর্মী বা হাস্যরসাত্মক অভিনেতা বিভাগে গোল্ডেন গ্লোব পুরস্কার জিতেন এবং পাইরেটস অব দ্য ক্যারিবিয়ান: দ্য কার্স অব দ্য ব্ল্যাক পার্ল চলচ্চিত্রের জন্য স্ক্রিন অ্যাক্টরস গিল্ড পুরস্কার জিতেন। যুক্তরাষ্ট্রের পিপল ম্যাগাজিন তাকে ২০০৩ এবং ২০০৯ সালে সবচেয়ে আবেদনময় জীবন্ত পুরুষ নির্বাচিত করে। ২০১২ সালে বিশ্বের সবচেয়ে বেশি পারিশ্রমিক প্রাপ্ত অভিনেতা হিসেবে তিনি গিনিস বুক অফ ওয়ার্ল্ড রেকর্ডস-এ তালিকাভুক্ত হন, যার পরিমাণ ৭৫ মিলিয়ন ডলার।\n\n\n== প্রারম্ভিক জীবন ==\n\nডেপ ১৯৬৩ সালের ৯ই জুন কেন্টাকি অঙ্গরাজ্যের ওয়েন্সবরো শহরে জন্মগ্রহণ করেন। তার মাতা বেটি সু পালমার (বিবাহপূর্ব ওয়েলস) এবং পিতা জন ক্রিস্টোফার ডেপ একজন পুরপ্রকৌশলী ছিলেন। তিনি তার চার ভাইবোনের মধ্যে সর্বকনিষ্ঠ। শৈশবে ডেপ একাধিক স্থানে বসবাস করেন। তিনি ও তার ভাইবোনেরা ২০টির অধিক স্থানে বাস করেন। ১৯৭০ সালে তারা ফ্লোরিডা অঙ্গরাজ্যের মিয়ামারে স্থায়ী হন। ১৯৭৮ সালে ডেপের যখন ১৫ বছর বয়স তখন পিতামাতার বিবাহবিচ্ছেদ ঘটে। তার মাতা রবার্ট পালমারকে বিয়ে করেন। ডেপ তাকে তার অনুপ্রেরণা বলে উল্লেখ করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে জনি ডেপ (ইংরেজি)\nজনি ডেপ - ইয়াহু মুভিজ\nপিপল ডটকমে জনি ডেপ\nবক্স অফিস মোজোতে জনি ডেপ (ইংরেজি)\nরটেন টম্যাটোসে জনি ডেপ (ইংরেজি)"}