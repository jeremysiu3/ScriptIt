{"pageid": 1510535, "title": "ফাহাদ মুস্তাফা", "url": "https://bn.wikipedia.org/wiki?curid=1510535", "content": "ফাহাদ মুস্তাফা (উর্দু: فہد مصطفٰی‎‎; জন্ম: ২৬ জুন ১৯৮৩) হলেন একজন পাকিস্তানি অভিনেতা এবং প্রযোজক যিনি উর্দু চলচ্চিত্র এবং টেলিভিশনে কাজ করেন। পাকিস্তানের সর্বোচ্চ পারিশ্রমিকপ্রাপ্ত অভিনেতাদের মধ্যে তিনি অন্যতম। মুস্তাফা পাকিস্তানের \"বৃহত্তম গেম শো\" জিতো পাকিস্তানের উপস্থাপক হিসেবে সর্বাধিক পরিচিত।\nমুস্তাফা উমরাও জান আদা দিয়ে তার অভিনয় জীবন শুরু করেন এবং ম্যায় আব্দুল কাদির হুন, এক তামান্না লাহসিল সি, দাঘ, কাঙ্কর এবং দুসরি বিভি নাটকের মাধ্যমে সাফল্য অর্জন করেন। তারপরে তিনি না মালুম আফ্রাদ (২০১৪) এর মাধ্যমে চলচ্চিত্রে আত্মপ্রকাশ করেন এবং মাহ ই মীর (২০১৬), জওয়ানি ফির না আনি ২ (২০১৮), লোড ওয়েডিং (২০১৮) এবং কায়েদ-ই-আজম জিন্দাবাদ (২০২২) সফল চলচ্চিত্রগুলিতে অভিনয় করেন। টেলিভিশন থেকে কিছুদিন বিরতির পরে, মুস্তাফা কাভি ম্যায় কাভি তুম (২০২৪) দিয়ে নাটক অভিনয়ে ফিরে আসেন।\n\n\n== প্রাথমিক জীবন ==\nফাহাদ মুস্তাফা পাকিস্তানের লারকানায় একটি সিন্ধি পরিবারে জন্মগ্রহণ করেন। তার বাবা সালাহউদ্দিন টুনিও একজন সুপরিচিত সিন্ধি অভিনেতা এবং মুস্তফার দুই ভাই এবং এক বোন রয়েছে।\nযদিও তিনি প্রাথমিকভাবে করাচির বাকাই মেডিক্যাল ইউনিভার্সিটিতে ডক্টর অফ ফার্মেসিতে ডিগ্রি অর্জন করতে ভর্তি হয়েছিলেন কিন্তু পড়াশোনা শেষ করার আগেই তিনি বিশ্ববিদ্যালয় ছেড়ে দেন।\n\n\n== কর্মজীবন ==\nফাহাদ মুস্তাফাকে প্রথম দেখা যায় শেশে কা মহলে নাটকে। ২০০৮ সালে, তিনি টেলিভিশন নির্মাণে উদ্যোগী হন। তার অন্যান্য উল্লেখযোগ্য টেলিভিশন সিরিয়ালগুলোর মধ্যে রয়েছে ইয়ে জিন্দেগি হ্যায়, হাল-ই-দিল, বহু রানি, অ্যায় দশত-ই-জুনুন, মাসুরি, আশতি, পুল সিরাত, মাস্তানা মাহি, ম্যায় আবদুল কাদির হুঁ , এবং কোই না আপনা। তিনি ২০১৪ সাল থেকে সুপরিচিত গেম শো জিতো পাকিস্তানের হোস্ট ছিলেন।\nতিনি করাচিতে ২০১৩ সালে ১ম হাম অ্যাওয়ার্ড অনুষ্ঠান এবং ২০১৬ সালে দুবাইতে ২য় এআরওয়াই ফিল্ম অ্যাওয়ার্ড অনুষ্ঠানের সঞ্চালক ছিলেন। ২০১৭ সালে, তিনি পাকিস্তান সুপার লিগের একটি দল ফ্র্যাঞ্চাইজি করাচি কিংসের লঞ্চিং অনুষ্ঠানের সঞ্চালক ছিলেন। এরপর তিনি দুবাইতে ২০১৭ পাকিস্তান সুপার লিগের উদ্বোধনী অনুষ্ঠানেরও সঞ্চালক ছিলেন।\nতিনি ২০১৪ সালে পরিচালক নাবিল কোরেশির না মালুম আফরাদ চলচ্চিত্রের মাধ্যমে আত্মপ্রকাশ করেন। এটিকে বক্স অফিস হিট ঘোষণা করা হয়। ২০১৬ সালে তিনি আঞ্জুম শাহজাদের মাহ ই মীর এবং কুরেশির অ্যাক্টর ইন ল- এ অভিনয় করেন। অ্যাক্টর ইন ল বক্স অফিসে খুব ভালো করেছিল। ১৬ তম লাক্স স্টাইল অ্যাওয়ার্ডে বছরের সেরা চলচ্চিত্র পুরস্কার জিতেছে, যেখানে মুস্তাফা চলচ্চিত্রে তার ভূমিকার জন্য সেরা অভিনেতার পুরস্কারও জিতেছে। এরপর তিনি শারমিন ওবায়েদ-চিনয় -এর অ্যানিমেটেড ছবি ৩ বাহাদুর: দ্য রিভেঞ্জ অফ বাবা বালাম এ কণ্ঠের ভূমিকায় অভিনয় করেছিলেন। ২০১৮ সালে, তিনি নাদিম বেগের জওয়ানি ফির না আনি ২ এবং কুরেশির লোড ওয়েডিং- এ অভিনয় করেছিলেন; উভয় চলচ্চিত্র একই দিনে মুক্তি পেয়েছে, ২২ আগস্ট ২০১৮ সালে।\nএছাড়াও তিনি তিনটি চলচ্চিত্র প্রযোজনা করেন।\nমুস্তাফা ২০২৪ সালে হানিয়া আমিরের বিপরীতে কাভি ম্যায় কাভি তুম দিয়ে টেলিভিশন শিল্পে অভিনয়ের প্রত্যাবর্তন করেন।\n\n\n== ব্যক্তিগত জীবন ==\n২০০৬ সালে মুস্তাফা পাকিস্তানি লেখিকা সানা ফাহাদকে বিয়ে করেন। এই দম্পতির দুটি সন্তান রয়েছে। তাদের মধ্যে কন্যার জন্ম ২০১১ সালের এপ্রিলে এবং পুত্রের জন্ম ২০১৬ সালের জানুয়ারিতে হয়।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে ফাহাদ মুস্তাফা সম্পর্কিত মিডিয়া দেখুন।"}