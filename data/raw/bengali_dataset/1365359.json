{"pageid": 1365359, "title": "ন্যাশভিল স্পোর্টস ক্লাব", "url": "https://bn.wikipedia.org/wiki?curid=1365359", "content": "ন্যাশভিল স্পোর্টস ক্লাব (ইংরেজি: Nashville SC; সাধারণত ন্যাশভিল এসসি এবং সংক্ষেপে ন্যাশভিল নামে পরিচিত) হচ্ছে ন্যাশভিল ভিত্তিক একটি মার্কিন পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ওয়েস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ২০১৭ সালের ২০শে ডিসেম্বর তারিখে প্রতিষ্ঠিত হয়েছে। ৩০,০০০ ধারণক্ষমতাবিশিষ্ট জিওডিস পার্কে দ্য মিউজিক নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন ইংরেজ সাবেক ফুটবল খেলোয়াড় গ্যারি নিল স্মিথ এবং সভাপতির দায়িত্ব পালন করছেন ইয়ান আয়ার। বর্তমানে মার্কিন রক্ষণভাগের খেলোয়াড় ওয়াকার জিমারম্যান এই ক্লাবের অধিনায়কের দায়িত্ব পালন করছেন।\nডেভ রমনি, র‍্যান্ডল লিল, ড্যানিয়েল লভিটজ, হানি মুখতার এবং চার্লস সাপংয়ের মতো খেলোয়াড়গণ ন্যাশভিলের জার্সি গায়ে মাঠ কাঁপিয়েছেন।\n\n\n== ইতিহাস ==\n২০১৭ মৌসুমে, পেশাদার ফুটবল ক্লাব হিসেবে প্রথম মৌসুমে ন্যাশভিল মার্কিন যুক্তরাষ্ট্রের পেশাদার ফুটবল ক্লাবগুলোর মধ্যকার আয়োজিত মার্কিন ফুটবল লিগ পদ্ধতির তৎকালীন দ্বিতীয় স্তরের পেশাদার ফুটবল লিগ ইউএসএল চ্যাম্পিয়নশিপে প্রতিদ্বন্দ্বিতা করেছিল; গ্যারি নিল স্মিথের অধীনে উক্ত মৌসুমে ন্যাশভিল ১২ জয় এবং ৯ ড্রয়ে সর্বমোট ৪৯ পয়েন্ট অর্জন করে ২০১৭ ইউএসএল চ্যাম্পিয়নশিপের সামগ্রিক পয়েন্ট তালিকায় ১৭তম স্থান অর্জন করেছিল। ইউএসএল চ্যাম্পিয়নশিপের উক্ত মৌসুমে মার্কিন আক্রমণভাগের খেলোয়াড় ব্রেন্ডন অ্যালেন ৯টি গোল করে ন্যাশভিলের হয়ে সর্বোচ্চ গোল করেছিলেন।\nক্লাব প্রতিষ্ঠার প্রায় ৩ বছর পর, ২০২০ মৌসুমে ন্যাশভিল প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ২০২০ সালের সালের ২৯শে ফেব্রুয়ারি তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে গ্যারি নিল স্মিথের অধীনে ন্যাশভিল আটলান্টা ইউনাইটেডের কাছে ২–১ গোলের ব্যবধানে পরাজিত হয়েছিল। ২০২০ মেজর লিগ সকারে ন্যাশভিল ৮টি জয় এবং ৮টি ড্রয়ে সর্বমোট ৩২ পয়েন্ট অর্জন করে সামগ্রিক পয়েন্ট তালিকায় ১৪তম স্থান অর্জন করেছিল, যেখানে হানি মুখতার ৫টি গোল করে লিগে ন্যাশভিলের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে ন্যাশভিল স্পোর্টস ক্লাব (ইংরেজি)"}