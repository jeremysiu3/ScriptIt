{"pageid": 1518814, "title": "র‍্যাচেল ইয়ারোস", "url": "https://bn.wikipedia.org/wiki?curid=1518814", "content": "র‍্যাচেল স্লোবোডিনস্কি ইয়ারোস (১৮ই মে ১৮৬৯ – ১৭ই মার্চ, ১৯৪৬) ছিলেন একজন আমেরিকান চিকিৎসক যিনি জন্মনিয়ন্ত্রণ এবং সামাজিক স্বাস্থ্যবিধি আন্দোলনের ব্যবহারকে সমর্থন করেছিলেন। পেনসিলভানিয়ার ওম্যান'স মেডিকেল কলেজ থেকে স্নাতক ডিগ্রিধারী ইয়ারোস বহু বছর ধরে হাল হাউসে বসবাস করেছিলেন এবং সেখানে তিনি দেশের দ্বিতীয় জন্মনিয়ন্ত্রণ ক্লিনিকটি খোলেন। তিনি শিকাগোর ইলিনয় বিশ্ববিদ্যালয় এবং শিকাগো লাইং-ইন হাসপাতালের সাথে যুক্ত একজন প্রসূতি/স্ত্রীরোগ বিশেষজ্ঞ ছিলেন।\nইয়ারোসের সামাজিক কাজের মধ্যে ছিল আমেরিকান সোশ্যাল হাইজিন অ্যাসোসিয়েশন প্রতিষ্ঠায় সহায়তা করা এবং মার্কিন যুক্তরাষ্ট্রে প্রথম বিবাহপূর্ব ও বৈবাহিক পরামর্শ পরিষেবা প্রতিষ্ঠা করা। ইয়ারোস সাংবাদিক এবং নৈরাজ্যবাদী ভিক্টর ইয়ারোসের সাথে বিবাহবন্ধনে আবদ্ধ হন। জীবনের শেষের দিকে, তিনি শিকাগো ছেড়ে ফ্লোরিডা এবং তারপর ক্যালিফোর্নিয়ায় চলে যান। শেষে স্যান ডিয়েগোতে হৃদরোগে আক্রান্ত হয়ে তিনি মারা যান। তিনি একটি নৈরাজ্যবাদী পুস্তিকা লেখার সময় রোজা স্লোবোডিনস্কি ছদ্মনামও ব্যবহার করেছেন।\n\n\n== প্রারম্ভিক জীবন ==\nর‍্যাচেল স্লোবোডিনস্কি কিয়েভের কাছে অবস্থিত বার্ডিচিভ শহরের এক ধনী পরিবারে জন্মগ্রহণ করেন। তাঁর বাবা ও মা ছিলেন যথাক্রমে জোয়াকিম এবং বার্নিস স্লোবোডিনস্কি। ১৩ বছর বয়সে একটি ধ্বংসাত্মক রাজনৈতিক সংগঠনে যোগদানের পর, র‍্যাচেল ১৭ বছর বয়সে জারবাদী পুলিশের দৃষ্টি আকর্ষণ করতে শুরু করেন। তাঁর বাবা-মা তাঁকে মার্কিন যুক্তরাষ্ট্রে পালিয়ে যাওয়ার জন্য যথেষ্ট অর্থ প্রদান করেন। তিনি নিউ ইয়র্কে পালিয়ে যান, যেখানে তিনি একটি সোয়েটশপে সেলাইয়ের কাজ পান। পরে তিনি বোস্টনে চলে যান, যেখানে তাঁর ভবিষ্যৎ স্বামী ভিক্টর ইয়ারোসের সাথে তাঁর পরিচয় হয়। ভিক্টর ছিলেন একজন রাশিয়ান অভিবাসী, সাংবাদিক এবং নৈরাজ্যবাদী।\n\n\n== কর্মজীবন ==\n১৮৯০ সালে, র‍্যাচেল প্রথম মহিলা হিসেবে বোস্টনের কলেজ অফ ফিজিশিয়ানস অ্যাণ্ড সার্জনসে ভর্তি হন। সেখানে এক বছর মেডিকেল কলেজে পড়ার পর, তিনি ১৮৯৩ সালে পেনসিলভানিয়ার ওম্যান'স মেডিকেল কলেজ থেকে স্নাতক হন। ১৮৯৪ সালে তিনি ভিক্টর ইয়ারোসকে বিয়ে করেন। তিনি নিউ ইংল্যান্ড হসপিটাল ফর উইমেন অ্যাণ্ড চিলড্রেন, নিউ ইয়র্ক ইনফার্মারি ফর ইনফ্যান্টস অ্যাণ্ড চিলড্রেন এবং মাইকেল রিস হসপিটাল থেকে স্নাতকোত্তর প্রশিক্ষণ সম্পন্ন করেন।  র‍্যাচেল এবং তাঁর স্বামী শিকাগোতে চলে আসেন, যেখানে র‍্যাচেল একজন প্রসূতি/স্ত্রীরোগ বিশেষজ্ঞ হিসেবে চর্চা শুরু করেন এবং শিকাগোর ইলিনয় বিশ্ববিদ্যালয়ে একজন স্বেচ্ছাসেবক অনুষদ সদস্য হন।\nর‍্যাচেল তাঁর একজন রোগীর আত্মহত্যায় গভীরভাবে প্রভাবিত হয়েছিলেন। একজন যুবতী গর্ভবতী হয়ে পড়েছিলেন এবং তাঁর বাগদত্ত তাঁকে পরিত্যাগ করে, মহিলাটি ব্যবসায়িক তত্ত্বাবধায়ক হিসেবে তাঁর গর্ভাবস্থা তাঁর কর্মজীবনের ওপর কি প্রভাব ফেলবে সেই নিয়ে চিন্তিত ছিলেন। মহিলাটি তাঁর অফিসে র‍্যাচেলকে দেখে গর্ভপাতের জন্য অনুরোধ করেন, কিন্তু সেইসময় গর্ভপাত অবৈধ ছিল বলে র‍্যাচেল গর্ভপাত করতে অস্বীকৃতি জানান। সেই দিন মিশিগান হ্রদে মহিলাটি আত্মহত্যা করেছিলেন। র‍্যাচেল আশা করেছিলেন যে গর্ভনিরোধক এবং যৌন শিক্ষা গর্ভপাতের প্রয়োজনীয়তা দূর করবে। যদিও সেই সময়ের কিছু জন্মনিয়ন্ত্রণ সমর্থক ইউজেনিক্সের (বিশ্বাস এবং অনুশীলনের একটি সেট যা মানব জনসংখ্যার জেনেটিক গুণমানকে উন্নত করার লক্ষ্য রাখে) ধারণাকে সমর্থন করলেও র‍্যাচেল তা করেননি।\nর‍্যাচেল ১৯২৮ সাল পর্যন্ত ইউআইসি অনুষদে ছিলেন, তিনি সহযোগী অধ্যাপক হন এবং শিকাগো লাইং-ইন হাসপাতালের সহযোগী পরিচালক হিসেবে দায়িত্ব পালন করেন। ১৯০৭ থেকে ১৯২৭ সালের মধ্যে, র‍্যাচেল এবং ভিক্টর ইয়ারোস হাল হাউসে বসবাস করতেন, যেখানে বাসিন্দারা সামাজিক সংস্কার আন্দোলনে ব্যাপকভাবে জড়িত ছিলেন। হাল হাউসের বাসিন্দাদের মধ্যে ছিলেন র‍্যাচেলের বন্ধু অ্যালিস হ্যামিল্টন। বোস্টনে ইন্টার্নশিপের সময় তাঁদের মধ্যে বন্ধুত্ব হয়েছিল। ১৯১০-এর দশকে, র‍্যাচেল শিকাগো মহিলা ক্লাবের সদস্য ছিলেন এবং তিনি তাদের একটি জন্মনিয়ন্ত্রণ কমিটি প্রতিষ্ঠা করতে উৎসাহিত করেছিলেন যেটি ইলিনয় জন্মনিয়ন্ত্রণ লীগে রূপান্তরিত হয়েছিল।\nবহু বছর ধরে, র‍্যাচেল ইলিনয় জন্ম নিয়ন্ত্রণ লীগের পরিচালক ছিলেন। মার্গারেট স্যাঙ্গারের উৎসাহে, র‍্যাচেল হাল হাউসে একটি জন্মনিয়ন্ত্রণ ক্লিনিক খোলেন। এটি ছিল মার্কিন যুক্তরাষ্ট্রের দ্বিতীয় এই ধরণের ক্লিনিক। বিবাহিত মহিলাদের ডায়াফ্রাম সরবরাহকারী ক্লিনিকটি শিকাগোর স্বাস্থ্য কমিশনার হারমান এন বুণ্ডেসেনের সমালোচনার মুখোমুখি হয়েছিল। তবে, অল্প সময়ের মধ্যেই শহর জুড়ে একই রকম ক্লিনিক প্রতিষ্ঠিত হয়েছিল।\nযৌন সচেতন নারীদের পক্ষে একজন প্রবক্তা, র‍্যাচেল ১৯৩৩ সালে মডার্ন ওম্যান অ্যাণ্ড সেক্স লিখেছিলেন, যা কয়েক বছর পরে সেক্স প্রবলেমস ইন মডার্ন ম্যারেজ নামে পুনঃপ্রকাশিত হয়েছিল। তিনি আমেরিকান সোশ্যাল হাইজিন অ্যাসোসিয়েশনের (আশা) প্রতিষ্ঠাতাদের একজন ছিলেন এবং তিনি ইলিনয় সোশ্যাল হাইজিন লীগের প্রথম সহ-সভাপতি হিসেবে দায়িত্ব পালন করেছিলেন। পরবর্তী সংগঠনের একটি শাখা হিসেবে, র‍্যাচেল দেশের প্রথম বিবাহপূর্ব এবং বৈবাহিক পরামর্শ ক্লিনিক প্রতিষ্ঠা করেন।\nআশার বেশিরভাগ সদস্যই ইউজেনিক্সকে সমর্থন করেছিলেন, তাই তাঁরা সংখ্যালঘুদের যৌন শিক্ষার প্রয়োজনীয়তা সম্পূর্ণরূপে বিবেচনা করেননি। সমস্যাটি আরও জটিল হয়ে যায়, যখন লোকেরা বুঝতে পারে যে আমেরিকান সৈন্যরা সিফিলিসে আক্রান্ত হয়ে প্রথম বিশ্বযুদ্ধ থেকে ফিরে আসছে। তখন তারা শ্বেতাঙ্গ পুরুষদের যৌন শিক্ষার ওপর জোর দেওয়ায় মনোনিবেশ করে। র‍্যাচেল নারী ও সংখ্যালঘুদের জন্য যৌন শিক্ষায় বিশ্বাস করতেন এবং এর জন্য প্রচারণা চালাতেন। ১৯১৮ সালে আশা সদস্যদের উদ্দেশ্যে দেওয়া একটি বক্তৃতা, \"এক্সপিরিয়েন্স অফ এ লেকচারার\", পরে সোশ্যাল হাইজিন জার্নালে প্রকাশিত হয়েছিল।\n\n\n== পরবর্তী জীবন ==\n১৯৩০-এর দশকের শেষের দিকে, র‍্যাচেল ফ্লোরিডার উইন্টার পার্কে চলে আসেন। ১৯৪১ সালে তিনি আবার ক্যালিফোর্নিয়ার লা জোলায় চলে আসেন। জীবনের শেষের দিকেও তিনি সামাজিক ও নাগরিক কাজে কিছুটা জড়িত ছিলেন, লা জোলার রাশিয়ান রিলিফ কমিটির সভাপতিত্ব করেছিলেন এবং স্যান ডিয়েগো সোশ্যাল হাইজিন অ্যাসোসিয়েশনের সহ-সভাপতি হিসেবে দায়িত্ব পালন করেছিলেন। ভিক্টর ইয়ারোস, যিনি একসময় ক্লারেন্স ড্যারোর আইন ব্যবসায় অংশীদার ছিলেন, ১৯৫৬ সাল পর্যন্ত বেঁচে ছিলেন। তাঁদের একটি দত্তক কন্যা ছিল যার নাম এলিস।\n১৯৪৬ সালে সান দিয়েগোতে হৃদরোগে আক্রান্ত হয়ে র‍্যাচেল মারা যান; বেশ কয়েক বছর আগেই তিনি হৃদযন্ত্রের সমস্যায় আক্রান্ত হয়েছিলেন। তাঁর মৃত্যুবাণীতে একটি অপ্রকাশিত আত্মজীবনী থেকে একটি অংশ উদ্ধৃত করা হয়েছে, যেখানে বলা হয়েছে যে \"আলোকিত, সামাজিকভাবে সচেতন ডাক্তারেরা শ্রমের প্রতি, শোষণ এবং শিল্প স্বৈরশাসনের শিকারদের প্রতি, বস্তি এবং ক্ষতবিক্ষত, কুৎসিত, হতাশাজনক জেলার উৎপাদনকারী কিশোর এবং প্রাপ্তবয়স্ক অপরাধীদের প্রতি সহানুভূতিশীল হবেন। তিনি পরিপক্ক এবং প্রকৃত সংস্কারের জন্য কাজ করবেন এবং লড়াই করবেন।\"\n\n\n== তথ্যসূত্র ==\n\n\n== আরও পড়ুন ==\nর‍্যাচেল স্লোবোডিনস্কি ইয়ারস আর্কাইভ।"}