{"pageid": 1415443, "title": "মোহাম্মদ জিল্লুর রহমান (রাজনীতিবিদ ও শিল্পপতি)", "url": "https://bn.wikipedia.org/wiki?curid=1415443", "content": "মোহাম্মদ জিল্লুর রহমান (জন্ম: ১৭ সেপ্টেম্বর ১৯৭৮) একজন বাংলাদেশি শিল্পপতি ও রাজনীতিবিদ। তিনি দ্বাদশ জাতীয় সংসদ নির্বাচনে মৌলভীবাজার-৩ আসন থেকে নির্বাচিত সংসদ সদস্য ছিলেন। এছাড়াও তিনি অলিলা গ্রুপের ব্যবস্থাপনা পরিচালক।\n\n\n== প্রারম্ভিক জীবন ==\nজিল্লুর রহমান ১৯৭৮ সালের ১৭ সেপ্টেম্বর মৌলভীবাজার জেলার রাজনগর উপজেলার তারাপাশা গ্রামে জন্মগ্রহণ করেন। তার পিতার নাম আব্দুল মছব্বির, যিনি কামারচাক ইউনিয়নের সাবেক চেয়ারম্যান ছিলেন।\n\n\n== কর্মজীবন ==\nজিল্লুর রহমান একজন ব্যবসায়ী। তিনি বাংলাদেশের কাঁচ উৎপাদনকারী প্রতিষ্ঠান অলিলা গ্রুপের (অলিলা গ্লাসওয়্যার) ব্যবস্থাপনা পরিচালক এবং ভিভা ক্রিয়েশন্স এর পরিচালক। এছাড়াও তিনি আবাহনী সমর্থক গোষ্ঠী'র সভাপতি এবং শেখ রাসেল ইনডোর স্টেডিয়ামের প্রতিষ্ঠাতা। তিনি তারাপাশা উচ্চ বিদ্যালয় ও কলেজের গভর্নিং বডির সভাপতি ছিলেন।\n\n\n== রাজনৈতিক জীবন ==\nজিল্লুর রহমান বাংলাদেশ আওয়ামী লীগের রাজনীতিবিদ। তিনি আওয়ামী লীগের ধর্ম বিষয়ক উপ-কমিটির সাবেক সদস্য এবং বর্তমানে অর্থ ও পরিকল্পনা বিষয়ক কেন্দ্রীয় উপ-কমিটির সদস্য। তিনি দ্বাদশ জাতীয় সংসদ নির্বাচনে মৌলভীবাজার-৩ আসন থেকে আওয়ামী লীগের মনোনীত প্রার্থী ছিলেন। ৭ জানুয়ারি ২০২৪-এ তিনি নির্বাচনে জয়লাভ করেন। ২০২৪ সালে অসহযোগ আন্দোলনের পর রাষ্ট্রপতি জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== ব্যক্তিগত জীবন ==\nজিল্লুর রহমান হাসিনা নাহিদকে বিয়ে করেন। হাসিনা নাহিদ অলিলা গ্রুপের চেয়ারম্যান এবং ভিভা ক্রিয়েশনস এর ব্যবস্থাপনা পরিচালক। এই দম্পতির অবন্তী ও অলিলা নামে দুই কন্যা সন্তান রয়েছে।\n\n\n== আরও দেখুন ==\nদ্বাদশ জাতীয় সংসদ নির্বাচন\nদ্বাদশ জাতীয় সংসদ সদস্যদের তালিকা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট  ওয়েব্যাক মেশিনে আর্কাইভকৃত ২৩ মে ২০২৪ তারিখে"}