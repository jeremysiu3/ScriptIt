{"pageid": 1240171, "title": "নতুন জুয়ারি সেতু", "url": "https://bn.wikipedia.org/wiki?curid=1240171", "content": "নতুন জুয়ারি সেতু ভারতের গোয়া রাজ্যে জুয়ারি নদীর ওপর অবস্থিত একটি সেতু। সেতুটির মাধ্যমে উত্তর গোয়া ও দক্ষিণ গোয়া জেলা দুটির মধ্যে যোগাযোগ রক্ষিত হচ্ছে। এটি সব রকম যানবাহনের ক্ষেত্রেই টোল সেতু হিসেবে ব্যবহৃত হয়। সেতুর মোট দৈর্ঘ্য ৬৪০ মিটার (২,১০০ ফুট)। এটি মূল স্প্যানের দৈর্ঘ্য অনুযায়ী বিদ্যাসাগর সেতুর পরে ভারতের দ্বিতীয় দীর্ঘতম ঝুলন্ত (কেবল-স্টেইড) সেতু।  সেতুটির ডান পার্শ্বের ৪ লেনের অংশটি ২০২২ খ্রিষ্টাব্দের ২৯শে ডিসেম্বর উদ্বোধন করা হয়েছিল। এই সেতুটি ভারতের জাতীয় সড়ক কর্তৃপক্ষের (এনএইচএআই) অধীনে নির্মিত হয়েছিল।\n\n\n== ইতিহাস ==\nসেতুর শিলান্যাস সাত বছর আগে ২০১৬ সালে করা হয়েছিল। প্রথমে ঠিক হয়েছিল, এটি শেষ করতে তিন বছর সময় লাগবে। ভোপাল ভিত্তিক দিলীপ বিল্ডকন লিমিটেডকে সেতু নির্মাণের প্রকল্পের বরাত দেওয়া হয়েছিল। ইউক্রেনের একটি সংস্থার সঙ্গে হাত মিলিয়ে দেশের দ্বিতীয় বৃহত্তম কেবল ব্রিজের কাজ শুরু হয়েছিল। তবে কাজ ধীর গতিতে এগোতে থাকে। সেতুটির নির্মাণ, যা ২০২১ সালে শেষ হওয়ার কথা ছিল, কিন্তু কোভিড-১৯ মহামারীর কারণে বিলম্বিত হয়েছিল; কারণ মহামারীকালীন পরিস্থিতি দিলীপ বিল্ডকন লিমিটেডের চৈনিক পরামর্শকের ভারতে আগমন বাধাগ্রস্ত হয়েছিল। ইউনিয়ন সড়ক পরিবহন ও মহাসড়ক মন্ত্রী নিতীন গডকড়ী ২০২২ সালের ২৯শে ডিসেম্বর গোয়াতে নতুন জুয়ারি সেতুর প্রথম ধাপের উদ্বোধন করেন। নির্মাণ সংস্থা জানায়, এই ব্রিজ নির্মাণের কাজ ২০২৩ সালের এপ্রিলের মধ্যে সম্পূর্ণভাবে শেষ হয়ে যাবে।\n\n\n== স্থাপত্য বৈশিষ্ট্য ==\nনিউ জুয়ারি ব্রিজ হল একটি তার আলম্বিত সেতু (ক্যাবল-স্টেড), যেখানে ১২৫ মিটার (৪১০ ফুট) উঁচু স্টিলের তোরণ ব্যবহার করা হয়েছে। মোট দৈর্ঘ্য ৬৪০ মিটার (২,১০০ ফুট) সহ নিউ জুয়ারি সেতুটি ভারতের দ্বিতীয় দীর্ঘতম তার আলম্বিত সেতু। সেতুটি ২৭ মিটার (৮৯ ফুট) চওড়া, প্রতিটি দিকে ৪ টি লেন রয়েছে। মূল স্প্যানের উপরে ডেকটি ৩৬০ মিটার (১,১৮০ ফুট) লম্বা। মূল স্প্যানের দুই পাশের স্প্যানগুলি সমান্তরাল তারের দ্বারা সমর্থিত এবং ১৪০ মিটার (৪৬০ ফুট) লম্বা।\n\n\n== তথ্যসূত্র =="}