{"pageid": 1006717, "title": "শুক্তিভোজী বাটান", "url": "https://bn.wikipedia.org/wiki?curid=1006717", "content": "শুক্তিভোজী বাটান হেমাটোপোডিডি পরিবারের অন্তর্গত বিরল পরিযায়ী পাখি। এদের পশ্চিম ইউরোপ, চীন,কোরিয়ায় দেখা যায়। এটি  ফ্যারো দ্বীপপুঞ্জের জাতীয় পাখি।\n\n\n== বিবরণ ==\nপ্রজাতির গড় দৈর্ঘ্য ৪০-৪৫ সেন্টিমিটার। ঠোঁট সোজা ও লম্বা। ঠোঁটের রং লাল, ডগা মলিন। গড়ন শক্তপোক্ত ও মোটা। প্রজননকালে ঠোঁট উজ্জ্বল লাল দেখায়। চোখ টকটকে লাল। কপাল, মাথা, পিঠ গাঢ় কালো। ডানার রং কালো।  লেজের ডগা ফ্যাকাসে কালো। থুতনি থেকে বুক পর্যন্ত কালো। পা ও পায়ের পাতা কমলা লাল। প্রজনন মৌসুম এপ্রিল থেকে জুলাই। পাথুরে দীপাঞ্চলের ভূমিতে ঘাস-লতাপাতা বিছিয়ে বাসা বাঁধে। দু-চারটি ডিম পাড়ে। ডিম ফুটতে লাগে ২৪-২৭ দিন। শাবক স্বাবলম্বী হতে লাগে ২৮-৩২ দিন।\n\n\n== স্বভাব ==\nএদের চলাফেরায় একটু অস্থিরতা থাকলেও স্বভাবে শান্ত। বালুতটে একাকী কিংবা বাটান প্রজাতির অন্যসব পাখির সঙ্গে মিলেমিশে হেঁটে হেঁটে খাবার সংগ্রহ করে। এরা শুধু বেলাভূমিতেই নয়, শিকারের খোঁজে জলেও নামে। হাঁটুজলে নেমে এলোমেলো ঠোঁট চালিয়ে খাবার সংগ্রহ করে। এ সময় বেশির ভাগই এরা একাকী বিচরণ করে।\n\n\n== খাদ্যাভ্যাস ==\nএদের প্রধান খাবার ছোট শামুক ও ঝিনুক, কেঁচোসহ অন্যান্য পোকামাকড়।\n\n\n== তথ্যসূত্র ==\n\n\n== বহিঃসংযোগ =="}