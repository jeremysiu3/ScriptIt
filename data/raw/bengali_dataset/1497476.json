{"pageid": 1497476, "title": "ক্লাউদিয়া শেইনবাউম", "url": "https://bn.wikipedia.org/wiki?curid=1497476", "content": "ক্লাউদিয়া শেইনবাউম পার্দো (স্পেনীয়: Claudia Sheinbaum Pardo; আ-ধ্ব-ব:[ˈklawðja ˈʃejmbawm ˈpaɾðo],\nইদিশ উচ্চারণ: [ˈʃɛɪnbɔɪm]. জন্ম ২৪ জুন ১৯৬২) একজন মেক্সিকান রাজনীতিবিদ, বিজ্ঞানী ও উচ্চশিক্ষায়তনিক ব্যক্তিত্ব যিনি ২০২৪ সালের অক্টোবর মেক্সিকোর ৬৬তম রাষ্ট্রপতি ও দেশটির ইতিহাসের প্রথম নারী রাষ্ট্রপতি হিসেবে নির্বাচিত হন। এর আগে তিনি দেশটির রাজধানী মেক্সিকো সিটির নগরপ্রধান বা পৌর সরকারপ্রধান হিসেবে দায়িত্ব পালন করেন।\nপেশায় বিজ্ঞানী শেইনবাউম মেক্সিকোর জাতীয় স্বায়ত্তশাসিত বিশ্ববিদ্যালয় থেকে শক্তি প্রকৌশলে ডক্টরেট উপাধি লাভ করেন। তিনি শক্তি, পরিবেশ ও টেকসই উন্নয়নের উপরে ১০০টিরও বেশি বৈজ্ঞানিক নিবন্ধ ও দুইটি গ্রন্থ রচনা ও প্রকাশ করেছেন। তিনি জলবায়ু পরিবর্তন বিষয়ক আন্তঃসরকার প্যানেলে অবদান রেখেছেন। ২০১৮ সালে তাকে যুক্তরাজ্যের সংবাদ প্রচার সংস্থা বিবিসি তাদের দৃষ্টিতে বিশ্বের নির্বাচিত ১০০ নারীর তালিকায় স্থান দেয়।\n১৯৮৯ সালে শেইনবাউম গণতান্ত্রিক বিপ্লব দলে যোগদান করে রাজনীতির অঙ্গনে আগমন করেন। ২০০০ থেকে ২০০৬ সাল পর্যন্ত তিনি মেক্সিকো সিটির পরিবেশ সচিব হিসেবে তৎকালীন নগরপ্রধান আন্দ্রেস মানুয়েল লোপেস ওব্রাদোরের অধীনে কাজ করেন। ২০১৪ সালে তিনি গণতান্ত্রিক বিপ্লব দল ত্যাগ করে ওব্রাদোরের মোরেনা রাজনৈতিক দলে যোগদান করেন। তিনি ২০১৫ থেকে ২০১৭ সাল পর্যন্ত তলালপান শহরের নগরপ্রধান ছিলেন। ২০১৮ সালে তিনি মেক্সিকো সিটি মহানগরীর পৌর সরকারপ্রধান হিসেবে নির্বাচিত হন। এর আগে নির্বাচনী প্রচারাভিযানে তিনি মেক্সিকো সিটির অপরাধ দমন ও অঞ্চলবিভাজন আইনের উপর জোর দেন। \n২০২৩ সালের জুন মাসে শেইনবাউম পৌর সরকারপ্রধানের পদ থেকে পদত্যাগ করেন এবং ২০২৪ সালে মোরেনা দলের প্রার্থী হিসেবে মেক্সিকোর রাষ্ট্রপতি নির্বাচনের জন্য প্রস্তুতি নিতে শুরু করেন। ২০২৩ সালের সেপ্টেম্বরে তিনি প্রাক্তন পররাষ্ট্র সচিব মার্সেলো এব্রার্দকে পরাজিত করে দলীয় মনোনয়ন লাভ করেন। ২০২৪ সালের জুন মাসে তিনি জাতীয় অ্যাকশন দলের প্রার্থী হোচিতল গালভেসের বিরুদ্ধে বিপুল ভোটের ব্যবধানে জয়লাভ করে মেক্সিকোর রাষ্ট্রপতি নির্বাচিত হন এবং ১লা অক্টোবর আনুষ্ঠানিকভাবে পদাসীন হন।\n\n\n== তথ্যসূত্র =="}