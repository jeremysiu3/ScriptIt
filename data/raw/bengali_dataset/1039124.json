{"pageid": 1039124, "title": "মন্মথনাথ ঘোষ", "url": "https://bn.wikipedia.org/wiki?curid=1039124", "content": "মন্মথনাথ  ঘোষ  (ইংরেজি: Manmathanath Ghosh) ( ১৮ সেপ্টেম্বর, ১৮৮৪  -  ৭ এপ্রিল, ১৯৫৯) ছিলেন প্রখ্যাত  বাঙালি জীবনীকার। \n\n\n== জন্ম ও শিক্ষাজীবন ==\nমন্মথনাথের জন্ম ব্রিটিশ ভারতের কলকাতায় ১৮৮৪ খ্রিস্টাব্দের ১৮ ই সেপ্টেম্বর। পিতা অতুলচন্দ্র ঘোষ ছিলেন বহু ভাষাবিদ সাহিত্যসেবী। মাতা সুরবালা ঘোষ ছিলেন 'মধুরা' কাব্য গ্রন্থের রচয়িত্রী। মন্মথনাথের পড়াশোনা কলকাতায়। ১৯০০ খ্রিস্টাব্দে তিনি সেন্ট্রাল কলেজিয়েট স্কুল থেকে প্রথম বিভাগে  এন্ট্রান্স, ১৯০২ খ্রিস্টাব্দে জেনারেল অ্যাসেমব্লিজ ইনস্টিটিউশন (বর্তমানে স্কটিশ চার্চ কলেজ) থেকে শ্রেষ্ঠ বাংলা রচনার জন্য বঙ্কিমচন্দ্র পদক সহ এফ. এ পাশ করেন।  ১৯০৪ খ্রিস্টাব্দে গণিতে স্নাতক হন এবং বিশুদ্ধ গণিতে কলকাতা বিশ্ববিদ্যালয় হতে এম. এ পাশ করেন।\n\n\n== কর্মজীবন ==\nএম.এ পাশের পর ১৯০৬ খ্রিস্টাব্দে মন্মথনাথ কন্ট্রোলার-জেনারেলের অফিসে ট্রেজারি কন্ট্রোলের অন্যতম সুপারিনটেন্ডন্ট পদে   অধিষ্ঠিত হন।\n\n\n== সাহিত্যকর্ম ==\nসরকারি অফিসে কাজের পাশাপাশি তিনি সাহিত্যকর্ম চালিয়ে গেছেন। গল্প ও কাব্য রচনায় তা পারদর্শিতা ছিল। বেশ কিছু কবিতা ও গল্প বিভিন্ন পত্র পত্রিকায় প্রকাশিত হয়। তবে তিনি ছিলেন এক বিশিষ্ট জীবনীকার। বিগত শতকের বাংলা সমাজ ও সাহিত্যের লুপ্ত অধ্যায়গুলির পুনরুদ্ধারে ইতিহাসের আলোকে জীবনচরিত তথা তৎকালীন ঘটনাবলি নির্ভরযোগ্য আলোচনা সংবলিত সাহিত্য রচনাতে তার বিশিষ্টতা।    প্রকাশিত গ্রন্থের সংখ্যা কুড়িটি। ১৯১১ খ্রিস্টাব্দে 'হিন্দু  প্যাট্রিয়ট' ও 'বেঙ্গলী' পত্রিকার প্রবর্তক পিতামহ গিরিশচন্দ্র ঘোষের ইংরাজী জীবনচরিত এবং ইংরাজী বক্তৃতা ও প্রবন্ধসমূহ সংগৃহীত করে প্রকাশ করেন। অন্যান্য উল্লেখযোগ্য জীবনী গ্রন্থ গুলি হল-\n\nমহাত্মা কালীপ্রসন্ন সিংহ\nরাজা দক্ষিণারঞ্জন মুখোপাধ্যায়\nহেমচন্দ্র (৩ খণ্ড) (১৯২৭)\nসেকালের লোক (১৯২৩)\nনিরঞ্জন মুখোপাধ্যায়\nমনীষী ভোলানাথ চন্দ্র (১৯২৫)\nকর্মবীর কিশোরীচাঁদ মিত্র (১৯২৬) (মাতামহ)আইএসবিএন ৯৭৮-৯৩-৮০০৩-৪৯৮-০ (২০০৯ সংস্করণ)\nজ্যোতিরিন্দ্রনাথ (১৯২৭)\nরঙ্গলাল (১৯২৯)\nমনীষী রাজকৃষ্ণ মুখোপাধ্যায়  প্রভৃতি।\nতার স্ত্রী বিভাবতীর (৯ আগস্ট, ১৮৯৫ - ১৬ আগস্ট, ১৯৮০) লেখা অনেক গল্প ও সরস রচনাদি বিভিন্ন পত্র পত্রিকায় প্রকাশিত হয়েছে।\nমন্মথনাথ ১৯১৪ খ্রিস্টাব্দে লন্ডনের রয়াল স্ট্যাটিস্টিক্যাল সোসাইটি এবং রয়াল ইকনমিক সোসাইটির ফেলো হয়েছিলেন।\n\n\n== মৃত্যু ==\nমন্মথনাথ ঘোষ ১৯৫৯ খ্রিস্টাব্দের ৭ই এপ্রিল ৭৪ বৎসর বয়সে পরলোক গমন করেন।\n\n\n== তথ্যসূত্র =="}