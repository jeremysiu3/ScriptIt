{"pageid": 1090843, "title": "রিফাত তুর্ক", "url": "https://bn.wikipedia.org/wiki?curid=1090843", "content": "রিফাত \"জিমি\"  তুর্ক (আরবি: رفعت ترك; হিব্রু ভাষায়: רפעת טורק‎, জন্ম ১৬ই সেপ্টেম্বর ১৯৫৪) হলেন একজন অবসরপ্রাপ্ত আরব-ইসরায়েল ফুটবলার, ম্যানেজার এবং তেল আবিবের প্রাক্তন উপ মেয়র। তুর্ক ছিলেন প্রথম আরব খেলোয়াড় যিনি ইসরায়েল জাতীয় দলের হয়ে খেলেছেন এবং অলিম্পিক গেমসে দেশের প্রতিনিধিত্ব করেছেন।\n\n\n== জীবনী ==\n\n\n=== ফুটবলার হিসেবে কর্মজীবন ===\nতুর্ক জাফায় জন্মগ্রহণ করেছিলেন। তিনি ছিলেন একজন মৎস্যজীবীর পুত্র। অষ্টম শ্রেণীতে পড়ার সময় তিনি পড়াশোনা ছেড়ে দেন। তিনি বাড়ির কাছে হাসান আরগা বিদ্যালয়ে পড়েছেন। তিনি বলেছেন \"আমার ক্লাসে আমাদের ৩২ জন ছিল। এর মধ্যে আটজন কখনো ২৫ বছর বয়সে পৌঁছায়নি। তারা সবাই মাদকের অতিরিক্ত মাত্রায় মারা গেছে। আমার ক্লাসের অন্যরা কারাগারে সময় কাটাত। শুধু একজন এবং আমি স্বাভাবিকভাবে বড় হয়েছি।\" ১৯৭০ সালে ১৬ বছর বয়সে একজন খেলোয়াড় সন্ধানী (স্কাউট) দ্বারা চিহ্নিত হওয়ার পর, তিনি হাপোয়েল তেল আবিব এফসির যুব দলে যোগদান করেন এবং ১৯৭২ সালে ক্লাবের হয়ে ফুটবল খেলায় আত্মপ্রকাশ করেন।\nপরের বছর ইসরায়েল জাতীয় দলের হয়ে তাঁর অভিষেক হয়। ১৯৭৬ গ্রীষ্মকালীন অলিম্পিক প্রতিযোগিতায় ফুটবল টুর্নামেন্টে খেলার সুযোগ পেয়ে তিনি একজন আরব হিসেবে প্রথম অলিম্পিক গেমসে ইসরায়েলের প্রতিনিধিত্ব করেছিলেন।  প্রায় প্রতিটি খেলার সময় তুর্ক আরববিরোধী নির্যাতনের শিকার হয়েছিলেন। ১৯৮০ সালে, তিনি ইসরায়েলের বর্ষসেরা খেলোয়াড় নির্বাচিত হন।\n১৯৮৪ সালে হাপোয়েল তেল আবিব ত্যাগ করার পর, তুর্ক হাপোয়েল জেরুজালেমের হয়ে স্বাক্ষর করে খেলার জন্য চুক্তিবদ্ধ হন। তিনি ১৯৮৭ সালে খেলা থেকে অবসর নেন, এবং ক্লাবের ব্যবস্থাপক (ম্যানেজার) হওয়ার দিকে মনোনিবেশ করেন। তিনি হাপোয়েল তাইবে এফসি সহ বেশ কয়েকটি ক্লাবে ব্যবস্থাপক হিসেবে কাজ করেছেন। প্রথম আরব ক্লাব হিসেবে হাপোয়েল তাইবে শীর্ষ বিভাগে খেলেছিল।\n২০১৫ সালের ৭ই জুলাই তারিখে তিনি ম্যাককাবি আহি নাজারেথ এফ.সি. ক্লাবে নিসান ইয়েহজ্কেলর স্থলাভিষিক্ত হন। ২০১৬ সালের ১৩ই জানুয়ারি তারিখে তাঁকে চাকরি থেকে বরখাস্ত করা হয়।\n\n\n== সম্মান ==\nইসরায়েলি চ্যাম্পিয়নশিপ (১):\n১৯৮০ - ৮১\n\n\n== রাজনৈতিক কর্মজীবন ==\nতুর্ক মেরেটজের সদস্য এবং ১৯৯৮ সালে তিনি তেল আবিব-ইয়াফো পৌরসভায় নির্বাচিত হন।  ২০০৩ সালে, তিনি শহরের উপ মেয়র নির্বাচিত হন।\n\n\n== ব্যক্তিগত জীবন ==\nতুর্কের ছেলে হানেস হাপোয়েল তেল আবিবের যুব ব্যবস্থার অংশ।\n\n\n== তথ্যসূত্র ==\n\n\n== বহিঃসংযোগ ==\n(হিব্রু ভাষায়) The Association for Sports, Culture and Education in Jaffa  ওয়েব্যাক মেশিনে আর্কাইভকৃত ১৪ মার্চ ২০০৭ তারিখে\n[১]\nটেমপ্লেট:Israel squad 1976 Summer Olympics"}