{"pageid": 1530581, "title": "সুনিজাদে সৈয়দ মেহমেত এমিন এফেন্দি", "url": "https://bn.wikipedia.org/wiki?curid=1530581", "content": "সুনিজাদে সৈয়দ মেহমেত এমিন এফেন্দি ছিলেন সপ্তদশ শতাব্দীর একজন উসমানীয় পণ্ডিত এবং ক্যালিগ্রাফার। এছাড়া তিনি  শায়খুল ইসলাম ছিলেন।\n\n\n== প্রাথমিক জীবন এবং শিক্ষা ==\nমেহমেত এমিন ১৬১৪ সালে জন্মগ্রহণ করেন। তিনি  আলেপ্পোর কাজী সুন'উল্লাহ এফেন্দির পুত্র ছিলেন।  তিনি কারা সুন'ই নামেও পরিচিত ছিলেন। এজন্য মেহমেত এমিনের উপাধি ছিল সুনিজাদে, অর্থাৎ \"সুনইয়ের পুত্র\"। তার মায়ের দিক থেকে তিনি আমির সুলতানের বংশধর বলে গণ্য হতেন। এজন্য তার সৈয়দ উপাধি ছিল। মেহমেদ এমিন ইস্তাম্বুলে  আজমিজাদে এফেন্দির অধীনে তার শিক্ষা শেষ করেন। তিনি ওসমান হানি ওমর এফেন্দির শিক্ষানবিশ বা সহকারী (মুলাজিম) হিসেবে কাজ শুরু করেন।\n\n\n== কর্মজীবন ==\n১৬২৭ সালে মেহমেত এমিন নিসানসি মেহমেদ পাশা মাদ্রাসায় মুদাররিস হিসাবে কর্মজীবন শুরু করেন। ১৬৩০ সালে তিনি ইয়াহিয়া এফেন্দি মাদ্রাসায়, ১৬৩২ সালে মুরাদ পাশা (মুরাদ পাশায়-ই জেদিদ) মাদ্রাসায়, ১৬৩৪ সালে সাহন-ই সেমান মাদ্রাসায়, ১৬৩৭ সালে শাহ সুলতান মাদ্রাসায়, ১৬৩৯ সালে আয়া সোফিয়া মাদ্রাসায় এবং ১৬৪০ সালে সুলায়মানিয়ে মাদ্রাসায় শিক্ষক হিসেবে নিযুক্ত হন।\n১৬৪১ সালে তিনি সালোনিকার কাজী হিসেবে নিযুক্ত হন। কিন্তু ১৬৪৩ সালে তাকে বরখাস্ত করা হয়। ১৬৪৬ সালে তিনি আলেপ্পোর কাজী এবং ১৬৪৭ সালে কায়রোর কাজী নিযুক্ত হন। কিন্তু এক বছরেরও কম সময়ের মধ্যে তাকে কায়রো থেকে বরখাস্ত করা হয়। ১৬৪৯ সালে তিনি ইস্তাম্বুলের কাজী নিযুক্ত হন। কিন্তু ১৬৫০ সালে তাকে বরখাস্ত করা হয়। ১৬৫৪ সালে তিনি আনাতোলিয়ার কাজাস্কর নিযুক্ত হন। কিন্তু ১৬৫৫ সালে অবসর গ্রহণ করেন। তবুও ১৬৫৭ সালে তিনি রুমেলিয়ার কাজাস্কার হিসেবে নিযুক্ত হন। ১৬৫৮ সালে তাকে বরখাস্ত করা হয় এবং তিনি নির্জন জীবনযাপন (ইনজিভা) শুরু করেন। তবে ১৬৬০ সালে তিনি দ্বিতীয়বার রুমেলিয়ার কাজাস্কার হিসেবে নিযুক্ত হন।\n১৬৬২ সালের ফেব্রুয়ারিতে কাজাস্কারের মেয়াদকালে তিনি শায়খুল ইসলাম হিসেবে নিযুক্ত হন। তবে সমসাময়িক সূত্র অনুসারে, তিনি  \"হালকা মেজাজের ব্যক্তি\" ছিলেন  এবং তার পদমর্যাদার গাম্ভীর্য বজায় রাখতে ব্যর্থ হন। ফলে ১৬৬২ সালের নভেম্বর মাসে বার্ধক্যজনিত অযোগ্যতা দেখিয়ে তাকে পদচ্যুত করা হয়। এছাড়া \"পররাষ্ট্র বিষয়ে অদক্ষতা\" এবং ঘুষ গ্রহণের অভিযোগ উঠায় তাকে পদচ্যুত করা হয়। কিছু উৎস থেকে জানা যায়, তিনি মেলামিয়া সূফি তরিকার কুতুব সুতচু বাশির আগা এবং তার মুরিদদের মৃত্যুদণ্ড কার্যকরের জন্য ফতোয়া জারি করেছিলেন।\nমেহমেদ এমিন তালিক ক্যালিগ্রাফিতে দক্ষ ছিলেন বলে জানা যায়।  তিনি দারভিস আব্দি-ই মেভলেভির কাছ থেকে ক্যালিগ্রাফি শিখেছিলেন।\n\n\n== মৃত্যু এবং সমাধি ==\nমেহমেদ এমিন ১৬৬৫ সালের জুলাই মাসে বেসিকতাশে তার ইয়ালিতে মারা যান। তাকে উস্কুদারের আজিজ মাহমুদ হুদায়ি দরগাহের কাছে সমাহিত করা হয়। তার কবরটি একটি বড় পাগড়ি ( কাভুক ) দিয়ে চিহ্নিত করা হয়েছিল। ১৮৯৪ সালের ভূমিকম্পের পর মেরামত ও সম্প্রসারণের কারণে মেহমেদ এমিনের কবর এখন দেরগা মসজিদের নীচে থাকতে পারে।\n\n\n== তথ্যসূত্র =="}