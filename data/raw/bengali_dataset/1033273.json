{"pageid": 1033273, "title": "শ্যু শিন", "url": "https://bn.wikipedia.org/wiki?curid=1033273", "content": "শ্যু শিন (সরলীকৃত চীনা: 许昕; প্রথাগত চীনা: 許昕; ফিনিন: Xǔ Xīn; জন্ম ৮ই জানুয়ারি, ১৯৯০) একজন চীনা পেশাদার টেবিল টেনিস খেলোয়াড়। ২০২১ সালের মার্চ মাসের তথ্য অনুযায়ী তিনি বিশ্বের ২য় সেরা খেলোয়াড় ছিলেন। এর আগে ২০১৩ সালের জানুয়ারি মাসে তিনি বিশ্বের ১ নম্বর খেলোয়াড়ের মর্যাদাক্রম অর্জন করেছিলেন। তিনি ২০১৪ সালের মার্চ থেকে ২০১৫ সালের ফেব্রুয়ারি টানা এক বছর বিশ্বের ১ নম্বর খেলোয়াড় ছিলেন। ২০২০ সাল শেষে তিনি পেশাদারী খেলোয়াড় জীবনে সব মিলিয়ে প্রায় ১৬ মাস বিশ্বের ১ নম্বর খেলোয়াড় ছিলেন।\nশ্যু শিন টেবিল টেনিসের বার্ষিক বিশ্ব সফরগুলিতে এ পর্যন্ত ১৭টি একক শিরোপা জয় করেছেন। তিনি ২০১৩ ও ২০১৪ সালে পরপর দুই বছর বর্ষ সমাপনী শিরোপা জেতেন। এছাড়া তিনি ৩ বার পুরুষ দ্বৈত শ্রেণীতে, ২ বার মিশ্র দ্বৈত শ্রেণীতে ও ৫ বার দলগত প্রতিযোগিতা বিশ্ব শিরোপা জয় করেছেন। মা লুং ও চাং চিখো-র সাথে একত্রে তিনি ব্রাজিলের রিউ দি জানেইরুতে অনুষ্ঠিত ২০১৬ সালের গ্রীষ্মকালীন অলিম্পিক ক্রীড়া প্রতিযোগিতায় টেবিল টেনিসের দলগত স্বর্ণ পদকটি বিজয় করেন।\n\n\n== তথ্যসূত্র =="}