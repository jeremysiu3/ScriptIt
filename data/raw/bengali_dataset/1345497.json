{"pageid": 1345497, "title": "জেনি স্যান্ডিসন", "url": "https://bn.wikipedia.org/wiki?curid=1345497", "content": "জেনি স্যান্ডিসন (জন্ম ১৯১০) ছিলেন একজন অ্যাংলো-ইন্ডিয়ান টেনিস খেলোয়াড়। তিনি বাংলার (বর্তমানে পশ্চিমবঙ্গ, ভারত) খড়গপুরে, জন্মগ্রহণ করেন।\n\n\n== কর্মজীবন ==\n১৯২৭ সালের জানুয়ারিতে জেনি তাঁর প্রথম টুর্নামেন্ট খেলেন। তিনি বেঙ্গল চ্যাম্পিয়নশিপে খেলেছিলেন এবং ফাইনালে পৌঁছেছিলেন। ফাইনালে তিনি ইএস গ্রাহামের কাছে হেরে যান। তিনিই প্রথম মহিলা যিনি ১৯৩০ থেকে ১৯৩৫ সাল পর্যন্ত ছয় বছরের জন্য মহিলাদের একক টেনিসের শীর্ষস্থান ধরে রেখেছিলেন। তিনি একবার ১৯৩০ সালে, সুরবিটনে সারে চ্যাম্পিয়নশিপ টুর্নামেন্টে বেটি নুথালকে পরাজিত করেছিলেন। জেনি ছিলেন ভারতীয় বংশোদ্ভূত প্রথম খেলোয়াড় যিনি ১৯২৯ সালে উইম্বলডনে খেলেন কিন্তু প্রথম রাউন্ডে হেরে যান। ১৯২৯ এবং ১৯৩০ সালে তিনি দুবার উইম্বলডনে প্রতিদ্বন্দ্বিতা করার সুযোগ পেয়েছিলেন।\n১৯২৯ থেকে ১৯৩০ সাল পর্যন্ত ইংল্যান্ডে থাকার সময় জেনি একজন টাইপিস্ট হিসাবে নিজের খরচ চালিয়ে ছিলেন। ১৯৩০ সালের ৪ঠা অক্টোবর জেনি কলকাতায় ফিরে আসেন মালবেরা জাহাজে চড়ে সমুদ্র যাত্রা করে। তাঁর বাকি জীবনে তিনি আর ভারতীয় উপমহাদেশের বাইরে ভ্রমণ করেননি।\nজেনি তাঁর পুরো খেলোয়াড় জীবনে, এলাহাবাদে ১৯২৭ সালের অল ইন্ডিয়া চ্যাম্পিয়নশিপ থেকে কলকাতায় ১৯৩৮ সালের মধ্যে ২০টিরও বেশি একক শিরোপা জিতেছেন। তাঁর দখলে সাতবার অল ইন্ডিয়া চ্যাম্পিয়নশিপ জেতার গৌরবও রয়েছে। তিনি কলকাতার সাউথ ক্লাবে অনুষ্ঠিত বেঙ্গল চ্যাম্পিয়নশিপও ছয়বার জিতেছিলেন (১৯২৮ - ১৯৩১, ১৯৩৪, ১৯৩৭)। ১৯৩০ সালে বেকেনহাম ( কেন্ট চ্যাম্পিয়নশিপ ) ছিল তাঁর সবচেয়ে উল্লেখযোগ্য শিরোপা।\n\n\n== পরিবার ==\nতিনি ইঙ্গ-ভারতীয় সম্প্রদায়ের (অ্যাংলো ইন্ডিয়ান) একজন ছিলেন এবং একটি মিশ্র পরিবার থেকে এসেছিলেন। তাঁর বাবা রেলে চাকরি করতেন। জেনি বিয়ে করেছিলেন টেরেন্স বোল্যান্ডকে।\n\n\n== তথ্যসূত্র =="}