{"pageid": 1145008, "title": "ইলিয়ট সেতু", "url": "https://bn.wikipedia.org/wiki?curid=1145008", "content": "ইলিয়ট সেতু (স্থানীয়ভাবে বড়পুল নামে পরিচিত) সিরাজগঞ্জ শহরে অবস্থিত একটি প্রাচীন সেতু। স্তম্ভবিহীন এই সেতুটির নামকরণ করা হয়েছে ছোটলাট চার্লস আলফ্রেড ইলিয়টের নামানুসারে। এটি তৈরিতে তৎকালীন ৪৫ হাজার টাকা ব্যয় হয়। এটি সিরাজগঞ্জ শহরের অন্যতম প্রধান দর্শনীয় স্থান।\n\n\n== ইতিহাস ==\nসিরাজগঞ্জ শহরের মধ্য দিয়ে বয়ে চলা বড়াল বা কাটাখালী নদী শহরটিকে পূর্ব ও পশ্চিম– দুই ভাগে বিভক্ত করে। যমুনা নদীর সাথে যুক্ত থাকায় এই কাটাখালীর পানির স্রোত ছিল অনেক বেশি। তাই দুই পাড়ের মধ্যে যাতায়াত সমস্যা সমাধানে ১৮৯২ সালের দিকে তৎকালীন পাবনা জেলার সিরাজগঞ্জ মহকুমার প্রশাসক (সাব ডিভিশনাল অফিসার) বিটসন বেল একটি সেতু তৈরির পরিকল্পনা করেন।\nব্রিটিশ প্রকৌশলী স্টুয়ার্ট হার্টল্যান্ডের নকশায় হার্টল্যান্ড কোম্পানি এই সেতু নির্মাণ করে। বাংলার তৎকালীন লেফটেন্যান্ট গভর্নর (ছোট লাট) চার্লস আলফ্রেড ইলিয়ট ৬ আগস্ট ১৮৯২ তারিখে এই সেতুর ভিত্তিপ্রস্তর স্থাপন করেন। তার নামানুসারে সেতুটির নাম রাখা হয় ইলিয়ট ব্রিজ। পরবর্তীতে বেশ কয়েকবার সেতুটি সংস্কার করা হয়েছে।\n\n\n== অর্থ সংস্থান ==\nসেতুটি নির্মাণে তৎকালীন প্রায় ৪৫ হাজার টাকা ব্যয় হয়। পাবনা জেলার ম্যাজিস্ট্রেট জুলিয়াস জেলা বোর্ড থেকে ১৫ হাজার টাকা অনুদান দেন। বাকি টাকা স্থানীয় জমিদার ও বিত্তবানদের অনুদান থেকে সংগ্রহ করা হয়।\n\n\n== স্থাপত্য ==\nএটি একটি খিলান (আর্চ) সেতু। ১৮০ ফুট লম্বা ও ১৬ ফুট চওড়া এই সেতুটির একটি উল্লেখযোগ্য বৈশিষ্ট্য হলো এর কোনো পিলার নেই। পুরো সেতুর কাঠামো ইস্পাতের তৈরি। এর উপরে কাঠের পাটাতন বসানো ছিল। সেগুলো নষ্ট হয়ে যাওয়ায় পরবর্তীতে কংক্রিট ব্যবহার করা হয়।\nসেতুটির উচ্চতা ৩০ ফুট। মূলত কাটাখালী নদীতে চলাচলকারী বড় বড় মালবাহী জাহাজগুলোর চলাচল যাতে বিঘ্নিত না হয়, সেজন্যই সেতুটি উঁচু করে এবং পিলার ছাড়া তৈরি করা হয়েছিল। এর পাশাপাশি সেতুর উপর দাঁড়িয়ে যাতে সিরাজগঞ্জ শহরের দৃশ্য অবলোকন করা যায় সেটিও ছিল সেতু উঁচু করে নির্মাণের আরেকটি কারণ।\n\n\n== বর্তমান অবস্থা ==\nসেতুটিটি সিরাজগঞ্জ শহরের অন্যতম দর্শনীয় স্থান। ১৯৬২ সালে কাটাখালী নদীর বাঐতারা প্রান্তে থাকে একটি স্লুইচ গেটের মুখ বন্ধ হয়ে এবং পরবর্তীতে যমুনায় সিরাজগঞ্জ শহর রক্ষা বাঁধ নির্মাণের কারণে অপর মুখটিও বন্ধ হয়ে কাটাখালীর পানিপ্রবাহ সম্পূর্ণরূপে বন্ধ হয়ে গিয়েছিল। ২০১৯ সালে সিরাজগঞ্জ পানি উন্নয়ন বোর্ড নদীটি পুনঃখনন করে। যমুনা নদীর সাথে তখন স্লুইচ গেটের মাধ্যমে বাঐতারায় সংযোগ দেওয়া হয়। ফলে নদীতে পানি প্রবাহ চালু হয় এবং সেতুটি সৌন্দর্য ফিরে পায়। সেতুটি রক্ষায় এর উপর দিয়ে ভারী যানবাহন চলাচল বন্ধ আছে।\n\n\n== আরও দেখুন ==\nহুরাসাগর নদী\nযমুনা সেতু পশ্চিম পাড় ইকোপার্ক\nসিরাজগঞ্জ বাজার রেলওয়ে স্টেশন\n\n\n== পাদটীকা ==\n\n\n== তথ্যসূত্র ==\n\n\n== গ্রন্থপঞ্জি ==\nবেগম, আয়শা (২০০২)। \"ইলিয়ট ব্রিজ, সিরাজগঞ্জ সদর\"। পাবনার ঐতিহাসিক ইমারত। ঢাকা: বাংলাদেশ বিশ্ববিদ্যালয় মঞ্জুরী কমিশন। পৃষ্ঠা ২২৯। আইএসবিএন 984809007X। \nখান, শামসুজ্জামান, সম্পাদক (২০১৪)। \"বাংলাদেশের লোকজ সংস্কৃতি গ্রন্থমালা: সিরাজগঞ্জ\"। ঢাকা: বাংলা একাডেমি: ২৪, ৩৬। আইএসবিএন 9840753398। \nখান, ফজলুর রহমান (২০০৫)। সিরাজগঞ্জের ইতিহাস। সিরাজগঞ্জ: বাংলাদেশ কবিতা ক্লাব, সিরাজগঞ্জ শাখা। পৃষ্ঠা ১৭৮। \nসাহা, রাধারমন; সিদ্দিকী, মৌলবি মোখ্‌তার আহমদ (২০১৩) [১৯২৪]। \"সিরাজগঞ্জের ইতিহাস\"।   চৌধুরী, কমল। পাবনা জেলার ইতিহাস। কলকাতা: দে’জ পাবলিশিং। পৃষ্ঠা ৮৬, ৫৭৭, ৫৭৮। আইএসবিএন 9788129518637।"}