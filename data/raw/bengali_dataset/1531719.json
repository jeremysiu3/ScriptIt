{"pageid": 1531719, "title": "ইবনে মুজাহিদ", "url": "https://bn.wikipedia.org/wiki?curid=1531719", "content": "আবু বকর আহমদ ইবনে মুসা ইবন আব্বাস ইবনে মুজাহিদ তামিম ( আরবি: أبو بكر أحمد بن موسى بن العباس بن مجاهد التميمي; ৮৫৯/ ৮৬০– ৯৩৬) ছিলেন একজন ইসলামি পণ্ডিত, যিনি কুরআনের সর্বাধিক পরিচিত সাতটি প্রামাণ্য কেরাত নির্ধারণ ও সেগুলোর ব্যাখ্যা প্রদানের ক্ষেত্রে বিখ্যাত ছিলেন। তিনি নিজের রচিত কিতাব আস-সাবআ ফি আল-ক্বিরাআত গ্রন্থে এ বিষয়ে বিস্তারিত বিবরণ দিয়েছেন।  এছাড়া তিনি কুরআনের ভ্রান্ত তাফসির (ব্যাখ্যা) প্রচারের বিরুদ্ধে অভিযোগ আনার মাধ্যমেও বিশেষ খ্যাতি লাভ করেন, যার কারণে মানসুর আল-হাল্লাজের পুনরায় বিচার শুরু হয় এবং শেষ পর্যন্ত আব্বাসীয় খলিফা আল-মুকতাদিরের আদেশে তাঁকে মৃত্যুদণ্ড প্রদান করা হয়। \n\n\n== জীবনী ==\nইবনে মুজাহিদ ৮৫৯-৮৬০ খ্রি/২৪৫ হিজরিতে বাগদাদে জন্মগ্রহণ করেন এবং সেখানেই হাদিস ও কুরআন অধ্যয়ন করেন।  তিনি কুরআন শিখেন মুহাম্মদ ইবনে আহমদ আদ-দাজুনি ও কুনবুল থেকে, যারা পরবর্তীতে তাঁর নির্ধারিত পাঠভঙ্গির বর্ণনাকারী হন। ইবনে মুজাহিদ কোন্ মাযহাব অনুসরণ করতেন, তা জানা যায় না। তবে তিনি শাফেয়ী মাযহাবের প্রতি সম্মান প্রদর্শন করেছিলেন। তিনি কেরাতের একজন বিশিষ্ট বিশেষজ্ঞ হয়ে ওঠেন এবং তাঁর পাঠচক্রে প্রায় ৮৪ থেকে ৩০০ জন ছাত্র ছিল উল্লেখ করা হয়। তিনি আব্বাসীয় উজির আলী ইবনে ঈসা ইবনে জাররাহকে কুরআনের ব্যাখ্যাগ্রন্থ রচনায় সহায়তা করেন। তিনি ৯৩৬ সালের ১৩ জুলাই মোতাবেক ৩২৪ হিজরির ২০ শা’বান মৃত্যুবরণ করেন। \n\n\n== কেরাত শাস্ত্রে অবদান ==\nনিজের গ্রন্থ কিতাব আস-সাবআ ফি কিরাআতে ইবনে মুজাহিদ সাতটি কেরাত নির্ধারণ করেছিলেন, যা পরে 'প্রসিদ্ধ সাত কেরাত' নামে পরিচিত হয় এবং এই সাত কেরাতের সাত ক্বারির মধ্যে তিনজন কুফার ছিলেন, বাকি চারজন ছিলেন মক্কা, মদিনা, দামেস্ক ও বসরার—যেগুলি তইকালীন প্রাথমিক ইসলামী শিক্ষাকেন্দ্র ছিল।  তাঁরা হলেন:\n\nমদিনার নাফি আল-মাদানি’\nমক্কার ইবনে কাসীর\nদামেস্কের ইবনে আমির\nবসরার: আবু আমর\nকুফার: আল-কিসাই, হামজা জাইয়াত ও আসিম ইবনে আবিন-নাজুদ\nতবে তার নির্ধারণে কুফা থেকে কেন তিন জন ক্বারি নির্বাচিত হন, তা নিশ্চিতভাবে জানা যায় না। সুয়ুতি বলেন, ইবনে জুবায়ের আল-মাক্কি কেরাতের পাঁচটি পাঠভঙ্গির একটি তালিকা প্রস্তুত করেছিলেন, যা তিনি সেই সব শহর থেকে নির্বাচিত করেন, যেখানে খলিফা উসমান কুরআনের কপিগুলো পাঠিয়েছিলেন।  ইবনে মুজাহিদ তার অনুসরণে পাঁচটি পাঠভঙ্গি গ্রহণ করেন এবং ইয়েমেন ও বাহরাইনে প্রচলিত পাঠভঙ্গির অনুপস্থিতির কারণে কুফা থেকে অতিরিক্ত দুইজনকে যুক্ত করেন। তবে ইয়াসিন দাত্তন মন্তব্য করেন, কুফা সম্পর্কে ইবনে মুজাহিদের অধিক পরিচিতির কারণে হয়তো কুফার একাধিক কারিকে বাদ দিতে পারেননি। \nতবে তিনি অন্য অনেক প্রচলিত পাঠভঙ্গিকে অন্তর্ভুক্ত করেননি, যেগুলিকে পরবর্তী আলেমগণ দশ কিংবা চৌদ্দটি পর্যন্ত সম্প্রসারিত করেছেন। কিছু পাশ্চাত্য পণ্ডিতের মতে, ইবনে মুজাহিদ ‘সাত’ সংখ্যাটি সেই হাদিসের ভিত্তিতে নির্বাচিত করেছেন, যেখানে বলা হয়েছে যে, কুরআন সাত আহরুফে নাজিল হয়েছে। পরবর্তী অনেক আলেম এই সিদ্ধান্তের সমালোচনা করেছেন। কারণ এটি আহরুফ ও কিরাআতের মধ্যে বিভ্রান্তি সৃষ্টি করেছে। \n\n\n== দৃষ্টিভঙ্গি ==\nইবনে মুজাহিদ ব্যাকরণবিদদের (নাহবীদের) বিপরীতে হাদিসপন্থীদের পক্ষ নিয়েছিলেন। তিনি উদ্বিগ্ন ছিলেন এমন কুরআন পাঠকদের ব্যাপারে, যারা তখন এমন ব্যাকরণসম্মত কুরআন তিলাওয়াত করত, যার কোন পূর্বপ্রচলিত ভিত্তি ছিল না। তিনি এমন ব্যাকরণবিদ কারীদের বিরুদ্ধেও অবস্থান নেন, যারা নিজেদের মত করে কেরাত চালিয়ে যেতেন—বিশেষত ইবনে মিকদাদ ও ইবনে শান্নাবুযকে এর উদাহরণ হিসেবে উল্লেখ করা যায়। \nতিনি আরও সতর্ক করেছিলেন, যারা আরবি ব্যাকরণ না জেনে কুরআন মুখস্থ করে, তারা ভুল পাঠ করে বসতে পারে এবং পরবর্তীতে তারা তাদের শিক্ষকদের ওপর এর দোষ চাপাতে পারে। \n\n\n== তথ্যসূত্র =="}