{"pageid": 1416500, "title": "জ্ঞানদাভিরাম বড়ুয়া", "url": "https://bn.wikipedia.org/wiki?curid=1416500", "content": "জ্ঞানদাভিরাম বড়ুয়া (১৮৮০ - ১৯৫৫) একজন উল্লেখযোগ্য ভারতীয় অসমীয়া ভাষার লেখক, নাট্যকার, অনুবাদক, শিক্ষাবিদ এবং অভিনেতা। তিনি আসামের ব্যারিস্টার ছিলেন। ভারতের স্বাধীনতা সংগ্রামেও অংশগ্রহণ করেছিলেন।\n\n\n== জীবনী ==\n\n\n=== জন্ম এবং পরিবার ===\nজ্ঞানদাভিরাম ১৮৮০ সালের ১৯ আগস্ট আসামের নগাঁও ফৌজদারিপট্টিতে জন্মগ্রহণ করেন। তার শৈশব কেটেছে নগাঁও, যৌবনে তিনি ছিলেন কলকাতায় এবং লন্ডনে। তার পিতার নাম ছিল গুণভীরাম বড়ুয়া এবং মাতার নাম ছিল বিষ্ণুপ্রিয়া দেবী। স্বর্ণলতা বড়ুয়া এবং করুণাভিরাম বড়ুয়ার ছোট ভাই ছিলেন জ্ঞানদাভিরাম।\nলতিকা ঠাকুরের সাথে জ্ঞানদাভিরামের বিয়ে হয়েছিল। তাদের তিন ছেলের নাম যথাক্রমে মনোভিরাম, নয়নাভিরাম, চিত্তভিরাম এবং এক মেয়ে নাম ইরা। মেয়ে ইরা বড়ুয়া ঠাকুর পরিবারের ইঞ্জিনিয়ার গীতিন্দ্রনাথ ঠাকুরকে বিয়ে করেন। তাদের বড় মেয়ে খ্যাতিমান ভারতীয় চলচ্চিত্র অভিনেত্রী শর্মিলা ঠাকুর।\n\n\n=== শিক্ষাজীবন ===\nজ্ঞানদাভিরামের বয়স যখন মাত্র ১৪ বছর তখন তার বাবা মারা যান। তার মা বিষ্ণুপ্রিয়া আগেই মারা গিয়েছিলেন। তাই তার লেখাপড়ার দায়িত্ব নেন তার বাবার বন্ধুবান্ধব ও আত্মীয়স্বজনরা। যারা এই দায়িত্ব নিয়েছিলেন তাদের মধ্যে ছিলেন ১৮৯৮ সালে মাদ্রাজের কংগ্রেস অধিবেশনের সভাপতি আনন্দমোহন বসু। জ্ঞানদাভিরাম নগাঁওতে প্রাথমিক শিক্ষা লাভ করেন। নগাঁও সরকারি উচ্চ বিদ্যালয়ে সপ্তম শ্রেণি শেষ করার পর তিনি কলকাতায় চলে আসেন। কলকাতায় তার স্কুলের শিক্ষা শেষ হয়। এরপর উচ্চ শিক্ষার জন্য ১৮৯৬ সালে ১৬ বছর বয়সে তাকে ইংল্যান্ডে অধ্যয়নের জন্য পাঠানো হয়। সেখানে তিনি ব্যারিস্টারি পরীক্ষায় উত্তীর্ণ হন।\n\n\n=== কৰ্মজীবন ===\nলন্ডন থেকে ফিরে আসার পর, তিনি কিছুদিন কলকাতায় আইন অনুশীলন করেন। তবে ১৯০১ সালে আসামে উচ্চ শিক্ষার প্রথম প্রতিষ্ঠান কটন কলেজ প্রতিষ্ঠার পর, তিনি উচ্চ শিক্ষার দ্বিতীয় প্রতিষ্ঠান এবং আইন শিক্ষার প্রথম নতুন প্রতিষ্ঠিত কেন্দ্রে যোগ দেন। তিনি ১৯১৪ সালে গুয়াহাটিতে আসেন এবং তারপর আসাম সিভিল সার্ভিসে যোগ দেন। পরে হাকিম হন। ১৯১৪ সালে তিনি গুয়াহাটির আইন কলেজের সভাপতি হন। আসামের বিআরএম সরকারি আইন কলেজের প্রথম অধ্যক্ষ হিসেবে নিযুক্ত হন। তিনি আসামের শিক্ষায় গুরুত্বপূর্ণ অবদান রেখেছিলেন।\n\n\n=== মৃত্যু ===\n১৯৫৩ সালে জ্ঞানদাভিরাম খাদ্যনালীর রোগে আক্রান্ত হন। দীর্ঘ রোগভোগের পর ১৯৫৫ সালের ২৭ জানুয়ারি ৭৫ বছর বয়সে তিনি মারা যান।\n\n\n== সাহিত্যকর্ম ==\nজ্ঞানদাভিরাম ভেনিচৰ সাউদ (ভেনিসের সৌদ), পঞ্চৰত্ন (পঞ্চরত্ন), দদাইৰ পঁজা (দাদাইয়ের পাঞ্জা), বিলাতৰ চিঠি (বিদেশের চিঠি),-এর মতো বিভিন্ন বই লিখে অসমীয়া সাহিত্যে অবদান রেখেছেন। মোর কথা তার আত্মজীবনীমূলক গ্রন্থ। তিনি ১৯৩৩ সালে আসামের উত্তর লখিমপুরে অনুষ্ঠিত আসাম সাহিত্য সভার চতুর্দশ অধিবেশনের সভাপতি ছিলেন। তিনি নগাঁওতে অনুষ্ঠিত অষ্টম সাহিত্য সভার অধিবেশনের অভ্যর্থনা কমিটির সভাপতির দায়িত্বে ছিলেন। তিনি লক্ষ্মীনাথ বেজবড়ুয়ার বুঢ়ী আইৰ সাধু বইটির ইংরেজি অনুবাদ করেন।\n\n\n== তথ্যসূত্র =="}