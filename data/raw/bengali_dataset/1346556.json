{"pageid": 1346556, "title": "গুর্গি মসজিদ", "url": "https://bn.wikipedia.org/wiki?curid=1346556", "content": "গুর্গি মসজিদ (আরবি: جامع قرجي) লিবিয়ার ত্রিপোলিতে অবস্থিত একটি মসজিদ। এটি ঐতিহাসিক ভবনগুলির একটি কমপ্লেক্সের অংশ হিসাবে পুরানো ত্রিপোলির মদিনা কেন্দ্রে অবস্থিত। মসজিদটি শহরের গুরুত্বপূর্ণ পর্যটক আকর্ষণ। \n\n\n== ইতিহাস ==\nমসজিদটি মোস্তফা গুর্গি দ্বারা ১৮৩৪ সালে নির্মাণ করা হয়। ত্রিপোলি তখন উসমানীয় শাসক পাশা ইউসুফ কারামানলির অধীনে ছিল,  যার শাসনকাল ১৭৯৫ থেকে ১৮৩২ পর্যন্ত বিস্তৃত ছিল। গুর্গি মসজিদটি নৌ অধিনায়ক মোস্তফা গুর্গির নির্দেশে নির্মিত হয়েছিল।  গুরগি একটি আরবি শব্দ যার অর্থ \"জর্জিয়া থেকে\"।  মসজিদের প্রবেশদ্বারের ডানদিকে মোস্তফা গুর্গি এবং তার পরিবারের সমাধি রয়েছে। ঐতিহাসিক স্মৃতিস্তম্ভটিতে ইউরোপীয় এবং ইসলামি নকশার মিশ্রণ রয়েছে।  মুস্তফা গুর্গি মসজিদটি ভূমধ্যসাগরের উপকূলের বাব আল-বাহর জেলায় অবস্থিত।  আহমদ পাশা কারামানলি মসজিদের মতো এই মসজিদটি তিনটি স্থাপত্য ব্লক নিয়ে গঠিত (মসজিদ, সমাধি এবং বিদ্যালয়)। এই মসজিদটির দুটি প্রবেশপথ রয়েছে, একটি পশ্চিমদিকের আল-আকওয়াশ স্ট্রিট এবং অন্যটি উত্তর দিকের একটি ছোট সড়ক। \n\n\n== গঠন ==\nঐতিহাসিক স্থাপনাটিতে ইউরোপীয় এবং ইসলামি জ্যামিতিক শিল্প এবং সৌন্দর্য এককভাবে মিশ্রিত রয়েছে। মসজিদটি বিভিন্ন সভ্যতার অসংখ্য স্থাপত্য শৈলীকে একত্রিত করে। মসজিদের দেয়াল এবং কলামগুলি প্রাকৃতিক মার্বেল দ্বারা সজ্জিত, এবং এর মেঝে বহু রঙের টাইলস দ্বারা আবৃত। \nমিনার মসজিদের একটি অপরিহার্য স্থাপত্য উপাদান। গুর্গি মসজিদের মিনারটি প্রায় ২৫ মিটার লম্বা। এতে সবুজ মার্বেল দিয়ে তৈরি দুটি ঝুল বারান্দা রয়েছে।  মসজিদের খিলানযুক্ত প্রবেশপথে ফুলের নকশা খোদাই করা রয়েছে।  গুর্গি মসজিদটি ১৫ টি আলংকারিক গম্বুজ দিয়ে নির্মিত। মসজিদের দেয়ালেও রয়েছে সুন্দর শিল্পকর্ম। সেখানে বিভিন্ন নকশার পাশাপাশি কুরআনের কিছু অংশ খোদাই করা আছে। মসজিদের আঙ্গিনায়, অন্যান্য সাধারণ উসমানীয়-নির্মিত মসজিদের মতো, প্রতিষ্ঠাতা সমাধি রয়েছে। \n\n\n== তথ্যসূত্র =="}