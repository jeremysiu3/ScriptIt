{"pageid": 1181228, "title": "হুফফাজুল কুরআন ফাউন্ডেশন বাংলাদেশ", "url": "https://bn.wikipedia.org/wiki?curid=1181228", "content": "হুফফাজুল কুরআন ফাউন্ডেশন বাংলাদেশ বাংলাদেশের কুরআনের হাফেজদের আন্তর্জাতিক কুরআন তিলাওয়াত প্রতিযোগিতার জন্য দক্ষ করে গড়ে তোলার জন্য প্রতিষ্ঠিত একটি সংগঠন। এটি আজিজুল হকের ভ্রাতা ক্বারী মুহাম্মদ বজলুল হক কর্তৃক ১৯৯৬ সালে প্রতিষ্ঠিত হয়। এই সংগঠনটি বাংলাদেশের হাফেজিয়া মাদ্রাসাসমূহের অভিভাবক সংস্থা ও শিক্ষাবোর্ডের মত কাজ করে। এই সংগঠনটি বাংলাদেশের জাতীয় হিফজুল কুরআন প্রতিযোগিতার আয়োজন করে থাকে। বাংলাদেশের আন্তর্জাতিক কুরআন তিলাওয়াত প্রতিযোগিতায় বিজয়ী হাফেজরা নানাভাবে এই সংগঠনের সাথে সংযুক্ত রয়েছেন।\n\n\n== ইতিহাস ==\nক্বারী মুহাম্মদ বজলুল হক ১৯৯৬ সালে সংগঠনটি প্রতিষ্ঠা করার পরে, তিনিই এই প্রতিষ্ঠানের প্রধানের দায়িত্বে ছিলেন। তবে দুই বছর পরেই ক্বারী আবদুল হক এই প্রতিষ্ঠানের প্রধান পদ চেয়ারম্যানের দায়িত্ব গ্রহণ করেন। ১৯৯৭ সাল থেকেই নিয়মিতভাবে এই সংগঠন বাংলাদেশে জাতীয় হিফজুল কুরআন প্রতিযোগিতার আয়োজন করে আসছে।\n\n\n== কার্যক্রম ==\nহুফফাজুল কুরআনের কার্যক্রম মূলত তিনটি ধারায় বিভক্ত। এগুলো হলো:\n\nজাতীয় হিফজুল কুরআন প্রতিযোগিতার আয়োজন\nহিফজ-শিক্ষক প্রশিক্ষণ কোর্স\nহিফজ শিক্ষাবোর্ড\nকুরআন প্রতিযোগিতার আয়োজন\nবাংলাদেশের হাফেজদের বিশুদ্ধ তিলাওয়াত, আন্তর্জাতিক প্রতিযোগিতায় মানিয়ে নেওয়ার উপযোগিতা, সুর ও লাহজা ঠিক রাখা এরকম নানা উদ্যোগের মাধ্যমে হাফেজদের উজ্জীবিত রাখা এই সংগঠনের অন্যতম উদ্দেশ্য। এজন্য এই সংগঠনের মাধ্যমে প্রথমে উপজেলা ভিত্তিক সেরা হাফেজ বাছাই করা হয়, এদেরকে নিয়ে জেলা ভিত্তিক প্রতিযোগিতার আয়োজন করা হয়। যারা জেলা পর্যায়ে শীর্ষ স্থান দখল করে, তাদেরকে নিয়ে বিভাগীয় পর্যায়ের বাছাই করা হয়। এরপর এইসব হাফেজদের কেন্দ্রীয়ভাবে প্রতিযোগিতায় বাছাই করা হয়। মূলত এই প্রতিযোগিতায় যারা শীর্ষ স্থান দখল করে তারাই আন্তর্জাতিক কুরআন তিলাওয়াত প্রতিযোগিতায় অংশগ্রহণের সুযোগ পায়।\nসারাদেশে হুফফাজুল কুরআনের ১৪টি বিভাগীয় জোন আছে। এই বিভাগীয় জোন থেকে ৩৩ জন করে সর্বমোট ৪৬২ জন হাফেজ কেন্দ্রীয়ভাবে মূল জাতীয় হিফজুল কুরআন তিলাওয়াত প্রতিযোগিতায় অংশগ্রহণ করতে পারে। প্রতিযোগিতায় প্রথম ১০ পারা, প্রথম ২০ পারা ও সমগ্র কুরআন—এই মোট তিনটি গ্রুপে মোট ৩০ জন প্রতিযোগীকে বিজয়ী হিসাবে পুরস্কার প্রদান করা হয়।\n\nহিফজ প্রশিক্ষণ কোর্স\nসারাদেশের হাফেজিয়া মাদ্রাসার শিক্ষকদের প্রশিক্ষণ প্রদানের কাজ করে থাকে সংগঠনটি। এতে করে সারা দেশের শিক্ষার্থীরা সঠিকভাবে সুর, মাখরাজ, লাহজা তৈরি ও বিশুদ্ধ উচ্চারণ করতে পারে। এই সংগঠনের নিয়ন্ত্রণে প্রতি বছর ঢাকায় ৬টি কোর্সের আয়োজন করা হয়। সারাদেশের হাফেজদের ঢাকায় এসে ৪০ দিন মেয়াদী এই কোর্স করতে হয়। প্রতিবছর এই কোর্সে প্রায় ২৫০০ জন শিক্ষক প্রশিক্ষণ নিয়ে থাকে। প্রশিক্ষণ শেষে শিক্ষকদের পরীক্ষা ও সনদপত্র প্রদান করা হয়।\n\nহিফজ শিক্ষাবোর্ড\nএই সংগঠনের আওতায় ২০১১ সালে হুফফাজুল কুরআন হিফজ শিক্ষাবোর্ড নামে বাংলাদেশের হাফেজিয়া মাদ্রাসার সমন্বয়কারী শিক্ষাবোর্ড প্রতিষ্ঠা করেছে। এই বোর্ডের তত্ত্বাবধানে প্রথম ১০ পারা, প্রথম ২০ পারা ও সম্পূর্ণ কুরআন— এই মোট তিনটি ক্যাটাগরিতে প্রতিবছর কেন্দ্রীয়ভাবে পরীক্ষার আয়োজন করা হয়ে থাকে। বাংলাদেশের প্রায় ১৩০০ হাফেজিয়া মাদ্রাসা এই শিক্ষাবোর্ডের সাথে সংযুক্ত রয়েছে। ২০১৮ সালে এই বোর্ডের পরীক্ষায় প্রায় ১২০০০ পরিক্ষার্থী হেফজ পরীক্ষায় অংশগ্রহণ করেছে।\n\n\n== আরও দেখুন ==\nইসলামিক ফাউন্ডেশন বাংলাদেশ\nবাংলাদেশ ইনস্টিটিউট অব ইসলামিক থট\nহাফেজিয়া মাদ্রাসা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}