{"pageid": 1380263, "title": "শুভঙ্কর বন্দ্যোপাধ্যায়", "url": "https://bn.wikipedia.org/wiki?curid=1380263", "content": "পণ্ডিত শুভঙ্কর বন্দ্যোপাধ্যায় (২০ আগস্ট ১৯৬৬ - ২৪ আগস্ট ২০২১) ছিলেন প্রখ্যাত ভারতীয় বাঙালি সঙ্গীতজ্ঞ।  তিনি  হিন্দুস্তানি শাস্ত্রীয় সংগীতের ফারুকাবাদ ঐতিহ্য তথা ঘরানার সংগতিয়া বা তবলাবাদক ছিলেন। \n\n\n== জীবনী ==\nশুভঙ্কর বন্দ্যোপাধ্যায়ের জন্ম ১৯৬৬ খ্রিস্টাব্দের ২০ আগস্ট কলকাতায়। অতি অল্প বয়সেই তার সঙ্গীতের প্রতি আগ্রহ জন্মেছিল। তার সেই প্রেরণার উৎস ছিলেন গায়িকা ও গীতিকার মাতা কাজলরেখা বন্দ্যোপাধ্যায় যিনি সুচিত্রা মিত্র ও সুকৃতি সেনের ছাত্রী ছিলেন। তিনি শারীরিক প্রতিবন্ধকতার মধ্যেও নিজের শিল্পীসত্তা অটুট রেখে সন্তানের প্রতিভা বিকাশে সহায়তা করেন। উস্তাদ জাকির হুসেনের সঙ্গে তাদের পারিবারিক সখ্যতা ছিল। তার সঙ্গীতের প্রাথমিক তালিম হয় বারাণসী ঐতিহ্যের পণ্ডিত মানিক দাসের কাছে। তারপর শিক্ষা নেন ফারুকাবাদ ঘরানার উস্তাদ কেরামতুল্লা খাঁ সাহেবের শিষ্য পণ্ডিত স্বপন শিবের কাছে।\nপণ্ডিত শুভঙ্কর বন্দ্যোপাধ্যায় দেশে-বিদেশে বহু অনুষ্ঠানে নামী শিল্পীদের সঙ্গে যোগ্য সঙ্গত করে প্রশংসা ও খ্যাতি অর্জন করেন। বাজিয়েছেন পণ্ডিত হরিপ্রসাদ চৌরাসিয়া, পণ্ডিত রবিশঙ্কর, শিবকুমার শর্মা, আমজাদ আলি খান, এম বালমুরলীকৃষ্ণ, বিরজু মহারাজ, উস্তাদ রশিদ খানের সঙ্গে। তার একক পরিবেশনাও ছিল বহু অনুষ্ঠানে। বর্তমান প্রজন্মের তবলিয়াদের মধ্যে তিনি স্বতন্ত্র স্থান অধিকার করে নিয়েছিলেন।\nঅগণিত ছাত্রছাত্রীদের কাছে শিক্ষক হিসাবে জনপ্রিয় ছিলেন তিনি।\n১৯৯৮ খ্রিস্টাব্দে পণ্ডিত শুভঙ্কর বন্দ্যোপাধ্যায়ের মা কাজলরেখা দেবী প্রয়াত হন। মায়ের নামে কলকাতায় গড়ে তোলেন 'কাজলরেখা মিউজিক ফাউন্ডেশন'।\n\n\n== জীবনাবসান ==\nপণ্ডিত শুভঙ্কর বন্দ্যোপাধ্যায় ২০২১ খ্রিস্টাব্দের জুন মাসে করোনায় আক্রান্ত হন, যদিও তিনি করোনার ভ্যাকসিনের দুটি ডোজ নিয়েছিলেন। দু-মাস তিনি কলকাতার এক নামী সুপার স্পেশালিটি হাসপাতালে ভর্তি ছিলেন। শারীরিক অবস্থার অবনতি হলে তাকে একমো সাপোর্টে রাখা হয়েছিল। কিন্তু ২৫ আগস্ট বুধবার দুপুরে তিনি শেষ নিঃশ্বাস ত্যাগ করেন। তার স্ত্রী হলেন নিবেদিতা বন্দ্যোপাধ্যায়। তাদের এক পুত্র আর্চিক এবং এক কন্যা হলেন আহিরী।\n\n\n== আরো দেখুন ==\nযোগেশ সামসি\nকুমার বসু\nস্বপন চৌধুরী\nঅনিন্দ চ্যাটার্জি\nজাকির হোসেন\n\n\n== তথ্যসূত্র ==\n\n\n== বহিঃসংযোগ =="}