{"pageid": 1522471, "title": "হুইস্কি অন আ সানডে (গান)", "url": "https://bn.wikipedia.org/wiki?curid=1522471", "content": "\"হুইস্কি অন আ সানডে\" হল গ্লিন হিউজ (১৯৩২–১৯৭২) রচিত একটি গান। এটি দ্বিতীয় ব্রিটিশ লোকসংগীত পুনরুজ্জীবনের সময় জনপ্রিয়তা লাভ করে। এটি কখনও কখনও \"দ্য ব্যালাড অব সেট ডেভি\" নামে পরিচিত।\nগানটি ১৯০২ সালে একক পরিবেশক সেট ডেভির মৃত্যু নিয়ে শোক প্রকাশ করে লেখা। ডেভি লিভারপুলে একটি পাবের সামনে গান গাইতেন এবং \"নাচের পুতুল\" নিয়ে পরিবেশন করতেন। এই পুতুলগুলো একটি তক্তার শেষ প্রান্তে সংযুক্ত ছিল এবং যখন তক্তাটি আঘাত করে কাঁপানো হত, তখন পুতুলগুলো \"নাচত\"। বিশ্বাস করা হয় যে, সেট ডেভি একজন জ্যামাইকান ছিলেন এবং তিনি বিংশ শতকের শুরুতে লিভারপুলের বেভিংটন বুশ ও স্কটল্যান্ড রোডের কোণে অবস্থিত কোচ অ্যান্ড হর্সেস পাবের বাইরে পরিবেশন করতেন। বেভিংটন বুশ লিভারপুল সিটি সেন্টারের ঠিক উত্তরে অবস্থিত। তবে বর্তমানে এটি অনেক পরিবর্তিত হয়েছে।\nমূল গানটিতে লিভারপুলের নির্দিষ্ট ভাষা ও শব্দ ব্যবহৃত হয়েছে। একটি আইরিশ সংস্করণে, প্রথম লাইনে উল্লেখ করা বেভিংটন বুশের পরিবর্তে বেগারস বুশ ব্যবহৃত হয়েছে এবং এটি ডাবলিনের একটি স্থানকে বোঝায়। অন্যান্য সংস্করণে ভুলবশত বেবিংটন ( যেটি উইরালের একটি টাউনশিপ) এর নাম উল্লেখ করা হয়েছে, যা মার্সি নদীর অপর পারে অবস্থিত।\n\n\n== রেকর্ডিং ==\nআইরিশ লোকসংগীতশিল্পী ড্যানি ডয়েল ১৯৬৮ সালে গানটি রেকর্ড করেন এবং এটি দশ সপ্তাহ ধরে আইরিশ চার্টে ১ নম্বরে অবস্থান করেছিল। একই বছর, দ্য আইরিশ রোভারসের রেকর্ডিংটি মার্কিন যুক্তরাষ্ট্রের বিলবোর্ড চার্টে উঠে আসে এবং সেখানে এটি আট সপ্তাহ ধরে অবস্থান করে। কানাডায় এটি #৩৪ অবস্থানে ছিল।\nআইরিশ লোকসংগীত দল দ্য ডাবলিনার্স, রলফ হ্যারিস, দ্য উইভারস এবং ম্যাক্স বোইস সহ আরও অনেকে এটি রেকর্ড করেছে।\n\n\n== তথ্যসূত্র =="}