{"pageid": 1041345, "title": "পূর্বদেশীয় অশূরীয় মণ্ডলী", "url": "https://bn.wikipedia.org/wiki?curid=1041345", "content": "পূর্বদেশীয় অশূরীয় মণ্ডলী (Classical Syriac: ܥܕܬܐ ܕܡܕܢܚܐ ܕܐܬܘܖ̈ܝܐ, প্রতিবর্ণীকৃত: ʿĒḏtā ḏ-Maḏnḥā ḏ-ʾĀṯūrāyē, আরবি: كنيسة المشرق الآشورية), যা দাপ্তরিকভাবে পবিত্র পূর্বদেশীয় প্রেরিতীয় কাথলিক অশূরীয় মণ্ডলী, (Classical Syriac: ܥܕܬܐ ܩܕܝܫܬܐ ܘܫܠܝܚܝܬܐ ܩܬܘܠܝܩܝ ܕܡܕܢܚܐ ܕܐܬܘܪ̈ܝܐ, প্রতিবর্ণীকৃত: ʿĒḏtā Qaddīštā wa-Šlīḥāytā Qāṯōlīqī ḏ-Maḏnḥā ḏ-ʾĀṯūrāyē; আরবি: كنيسة المشرق الآشورية الرسولية الجاثلقية المقدسة), নামে পরিচিত, হল একটি পূর্বদেশীয় খ্রীষ্টান মণ্ডলী যা ঐতিহাসিক পূর্বদেশীয় মণ্ডলীর ঐতিহ্যবাহী খ্রীষ্টতত্ত্ব ও মণ্ডলীতত্ত্ব অনুসরণ করে থাকে। এটি সিরীয় খ্রীষ্টধর্মের পূর্বদেশীয় শাখার অন্তর্ভুক্ত এবং পূর্ব সিরীয় আচার-অনুষ্ঠানের অন্তর্ভুক্ত সাধু আদ্দাই ও মারির আচার-অনুষ্ঠান পালন করে। এটি পূর্ব আরামীয় ভাষার একটি উপভাষা সিরীয় ভাষায় কথিত হয় এবং এর সিংহভাগ অনুসারী নৃতাত্ত্বিকভাবে অশূরীয় জাতির লোক।\nএছাড়া ভারতে মণ্ডলীটির একটি মহাধর্মপ্রদেশ অবস্থিত, যেটি ভারতীয় কল্‌দীয় সিরীয় মণ্ডলী হিসেবে পরিচিত। অশূরীয় মণ্ডলীর প্রধান কার্যালয়টি ইরাকের উত্তরভাগের ইরাকি কুর্দিস্তান অঞ্চলের এর্বিল শহরে অবস্থিত। আদিতে এটি প্রাচীন অশূর রাজ্যে প্রবর্তিত হয়েছিল, যা বর্তমানে দক্ষিণ-পূর্ব তুরস্ক, উত্তর-পূর্ব সিরিয়া এবং উত্তর-পশ্চিম ইরান জুড়ে অবস্থিত। ২০১৫ সাল থেকে অশূরীয় মণ্ডলীর সর্বপ্রধান যাজক হলে কাথলিকস-পিতৃকুলপতি ৩য় মার গেওয়ার্গিস।\nপূর্বদেশীয় অশূরীয় মণ্ডলী দাবি করে যে এটি ঐতিহাসিক পূর্বদেশীয় মণ্ডলীর সাথে ধারাবাহিকতা রক্ষা করে চলেছে। এটি প্রাচ্যদেশীয় সনাতনপন্থী মণ্ডলীসমূহ কিংবা পূর্বদেশীয় সনাতনপন্থী মণ্ডলী কোনওটির সাথেই মৈত্রীবদ্ধ নয়। অশূরীয় মণ্ডলীর একটি দলছুট শাখা রোমের পবিত্র পোপরাজ্যের সাথে সম্পূর্ণ মৈত্রীস্থাপন করে, যার নাম কল্‌দীয় ক্যাথলিক মণ্ডলী।\n\n\n== তথ্যসূত্র =="}