{"pageid": 1331964, "title": "জ্যাকলিন ফ্লিউরি", "url": "https://bn.wikipedia.org/wiki?curid=1331964", "content": "জ্যাকলিন মারি ফ্লিউরি (জন্ম ১২ই ডিসেম্বর ১৯২৩) ছিলেন ফরাসি প্রতিরোধের একজন প্রাক্তন সদস্য।\n\n\n== জীবন ==\nতাঁর জন্ম নাম ছিল জ্যাকলিন মারি। তিনি ছিলেন একজন সামরিক প্রকৌশলী, ডেসায়ার মারির কন্যা। ডেসায়ার ১৯৩৯ সালে দ্বিতীয় বিশ্বযুদ্ধ শুরু হওয়ার সময় ভার্সাইতে কর্মরত ছিলেন। ১৯৪০ সালে জার্মানরা ফ্রান্স আক্রমণ করলে জ্যাকলিন এবং তাঁর মা গৃহ হারা হন, এবং তিনি নিজের বাবা-মা এবং ভাই পিয়েরের সাথে ফরাসি প্রতিরোধে যোগ দেন। \nডিফেন্স দে লা ফ্রান্সের প্রকাশনার সঙ্গে যুক্ত দলে জ্যাকলিন যোগদান করেন এবং রেনোঁর কাজের সাথে সাথে ভার্সাই এলাকায় এই নিষিদ্ধ পত্রিকাটি বিতরণ করে ছিলেন। তিনি পিয়েরে-জিন হারবিঙ্গার দ্বারা পরিচালিত \"মিথ্রিডেটস নেটওয়ার্ক\" (ফরাসি:  [১]Réseau Mithridate)-এরও অংশ ছিলেন, এটি  সিক্রেট ইন্টেলিজেন্স সার্ভিসকে তথ্য প্রেরণ করত।\n১৯৪৪ সালের ৩রা ফেব্রুয়ারি, নিজের বাবা-মায়ের সাথে জ্যাকলিন গ্রেপ্তার হন, এবং ফ্রেসনেসে জেলে তাঁদের রাখা হয়েছিল। তিনি এবং তাঁর মা দুজনেই জেনেভিয়েভ ডি গল-অ্যান্টোনিওজ এবং জার্মেইন টিলিয়নের সাথে রাভেনসব্রুক কনসেনট্রেশন ক্যাম্পে বন্দী ছিলেন। ১৯৪৫ সালের এপ্রিলে, চেকোস্লোভাকিয়ার দিকে জোর করে \"মৃত্যুর যাত্রা\" করার সময়, তিনি এবং তাঁর মা পালিয়ে যান; সোভিয়েত সেনাবাহিনী তাঁদের উদ্ধার করেছিল এবং ৩০শে মে তাঁরা ফ্রান্সে পৌঁছেছিলেন। ১৯৪৬ সালে, তিনি বিয়ে করেন এবং তাঁর নাম হয় ম্যাডাম ফ্লুরি।  পরবর্তীকালে তার পাঁচটি সন্তান হয়েছিল। \nযুদ্ধের পরে, তিনি \"প্রাক্তন প্রতিরোধ বিতাড়িত এবং বন্দীদের জাতীয় সমিতি\"তে (ফরাসি: [২]Association nationale des anciennes déportées et internées de la Résistance) যোগদান করেন। ২০০২ সালে জেনেভিয়েভ দে গল-অ্যান্টোনিওজের মৃত্যুর পরে তিনি সভাপতি হন, এরপর সংগঠনটি সোসাইটি অফ ফ্যামিলি অ্যাণ্ড ফ্রেন্ডস অফ ফর্মার রেজিস্ট্যান্স ডিপোর্টীস অ্যাণ্ড ইন্টারনিস (ফরাসি: Société des familles et amis des anciennes déportées et internées de la Résistance) এর সাথে একীভূত হয়। তিনি ৩১তম মহিলা যিনি গ্র্যান্ড অফিসার দে লা লেজিওন ডি'অনার উপাধিতে ভূষিত হন।\n\n\n== তথ্যসূত্র =="}