{"pageid": 1005057, "title": "লিভিভ", "url": "https://bn.wikipedia.org/wiki?curid=1005057", "content": "ল্ভিভ্, লিভিভ বা লিভিউ, পশ্চিম ইউক্রেনের বৃহত্তম ও সমগ্র ইউক্রেনের সপ্তম বৃহত্তম শহর। ২০২০ সালের হিসাব অনুযায়ী এর জনসংখ্যা ৭,২৪,৩১৪। লিভিউ ইউক্রেনের অন্যতম সাংস্কৃতিক কেন্দ্র।\nরুথেনিয়ার রাজা দানিয়েলের জ্যেষ্ঠ পুত্র লিওর সম্মানে শহরটির নামকরণ করা হয়েছে। পোল্যান্ডের অধিপতি দ্বিতীয় কাসিমির ইউক্রেন জয় করার পর ১২৭২ থেকে ১৩৪৯ সাল পর্যন্ত এটি গালিসিয়া-ভোলহাইনিয়া রাজ্যের রাজধানী ছিল। ১৪৩৪ সাল থেকে এটি পোল্যান্ডের শাসনাধীন রুথেনিয়া ভোইভোডশিপের আঞ্চলিক রাজধানী হিসেবে স্বীকৃত ছিল। ১৭৭২ সালে পোল্যান্ড বিভক্ত হলে লিভিউকে হাবসবুর্গ গালিসিয়া ও লোদোমেরিয়া রাজত্বের রাজধানী করা হয়। ১৯১৮ সালে সংক্ষিপ্ত সময়ের জন্য লিভিউ পশ্চিম ইউক্রেনীয় গণপ্রজাতন্ত্রের রাজধানী ছিল। দ্বিতীয় পোলিশ প্রজাতন্ত্র গঠনের সময় এটি লাভোভ ভোইভোডশিপের অন্তর্গত ছিল।\n১৯৩৯ সালে পোল্যান্ড জার্মান-সোভিয়েত শক্তি দ্বারা অধিকৃত হওয়ার পর লিভিউ সোভিয়েত ইউনিয়নের অংশ হয়। ১৯৪৪-৪৬ সালে পোল্যান্ড ও পশ্চিম ইউক্রেনের মধ্যে অধিবাসীর অদল-বদল ঘটে। লিভিউ-ও এই অদল-বদল প্রক্রিয়ার অংশ ছিল। ১৯৯১ সালে শহরটি স্বাধীন ইউক্রেন রাষ্ট্রের অংশ হয়।\nলিভিউ বর্তমানে লিভিউ অব্লাস্টের অংশ।\nলিভিউ ঐতিহাসিক রেড রুথেনিয়া ও গালিসিয়া ঐতিহাসিক অঞ্চলের কেন্দ্র ছিল। শহরের অনেক গুরুত্বপূর্ণ ভবন দ্বিতীয় বিশ্বযুদ্ধের সময় চলা সোভিয়েত ও জার্মান আগ্রাসনের হাত থেকে রক্ষা পেয়েছে। এখানে অনেকগুলো বিখ্যাত ও সুপরিচিত শিক্ষাপ্রতিষ্ঠান রয়েছে। এগুলোর মধ্যে উল্লেখযোগ্য হলো - লিভিউ বিশ্ববিদ্যালয় ও লিভিউ পলিটেকনিক। লিভিউ শহরে একটি ফিলহারমোনিক অর্কেস্ট্রা ও রঙ্গমঞ্চও রয়েছে। এর নগরীকেন্দ্র ইউনেস্কোর বিশ্ব ঐতিহ্য তালিকার অন্তর্গত।\n\n\n== ভূগোল ==\nরতোচিয়া ঊর্ধ্বভূমির কিনারায়, পোলিশ সীমান্ত হতে ৭০ কিলোমিটার এবং পূর্ব কার্পেথীয় পর্বত হতে ১৬০ কিলোমিটার দূরত্বে লিভিউ শহরটি অবস্থিত। সমুদ্রসীমা হতে গড়ে ২৯৬ মিটার উপরে এর অবস্থান। এর সর্বোচ্চ বিন্দু হলো ভিসোকি জামোক বা উঁচু দুর্গ, যা সমুদ্রসীমার ৪০৯ মিটার উপরে অবস্থিত। ঐ দুর্গ থেকে শহরের ঐতিহাসিক কেন্দ্রকে ভালোভাবেই পর্যবেক্ষণ করা সম্ভব হয়।\nপোলতভা নদীর তীরে এবং উঁচু দুর্গের পাদদেশে লিভিউ শহরটি অবস্থিত ছিল। ত্রয়োদশ শতকে পণ্য পরিবহনে শহরটি ভূমিকা রাখত। বর্তমানে লিভিউ শহরের প্রধান সড়ক, মুক্তি সরণি (প্রসপেক্ট ভোবোদি) এবং লিভিউ অপেরা ও ব্যালে রঙ্গমঞ্চের মধ্য দিয়ে পোলতভা নদী সরাসরি প্রবাহিত হয়।\n\n\n=== জলবায়ু ===\nলিভিউয়ের জলবায়ু আর্দ্র মহাদেশীয় ধরনের। এর শীতকাল চরম হলেও গ্রীষ্মকাল মৃদু ধরনের। জানুয়ারি মাসে এর গড় তাপমাত্রা শূন্য ও জুলাই মাসে গড় তাপমাত্রা তেইশ ডিগ্রি সেলসিয়াস। \n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইউক্রেনীয় ভাষায়)\nLviv.com  ওয়েব্যাক মেশিনে আর্কাইভকৃত ২৫ মার্চ ২০২২ তারিখে\nপ্রাতিষ্ঠানিক ভ্রমণ ওয়েবসাইট"}