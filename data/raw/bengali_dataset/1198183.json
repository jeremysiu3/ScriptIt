{"pageid": 1198183, "title": "তিকরিত", "url": "https://bn.wikipedia.org/wiki?curid=1198183", "content": "তিকরিত (আরবি: تِكْرِيت; সিরীয় : ܬܲܓܪܝܼܬܼ Tagrīṯ ) হলো ইরাকের একটি শহর। এটি রাজধানী বাগদাদ থেকে ১৪০ কিলোমিটার (৮৭ মাইল) দূরে অবস্থিত। ২০১২-এর হিসাব অনুযায়ী, এটির জনসংখ্যা প্রায় ১ লক্ষ ৬০ হাজার। \nমূলত আসিরীয় সাম্রাজ্যের সময় এটি একটি দুর্গ ছিল। শহরটি মুসলিম সামরিক নেতা সালাহুদ্দিন আইয়ুবির জন্মস্থান। এটি ইরাকের সাবেক রাষ্ট্রপতি সাদ্দাম হোসেনেরও জন্মস্থান। ২০০৩-সালে ইরাকে মার্কিন আক্রমণের পরে, শহরটি সংঘাতপূর্ণ স্থান হয়ে ওঠে, মার্চ-এপ্রিল ২০১৫ পর্যন্ত তিকরিতের দ্বিতীয় যুদ্ধ সংঘটিত হয়, যার ফলে প্রায় ২৮,০০০ বেসামরিক লোক বাস্তুচ্যুত হয়।  ইরাকি সরকার ৩১ মার্চ, ২০১৫-এ ইসলামিক স্টেটের কাছ থেকে শহরের নিয়ন্ত্রণ পুনরুদ্ধার করে। বর্তমানে এখানে কোনো বড় সংঘাত চলমান নেই। \n\n\n== ইতিহাস ==\n\n\n=== ব্রোঞ্জ যুগ থেকে হেলেনিস্টিক সময়কাল ===\nদজলা নদীর ধারে একটি দুর্গ হিসেবে শহরটি ৬১৫ খ্রিস্টপূর্বাব্দে আসুর শহর আক্রমণের সময় ব্যাবিলনীয় রাজা নাবোপোলাসারের আশ্রয়স্থল হিসাবে অ্যাসিরিয়ার ক্রনিকলে প্রথম উল্লেখ করা হয়েছে।\nতিকরিতকে সাধারণত হেলেনিস্টিক বসতি বির্থ বলে চিহ্নিত করা হয়। \n\n\n=== খ্রিস্টান উপস্থিতি ===\n৬ষ্ঠ শতাব্দী পর্যন্ত, সাসানীয় সাম্রাজ্যের মধ্যে খ্রিস্টান ধর্ম প্রধানত প্রাচ্যের গির্জার অধীনে দ্বিপ্রকৃতিবাদ ছিল। তবে, সহপ্রকৃতিবাদ মিশনারি কাজের ফলে, ৫৫৯ সালে, তিকরিত তার প্রথম বিশপ, আহুদেমেহের অধীনে একটি প্রধান অর্থোডক্স খ্রিস্টান কেন্দ্রে পরিণত হয়।  তিকরিতের মারুথার অধীনে, বিশপপ্রিক একটি ম্যাফ্রিয়ানেতে উন্নীত হয়েছিল এবং শহরের ধর্মীয় এখতিয়ার মধ্য এশিয়া পর্যন্ত প্রসারিত হয়েছিল। \nইসলামী শাসনের প্রথম শতাব্দীতে শহরটিতে প্রধানত সিরিয়াক অর্থোডক্স খ্রিস্টাদের উপস্থিতি ছিল। সিরিয়াক ও আরব খ্রিষ্টান সাহিত্যের একটি গুরুত্বপূর্ণ কেন্দ্র হিসাবে খ্যাতি অর্জন করেছিল। শহরের কিছু বিখ্যাত খ্রিস্টানদের মধ্যে রয়েছে তাগ্রিতের বিশপ কুরিয়াকোস যারা সিরিয়াক অর্থোডক্স গির্জার পিতৃকর্তা হয়ে উঠেছিলেন, এদের মধ্যে অন্যতম ধর্মতত্ত্ববিদ আবু জাকারিয়া দেনহা এবং আবু রাইতা। \nনবম শতাব্দী থেকে তিকরিতের খ্রিস্টানরা কিছু মুসলিম গভর্নরের গৃহীত বিধিনিষেধমূলক ব্যবস্থার কারণে উত্তর দিকে অভিবাসন শুরু করেন। অনেকেই মসুল এবং নিনেভ সমভূমির গ্রামে, বিশেষ করে বাখদিদা এবং তুর আবদিনে বসতি স্থাপন করেন।  খ্রিস্টান সম্প্রদায় একটি ধাক্কা খেয়েছিল যখন সেখানের গভর্নর ১০৮৯ সালে \"গ্রিন চার্চ\" নামে পরিচিত প্রধান ক্যাথেড্রালটি ধ্বংস করার নির্দেশ দেন। মাফ্রিয়ান এবং তিকরিতের কিছু খ্রিস্টানকে মার মাত্তাই মঠে স্থানান্তরিত করতে হয়েছিল, যেখানে মঠের নীচে উপত্যকায় মেরকি নামে একটি গ্রাম প্রতিষ্ঠিত হয়েছিল। পরে একজন গভর্নর ক্যাথেড্রালের পুনর্নির্মাণের অনুমতি দেন। কিন্তু পরবর্তীতে আবারও সেখানে অস্থিরতা তৈরি হয়।\nযাইহোক, ১৪ শতকের শেষের দিকে তৈমুরের দ্বারা ধ্বংস না হওয়া পর্যন্ত শহরটি সিরিয়াক অর্থোডক্স চার্চের একটি গুরুত্বপূর্ণ কেন্দ্র ছিল। ১৮ শতকের পর থেকে শহরে খ্রিস্টানদের উপস্থিতি বিলুপ্ত হয়ে যায়। \n\n\n=== বাইজেন্টাইন থেকে অটোমান সময়কাল ===\nএই শহরটি আরব খ্রিস্টান উপজাতি আইয়াদের বাসস্থান ছিল। আরবরা যখন শহরটি অবরোধ করেছিল তখন তারা গোপনে মুসলমানদের সাহায্য করেছিল। ৬৪০ সালে মুসলমানরা তিকরিতে প্রবেশ করে; তখন থেকে এটি জাজিরা প্রদেশের অংশ হিসাবে বিবেচিত হয়েছিল। পরে আরব ভূগোলবিদরা এটিকে ইরাকের অন্তর্গত বলে গণ্য করেন। \nতিকরিত সংক্ষিপ্তভাবে নিজারি ইসমাইলীদের দ্বারা নিয়ন্ত্রিত ছিল। সেলজুক এর বিরুদ্ধে একটি ব্যর্থ অভিযানের পর, নিজারিরা শহরটি সেখানকার স্থানীয় শিয়া আরবদের কাছে হস্তান্তর করে। \nআরব উকাইলিদ রাজবংশ ১০৩৬ সালে তিকরিত দখল করে।\n১১৩৮ সালের দিকে সে শহরে মিশর ও সিরিয়ার সুলতান সালাহুদ্দিন আইয়ুবি জন্ম হয়। আধুনিক প্রদেশের রাজধানী তিকরিতের নামানুসারে এই শহরটির নামকরণ করা হয়।\nশহরটি ১৩৯৩ সালে তৈমুরের দ্বারা বিধ্বস্ত হয়েছিল। উসমানীয় আমলে তিকরিত একটি ছোট বসতি হিসেবে বিদ্যমান ছিল যা রাক্কা প্রদেশের অন্তর্গত ছিল।\n\n\n=== প্রথম বিশ্বযুদ্ধ এবং পরবর্তী সময় ===\n\n১৯১৭ সালের সেপ্টেম্বরে, প্রথম বিশ্বযুদ্ধের সময় অটোমান সাম্রাজ্যের বিরুদ্ধে একটি বড় অভিযানের সময় ব্রিটিশ বাহিনী শহরটি দখল করে।\nতিকরিতি ইহুদি সম্প্রদায় ১৯৪৮ সালের মধ্যে শহরটি ছেড়ে চলে যায়। সাদ্দাম হোসেন ক্ষমতায় আসার সময় শহরে মাত্র দুটি ইহুদি পরিবার ছিল।\nশহরটি ইরাকের সাবেক রাষ্ট্রপতি সাদ্দাম হোসেনের জন্মস্থান। ইরাকে মার্কিন আক্রমণের পর গঠিত তিকরিতে ইরাকি সরকারের আধিপত্য বিস্তারের চেষ্টা হুসেনের কাছে বিব্রতকর বিষয় হয়ে ওঠে। ৩০ ডিসেম্বর, ২০০৬-এ ফাঁসির পর সাদ্দাম হোসেনকে তিকরিতের কাছে অবস্থিত তার নিজ শহর আল-আওজায় সমাহিত করা হয়েছিল।\n\n\n==== ২০০৩ সালের ইরাক যুদ্ধ এবং পরবর্তী সময় ====\n২০০৩ মার্কিন নেতৃত্বাধীন আক্রমণের প্রথম সপ্তাহগুলিতে, অনেক পর্যবেক্ষক অনুমান করেছিলেন যে সাদ্দাম তার \"শেষ দুর্গ\" হিসাবে তিকরিতে ফিরে আসবেন। সাদ্দামের সৃষ্ট রিপাবলিকান গার্ড সৈন্যদের শহর থেকে বের করে দেওয়ার উদ্দেশ্যে সেখানে প্রচুর বিমান হামলা চালানো হয়। ১৩ এপ্রিল, ২০০৩-এ কয়েক হাজার মার্কিন নৌসেনাবাহিনী এবং অন্যান্য জোট সদস্যদের ৩০০টি সাঁজোয়া যান শহরে একত্রিত হয় এবং তিকরিতের নিয়ন্ত্রণ নেয়। \nপরবর্তীতে, তিকরিতে জোট বাহিনীর দ্বারা বেশ কয়েকটি বিদ্রোহী হামলার ঘটনা ঘটেছিল।\nবাগদাদের পতনের পর, সাদ্দাম হোসেন তিকরিত এবং তার আশেপাশের এলাকায় অবস্থান করছিলেন। প্রায় ছয় মাস আত্মীয়-স্বজন ও সমর্থকদের কাছে লুকিয়ে ছিলেন তিনি। মার্কিন সেনাবাহিনী অবশেষে ১৩ ডিসেম্বর, ২০০৩ তারিখে অপারেশন রেড ডনের সময় সাদ্দাম হোসেনকে বন্দী করে।\n\n২২ নভেম্বর, ২০০৫-এ, মার্কিন সেনাবাহিনী, তিকরিতে সাদ্দাম হোসেনের প্রাথমিক প্রাসাদ কমপ্লেক্সের নিয়ন্ত্রণ সালাদিন প্রদেশের গভর্নরের কাছে হস্তান্তর করে, যিনি ইরাকি সরকারের প্রতিনিধিত্ব করেছিলেন।\n১৮ এপ্রিল, ২০১০-এ আল কায়েদা নেতা আবু আইয়ুব আল-মাসরি এবং আবু আবদুল্লাহ আল-রশিদ আল-বাগদাদি তিকরিতে একটি অভিযানে নিহত হন \n\n\n==== আইএসআইএল বিদ্রোহ (২০১১-১৫) ====\n\nইসলামিক স্টেট অফ ইরাক ২৯ মার্চ, ২০১১-এ তিকরিতে হামলা চালায়। এ হামলায় ৬৫ জন নিহত হন। \n১১ জুন, ২০১৪-এ, উত্তর ইরাক আক্রমণের সময়, ইসলামিক স্টেট অফ ইরাক অ্যান্ড দ্য লেভান্ট শহরটির নিয়ন্ত্রণ নেয় । কয়েক ঘন্টা পরে, ইরাকি সেনাবাহিনী শহরটি পুনরুদ্ধার করার চেষ্টা করে, যার ফলে প্রচণ্ড যুদ্ধ হয়।  ১২ জুন, আইএসয়াইএল অন্তত ১,৫৬৬  ইরাকি বিমান বাহিনীর ক্যাডেটকে তিকরিতের ক্যাম্প স্পিচার থেকে হত্যা করে। হামলার সময় ক্যাম্পে ৪,০০০ থেকে ১১,০০০ নিরস্ত্র ক্যাডেট অবস্থান করছিলেন।  ইরাকি সরকার আইএসয়াইএল এবং আরব সোশ্যালিস্ট বাথ পার্টি- ইরাক অঞ্চলের সদস্যদের উভয়কেই এ হামলার জন্য দায়ী করা হয়।  জুলাই ২০১৪ নাগাদ, সরকারি বাহিনী তিকরিত থেকে নিজেদের সৈন্যদের প্রত্যাহার করে নেয়। \n২৫ সেপ্টেম্বর, ২০১৪-এ, ইসলামপন্থী জঙ্গিরা সেখানে ৭০০ খ্রিস্টাব্দের অ্যাসিরিয়ান গির্জা ধ্বংস করে।  ঐতিহাসিক আল-আরবাইন মসজিদটিও বিস্ফোরিত হয়েছিল, এর আশেপাশের কবরস্থানের ক্ষতি হয়েছিল।\nমার্চ ২০১৫ সালে, ইরাকি সেনাবাহিনী হাশদ শাবি  নামের জনপ্রিয় বাহিনীকে সঙ্গে নিয়ে তিকরিত পুনরুদ্ধারের জন্য একটি অভিযান শুরু করে। ৩১ মার্চ, ইরাকি সরকার দাবি করে যে শহরটি পুনরুদ্ধার করা হয়েছে। \n\n\n== ভূগোল ==\nতিকরিত বাগদাদ থেকে প্রায় ১৬০ কিলোমিটার (৯৯ মাইল) উত্তরে দজলা নদীর তীরে অবস্থিত। \nশহরটি অর্ধ-আন্দোলিত এলাকার মধ্যে অবস্থিত। এটি শাখা এবং উপত্যকা ভেদ করে এবং দজলা নদীর দিকে খুব ঢালু ঢাল দিয়ে শেষ হয়, যার উচ্চতা ৪৫-৫০ মিটার।\n\n\n== জলবায়ু ==\nকোপেন-গিগার জলবায়ু শ্রেণিবিভাগ সিস্টেম শহরটির জলবায়ুকে মরুজ জলবায়ু (BWh) হিসাবে উল্লেখ করে। \n\n\n== সংস্কৃতি এবং সম্প্রদায় ==\n২০০৩ সালের ইরাক যুদ্ধের সময় তিকরিত জাদুঘরটি ক্ষতিগ্রস্ত হয়েছিল। \nতিকরিত বিশ্ববিদ্যালয় ১৯৮৭ সালে প্রতিষ্ঠিত হয়েছিল এবং এটি ইরাকের বৃহত্তম বিশ্ববিদ্যালয়গুলির মধ্যে একটি।\nতিকরিত স্টেডিয়াম একটি বহুমুখী স্টেডিয়াম যা বেশিরভাগ ফুটবল ম্যাচের জন্য ব্যবহৃত হয়। এটি সালাহ আদ দিন এফসির হোম স্টেডিয়াম। এটির ধারণক্ষমতা ১০,০০০ দর্শক।তিকরিতে ৩০,০০০ আসনের ধারণক্ষমতার ফিফার আন্তর্জাতিক মানসম্পন্ন একটি নতুন বিশ্ব-মানের স্টেডিয়ামও তৈরি করা হচ্ছে। \n\n\n== সামরিক সুবিধা ==\nইরাকি বিমান বাহিনীর তিকরিতে বেশ কয়েকটি বিমান ঘাঁটি রয়েছে। যেমনঃ তিকরিত দক্ষিণ বিমান ঘাঁটি, তিকরিত পূর্ব বিমান ঘাঁটি এবং আল সাহরা এয়ারফিল্ড (তিকরিত এয়ার একাডেমি, পূর্বে ক্যাম্প স্পিচার )।\n\n\n== পরিবহন ==\nতিকরিত শহরে দুটি ছোট বিমানবন্দর রয়েছে। সেগুলো হলো:\n\nতিকরিত পূর্ব বিমানবন্দর\nতিকরিত দক্ষিণ বিমানবন্দর\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\nHow Tikrit has Changed the War - Counteroffensive in Tikrit March 2015\nIraq Image - Tikrit Satellite Observation  ওয়েব্যাক মেশিনে আর্কাইভকৃত ৩ মার্চ ২০১৬ তারিখে\nBBC NEWS: Tikrit: Iraq's last stronghold\nGlobalSecurity.org: Tikrit\nAl Sahra Airfield\n\n\n== আরও দেখুন ==\nকারবালা\nকুফা\nবাগদাদ"}