{"pageid": 1074246, "title": "জামিয়া নূরিয়া ইসলামিয়া", "url": "https://bn.wikipedia.org/wiki?curid=1074246", "content": "জামিয়া নূরিয়া ইসলামিয়া (সংক্ষেপে মাদ্রাসায়ে নূরিয়া) ঢাকা জেলার কামরাঙ্গীরচরে অবস্থিত একটি কওমি মাদ্রাসা। ১৯৬৫ সালে মোহাম্মদুল্লাহ হাফেজ্জী এই মাদ্রাসা প্রতিষ্ঠা করেন। এটি বেফাকুল মাদারিসিল আরাবিয়া বাংলাদেশের অন্তর্ভুক্ত। মাদ্রাসার বর্তমান মহাপরিচালক আতাউল্লাহ হাফেজ্জী।\n\n\n== ইতিহাস ==\nআশরাফ আলী থানভীর শিষ্য মোহাম্মদুল্লাহ হাফেজ্জী ১৯৬৫ সালে এই মাদ্রাসাটি প্রতিষ্ঠা করেন। ধর্মীয় শিক্ষার বিভিন্ন বিষয়ে সর্বোচ্চ স্তর চালু করার প্রত্যয়ে ১ নভেম্বর ১৯৯৮ তারিখে আনুষ্ঠানিকভাবে মাদ্রাসাকে জামিয়া স্তরে উন্নীত করে ‘জামিয়া নূরিয়া ইসলামিয়া’ (অনু. নূরিয়া ইসলামিয়া বিশ্ববিদ্যালয়) করা হয়েছে। মাদ্রাসার শিক্ষক সংখ্যা ৯১ জন।\n\n\n== প্রকাশনা ==\n\nমাদ্রাসাটি থেকে মাসিক রহমত নামে একটি মাসিক ইসলামি পত্রিকা প্রকাশিত হত, যার প্রকাশনা বর্তমানে বন্ধ রয়েছে। মোহাম্মদুল্লাহ হাফেজ্জী এই পত্রিকার প্রতিষ্ঠাতা। পত্রিকাটিতে সাধারণত কুরআন, হাদিস, ইসলামি ফিকহ, দৈনন্দিন জীবনের নানাবিধ মাসলা-মাসায়েল সহ নানাবিধ ইসলামিক প্রবন্ধ প্রকাশিত হয়। ১৯৯১ সালে আহমাদুল্লাহ আশরাফের নামে মাসিক রহমত পত্রিকার ডিক্লারেশন নেওয়া হয়। এরপর থেকে এটি অনিয়মিতভাবে প্রকাশিত হয়ে আসছে। ২০০১ থেকে ২০০৫ সাল পর্যন্ত বন্ধ থাকার পর এটি পুনরায় চালু হয়। মানযুর আহমাদ এই পত্রিকার সম্পাদক। ২০১৪ সালে এই পত্রিকায় ইসলাম ধর্মের নামে বিভিন্নভাবে উগ্র মতবাদ প্রকাশ করার অভিযোগ উঠায় পত্রিকাটি বন্ধ করে দেওয়া হয়। ২০১০ সালের দিকে একটি গোয়েন্দা সংস্থা পত্রিকাটির বিরুদ্ধে ব্যবস্থা নেওয়ার জন্য স্বরাষ্ট্র মন্ত্রণালয়ে সুপারিশ করেছিল। কারণ হিসেবে উল্লেখ করা হয়, পত্রিকায় প্রকাশিত মতামত বা লেখা জঙ্গি কিংবা উগ্র মতামত প্রচারে, উত্থানে সহযোগিতা করবে।\n\n\n== আরও দেখুন ==\nদেওবন্দি\nকওমি মাদ্রাসা\nদারুল উলুম দেওবন্দ\nআল জামিয়া আল ইসলামিয়া পটিয়া\nবাংলাদেশের কওমি মাদ্রাসার তালিকা\n\n\n== তথ্যসূত্র =="}