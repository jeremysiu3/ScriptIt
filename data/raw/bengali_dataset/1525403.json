{"pageid": 1525403, "title": "শায়খ ফাতি আল-মাওসিলির মাজার", "url": "https://bn.wikipedia.org/wiki?curid=1525403", "content": "শায়খ ফাতি আল-মাওসিলির মাজার ( আরবি : مرقد فتحي الموصلي) ইরাকের মসুলে অবস্থিত একটি ধর্মীয় স্থাপনা। এই স্থাপনায় একটি আধুনিক মসজিদ এবং একটি নবম শতাব্দীর সমাধিসৌধ রয়েছে।  এখানে একজন তপস্বী এবং হাদিস প্রণেতা আল-ফাতহ আল-মাওসিলির দেহাবশেষ সমাহিত করা হয়েছে। স্থাপনার বর্তমান দুটি ভবন আধুনিক। ২০১৪ সালে ইসলামিক স্টেট অফ ইরাক অ্যান্ড দ্য লেভান্ট ভবনটি  ভেঙে ফেলে। পরে ভবনগুলো ব্যাপকভাবে পুনর্নির্মাণ করা হয়।\n\n\n== ইতিহাস ==\nসেলজুকদের সময়, ৮৩৫ সালে আল-ফাতি আল-মাওসিলির কবরের উপরে এই সমাধিসৌধটি নির্মিত হয়েছিল। এটি বহুবার সংস্কার করা হয়েছে। এর মধ্যে ১৭৬০ সালে পুরোপুরি পুনর্নির্মাণ করা হয়। ২০০১ সালে একজন ধনী ব্যবসায়ী, সৈয়দ গান্নেম আল-দাব্বাগ, মাজারের পাশে একটি নতুন মসজিদ প্রতিষ্ঠা করেন। একই বছর মাজারটিও সংস্কার করা হয়েছিল।\n২০১৪ সালে, ইসলামিক স্টেট অফ ইরাক অ্যান্ড দ্য লেভান্ট মসুল শহর দখল করে এবং শহরের ঐতিহাসিক মাজারগুলি ভেঙে ফেলার নির্দেশ দেয়। স্থানীয় বাসিন্দারা সমাধিস্থলটি রক্ষা করার চেষ্টা করেছিল। কিন্তু সন্ত্রাসীরা রাতের বেলা ফিরে এসে এটি ধ্বংস করে দেয়। ফাতহি আল-মাওসিলির মাজারটি বুলডোজার দিয়ে ভেঙে ফেলা হয় এবং পরে মসজিদটিও ধ্বংস করা হয়।\n২০২১ সালে মাজার ও মসজিদের পুনর্নির্মাণ কাজ শুরু হয়। ২০২২ সালে এটির কাজ পুরোপুরি শেষ হয়। নতুন স্থাপত্যশৈলীতে নির্মিত মাজারটির দরজা ২০২২ সালে আনুষ্ঠানিকভাবে খুলে দেওয়া হয়।\n\n\n== স্থাপত্য ==\n\n\n=== ধ্বংসের আগে (৮৩৫ - ২০১৪) ===\nশেখ ফাতির সমাধিসৌধটি একটি কক্ষ নিয়ে গঠিত। সিঁড়ি দিয়ে সমাধিসৌধের মাটির নিচে যাওয়া যায়। এখানে আল-ফাতহ আল-মাওসিলির কবর রয়েছে। সমাধিসৌধের উপরে সেলজুক আমলের একটি খাঁজকাটা গম্বুজ ছিল। মাজারে সেলজুক আমলের কয়েকটি খাঁজও ছিল।\nমসজিদের নামাজকক্ষটি ঘনক আকৃতির চতুর্ভুজাকার স্তম্ভ দ্বারা গঠিত। সেখানে মার্বেল খচিত সমতল মিহরাব ছিল। এছাড়া নামাজকক্ষে  কুরআনের আয়াত খোদাই করা ছিল।  মসজিদটির শীর্ষে একটি মাত্র বৃত্তাকার গম্বুজ রয়েছে।\n\n\n=== পুনর্গঠনের পর (২০২২) ===\nনতুন মসজিদ ও মাজার উভয়ই একই ধরনের নকশায় তৈরি করা হয়েছে। প্রতিটি ভবনের উপরে একটি করে উঁচু গম্বুজ রয়েছে। শায়খ ফাতহির কবর তার মাজারের গম্বুজের নিচে অবস্থিত। এখানে তার কবরের উপরে একটি সিমেন্টের সমাধিফলক দেখা যায়।\n\n\n== তথ্যসূত্র =="}