{"pageid": 1526069, "title": "ছোট ইমামবাড়া", "url": "https://bn.wikipedia.org/wiki?curid=1526069", "content": "ছোট ইমামবাড়া, যা ছোট ইমামবাড়া বা ইমামবাড়া হুসেনাবাদ মুবারক নামেও পরিচিত, ভারতের উত্তর প্রদেশের লখনউ শহরে অবস্থিত একটি স্মৃতিস্তম্ভ। এটি তৈরি করতে ৫৪ বছর সময় লেগেছে। আওয়াধের নবাব মুহাম্মদ আলী শাহ ১৮৩৮ সালে শিয়া মুসলমানদের জন্য একটি ইমামবাড়া হিসেবে নির্মাণ করেন। পরবর্তীতে এখানে নবাব ও তার মাকে সমাহিত করা হয়। এখানে নবাব ও মায়ের কবর পাশাপাশি শায়িত আছে।\nপঞ্জেতান বা পবিত্র পাঁচজনের গুরুত্ব তুলে ধরতে এটিতে পাঁচটি প্রধান দরজা রয়েছে। এই ইমামবাড়ায় দুটি হল এবং একটি শেহনাশীন (একটি মঞ্চ যেখানে ইমাম হুসাইনের জারিহ রাখা হয়) রয়েছে। জারিহ হলো ইরাকের কারবালায় ইমাম হুসাইনের কবরের উপর রাখা প্রতিরক্ষামূলক গ্রিল বা কাঠামোর একটি প্রতিরূপ। আজাখানার বিশাল সবুজ ও সাদা সীমানা ঘেরা হলটি ঝাড়বাতি এবং প্রচুর স্ফটিক কাচের প্রদীপ দিয়ে সাজানো হয়েছে। প্রকৃতপক্ষে, এই অলংকরণের জন্যই ইউরোপীয় দর্শনার্থী এবং লেখকরা ইমামবাড়াটিকে আলোর প্রাসাদ নামে ডাকত। বাইরের দেয়ালে ইসলামি ক্যালিগ্রাফিতে কুরআনের আয়াত দিয়ে সুন্দরভাবে সাজানো হয়েছে।\n\n\n== সংক্ষিপ্ত বিবরণ ==\n\nছোট ইমামবাড়াটি বড় ইমামবাড়ার পশ্চিমে অবস্থিত এবং রুমি দরওয়াজা  নামে পরিচিত একটি মনোরম প্রবেশদ্বার রয়েছে। বিশেষত মহররমসহ বিভিন্ন উৎসবে ঝাড়বাতি দিয়ে সাজানো হয় বলে এটিকে \"আলোর প্রাসাদ\" বলা হয়।\nএর ভেতরের ঝাড়বাতিগুলো বেলজিয়াম থেকে আনা হয়েছিল। ভবনের ভেতরে মুহাম্মদ আলী শাহের মুকুট এবং আনুষ্ঠানিক তাজিয়াও রয়েছে। দুর্ভিক্ষ থেকে মুক্তি পেতে  হাজার হাজার শ্রমিক এই প্রকল্পে কাজ করেছিল।\nইমামবাড়ার স্বর্ণখচিত গম্বুজ, ছোট-বড় মিনার ও সুউচ্চ ছাদ এর সৌন্দর্য বৃদ্ধি করেছে। এর ভেতরে নবাব মুহাম্মদ আলী শাহ ও তার পরিবারের সদস্যদের সমাধি রয়েছে। এছাড়াও এখানে তাজমহলের অনুরুপ নকশা ব্যবহার করে  মোহাম্মদ আলি শাহের মেয়ে ও তাঁর স্বামীর কবর হিসেবে তৈরি করা হয়েছে। দেয়ালগুলো আরবি ক্যালিগ্রাফি  দিয়ে সাজানো হয়েছে।\nইমামবাড়ার ভেতরের ঝরনা ও জলাধারের পানি সরাসরি গোমতী নদী থেকে সরবরাহ করা হতো।\n\n\n=== নবাব মোহাম্মদ আলী শাহ বাহাদুর (অবধের তৃতীয় নবাব) এর কন্যা রাজকুমারী আসিয়া বেগমের সমাধি ===\nএই কাঠামোটিতে নবাব মুহাম্মদ আলী শাহের মেয়ে আসিয়া বেগম সাহিবার সমাধিস্থল আছে। এছাড়া আরও দুটি কবর রয়েছে। এটি দেখতে ছোট আকারের তাজমহল মনে হয়।\n\n\n=== কোষাগার ===\nইমামবাড়ার ভারসাম্য রক্ষার্থে আরেকটি স্থাপনা নির্মাণ করা হয়। এটি কোষাগার হিসেবে ব্যবহার করা হতো।\n\n\n=== হোসেনাবাদ মসজিদ ===\nএই মসজিদটি একটি উঁচু মঞ্চে নির্মিত। এর প্রান্তে দুটি বড় মিনার আছে। মসজিদের দেয়াল ফুলের নকশা এবং কুরআনের ক্যালিগ্রাফি দিয়ে খুব সুন্দরভাবে সাজানো হয়েছে।\n\n\n== সাতখণ্ড ==\n\n\"সাতখন্ডা\" শব্দের অর্থ সাততলা। কিন্তু এই সুসজ্জিত পর্যবেক্ষণ দুর্গটির নির্মাণকাজ চারতলা পর্যন্ত গিয়েই বন্ধ হয়ে যায়। নবাব মুহাম্মদ আলী শাহ ১৮৩৭ থেকে ১৮৪২ সালের শাসনকালে এটি নির্মাণের নির্দেশ দেন। এটি মূলত একটি পর্যবেক্ষণ দুর্গ হিসেবে তৈরি করা হয়েছিল। এখান থেকে লখনউয়ের পুরনো শহরের দৃশ্য পর্যবেক্ষণ করা যায়। দুর্গে বড় বড় তিন খিলানযুক্ত জানালা এবং কক্ষ রয়েছে। সিঁড়ি দিয়ে এর বিভিন্ন তলায় যাওয়া যায়।\n\n\n== অনুপযুক্ত সংস্কার ==\nভবনটি সংস্কার করা হয়েছে। কিন্তু এই সংস্কার প্রক্রিয়ার সমালোচনা করা হয়েছে। ২০১৬ সালে দ্য ইকোনমিস্ট লিখেছিল যে, \"ভবনটিকে সম্প্রতি আধুনিক সিমেন্ট দিয়ে ‘সংস্কার’ করা হয়েছে। ফলে এর সূক্ষ্ম প্লাস্টারের কাজ নষ্ট হয়েছে।\" \n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}