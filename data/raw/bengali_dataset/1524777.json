{"pageid": 1524777, "title": "খামর", "url": "https://bn.wikipedia.org/wiki?curid=1524777", "content": "খামর বা খমর (আরবি: خمر) হল একটি আরবি শব্দ, যার অর্থ হল মাদক বা নেশাজাতীয় দ্রব্য।  খামার বলতে সাধারণত মদ, দ্রাক্ষাসুরা, হিরোইন ও গাঁজার মতো মাদক ও নেশাদায়ক বস্তুকে বোঝানো হয়।  ফিকহ শাস্ত্রে খামার বলতে এমন কিছু নিষিদ্ধ পদার্থ বোঝায়, যা সেবন করলে মানুষের জ্ঞান লোপ পায়। তবে খামরের ব্যাখ্যা বা সংজ্ঞা মাযহাবের উপর নির্ভর করে। মালিকি, শাফেঈ, হাম্বলি এবং আহলে হাদিস ফকীহগণ ঐতিহ্যগতভাবে আঙ্গুর, খেজুর ও অনুরূপ পদার্থ দিয়ে তৈরি যেকোন নেশাকর পানীয়কে খামার হিসেবে বর্ণনা করেছেন।  তবে হানাফী ফকীহগণ এই শব্দকে পানীয়ের একটি সংকীর্ণ পরিসরের মধ্যে সীমাবদ্ধ রেখেছেন।  তবে এতে সকলে ঐক্যমত্য পোষণ করেন যে, যে পদার্থ সেবনের ফলে মানুষের জ্ঞান লোপ পায়, তা-ই খামর হিসেবে গণ্য হবে। কিছু আইনবিদ উক্ত সংজ্ঞা অনুযায়ী, আফিম ও গাঁজার মতো অন্যান্য নেশাজাতীয় দ্রব্যকেও খামর হিসেবে শ্রেণীবদ্ধ করেছেন নবি মোহাম্মদ থেকে বর্ণিত একটি হাদিসের উপর ভিত্তি করে, যেখানে তিনি বলেন যে: প্রত্যেক নেশাজাতীয় দ্রব্যই খামর (মদ) এবং প্রতিটি নেশাজাতীয় দ্রব্যই হারাম।  তবে নবী মুহাম্মাদ থেকে বর্ণিত অন্যান্য হাদীসে ইঙ্গিত দেওয়া হয়েছে যে, খামর কেবল দুটি উদ্ভিদ আঙ্গুর ও খেজুর থেকে তৈরি করা যেতে পারে।  কিছু ফকীহ বিশেষ করে হানাফী মাজহাবের আলেমরা খামর ধারণাটিকে আক্ষরিক অর্থে গ্রহণ করেন এবং শুধুমাত্র আঙ্গুরের (বা খেজুর) অ্যালকোহলযুক্ত পানীয় নিষিদ্ধ মনে করেন। অন্যান্য ফল, শস্য বা মধু দিয়ে তৈরি করা নেশাহীন পানীয় পান করার অনুমতি দেন। তবে এটি একটি সংখ্যালঘু মত এবং হানাফি মাজহাবের অধিকাংশ ফকিহ তা গ্রহণ করেননি।  \nধর্মে নিষিদ্ধ বা হারাম ঘোষিত হলেও ঐতিহাসিকভাবে অনেক মুসলিম অভিজাত ব্যক্তি মদ্যপান করতেন, যাদের মধ্যে উমাইয়া, আব্বাসীয় এবং আল-আন্দালুস ও মিশর শাসনকারী অনেক রাজবংশ অন্তর্ভুক্ত ছিল।  আধুনিক মুসলিম দেশগুলিতে অ্যালকোহল সেবন বা মদ্যপানের হার খুবই কম এবং বেশ কয়েকটি দেশে এটি সম্পূর্ণরূপে নিষিদ্ধ। কিছু দেশে এটি কঠোরভাবে নিয়ন্ত্রণ করা হয় (যেমন: শুধুমাত্র ব্যক্তিগত স্থানে বা অমুসলিমদের সেবনের অনুমতি)। তবে কিছু সংখ্যক মুসলমান মদ্যপান করে এবং বিশ্বাস করে যে, মদ্যপান কুরআনে নিষিদ্ধ নয়। যদিও কুরআনে স্পষ্টভাবে তা হারাম ঘোষণা করা হয়েছে। মুসলিম সংখ্যাগরিষ্ঠ দেশগুলি বিভিন্ন ধরণের আঞ্চলিক পানীয়; যেমন আরাক ও রাকি উৎপাদন করে। মধ্যপ্রাচ্যে বিশেষত মিশরে (যেখানে এটি বৈধ) ও ইরানে (যেখানে নিষিদ্ধ) আঙ্গুর চাষের একটি দীর্ঘ ঐতিহ্য রয়েছে।\n\n\n== শাস্ত্রীয় ভিত্তি ==\nকুরআনের কয়েকটি আয়াতে খামর বা মাদক নিষিদ্ধ হিসেবে বর্ণনা করা হয়েছে:\"তারা তোমাকে খামর (মাদকদ্রব্য) ও জুয়া সম্পর্কে জিজ্ঞাসা করে। বলো, এতে মানুষের বড় গুনাহ এবং কিছু উপকারও রয়েছে। কিন্তু এর গুনাহ তার উপকারের চেয়ে বড়।\"\"হে ঈমানদারগণ! তোমরা যখন মাতাল অবস্থায় থাক, তখন সালাতের (নামাজের) কাছেও যেও না, যতক্ষণ না তোমরা বুঝতে পারো, যা তোমরা বলছো।\"হে ঈমানদারগণ! নিশ্চয়ই খামর (মাদকদ্রব্য), জুয়া, মূর্তির জন্য উৎসর্গ ও ভাগ্য নির্ধারণকারী তীর—এসব শয়তানের কাজের অপবিত্রতা (থেকে সৃষ্ট)। সুতরাং এগুলো থেকে দূরে থাকো, যাতে তোমরা সফল হতে পারো।\"ইমাম আহমাদ বর্ণনা করেছেন যে, আবু মাইসারাহ  বলেছেন যে, এই আয়াতগুলি নাজিল হয়েছিল যখন উমর আল্লাহর কাছে দোয়া করেছিলেন: হে আল্লাহ, আমাদের জন্য খামর বা মদ সম্পর্কে একটি স্পষ্ট বিধান দান করুন। \nঅনেক মুসলমান বিশ্বাস করেন যে, কুরআনের মধ্যে মদের নিষিদ্ধতা ধাপে ধাপে প্রকাশ করা হয়েছিল, যাতে মুসলিমরা ধীরে ধীরে মদ্যপান থেকে বিরত হয়ে সম্পূর্ণ নিষেধাজ্ঞার দিকে অভ্যস্ত হতে পারে। কারণ, হঠাৎ করে মদ নিষিদ্ধ করা কঠিন ও বাস্তবিকভাবে কষ্টকর হতে পারে। তাই ইসলামি শরিয়াহ অনুযায়ী, প্রথমে মদকে কিছুটা নিরুৎসাহিত করা হয়েছে; পরে নামাজের সময় মদ পান থেকে নিষেধ করা হয়েছে এবং সবশেষে সম্পূর্ণরূপে হারাম ঘোষণা করা হয়েছে।\n\n\n=== শাস্তি ===\nকুরআন মদ্যপানের জন্য কোন শাস্তির বিধান দেয়নি। তবে হাদিসে মদ্যপানের শাস্তির কথা আলোচনা করা হয়েছে। আনাস ইবনে মালিক থেকে বর্ণিত একটি সহিহ হাদিসে পাওয়া যায় যে, নবি মুহাম্মদ মদ্যপানের অভিযোগে অভিযুক্ত একজন ব্যক্তিকে দুটি খেজুরের ডাল দিয়ে ৪০টি বেত্রাঘাত করার নির্দেশ দিয়েছিলেন।  সৌদি আরবের পণ্ডিত সালেহ আল-মুনাজ্জিদ বলেছেন যে, সহীহ মুসলিমে (৩২৮১) আনাস থেকে বর্ণিত একটি হাদিসে বলা হয়েছে যে, নবি মুহাম্মদ মদ পানকারী একজনকে খেজুরের ডাল খুলে জুতা দিয়ে বেত্রাঘাত করেছিলেন।  ইসলামের ইতিহাসের প্রায় সকল মুসলিম আইনজ্ঞ একমত যে, মদ্যপানকারীকে ৪০টি বেত্রাঘাত করা হবে।\n\n\n== ব্যাখ্যা ==\n\n\n=== সব ধরনের মদ্যপান নিষিদ্ধ, নাকি শুধুমাত্র মদ? ===\nপ্রাথমিক যুগের খলিফারা সৈন্যদের মধ্যে রান্না করা মদ (তিলায়া') বিতরণ করতেন। কারণ রান্নার ফলে এই মদে মাদকতা থাকতো না (অ্যালকোহল নষ্ট হয়ে যেত)। তবে এই পদ্ধতিতেও কখনো কখনো পাত্রের মধ্যে গাঁজন (জোশ) প্রক্রিয়া পুনরায় শুরু হওয়ার সম্ভাবনা থাকত; তাই উমর ইবনে আব্দুল আজিজ এই ধরনের পানীয় নিষিদ্ধ করতে বাধ্য হন। \nযুক্তিবাদী ইসলামি ধর্মতাত্ত্বিক ধারা মু'তাজিলাদের মত প্রাথমিক হানাফি ফকিহগণও মদ্যপানকে অবৈধ বলে স্বীকার করত।  তবে তারা মদ্যপান নিষিদ্ধ হওয়ার সংজ্ঞাকে কেবলমাত্র আঙ্গুরের রসের গাঁজনের মধ্যেই সীমাবদ্ধ রাখতেন। কোনো কোনো হানাফি আলিম; বিশেষ করে আবু হানিফা ও আবু ইউসুফের অনুসারী একটি ক্ষুদ্র অংশের মতে, মধু, যব, গম বা বাজরার মাধ্যমে উৎপাদিত মদ; যেমন বিয়ার, হুইস্কি বা ভদকা ইত্যাদি পান করা বৈধ, যতক্ষণ না এসবের মাধ্যমে মদ্যপান করে মাতাল হওয়ার উদ্দেশ্য থাকে। তবে আঙ্গুরজাত সমস্ত মদকে সর্বসম্মতিক্রমে পুরোপুরি হারাম বলে বিবেচনা করা হত। \nএটি ফিকহের অন্যান্য মতের সাথে সম্পূর্ণ সাংঘর্ষিক; কারণ অন্য সকল মাযহাবে সব রকমের মাদকদ্রব্যের ব্যবহারে নিষেধাজ্ঞা আরোপ করে।  তবে হানাফিরা তাদের এই অবস্থানকে খলিফা উমর ইবনুল খাত্তাব ও সাহাবি আব্দুল্লাহ ইবনে মাসউদের মতামতের ওপর ভিত্তি করে ন্যায্যতা দিতেন।  \n\nমুসলিম আন্দালুসি দার্শনিক ও বিচারক ইবনে রুশদ তার তুলনামূলক ইসলামি আইন শাস্ত্রের বিশ্বকোষে ব্যাখ্যা করেছেন: তারা যুক্তি দিয়ে বলেন, কুরআনে স্পষ্টভাবে উল্লেখ করা হয়েছে যে, 'খামর' (মদ) নিষিদ্ধ করার কারণ হল, এটি আল্লাহর স্মরণ থেকে মানুষকে বিরত রাখে এবং মানুষের মধ্যে শত্রুতা ও বিদ্বেষ সৃষ্টি করে... এবং এটি শুধু নির্দিষ্ট মাত্রায় মদ্যপানে ঘটে, খুব সামান্য পরিমাণে নয়; সুতরাং নিষেধাজ্ঞা কেবলমাত্র ঐ নির্দিষ্ট মাত্রার মদ্যপানের জন্যই প্রযোজ্য। এই ব্যাখ্যার ভিত্তিতে চিকিৎসা, স্বাস্থ্যরক্ষা বা সুগন্ধি তৈরির মতো কাজে অ্যালকোহল ব্যবহার হানাফিদের মতে আগেই বৈধ ছিল। ফলে হানাফি ফকিহগণ মদের ধরনভেদে আইনি পার্থক্য নির্ধারণ করেছেন। হানাফি ফিকহে মদ্যপানের অপরাধ দুটি ভাগে বিভক্ত:\n১. আঙ্গুরজাত মদ পান করা (এর এক ফোঁটাও পান করলে শাস্তি প্রযোজ্য)। \n২. অন্যান্য উপাদান থেকে উৎপন্ন নেশাদ্রব্য সেবনে মাতাল হওয়া (ধর্মীয় ও নৈতিক দৃষ্টিকোণে নিষিদ্ধ, তবে এর জন্য অপরাধমূলক শাস্তি প্রযোজ্য কি না, তা বিচারকের উপর নির্ভরশীল)।\nযেহেতু এই দ্বিতীয় প্রকার শুধুমাত্র হানাফিদের কাছে বৈধ ছিল (অন্য মাযহাবগুলো মাতাল হওয়া ছাড়াই মদের জন্য শাস্তি প্রদান করত), তাই হানাফিরা মাতাল হওয়ার একটি আইনি সংজ্ঞা নির্ধারণ করতে বাধ্য হন। তাদের সংজ্ঞাগুলোর মধ্যে ছিল:\n\nইবনে কুতাইবা বলেন: \"মাতাল হল সেই ব্যক্তি, যার বুদ্ধি চলে গেছে; ফলে সে সামান্য বা অধিক কিছুই বুঝতে পারে না।\"\nইবনে নুজাইম বলেন: \"মাতাল হলো সেই ব্যক্তি, যে পুরুষ ও নারীর মধ্যে কিংবা আকাশ ও জমির মধ্যে পার্থক্য করতে পারে না।\"\nএভাবে হানাফি দৃষ্টিকোণে মুসলিমরা নেশাদায়ক নয় এমন মদ পান করতে পারতেন; এমনকি এমন পর্যায় পর্যন্তও চলে যেত, যেখানে প্রায় সম্পূর্ণ সংজ্ঞাহীনতা (মাতলামি) দেখা দিত। তবে এমন অবস্থায় শাস্তির মুখোমুখি হওয়ার সম্ভাবনা ছিল।  \nতবে দ্বাদশ শতাব্দী থেকে, হানাফি মাযহাবও অন্য মাযহাবগুলোর মতো সমস্ত ধরনের মাদকদ্রব্যের সাধারণ নিষেধাজ্ঞা গ্রহণ করে। \nমধু, গম, যব অথবা ভুট্টা থেকে উৎপন্ন অ্যালকোহল, যদি নেশার উদ্দেশ্যে বা নেশা সৃষ্টির মতো পরিমাণে ব্যবহৃত হয়, তবে তাও ইসলামি শরিয়ত মতে হারাম (নিষিদ্ধ)। তবে যদি এগুলো নেশার উদ্দেশ্যে ব্যবহৃত না হয় এবং চিকিৎসা, স্বাস্থ্যরক্ষা বা সুগন্ধি প্রস্তুতিতে ব্যবহার করা হয়, তাহলে তা বৈধ ও অনুমোদিত বলে বিবেচিত হয়। \n\n\n=== শাস্তি সম্পর্কিত আলোচনা ===\nসৌদি আরবের প্রখ্যাত ইসলামি পণ্ডিত মুহাম্মদ আল-মুনাজ্জিদ বলেন, প্রাচীন যুগের ইসলামি আইনজ্ঞদের (ফুকাহা’) মধ্যে মদ্যপানের জন্য দণ্ড স্বরূপ চাবুক মারা হবে—এই বিষয়ে ঐকমত্য রয়েছে। তবে মদের কারণে কতটি চাবুক মারা হবে, তা নিয়ে তাঁদের মধ্যে মতভেদ দেখা যায়। আল-মুনাজ্জিদ বলেন, “অধিকাংশ বিশিষ্ট ইসলামি পণ্ডিতের মতে, একজন স্বাধীন পুরুষের জন্য শাস্তি ৮০ চাবুক এবং দাস ও নারীদের জন্য ৪০ চাবুক ।”\n২০১৮ সালের ১০ই জুলাই ইরানের কাশমার শহরে জনসমক্ষে এক ব্যক্তিকে মদ্যপানের অপরাধে ৮০টি চাবুক মারা হয়। পাকিস্তানের দণ্ডবিধিতে ১৯৭৯ সালের “প্রতিরোধ আদেশ\" (হদ বিধান) অনুযায়ী, মদ পানের দণ্ড হিসেবে ৮০টি চাবুক মারার বিধান রাখা হয়েছে। ব্রিটিশ দূতাবাসের তথ্যমতে সৌদি আরবে মদ্যপানের অপরাধে শাস্তির অংশ হিসেবে চাবুক মারা যেতে পারে। \nতবে পাকিস্তানের দৈনিক ডন ডটকমের লেখক মুর্তজা হায়দার লিখেন যে, \"গত এক সহস্রাব্দেরও বেশি সময় ধরে মদ্যপানের বিষয়টি নিয়ে ইসলামি আইনবিদদের মধ্যে পূর্ণাঙ্গ ঐকমত্য (ইজমা) গড়ে ওঠেনি।\" মালিকি, হাম্বলি ও হানাফি মাযহাব মতে ৮০ চাবুক মেরে শাস্তি দেয়া বৈধ; অন্যদিকে শাফিঈ মাযহাব মতে ৪০ চাবুক মারা উচিত। তিনি আরো বলেন, “হাদিসে এই বিষয়ে বিশদ কোনো বর্ণনা নেই। ... তবে কি ৪০ নাকি ৮০ চাবুক? তালপাতা, বেত, নাকি চামড়ার চাবুক ব্যবহার করা যাবে? মদ্যপানের প্রমাণ কীভাবে নির্ধারিত হবে—এসব বিষয় নিয়েও মতভেদ রয়েছে।  তবে মতভেদ থাকলেও প্রতিটি অঞ্চলে প্রচলিত স্থানীয় মাজহাবের রায় অনুযায়ী শাস্তি নির্ধারিত ছিল। \nবর্তমানে সংযুক্ত আরব আমিরাতের বাসিন্দারা ঘরে অথবা লাইসেন্সপ্রাপ্ত স্থানে মদ পান করতে পারেন। দুবাইয়ে ব্যক্তিগতভাবে ব্যবহারের জন্য এখনো মদের লাইসেন্স আবশ্যক। তবে আবুধাবি ও অন্য আমিরাতে (শারজাহ ব্যতীত) ব্যক্তিগত পানের জন্য মদ কেনার ক্ষেত্রে লাইসেন্সের বাধ্যবাধকতা আর নেই।\n২০২৪ সালে ঘোষণা করা হয় যে, সৌদি আরবে দীর্ঘ ৭০ বছরের নিষেধাজ্ঞার পর বিদেশী সৌদি কূটনীতিক ব্যক্তিরা প্রথমবারের মত সরকারি অনুমোদনে তাদের জন্য মদ ক্রয় করতে পারবেন।\n\n\n== আরো দেখুন ==\nঅ্যালকোহল\nমদ\nমাদকদ্রব্য\nহুক্কা\nতামাক\nআফিম\nআফগানিস্তানে আফিম চাষ\n\n\n== টীকা ==\n\n\n== তথ্যসূত্র =="}