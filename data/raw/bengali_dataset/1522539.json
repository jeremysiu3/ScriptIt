{"pageid": 1522539, "title": "খালিদ আল-কাসরি", "url": "https://bn.wikipedia.org/wiki?curid=1522539", "content": "খালিদ ইবন আবদাল্লাহ আল-কাসরী (আরবি: خالد بن عبد الله القسري; মৃত্যু ৭৪৩) ছিলেন একজন আরব যিনি উমাইয়া খিলাফতের অধীনে ৮ম শতাব্দীতে মক্কার গভর্নর এবং ৭২৪ থেকে ৭৩৮ সাল পর্যন্ত ইরাকের গভর্নর হিসেবে দায়িত্ব পালন করেছিলেন। ইরাকের গভর্নর পদটি, যা পূর্ব খিলাফতের সম্পূর্ণ নিয়ন্ত্রণের সাথে জড়িত ছিল, তাকে খলিফা হিশাম ইবন আবদ আল-মালিকের গুরুত্বপূর্ণ শাসনকালে একজন শীর্ষ কর্মকর্তা হিসেবে গণ্য করেছিল। তিনি বিশেষভাবে উল্লেখযোগ্য ছিলেন ইয়ামান উপজাতিদের প্রতি তার সমর্থনের জন্য, যারা কায়স উপজাতিদের সাথে সংঘর্ষে লিপ্ত ছিল। কায়সরা তার পূর্বসূরি ও উত্তরসূরির অধীনে ইরাক এবং পূর্বাঞ্চলের প্রশাসনে আধিপত্য বিস্তার করেছিল। তার পদচ্যুতির পর তাকে দুবার কারারুদ্ধ করা হয় এবং ৭৩৪ সালে তার উত্তরসূরি ইউসুফ ইবন উমর আল-সাকাফি তাকে নির্যাতন করে হত্যা করেন।\n\n\n== প্রারম্ভিক জীবন ==\nখালিদ দামেস্কে জন্মগ্রহণ করেন। তিনি তিহামী কাসর গোত্রের সদস্য ছিলেন, যা বাজিলা উপজাতির একটি শাখা। কিছু ঐতিহাসিক সূত্র মতে, তার প্রপিতামহ আসাদ ইবন কুরয আল-কাসরী মুহাম্মদের সময়ে এই গোত্রের প্রধান ছিলেন এবং তাকে নবীর সাহাবীদের একজন হিসেবে গণ্য করা হয়। তবে, শত্রুভাবাপন্ন কিছু সূত্রে বলা হয়েছে যে আসাদ ছিলেন এক পালিয়ে যাওয়া ইহুদি ক্রীতদাস। খালিদের দাদা ইয়াযিদ প্রথম ফিতনায় উমাইয়াদের প্রাথমিক ও বিশিষ্ট সমর্থক ছিলেন। অন্যদিকে খালিদের বাবা আবদাল্লাহ দ্বিতীয় ফিতনায় ইবন আল-জুবায়রের পক্ষে ছিলেন। কিন্তু পরে খলিফা আবদ আল-মালিক (শাসনকাল ৬৮৫–৭০৫) তাকে ক্ষমা করেন। তাঁর মা একজন খ্রিস্টান ছিলেন।\nখালিদ সম্ভবত ৭০২ সালে রাইয়ের গভর্নর হিসেবে দায়িত্ব পালন করেছিলেন। তবে তার মক্কার গভর্নর হিসেবে প্রথম নিয়োগ নিশ্চিত ছিল। এর সময়কাল সম্পর্কে বিতর্ক রয়েছে; ঐতিহাসিক আল-তাবারি তাঁকে ৭০৭/৮ এবং ৭০৯/১০ সালে খলিফা আল-ওয়ালিদ I (৭০৫–৭১৫) এর অধীনে এই পদে নিয়োগের কথা উল্লেখ করেন। তবে কিছু সূত্র মতে, তিনি ৭০৫ সালেই খলিফা আবদুল মালিকের অধীনে মক্কার গভর্নর হন। একইভাবে, তার দায়িত্ব ৭১৫ সালে সুলাইমানের ক্ষমতায় আরোহণের সাথে শেষ হয়েছিল বলে মনে করা হলেও, ঐতিহাসিক আল-আজরাকি জানান, তিনি সুলাইমানের শাসনকালেও মক্কার গভর্নর ছিলেন। তার মক্কার শাসনকাল মূলত কাবাকে স্বর্ণ দিয়ে সাজানো বা স্থানীয় ধর্মীয় রীতি নিয়ন্ত্রণের জন্য লিঙ্গ পৃথকীকরণের মতো পদক্ষেপের জন্য স্মরণীয়। খালিদ খলিফার নির্দেশে তীর্থযাত্রীদের জন্য একটি ঝরনা নির্মাণ করেন এবং এটিকে পবিত্র জমজম কূপের তিক্ত পানির চেয়ে উৎকৃষ্ট বলে গর্ব করেন। এ সময় তিনি এও ঘোষণা করেছিলেন যে, খলিফার আদেশ পেলে তিনি বংশের প্রতি তার আনুগত্যের প্রমাণ হিসেবে কাবা ভেঙে জেরুজালেমে স্থানান্তর করতে প্রস্তুত।\n\n\n== ইরাকের গভর্নর ==\nমক্কা থেকে পদচ্যুতির পর খলিফা দ্বিতীয় ইয়াযিদ (শাসনকাল ৭২০–৭২৪) তাকে ইরাকের প্রাক্তন গভর্নর ইয়াযিদ ইবন আল-মুহাল্লাবের কাছে দূত হিসেবে পাঠান। খালিদের সাথে আরো একজন দূত ছিল। ৭২৪ সালে হিশাম ইবন আবদ আল-মালিকের (শাসনকাল ৭২৪–৭৪৩) ক্ষমতায় আরোহণের সময় খালিদ ইরাকের গভর্নর হিসেবে নিযুক্ত হন। উমর ইবন হুবায়রার জায়গায় তাকে নিয়োগ দেয়া হয়। খুরাসান বাদে তার কর্তৃত্ব পূর্ব খিলাফতের সমগ্র অঞ্চলে বিস্তৃত ছিল। খুরাসান তখন ইরাকের কর্তৃত্ব থেকে পৃথক ছিল। যখন খোরাসান তার অধীনে চলে আসে তিনি তার ভাই আসাদকে এর গভর্নর হিসেবে নিযুক্ত করেন (৭২৫–৭২৭ এবং ৭৩৪–৭৩৮)।\nখালিদের নিজের বাজিলা উপজাতি সে সময়ে তুলনামূলকভাবে দুর্বল ছিল এবং কায়স ও ইয়ামান উপজাতিদের মধ্যে চলমান বড় সংঘর্ষে কোনো পক্ষের সঙ্গে যুক্ত ছিল না। তাই সেখানকার পরিস্থিতি শান্ত করার জন্য ইরাকে খালিদেকে গভর্নর হিসেবে  নিয়োগ দেয়া হয়। কারণ, এর আগে কাইসি সিরীয়-জাজিরি বাহিনী কঠোরভাবে মুহাল্লাবি বিদ্রোহ দমন করেছিল এবং এরপর ইবন হুবাইরার নেতৃত্বে পুরোপুরি কাইসি গোষ্ঠীর শাসন প্রতিষ্ঠিত হয়েছিল। ফলে পরিস্থিতি আরও উত্তপ্ত হয়।  তবে, এটি প্রত্যাশার বিপরীতে গিয়েছিল। কাইসিরা তাঁকে তাঁদের নেতা ইবন হুবাইরার পরিবর্তে আসায় বিরূপ মনোভাব পোষণ করে। আর ইয়ামানিরা তাঁর প্রতি পুরোপুরি অনুগত ছিল না। যদিও তিনি তার প্রশাসনে ইয়ামানিদের নিয়োগ করেছিলেন।\nতার দীর্ঘ শাসনকালের বিস্তারিত তথ্য তুলনামূলকভাবে অজানা। উত্তরে বাহলুল ইবন বিশর আল-শায়বানির খারিজি বিদ্রোহ এবং এবং কুফায় শিয়া চরমপন্থী আন্দোলন দমন করা ছাড়া তাঁর শাসনকাল তুলনামূলকভাবে শান্ত ছিল। তিনি আল-জাদ ইবন দিরহাম নামক এক ধর্মীয় ব্যক্তিত্বের মৃত্যুদণ্ড কার্যকর করেন। এই সময়ে খালিদ ব্যাপক সেচ ও জমি পুনরুদ্ধার প্রকল্প গ্রহণ করেন, যা থেকে তিনি প্রচুর সম্পদ সংগ্রহ করেন। তার শাসনকালে হিশামের নির্দেশে রৌপ্য দিরহামের ওজন ছয় থেকে সাত দানিক বৃদ্ধি করে উচ্চমানের মুদ্রা প্রচলন করা হয়, যা তার পদচ্যুতির পর পূর্বাবস্থায় ফিরিয়ে আনা হয়। কিছু ঐতিহাসিক সূত্র অনুযায়ী, তিনি ইসলামের প্রতি দ্বিধান্বিত বা বিরূপ মনোভাব পোষণ করতেন। তাঁকে এক নাস্তিক (জিন্দিক) বা খ্রিস্টানপন্থী হিসেবে  মনে করা হত। তাকে তার মায়ের খ্রিস্টান সম্পর্কের কারণে “ইবন আল-নাসরানিয়া” বলে উপহাস করা হতো। বলা হয় তিনি খ্রিস্টধর্মকে ইসলামের চেয়ে উৎকৃষ্ট বলে মন্তব্য করেছিলেন। হাফিজদের উপহাস করেছিলেন এবং তার মায়ের জন্য কুফার মসজিদের কাছে একটি গির্জা নির্মাণ করেছিলেন।\n\n\n== পদচ্যুতি ও মৃত্যু ==\n৭৩৮ সালে তাঁকে অপসারণের কারণ অস্পষ্ট। কিছু সূত্র মতে, হিশাম তাঁর সম্পদের প্রতি ঈর্ষান্বিত হয়ে তাঁকে বরখাস্ত করেন। তবে কাইসি গোষ্ঠীর চাপ এর জন্য তাকে অপসারণ করা হয়। তাঁর উত্তরসূরি ইউসুফ ইবন উমর তাঁকে বন্দি করে নির্যাতনের মাধ্যমে তাঁর সম্পদ উদ্ধার করার চেষ্টা করেন, যা সে সময় গভর্নর পরিবর্তনের সময় সাধারণ ছিল। আঠারো মাস পর খালিদ মুক্তি পান এবং হিশামের রাজধানী রুসাফায় ও পরে তার জন্মস্থান দামেস্কে যান। তবে, ৭৪৩ সালের শুরুতে হিশামের মৃত্যুর পর তার উত্তরসূরি আল-ওয়ালিদ দ্বিতীয় (শাসনকাল ৭৪৩–৭৪৪) তাকে ৫০ মিলিয়ন দিরহামের বিনিময়ে ইউসুফ ইবন উমরের কাছে বিক্রি করে দেন। ইউসুফ তাকে আবার নির্যাতন করেন যতক্ষণ না খালিদ মারা যান, এই কাজ কায়স-ইয়ামান দ্বন্দ্বকে আরও তীব্র করে এবং আল-ওয়ালিদ দ্বিতীয়ের পতনের কারণ হয়।\nখালিদের ছেলেদের মধ্যে ইয়াযিদ তৃতীয় ফিতনায় ইয়াযিদ তৃতীয়ের সমর্থক হন এবং মারওয়ান দ্বিতীয় (শাসনকাল ৭৪৪–৭৫০) তাকে মৃত্যুদণ্ড দেন।  মুহাম্মদ আব্বাসীয় সেনাবাহিনীতে যোগ দিলে তিনি মক্কা ও মদিনার গভর্নর হিসেবে দায়িত্ব পালন করেন।\n\n\n== তথ্যসূত্র =="}