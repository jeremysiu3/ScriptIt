{"pageid": 1528253, "title": "ঊষা বিজয়রাঘবন", "url": "https://bn.wikipedia.org/wiki?curid=1528253", "content": "উষা বিজয়রাঘবন (জন্ম ১৯৬১) একজন ভারতীয় আণবিক জীববিজ্ঞানী। তিনি ইণ্ডিয়ান ইনস্টিটিউট অফ সায়েন্সের মাইক্রোবায়োলজি এবং কোষ জীববিজ্ঞান বিভাগের অনুষদে আছেন। তাঁর প্রধান গবেষণার বিষয় হল আণবিক জেনেটিক্স, উদ্ভিদ উন্নয়ন।\nতিনি \"উইমেন ইন সায়েন্স\" বিভাগে স্থান পেয়েছেন।\n\n\n== শিক্ষা ==\nঊষা বিজয়রাঘবন দিল্লি বিশ্ববিদ্যালয় থেকে বিএসসি (অনার্স) এবং চণ্ডীগড়ের পোস্ট গ্র্যাজুয়েট ইনস্টিটিউট অফ মেডিকেল এডুকেশন অ্যাণ্ড রিসার্চ (পিজিআই) থেকে এমএসসি ডিগ্রি অর্জন করেছেন। তিনি ক্যালিফোর্নিয়া ইনস্টিটিউট অফ টেকনোলজি থেকে ইস্ট মলিকুলার জেনেটিক্সের ওপর অধ্যাপক জে অ্যাবেলসনের সাথে ডক্টরেট অধ্যয়ন করেন। পরবর্তীকালে, তিনি অধ্যাপক ই মেয়ারোভিটজের সাথে পোস্টডক্টরাল ফেলো হিসেবে উদ্ভিদ জেনেটিক্সের উপর কাজ করেন, যেখানে তিনি পুষ্পোদ্গম নিয়ন্ত্রণকারী জিনের ওপর গবেষণা শুরু করেন। ভারতে ফিরে আসার পর, তিনি বেঙ্গালুরুতে ইণ্ডিয়ান ইনস্টিটিউট অফ সায়েন্স (আইআইএসসি) তে অনুষদের পদ গ্রহণ করেন (১৯৯০)।\n\n\n== কর্মজীবন ==\nঊষা বিজয়রাঘবন ১৯৯০ সালে ব্যাঙ্গালোরের ইণ্ডিয়ান ইনস্টিটিউট অফ সায়েন্সে অনুষদের পদ গ্রহণ করেন। সেখানে তিনি এখন মাইক্রোবায়োলজি এবং কোষ জীববিজ্ঞান বিভাগে অধ্যাপক হিসেবে কর্মরত আছেন।আইআইএসসি-তে তাঁর গবেষণা দল ঈস্ট এবং উদ্ভিদের মধ্যে জিনের কার্যকলাপ কিভাবে নিয়ন্ত্রিত হয় তার বিভিন্ন দিক বোঝার জন্য আণবিক জেনেটিক্স এবং কার্যকরী জিনোমিক্স ব্যবহার করে। আইআইএসসি-তে যোগদানের পর থেকে, বিজয়রাঘবনের গবেষণার লক্ষ্য হল ফুল এবং উদ্ভিদের আকারবিদ্যা নিয়ন্ত্রণকারী জিনগুলি অধ্যয়ন করা।\n\n\n== গবেষণার আগ্রহ ==\nঅধ্যাপক বিজয়রাঘবনের নির্দেশনায় মাইক্রোবায়োলজি এবং কোষ জীববিজ্ঞান বিভাগ আণবিক জেনেটিক্স এবং কার্যকরী জিনোমিক্স ব্যবহার করে ট্রান্সক্রিপশনাল এবং পোস্ট-ট্রান্সক্রিপশনাল স্তরে ইউক্যারিওটিক জিন নিয়ন্ত্রণ বুঝতে আগ্রহী। কোষ বিভাজন এবং পৃথকীকরণের ওপর এই ধরনের নিয়ন্ত্রিত জিন প্রকাশের প্রভাব অধ্যয়ন করা হচ্ছে। বিশেষ করে, প্রাক-এমআরএনএ স্প্লাইসিং ফ্যাক্টরের আণবিক জেনেটিক অধ্যয়ন; স্প্লাইসোসোমের সমাবেশ দুটি প্রাক-এমআরএনএ স্প্লাইসিং বিক্রিয়ার জন্য প্রয়োজনীয়। তাঁরা স্প্লাইসোসোম অ্যাসেম্বলি, স্প্লাইসিং বিক্রিয়া এবং বিশ্বব্যাপী জিন প্রকাশের ওপর প্রাক-এমআরএনএ স্প্লাইসিংয়ের প্রভাব অধ্যয়নের জন্য জেনেটিক এবং জৈব রাসায়নিক পদ্ধতি ব্যবহার করেন।\nআরেকটি প্রকল্প হল পুষ্পোদ্গমের সময় কোষের পরিণতি এবং কোষের বিস্তার নিয়ন্ত্রণকারী নিয়ন্ত্রক জিনগুলি অনুসন্ধান করা। সামগ্রিক লক্ষ্য হল ট্রান্সক্রিপশন ফ্যাক্টর এবং সিগন্যালিং অণুর মধ্যে যোগাযোগের নেটওয়ার্ক বোঝা যা স্টেম কোষ সহ মেরিস্টেম (সক্রিয়ভাবে বিভাজিত, অবিভাজিত কোষের একটি অঞ্চল যেটি নতুন টিস্যু এবং অঙ্গ গঠনে সক্ষম, বৃদ্ধি এবং মেরামতের জন্য যা অত্যন্ত গুরুত্বপূর্ণ) থেকে অঙ্গ গঠন নিয়ন্ত্রণ করে। একটি মডেল সিস্টেম হিসেবে তাঁরা প্যাটার্নিংয়ে ট্রান্সক্রিপশন ফ্যাক্টরের কার্যকারিতা ব্যাখ্যা করার জন্য ধানের ফুলের কাণ্ড (পুষ্পমঞ্জরি) এবং ফুলের অঙ্গগুলির গঠন অধ্যয়ন করেন।\nতাঁর গবেষণা গেট স্কোর ৩২.৪০ এবং এইচ-ইনডেক্স ১৮ (স্ব-উদ্ধৃতি ব্যতীত)। তিনি ২০০৮ সাল থেকে একজন ইণ্ডিয়ান সায়েন্স একাডেমি ফেলো (এফএনএ-আইডি: পি০৮-১৪৭২)\n\n\n== পুরস্কার এবং সম্মাননা ==\nবিজয়রাঘবন তাঁর কাজের জন্য স্বীকৃতি পেয়েছেন, এবং তাঁর কিছু কৃতিত্ব হল:\n\nডিবিটি-বায়োসায়েন্স পুরস্কার\nযুক্তরাজ্যের ওয়েলকাম ট্রাস্টের আন্তর্জাতিক সিনিয়র রিসার্চ ফেলোশিপ\nজে. সি. বোস ফেলোশিপ\n২০০৭ সালে ইণ্ডিয়ান একাডেমি অফ সায়েন্সেস, বেঙ্গালুরু থেকে ফেলোশিপ\nইণ্ডিয়ান ন্যাশনাল সায়েন্স একাডেমি, নয়াদিল্লির ফেলোশিপ\nজাতীয় বিজ্ঞান একাডেমি, এলাহাবাদের ফেলোশিপ\nজৈবপ্রযুক্তি বিভাগ, কেরিয়ার উন্নয়নের জন্য জাতীয় জীববিজ্ঞান পুরস্কার, ভারত সরকার।\nস্যার সিভি রমন পুরস্কার\nরকফেলার ফাউণ্ডেশন বায়োটেকনোলজি কেরিয়ার ফেলোশিপ\nবিজয়রাঘবন জার্নাল অফ বায়োসায়েন্সেসের সম্পাদকীয় বোর্ডে দায়িত্ব পালন করেছেন। তিনি জার্নাল অফ জেনেটিক্সের সহযোগী সম্পাদক হিসেবে দায়িত্ব পালন করছেন।\n\n\n== তথ্যসূত্র ==\nটেমপ্লেট:N-BIOS Laureates 1999–2009"}