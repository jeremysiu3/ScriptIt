{"pageid": 1070867, "title": "সত্যচরণ লাহা", "url": "https://bn.wikipedia.org/wiki?curid=1070867", "content": "সত্যচরণ লাহা (১৮৮৮ – ১১ ডিসেম্বর ১৯৮৪) ছিলেন ব্রিটিশ ভারতে কলকাতার একজন ধনী প্রকৃতিবিদ, পক্ষীবিশারদ, শিক্ষাবিদ এবং বিশিষ্ট বুদ্ধিজীবী । \nতিনি অল্পকিছুদিনের জন্য  কলকাতার  ইন্ডিয়ান স্ট্যাটিস্টিক্যাল ইনস্টিটিউটের কোষাধ্যক্ষ, লন্ডন জুলজিক্যাল সোসাইটির ফেলো এবং ব্রিটিশ অরিন্থোলজিস্ট ইউনিয়নের সদস্য ছিলেন। ১৯৩৭ খ্রিস্টাব্দে নীরদচন্দ্র চৌধুরী তার সাহিত্যবিষয়ের সহায়ক হন।  তিনিই কলকাতার আলিপুর চিড়িয়াখানার প্রথম ভারতীয় সভাপতি ছিলেন।\n\n\n== জন্ম ও শিক্ষাজীবন ==\nসত্যচরণ লাহার জন্ম ব্রিটিশ ভারতে বিপুল ঐশ্বর্য আর আর্থিক সচ্ছলতা সম্পন্ন কলকাতার কৈলাস বোস স্ট্রিটের অভিজাত লাহা পরিবারে। পিতা অম্বিকাচরণ লাহা এবং মাতা কিরণবালা দেবী। পড়াশোনা করেন উত্তর কলকাতার তদানীন্তন মেট্রোপলিটন কলেজ বর্তমানের  বিদ্যাসাগর কলেজে  ও  প্রেসিডেন্সি কলেজে ইতিহাসে স্নাতকোত্তর ডিগ্রি লাভ করেন কলকাতা বিশ্ববিদ্যালয় থেকে। এরপর আইন নিয়ে বি.এল ডিগ্রিও অর্জন করেন। ছাত্রাবস্থা থেকেই সত্যচরণ পাখি সম্পর্কে কৌতূহলী ছিলেন। পড়াশোনার ফাঁকে পর্যবেক্ষণ করতেন প্রকৃতি আর এদেশের নানা প্রজাতির পাখির জীবনবৈচিত্র ও তাদের আচার আচরণ। শুধু বন্দিদশায় নয়, বিজ্ঞানসম্মত ভাবে পাখিকে পোষ মানানো, ওদের আচার আচরণ নিয়ে পুঙ্খানুপুঙ্খ অনুসন্ধান চালাতেন। \n\n\n== কর্মজীবন ==\nসত্যচরণ লাহার কর্মজীবন শুরু হয়  কলকাতার  ইন্ডিয়ান স্ট্যাটিস্টিক্যাল ইনস্টিটিউট তথা আইএসআই'তে কোষাধ্যক্ষ হিসাবে। কিন্তু তিনি চাকুরির গতানুগতিক জীবনে বদ্ধ না থেকে পাখিদের নিয়ে গবেষণায় তথা পক্ষীতত্ত্ব বিষয়ে পডাশোনায় ব্যয় করতেন। দেশ-বিদেশের পাখি দেখার তীব্র আগ্রহে তাঁকে জীবন বিপন্নকারী পরিস্থিতির মধ্যে পড়তে হয়েছিল। রকমারি পাখি সংগ্রহ করে ১৯২৮ খ্রিস্টাব্দে কলকাতার কাছে আগরপাডায় একটি পাখি নিকেতন গড়ে তোলেন। তিনি বিজ্ঞানসম্মত উপায়ে পাখিদের পোষ মানানো, খাঁচার বাইরে, অরণ্যে উন্মুক্ত প্রকৃতির মাঝে পাখিদের জীবন বৈচিত্র্য পর্যবেক্ষণ করতেন। বনে জঙ্গলের বিচিত্র রকমের পাখির আচার আচরণ, বাসা তৈরির কৌশল, বাচ্চা প্রতিপালন ইত্যাদির সূক্ষ্মভাবে নোট রাখতেন। তার বিভিন্ন সরল বাংলায় তথ্যসমৃদ্ধ  লেখা  তখনকার 'প্রবাসী', 'ভারতবর্ষ', 'মর্মবাণী', 'বোম্বে জার্নাল অফ নাচারাল হিস্ট্রি ', ‘এভিকালচার’, 'আইবিস ( ইন্টারন্যাশনাল জার্নাল অফ এভিয়ান সায়েন্স)' ইত্যাদি দেশ-বিদেশের পত্র-পত্রিকায় প্রকাশিত হয়েছে। তার রচিত গ্রন্থগুলি হল -\n\nপাখির কথা (১৯২১)\nকালিদাসের পাখি (১৯৩৪)\nজলচারী (১৯৩৫)\nপেট বার্ডস্ অব বেঙ্গল (১৯২৩)\n বিজ্ঞানকে জনপ্রিয় করার উদ্দেশ্যে তার একক প্রচেষ্টায় প্রকৃতি নামে বাংলায় দ্বিমাসিক বিজ্ঞানপত্রিকা ১৯২৪ খ্রিস্টাব্দ হতে দীর্ঘ ১৪ বৎসর পরিচালিত হয়েছে। \nবাংলায় বিজ্ঞানবিষয়ক পরিভাষা নিয়ে গুরুত্বপূর্ণ অবদান রেখেছিল তার এই বিজ্ঞান পত্রিকা। বাংলাভাষায় বিজ্ঞানচর্চায় প্রয়াসী ব্যক্তিত্ব আচার্য প্রফুল্ল চন্দ্র রায়,  চারুচন্দ্র ভট্টাচার্য, বিনয় কুমার সরকার, শিবনাথ সেন প্রমুখের প্রবন্ধ পত্রিকাটিতে প্রকাশিত হত।\n\n\n== সম্মাননা ==\nপাখিদের নিয়ে সারাজীবনের গবেষণার স্বীকৃতি স্বরূপ দেশ-বিদেশের বহু সম্মান লাভ করেছেন তিনি। ইংল্যান্ডের বিখ্যাত লন্ডন জুলজিক্যাল সোসাইটির ফেলোশিপ পেয়েছিলেন। কলকাতার এশিয়াটিক সোসাইটি  বঙ্গীয় বিজ্ঞান পরিষদের আজীবন সদস্য ছিলেন। ১৯৩৬ খ্রিস্টাব্দে ইন্ডিয়ান ন্যাশনাল সায়েন্স অকাদেমির ফেলো নির্বাচিত হন। ১৯৩৭ খ্রিস্টাব্দে ব্রিটিশ অরিন্থোলজিস্ট ইউনিয়নের সদস্যপদ লাভ করেন।\n\n\n== জীবনাবসান ==\nসত্যচরণ লাহা বিজ্ঞানের ছাত্র না হয়েও দেশে পক্ষীতত্ত্ববিশারদ খ্যাতি অর্জন করেন এবং দীর্ঘ ৯৬ বৎসর পক্ষী বিষয়ে চর্চা করে ১৯৮৪ খ্রিস্টাব্দের ১১ই ডিসেম্বর কলকাতায় পরলোক গমন করেন।\n\n\n== বহিঃসংযোগ ==\nঅ্যাভেরি আগারপাড়ায় একটি বিজনেস স্কুল রাখার জন্য।  ওয়েব্যাক মেশিনে আর্কাইভকৃত ৩ মার্চ ২০১৬ তারিখে দ্য টেলিগ্রাফ, 21 মার্চ 2003  ওয়েব্যাক মেশিনে আর্কাইভকৃত ৩ মার্চ ২০১৬ তারিখে\nবাংলার পোষা পাখি\n\n\n== তথ্যসূত্র =="}