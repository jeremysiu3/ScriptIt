{"pageid": 1059798, "title": "নাছিম আখতার", "url": "https://bn.wikipedia.org/wiki?curid=1059798", "content": "নাছিম আখতার (জন্ম: ১০ জানুয়ারি ১৯৭৩) একজন বাংলাদেশী কম্পিউটার প্রকৌশলী। তিনি ঢাকা প্রকৌশল ও প্রযুক্তি বিশ্ববিদ্যালয়ের (ডুয়েট) কম্পিউটার বিজ্ঞান ও প্রকৌশল বিভাগের অধ্যাপক ও চাঁদপুর বিজ্ঞান ও প্রযুক্তি বিশ্ববিদ্যালয়ের (চাঁবিপ্রবি) প্রথম উপাচার্য।\n\n\n== প্রাথমিক জীবন ও শিক্ষা ==\nনাছিম আখতার ১৯৭৩ সালের ১০ জানুয়ারি পাবনায় জন্মগ্রহণ করেন। তার বাবা লুৎফর রহমান এবং মা মনোয়ারা বেগম। তিনি ইউক্রেনের কিয়েভে অবস্থিত ইউক্রেন জাতীয় কারিগরি বিশ্ববিদ্যালয় থেকে ১৯৯৭ সালে কম্পিউটার বিজ্ঞান ও প্রকৌশলে স্নাতক (সম্মান) ও ১৯৯৮ সালে স্নাতকোত্তর ডিগ্রি লাভ করেন। ২০১০ সালে তিনি রাশিয়ার মস্কো স্টেট একাডেমি অফ ফাইন কেমিক্যাল টেকনোলজি থেকে ডেটা ওয়্যারহাউজ ও মাইনিং বিষয়ে পিএইচডি ডিগ্রি অর্জন করেন।\n\n\n== কর্মজীবন ==\nআখতার ১৯৯৮ সালে অর গেট কম্পিউটার, ঢাকা, বাংলাদেশ-এ কম্পিউটার নেটওয়ার্ক অ্যাডমিনিস্ট্রেটর হিসেবে কর্মজীবন শুরু করেন। তিনি ১৯৯৮ থেকে ২০০০ সাল পর্যন্ত ইনস্টিটিউট অফ ম্যানেজমেন্ট এন্ড টেকনোলজি এবং ২০০০ থেকে ২০০১ সাল পর্যন্ত ইনস্টিটিউট অফ সায়েন্স এন্ড টেকনোলজি-তে প্রভাষক হিসেবে দায়িত্ব পালন করেন। ২০০১ সালে তিনি ঢাকা প্রকৌশল ও প্রযুক্তি বিশ্ববিদ্যালয়ে কম্পিউটার বিজ্ঞান ও প্রকৌশল বিভাগে প্রভাষক হিসেবে যোগদান করেন। তিনি ২০০৪ সালে সহকারী অধ্যাপক, ২০১২ সালে সহযোগী অধ্যাপক এবং ২০১৪ সালে অধ্যাপক হিসেবে পদোন্নতি লাভ করেন।\nদীর্ঘ কর্মজীবনে অধ্যাপনার পাশাপাশি আখতার বিভিন্ন বিভিন্ন গুরুত্বপূর্ণ পদে দায়িত্ব পালন করেছেন। তিনি ডুয়েটের কম্পিউটার সেন্টারের পরিচালক, সিন্ডিকেট সদস্য, আবাসিক হলের প্রভোস্ট, ইলেকট্রনিক এন্ড ইলেকট্রনিক্স অনুষদের ডিন, সিএসই বিভাগের বিভাগীয় প্রধান ও কোয়ালিটি অ্যাসিওরেন্স ইউনিটের সভাপতি হিসেবে দায়িত্ব পালন করেন। এছাড়াও বিভিন্ন বিশ্ববিদ্যালয়ে সিএসই বিভাগের শিক্ষক নিয়োগ বোর্ডের সদস্য হিসেবে ভূমিকা পালন করেন।\nনাছিম আখতার ২০২১ সালের ২৫ জানুয়ারি পরবর্তী চার বছরের জন্য চাঁদপুর বিজ্ঞান ও প্রযুক্তি বিশ্ববিদ্যালয়ের প্রথম উপাচার্য হিসেবে নিয়োগ লাভ করেন। তবে ২০২৪ সালের ৮ অক্টোবর তাকে বিশ্ববিদ্যালয়টির উপাচার্য পদ থেকে অব্যাহতি প্রদান করা হয়।\n\n\n== গবেষণাকর্ম ও প্রকাশনা ==\nআখতার একাধিক বই ও উল্লেখযোগ্য সংখ্যক গবেষণা নিবন্ধের রচয়িতা। তিনি নিয়মিত স্নাতক, স্নাতকোত্তর ও পিএইচডি পর্যায়ের শিক্ষার্থীদের গবেষণা তত্ত্বাবধান করেন। আখতার একাধিক বিশ্ববিদ্যালয়ে পিএইচডি গবেষণাপত্র মূল্যায়ন কমিটির সদস্য। তিনি দেশে-বিদেশে বহু সম্মেলনে যোগদান ও গবেষণা প্রবন্ধ উপস্থাপন করেছেন। এছাড়াও দৈনিক পত্রিকাসমূহে সমসাময়িক বিষয়, শিক্ষা, বিজ্ঞান ও প্রযুক্তি বিষয়ে তিনি নিয়মিত কলাম লেখেন।\n\n\n== সদস্যপদ ==\nআখতার বিভিন্ন পেশাজীবী সংগঠনের সক্রিয় সদস্য।\n\n\n== তথ্যসূত্র =="}