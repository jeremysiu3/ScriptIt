{"pageid": 1423577, "title": "ইশা বসন্ত জোশী", "url": "https://bn.wikipedia.org/wiki?curid=1423577", "content": "ইশা বসন্ত জোশী (জন্ম ইশা বসন্ত মুকন্দ, ছদ্মনাম এশা জোশী; ৩১ ডিসেম্বর ১৯০৮, মৃত্যু তারিখ ২০০৪ সালের পরে) একজন ভারতীয় প্রশাসনিক পরিষেবা কর্মকর্তা এবং কবি ছিলেন। তিনি এশা জোশী নামে বই প্রকাশ করেছিলেন। তিনিই প্রথম ভারতীয় যিনি ভারতের লক্ষ্ণৌতে \"ব্রিটিশদের ঘাঁটি\" লা মার্টিনিয়ার গার্লস হাই স্কুলে ভর্তি হন। তিনি ছিলেন ব্রিটিশ ভারতের প্রথম মহিলা ভারতীয় প্রশাসনিক পরিষেবা অফিসার।\n\n\n== প্রাথমিক জীবন এবং শিক্ষা ==\nইশা জোশীর জন্ম ১৯০৮ সালের ৩১শে ডিসেম্বর। লখনউয়ের লা মার্টিনার গার্লস হাই স্কুলে পড়ার পর, তিনি ইসাবেলা থোবার্ন কলেজ এবং লখনউ বিশ্ববিদ্যালয়ে যান। বিশ্ববিদ্যালয়ে তিনি নিজের স্নাতকোত্তর ডিগ্রি অর্জন করেন। তিনি ব্রিটেনে উচ্চশিক্ষা গ্রহণ করেন এবং তারপর ভারতীয় প্রশাসনিক পরিষেবায় যোগ দেন।\n\n\n== কর্মজীবন ==\nস্বাধীন ভারতের প্রথম মহিলা আইএএস অফিসার, ইশা জোশীকে প্রথমে ম্যাজিস্ট্রেট এবং তারপর দিল্লিতে সহকারী কমিশনার হিসেবে নিয়োগ দেওয়া হয়েছিল। তিনি বিভিন্ন বিভাগে বরিষ্ঠ ও সম্মানজনক পদে অধিষ্ঠিত ছিলেন এবং ১৯৬৬ সাল পর্যন্ত জেলা গেজেটের কমিশনার এবং রাজ্য সম্পাদক ছিলেন। তিনি শিক্ষা মন্ত্রণালয়ে সিনিয়র পদে দায়িত্ব পালন করেন। ১৯৬৬ সালে চাকরি থেকে অবসর নেওয়ার আগে তিনি একটি পত্রিকা সম্পাদনা করেছিলেন। ইশা জোশী ভারতের একজন সরকারি কর্মচারী হিসেবে চাকরি করার পর একজন লেখক হিসেবে নিজের কর্মজীবনের পরবর্তী পর্ব শুরু করেন। তিনি ১৯৬৮ সালে এশা জোশী নামে বেশ কয়েকটি বই প্রকাশ করেছিলেন এবং সেইসাথে ১৯৬৮ সালে নিজের নামে বেরেলি সম্পর্কে একটি গেজেটিয়র (একটি ভৌগোলিক সূচক বা অভিধান) প্রকাশ করেছিলেন।\nতাঁর কবিতা তাঁর ছন্দের ব্যাপ্তি এবং \"বিস্তৃত নারীবাদী উদ্দেশ্য\" -র জন্য বিভিন্ন উৎস থেকে প্রশংসিত হয়েছিল।\n\n\n== ব্যক্তিগত জীবন ==\n২০০৪ সালে, জানা গিয়েছিল যে, ৯৬ বছর বয়সী বিধবা ইশা জোশী লখনউয়ের কবির মার্গের একটি প্রাসাদে চাকরদের ঘরে থাকছেন এবং দূর সম্পর্কের আত্মীয়রা তাঁর দেখাশোনা করছে। গণ মাধ্যমে এই খবর প্রকাশ হওয়ার পর তাঁকে ভিতরে নিয়ে যাওয়া হয়। ২০১৬ সালে তাঁর একজন ভাইঝি জানিয়েছিলেন যে তিনি বেশ কয়েক বছর আগে মারা গেছেন।\n\n\n== প্রধান কাজ ==\n১৯৬৮ সালে বেরেলি গেজেটিয়র\nদ্য জুয়েল ইন দ্য কেস এবং অন্যান্য গল্প ,আইএসবিএন ৮১-৭১৮৯-৫৬৪-৬\nস্পিনড্রিফট: কবিতা ,আইএসবিএন ৮১-৭১৮৯-৫৬২-X, ১৯৯৪, রাইটার'স ওয়ার্কশপ\nস্যাঙ্কচুয়ারি, কবিতা, ১৯৮৭\n\n\n== তথ্যসূত্র =="}