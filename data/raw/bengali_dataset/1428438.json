{"pageid": 1428438, "title": "সুশ্রী শ্রেয়া মিশ্র", "url": "https://bn.wikipedia.org/wiki?curid=1428438", "content": "সুশ্রী শ্রেয়া মিশ্র (জন্ম ৪ঠা জানুয়ারী ১৯৯১) একজন ভারতীয় মডেল, অভিনেত্রী এবং সৌন্দর্য প্রতিযোগিতার শিরোনামধারী। তিনি ফেমিনা মিস ইণ্ডিয়া ইউনাইটেড কন্টিনেন্টস ২০১৫ -এর বিজয়ী মুকুট পেয়েছিলেন এবং ২০১৫ সালে ইকুয়েডরে অনুষ্ঠিত মিস ইউনাইটেড কন্টিনেন্টস প্রতিযোগিতায় ভারতের প্রতিনিধিত্ব করেছিলেন। সেখানে তিনি তৃতীয় রানার আপ হয়েছিলেন। তিনি আই অ্যাম পপুলার, মিস ভিভাসিয়াস, মিস র‌্যাম্পওয়াক এবং মেলভিন নরোনহা দ্বারা ডিজাইন করা সেরা জাতীয় পোশাক সহ বেশ কয়েকটি উপ প্রতিযোগিতা পুরস্কার জিতেছেন।\n\n\n== প্রাথমিক জীবন ==\nসুশ্রী শ্রেয়া মিশ্রর জন্ম ১৯৯১ সালের ৪ঠা জানুয়ারি ওড়িশায় কর্নেল কিশোর কুমার মিশ্র এবং বর্তমানে সিনিয়র পুলিশ আধিকারিক সবিতা রানী পাণ্ডার ঘরে। তাঁর পরিবার ওড়িয়া। তিনি সম্বলপুরে বড় হয়ে ওঠেন এবং সেন্ট জোসেফ কনভেন্ট উচ্চ মাধ্যমিক বিদ্যালয়ে পড়াশোনা করেন। তারপর তিনি দিল্লি বিশ্ববিদ্যালয়ের অধীন শ্যামা প্রসাদ মুখার্জি কলেজ থেকে ফলিত মনোবিজ্ঞানে অনার্স সহ স্নাতক ডিগ্রি পান। তিনি মূলত একজন অপরাধী মনোবিজ্ঞানী হতে চেয়েছিলেন। পরে তিনি ব্যারি জন অ্যাক্টিং স্কুলে যোগ দেন।\n\n\n== কর্মজীবন ==\n\n\n=== সুন্দরী প্রতিযোগিতা ===\n২০১০ সালে, তিনি এশিয়ান সুপারমডেল ইণ্ডিয়া প্রতিযোগিতা জিতেছিলেন এবং মিস ফ্রেণ্ডশিপ ইন্টারন্যাশনাল নির্বাচিত হন। পরে তিনি উদ্বোধনী আই অ্যাম শি-মিস ইণ্ডিয়া ইউনিভার্স -এ অংশগ্রহণ করেন। এটি একটি স্বল্পস্থায়ী ভারতীয় প্রতিযোগিতা, যার বিজয়ীরা মিস ইউনিভার্স প্রতিযোগিতায় পৌঁছে যান। তিনি আই অ্যাম পপুলার পুরস্কার পেয়েছিলেন, কিন্তু সামগ্রিকভাবে প্রতিযোগিতায় জিততে পারেননি। ২০১৩ সালে, তিনি মিস ডিভা প্রতিযোগিতায় অংশ নেন এবং শীর্ষ সাত সেমি-ফাইনালিস্টে স্থান পান। তিনি মিস ডিজিটাল ক্রাউনও জিতেছেন। তিনি ওড়িশা ফেমিনা মিস ইণ্ডিয়া ২০১৫ প্রতিযোগিতার প্রতিনিধিত্ব করেছিলেন। সেখানে তিনি মিস ভিভাসিয়াস এবং মিস র‌্যাম্পওয়াক নির্বাচিত হন এবং সেরা প্রতিভা ও মিস মাল্টিমিডিয়ার জন্য শীর্ষ পাঁচে স্থান পান। তিনি মিস ইউনাইটেড কন্টিনেন্টস প্রতিযোগিতায় ভারতের প্রতিনিধিত্ব করেন এবং তৃতীয় হন। তাঁকে মিস ফটোজেনিক এবং সেরা ঐতিহ্যবাহী পোশাকধারী উপাধি দেওয়া হয়। তাঁর পোশাকটি  ঐতিহ্যবাহী হওয়ার সাথে সাথে, সেখানে বেদের অংশগুলি চিত্রিত ছিল। এটির নকশা করেছিলেন মেলভিন নরোনহা।\n\n\n=== মডেলিং ===\nসুশ্রী শ্রেয়া মিশ্র ২০১৬ এবং ২০১৯ সালে কিংফিশার ক্যালেণ্ডারের জন্য ছবি তুলেছেন। তিনি ২০১৯ সালে বম্বে ফ্যাশন উইকে অংশগ্রহণ করেছিলেন। তিনি গ্র্যাজিয়া ইণ্ডিয়া ম্যাগাজিনের ২০১৬ সালের মে সংখ্যার প্রচ্ছদে স্থান পেয়েছিলেন এবং ম্যাক কসমেটিকস ও তানিষ্ক জুয়েলারির বিজ্ঞাপনে উপস্থিত হয়েছেন।\n\n\n=== অভিনয় ===\n২০১৮ সালে, তিনি এবং প্রতীক বব্বর সমন্বিত একটি ওয়েব সিরিজের চিত্রগ্রহণ শুরু হয়েছিল, যার নাম রাখা হয়েছিল বেতাখোল। কিন্তু অনুষ্ঠানটি শেষ পর্যন্ত প্রচারিত হয়নি। অভয় দেওলের বিপরীতে জিরো ছবির মাধ্যমে বলিউডে অভিষেক হয় তাঁর। মিজান জাফরি অভিনীত রমকম (রোমান্টিক কমেডি বা হাস্য প্রেমকাহিনি) মালাল -এ তাঁর একটি ছোট অংশ ছিল। তিনি আদিত্য নারায়ণের \"লিল্লাহ\" মিউজিক ভিডিওতে উপস্থিত হয়েছিলেন। ২০২১ সালে, তিনি তনুজ ভিরওয়ানির বিপরীতে কার্টেল -এ অভিনয় করেছিলেন।\nসুশ্রী শ্রেয়া মিশ্রর প্রথম প্রধান মঞ্চ প্রযোজনা ছিল জেফ গোল্ডবার্গের দ্য আলটামাউন্ট রোড মার্ডারস যা মুম্বাইয়ের রয়্যাল অপেরা হাউসে সম্পাদিত হয়েছিল। গোল্ডবার্গ এটি লিখেছেন, পরিচালনা করেছেন, প্রযোজনা করেছেন এবং এতে অভিনয় করেছেন। কিছুদিন পর, করণ পণ্ডিত পরিচালিত, ডায়োনিসিয়াক থিয়েটার কোম্পানির সিঙ্গল-এ তিনি অভিনয় করেন। পুনরায় তিনি জেফ গোল্ডবার্গের সাথে মিলেউইটনেস ফর দ্য প্রসিকিউশন -এ অভিনয় করেন।\n\n\n=== অন্যান্য ===\n২০১৬ সালে, তিনি জয় হিন্দ কলেজের অডিশনে একজন সেলিব্রিটি বিচারক ছিলেন।\n\n\n== ব্যক্তিগত জীবন ==\nসুশ্রী শ্রেয়া মিশ্র একজন প্রত্যয়িত স্কুবা ডাইভার এবং বায়বীয় দক্ষতা সহ কত্থক ও বলিউড উভয় শৈলীতে প্রশিক্ষিত। তাঁর হাইপোথাইরয়েডিজম আছে।\n\n\n== তথ্যসূত্র =="}