{"pageid": 1371785, "title": "গাঁজা সোসাইটি", "url": "https://bn.wikipedia.org/wiki?curid=1371785", "content": "নওগাঁ গাঁজা চাষী সমবায় সমিতি লিমিটেড বা সাধারণত গাঁজা সোসাইটি হলো একটি সমবায় সমিতি। এটি ১৯১৭ সালে ব্রিটিশ রাজ দ্বারা প্রতিষ্ঠিত হয়েছিলো। এই সমবায় সমিতিটি ব্রিটিশ শাসিত বঙ্গের নওগাঁয় গাঁজা চাষের উন্নয়ন ও চাষীদের মঙ্গলের জন্য প্রতিষ্ঠিত হয়েছিল।\n\n\n== ইতিহাস ==\nকিংবদন্তি অনুযায়ী গাঁজার বীজ ১৮৫৭ সালের আগে যশোর জেলা থেকে চাষের জন্য নওগাঁ জেলায় এনে প্রথম রোপণ করা হয়। তবে, ইতিহাস অনুযায়ী ১৯০৬ সালে বেঙ্গল প্রেসিডেন্সির নওগাঁয় একটি গাঁজা উৎপাদন প্রতিষ্ঠার পর ব্রিটিশ রাজ সরকার বঙ্গ অঞ্চলে প্রথম বাণিজ্যিকভাবে গাঁজার চাষ শুরু করে। সরকার তখন উৎপাদন শিল্প থেকে রাজস্ব আদায়ের জন্য একজন রেজিস্ট্রার নিয়োগ করে। ১৯১৭ সালে নওগাঁর ৭,০০০ গাঁজা চাষীদের কল্যাণে গাঁজা সোসাইটি নামক একটি সমবায় সমিতি প্রতিষ্ঠিত হয়। তখন সমবায় সমিতির শেয়ার প্রতি দশ টাকা দরে কৃষকদের কাছে বিক্রি করা হয় যার ফলে কৃষকরা এর অংশীদার হয়। উৎপাদিত গাঁজা সংরক্ষণের জন্য সেখানে একটি গুদাম তৈরি করা হয়েছিলো। এটি ১৯২১ সালে সৈয়দ নওয়াব আলী চৌধুরী দ্বারা উদ্বোধন হয় যিনি বাংলার প্রাদেশিক মন্ত্রীদের মধ্যে অন্যতম ছিলেন। ১৯৭৪ সালে বাংলাদেশ সরকার জেনেভা কনভেনশনে স্বাক্ষর করে ফলে সরকার গাঁজা উৎপাদন থেকে সরে আসতে বাধ্য হয়। ১৯৭৫ সালে গাঁজা সোসাইটি তিনটি কক্ষবিশিষ্ট একটি ১,০০০ মেট্রিক টন ক্ষমতার হিমাগার স্থাপন করে। চুক্তি অনুযায়ী ১৯৮৭ সালে গাঁজা চাষ নিষিদ্ধ হলে গাঁজা সোসাইটির কার্যক্রম স্থবির হয়ে পড়ে। নিষেধাজ্ঞা ঘোষণার পর সরকার গাঁজা সোসাইটির গুদামে উৎপাদিত গাঁজা সহ তালা দিয়ে দেয়।\n\n\n== সম্পদ ==\n২০১৩ সালের হিসাব অনুযায়ী গাঁজা সোসাইটির ৪০ একর স্থাবর সম্পত্তি ছিলো। নওগাঁর বিভিন্ন স্থানে এর সম্পত্তি রয়েছে। অতীতে বঙ্গের বিভিন্ন অঞ্চলে এর সম্পত্তি ছিল। বেঙ্গল কো-অপারেটিভ ব্যাঙ্কে এখনও এর একটি হিসাব রয়েছে। এর অধীনে চারটি গুদাম বর্তমানে মাদকদ্রব্য নিয়ন্ত্রণ অধিদপ্তরের মালিকানাধীন। গাঁজা উৎপাদনে নিষেধাজ্ঞার পর এর হিমাগারটি ইজারা দেওয়া হয়েছিলো যা আলু সংরক্ষণের জন্য ব্যবহৃত হতো। তবে কোভিড-১৯ এর বৈশ্বিক মহামারীর কারণে এটি আর পরে ইজারা দেওয়া যায়নি। বাংলানিউজ২৪.কমের মতে নওগাঁয় গাঁজা সোসাইটির এখনও অন্তত ৳১০০ কোটি টাকার সম্পত্তি রয়েছে।\n\n\n== সমস্যা ==\nগাঁজা সোসাইটি নির্বাচনের ভিত্তিতে কমিটি গঠন করতো যার ব্যবস্থাপনায় সমিতির সদস্যদের ভাতা প্রদান করা হতো। এর পাশাপাশি বেশ কিছু হাসপাতাল ও বিদ্যালয় তাদের টাকায় পরিচালিত হতো। কিন্তু ২০০৬ সালের নির্বাচনের বিরুদ্ধে একজন সদস্য আদালতে রিট দায়ের করার পর গাঁজা সোসাইটির দায়িত্ব একটি অন্তর্বর্তী কমিটির অধীনে আসে এবং এসব কার্যক্রম বন্ধ হয়ে যায়। এছাড়া সরকার নওগাঁ সদর উপজেলার সমবায় কর্মকর্তাকে গাঁজা সোসাইটির নির্বাহী কর্মকর্তা হিসেবে নিয়োগ দেয়ার পর এর তহবিল আত্মসাতের অভিযোগ উঠে। এর অংশীদারদের একাংশের মতে গাঁজা সোসাইটির কর্মচারী, রাজনৈতিক ব্যক্তিত্ব ও অসাধু দল বেআইনিভাবে এর সম্পত্তি দখল ও বিক্রি করেছে।\n\n\n== তথ্যসূত্র =="}