{"pageid": 1527900, "title": "মুসলিম জনসংখ্যার বর্ধনশীলতা", "url": "https://bn.wikipedia.org/wiki?curid=1527900", "content": "ধারণা করা হয় যে, ২০১৫ থেকে ২০৬০ সালের মধ্যে মুসলিম জনসংখ্যা প্রায় ৭০% বৃদ্ধি পাবে, যার ফলে বিশ্বে মুসলিম জনসংখ্যা ১.৭৬ (বা ২) বিলিয়ন থেকে ৩ বিলিয়নে উন্নীত হবে। একই সময়ে গোটা বিশ্বের জনসংখ্যা প্রায় ৩২% বৃদ্ধি পাবে। ২০১১ সালে পিউ রিসার্চ কর্তৃক পরিচালিত একটি গবেষণায় বলা হয় যে, মুসলিম জনসংখ্যার উপর ধর্মান্তরের কোন প্রভাব নাও পড়তে পারে। কারণ ইসলাম ধর্মে ধর্মান্তরিতদের সংখ্যা ইসলাম ত্যাগকারীদের সংখ্যার সমান বলে মনে করা হয়। ২০১৫ সালে পিউ রিসার্চ সেন্টারের আরেকটি গবেষণায় বলা হয়, ২০১০ থেকে ২০৫০ সালের মধ্যে ধর্মান্তরের মাধ্যমে প্রায় ৩০ লক্ষ মানুষ ইসলামে প্রবেশ করবে বলে ধারণা করা হয়। এই নতুন মুসলিমদের বেশিরভাগই সাহারা নিম্ন আফ্রিকায় বসবাসকারী মানুষ হবেন অনুমান করা হয়, যেখানে আনুমানিক ২.৯ মিলিয়ন মানুষ ইসলাম গ্রহণ করতে পারেন।\n১৯০০ সালে মুসলমানদের সংখ্যা ছিল মাত্র ২০ কোটি, যা বিশ্বের মোট জনসংখ্যার ১২% ছিল। তবে মুসলিম সংখ্যাগরিষ্ঠ দেশগুলিতে জন্মহার বেশি থাকার কারণে গত ১০০ বছরের মধ্যে মুসলিম জনসংখ্যা বৃদ্ধির হার নাটকীয়ভাবে বৃদ্ধি পেয়েছে। পিউ রিসার্চ অনুমান করেছে যে, ২০৩০ সালে এই সংখ্যা প্রায় ২.২ বিলিয়ন এবং ২০৫০ সালে ২.৮ বিলিয়নে পৌঁছাবে, যা বিশ্বের মোট জনসংখ্যার প্রায় ৩০% হবে। \nএকবিংশ শতাব্দীর বেশিরভাগ গবেষণায় দেখা গেছে যে, প্রবৃদ্ধির হার ও বিশ্বব্যাপী প্রসারের দিক থেকে ইসলাম বিশ্বের দ্রুততম বর্ধনশীল ধর্ম। কারণ মুসলমানদের গড় বয়স তুলনামূলকভাবে কম এবং তাদের উর্বরতার হার বেশি। একটি গবেষণা অনুযায়ী, ২০৫০ সালে মুসলিমদের সংখ্যা হতে পারে ২.৮ বিলিয়ন (৩০%) এবং খ্রিস্টানদের সংখ্যা হবে প্রায় ২.৯ বিলিয়ন (৩১%)। ২০৭০ সালের মধ্যে মুসলিমদের সংখ্যা খ্রিস্টানদের সমান হতে পারে এবং ২১০০ সালে বা দ্বাবিংশ শতাব্দীর শুরুর দিকে মুসলমানরা বিশ্বের সবচেয়ে বড় ধর্মীয় গোষ্ঠীতে পরিণত হবে, যখন তারা বিশ্বের মোট জনসংখ্যার ৩৫% এবং খ্রিস্টানরা ৩৪% হতে পারে বলে ধারণা করা হয়। \nতবে গবেষক ড্যারিন শের্কাট এই পূর্বাভাসের যথার্থতা নিয়ে প্রশ্ন তুলেছেন। কারণ এতে মুসলিম সমাজে ক্রমবর্ধমান ধর্মনিরপেক্ষতার হার বিবেচনায় নেওয়া হয়নি। \n\n\n== ইসলামি জন্মনিয়ন্ত্রণ পদ্ধতি ==\nআযল হল জন্মনিয়ন্ত্রণের একটি বিশেষ রূপ, যা নবী মুহাম্মদের যুগে প্রচলিত ছিল। খুলাফায়ে রাশেদীনের মধ্যে দ্বিতীয় খলিফা উমর ও চতুর্থ খলিফা আলী এই অনুশীলনের পক্ষে রায় দিয়েছিলেন। \nমুসলিম পণ্ডিতরা তিনটি শর্তে আযলসহ গর্ভনিরোধের অন্যান্য অনুমোদিত পদ্ধতির পক্ষে অভিমত প্রদান করেন:\n\nসন্তান স্বামী-স্ত্রী উভয়েরই অধিকার; তাই কেবল উভয় পক্ষের সম্মতিতে গর্ভনিরোধক ব্যবহার করা বৈধ হবে।\nএটি যেন স্ত্রীর স্থায়ী বন্ধ্যাত্বের কারণ না হয়।\nএতে যেন শরীরের স্থায়ী ক্ষত না হয়।\n\n\n== অঞ্চলভিত্তিক ==\n\n\n==== বিশ্ব ====\nবিশ্বব্যাপী ছয়টি দ্রুততম বর্ধনশীল ধর্ম হলো: ইসলাম (১.৮৪%), বাহাই ধর্ম (১.৭০%), শিখ ধর্ম (১.৬২%), জৈন ধর্ম (১.৫৭%), হিন্দুধর্ম (১.৫২%) ও খ্রিস্টধর্ম (১.৩৮%)। এই ধর্মগুলোর দ্রুত বৃদ্ধি পাওয়ার পেছনে প্রধান কারণ হিসেবে উচ্চ জন্মহারকে উল্লেখ করা হয়।\n\n\n==== এশিয়া ====\n\nবর্তমান এশিয়ায় সর্ববৃহৎ ধর্ম হল ইসলাম। পিউ রিসার্চ সেন্টারের এক প্রতিবেদনে বলা হয়েছে, ২০৩০ সালের মধ্যে এশিয়া-প্রশান্ত মহাসাগরীয় অঞ্চলের জনসংখ্যার রায় ২৭.৩% মুসলিম হবে, যেখানে ২০১০ সালে এটি ২৪.৮% ও ১৯৯০ সালে ২১.৬% ছিল।\n\n\n===== ভারত =====\n\nভারতে ইসলাম একটি দ্রুত বর্ধনশীল ধর্ম। স্বাধীন ভারতের আদমশুমারি পরিসংখ্যান অনুযায়ী, মুসলিম জনসংখ্যা বৃদ্ধির হার হিন্দুদের তুলনায় বেশি ছিল। যেমন ১৯৯১ সাল থেকে ২০০১ সালের মধ্যে মুসলিম জনসংখ্যা বৃদ্ধির হার ছিল ২৯.৫%, যেখানে হিন্দুদের ছিল ১৯.৯%। তবে ২০০১ থেকে ২০১১ সালের দশকে মুসলিম জনসংখ্যা বৃদ্ধির হার কমে দাঁড়ায় ২৪.৬%-এ, যা দেশের অন্যান্য ধর্মীয় গোষ্ঠীর বৃদ্ধির হারের সাথেও সামঞ্জস্যপূর্ণ ছিল। \nভারতে জন্মনিয়ন্ত্রণের প্রতি মনোভাব পরীক্ষা জানা গেছে যে, ১০-১৯ বছর বয়সী মুসলিম নারীরা (বিশেষ করে শহুরে অঞ্চলে) জন্মনিয়ন্ত্রণকে সমর্থন করলেও ২০-৩০ বছর বয়সীরা তুলনামূলকভাবে বেশি সচেতন। তবে জন্মনিয়ন্ত্রণের ধারণার ক্ষেত্রে তরুণী মুসলিম নারীরা প্রবীণদের তুলনায় পিছিয়ে। ২০১৬ সালের এক গবেষণায় উঠে এসেছে যে, উত্তর ভারতের শহুরে মুসলিম নারীদের জন্মনিয়ন্ত্রণ ব্যবহারে ধর্মের তুলনায় সামাজিক ও অর্থনৈতিক বিষয়গুলোই অধিক প্রভাব ফেলেছে। ২০১১ সালের আদমশুমারি অনুযায়ী, ভারতে মুসলিম জনসংখ্যা ছিল প্রায় ১৭২ মিলিয়ন, যা দেশটির মোট জনসংখ্যার প্রায় ১৪.২%। ২০১০ সালে ভারত বিশ্বের দ্বিতীয় বা তৃতীয় বৃহত্তম মুসলিম জনসংখ্যার দেশ ছিল।\n\n\n===== চীন =====\n\nচীনে ১৯৬৪ সাল থেকে ১৯৮২ সালের মধ্যে মুসলিম জনসংখ্যা বৃদ্ধির হার ছিল আনুমানিক ২.৭%। তবে পিউ রিসার্চ সেন্টারের একটি পূর্বাভাস অনুযায়ী, চীনে মুসলিম জনসংখ্যার এই বৃদ্ধির হার ধীরে ধীরে কমে আসবে। এর বিপরীতে চীনে খ্রিস্টান জনসংখ্যা বৃদ্ধির হার ১৯৪৯ সাল থেকে গড়ে ৪.৭% হয়েছে। চীনে শিশু জন্মসংক্রান্ত নীতিমালা অঞ্চলভেদে এক থেকে তিন সন্তানের অনুমতি দিয়ে থাকে।\n\n\n==== ইউরোপ ====\n\nইউরোপে ইসলাম সবচেয়ে দ্রুত সম্প্রসারিত ধর্ম। পিউ রিসার্চ সেন্টারের তথ্যমতে, ১৯৯০ সালে ইউরোপে (তুরস্ক বাদে) মুসলমানের সংখ্যা ছিল প্রায় ৩০ মিলিয়ন, যা ২০১০ সালে বেড়ে ৪৪ মিলিয়ন হয়। সে সময় মুসলমানরা ইউরোপীয় জনসংখ্যার ৪.১% থেকে বেড়ে ৬% হয়।\nসিরিয়া ও অন্যান্য মুসলিম প্রধান দেশসমূহে সংঘাতের কারণে সাম্প্রতিক ইউরোপে বিপুল সংখ্যায় মুসলিম শরণার্থী প্রবেশ করেছে। যদিও এই অভিবাসনের ঢেউ ইউরোপে অভিবাসন ও নিরাপত্তার ব্যাপারে নানা বিতর্ক সৃষ্টি করেছে।\n২০১০ সালে ইউরোপীয় ইউনিয়নে মুসলিমদের সংখ্যা আনুমানিক প্রায় ১৯ মিলিয়ন (প্রায় ৩.৮%) ছিল। ইউরোপে ইসলামের সম্প্রসারণ প্রধানত অভিবাসনের কারণে হয়েছে। এছাড়া ইউরোপের মুসলমানদের গড় বয়সও কম। তাঁদের প্রজনন হার অন্য ইউরোপীয় মানুষদের তুলনায় বেশি। ২০১০ সাল থেকে ২০১৬ সাল পর্যন্ত ইউরোপে মুসলিম জনসংখ্যা বৃদ্ধির প্রধান কারণ মূলত অভিবাসন ছিল। তখন আনুমানিক ২৫ লক্ষ মুসলিম কর্মসংস্থান বা শিক্ষা ব্যতীত অন্যান্য কারণে ইউরোপে এসেছে। তাদের মধ্যে প্রায় ১৩ লক্ষ শরণার্থীর মর্যাদা পেয়েছে বা পাওয়ার সম্ভাবনায় রয়েছে।\n২০১৬ সালে ইউরোপে মুসলিমদের গড় বয়স ছিল ৩০.৪ বছর, যা ইউরোপীয়দের তুলনায় ১৩ বছর কম।  ইউরোপে অর্ধেকের বেশি মুসলিমের বয়স ৩০ বছরের নিচে ছিল, যেখানে অমুসলিমদের মধ্যে এই হার ছিল ৩২%। পিউ রিসার্চ সেন্টারের ২০১৬ সালের একটি জরিপ অনুসারে, ইউরোপে মুসলিমরা মোট জনসংখ্যার ৪.৯%। একই গবেষণায় বলা হয় যে, ইউরোপে ইসলামের বিস্তারে ধর্মান্তর উল্লেখযোগ্য ভূমিকা রাখছে না। ২০১০ থেকে ২০১৬ সালের মধ্যে প্রায় ১.৬ লক্ষ মানুষ ইসলাম ত্যাগ করে, যা ইসলামে ধর্মান্তরিত মানুষদের তুলনায় অনেক বেশি।\n\n\n=== ফ্রান্স ===\n\nফ্রান্সে প্রায় ১ লাখ ধর্মান্তরিত মুসলিম আছে, যেখানে ১৯৮৬ সালে তাদের সংখ্যা আনুমানিক ৫০ হাজার ছিল। অধিকাংশ মুসলিমের আদি নিবাস হল মাগরেব অঞ্চল (উত্তর আফ্রিকা)। একটি গবেষণায় বলা হয়েছে যে, ইউরোপীয় ইউনিয়নের এক-তৃতীয়াংশ মুসলমান ফ্রান্সে বসবাস করেন। ২০১৬ সালের মাঝামাঝি সময়ে ফ্রান্সে মুসলিম জনসংখ্যা ছিল প্রায় ৫.৭ মিলিয়ন, যা দেশের মোট জনসংখ্যার ৮.৮% এবং এই সংখ্যা দিন দিন বৃদ্ধি পাচ্ছে।\n\n\n=== জার্মানি ===\n\nজার্মানিতে প্রায় ৫০ লাখ মুসলিম বাস করে, যা দেশের মোট জনসংখ্যার ৬.১%। এদের মধ্যে অন্তত ২৩ লাখ মুসলমান তুরস্ক থেকে এসেছে। গেস্ট ওয়ার্কার প্রোগ্রাম (অতিথি শ্রমিক কর্মসূচি) ও তুরস্কভিত্তিক কিছু ধর্মীয় সংস্থা প্রভাব জার্মানিতে ইসলাম প্রসারে ভূমিকা রেখেছে। পিউ রিসার্চের একটি প্রতিবেদনে বলা হয় যে, ২০১০ থেকে ২০১৬ সালের মধ্যে মুসলিম অভিবাসীদের প্রধান গন্তব্য ছিল জার্মানি। জার্মানিতে বসবাসকারী অন্যান্য মুসলিমরা সিরিয়া, তিউনিসিয়া ও আফগানিস্তান থেকে এসেছে।\n\n\n=== যুক্তরাজ্য ===\n\n২০২১ সালের আদমশুমারি অনুযায়ী যুক্তরাজ্যে ৩.৫ মিলিয়ন মুসলিম রয়েছেন, যা মোট জনসংখ্যার প্রায় ৬.৫%। ইউরোপে সবচেয়ে বেশি মুসলিম অভিবাসী যুক্তরাজ্যেই বসবাস করে। এদের অধিকাংশ দক্ষিণ এশিয়া থেকে আগত, বিশেষ করে পাকিস্তান থেকে। \n\n\n== ধর্মান্তর ==\nকোন ব্যক্তি ধর্মান্তরিত হয়েছেন, নাকি তিনি জন্মসূত্রে মুসলিম, তা গণনা করা কঠিন। কারণ অনেক দেশের জাতীয় আদমশুমারিতে মানুষের বর্তমান ধর্ম সম্পর্কে প্রশ্ন করা হলে তারা পূর্বে অন্য কোন ধর্ম পালন করত—তা সাধারণত জিজ্ঞাসা করা হয় না। আর কিছু দেশে ধর্মান্তর রাষ্ট্রীয় ও সামাজিকভাবে জটিল বিষয়; যেমন: কিছু মুসলিম সংখ্যাগরিষ্ঠ দেশে ইসলাম ত্যাগের জন্য মৃত্যুদণ্ডের বিধান রয়েছে। ইসলাম গ্রহণ বা ত্যাগ-বিষয়ক পরিসংখ্যান তুলনামূলকভাবে দুর্লভ।\n২০১১ সালে প্রকাশিত পিউ রিসার্চে সেন্টারের একটি প্রতিবেদনে বলা হয় যে, গবেষণায় যেসব তথ্য পাওয়া গেছে–তা থেকে স্পষ্ট বুঝা যায়, বিশ্বজুড়ে ধর্মান্তরের কারণে মুসলিম জনসংখ্যা বৃদ্ধি ও হ্রাসের হার প্রায় সমান অর্থাৎ যতজন মানুষ ইসলাম গ্রহণ করে, প্রায় ততজনই ইসলাম ত্যাগ করে। ২০১৫ সালে প্রকাশিত পিউ রিসার্চের আরেকটি গবেষণায় বলা হয় যে ২০১০ থেকে ২০৫০ সালের মধ্যে ধর্মান্তরের মাধ্যমে প্রায় ৩০ লাখ মানুষ ইসলাম গ্রহণ করবে।\nদ্য নিউ ইয়র্ক টাইমসের মতে, মার্কিন মুসলিমদের মধ্যে প্রায় ২৫% হলেন ধর্মান্তরিত মুসলমান। অন্যদিকে ব্রিটেনে প্রতি বছর প্রায় ৬,০০০ জন ইসলাম ধর্ম গ্রহণ করে। মাসিক ব্রিটিশ মুসলিম জরিপের ২০০০ সালের জুন সংখ্যার এক প্রতিবেদনে বলা হয়েছে যে, ব্রিটেনে নতুন ধর্মান্তরিত মুসলমানদের অধিকাংশই নারী।\nদ্য হাফিংটন পোস্ট জানায় যে, পর্যবেক্ষকদের মতে প্রতিবছর প্রায় ২০,০০০ মার্কিন ইসলাম গ্রহণ করেন। \nপিউ রিসার্চের একটি বিশ্লেষণে দেখা গেছে, যুক্তরাষ্ট্রে যারা ইসলাম গ্রহণ করেন এবং যারা ইসলাম ত্যাগ করেন, তাদের সংখ্যা প্রায় সমান। এটি অন্যান্য ধর্মের তুলনায় ব্যতিক্রম, যেখানে সাধারণত ধর্মত্যাগকারীর সংখ্যা ধর্মান্তরিতদের তুলনায় বেশি। যারা ইসলাম গ্রহণ করে, তাদের মধ্যে প্রায় ৭৭% পূর্বে খ্রিস্টান ছিল এবং ১৯% কোন ধর্মেরই অনুসারী ছিল না। অন্যদিকে যারা ইসলাম ত্যাগ করে, তাদের মধ্যে ৫৫% ধর্মহীন ও ২২% খ্রিস্টান ধর্মে দীক্ষিত হয়।\nমার্কিন যুক্তরাষ্ট্রের সাধারণ সামাজিক জরিপের তথ্য অনুযায়ী, মুসলিম পরিবারে বড় হওয়া ব্যক্তিদের মধ্যে ৩২% প্রাপ্তবয়স্ক হওয়ার পর ইসলাম অনুসরণ করে না এবং ১৮ শতাংশ কোন ধর্মীয় পরিচয়ই রাখে না।\nঅস্ট্রেলিয়ার মেলবোর্ন বিশ্ববিদ্যালয়ের ইতিহাসবিদ জিওফ্রে ব্লেইনি বলেন, প্রায় ১৯৬০ এর দশক থেকে ইসলাম থেকে খ্রিস্টানে ধর্মান্তরের হার উল্লেখযোগ্য হারে বেড়েছে। যে সকল মুসলিম খ্রিস্টধর্ম গ্রহণ করে, তারা সামাজিক ও সরকারি নিপীড়নের স্বীকার হয় বলে অভিযোগ রয়েছে।\n২০১৫ সালে একটি গবেষণায় জানা যায়, মিশনারি তথ্য অনুযায়ী বিশ্বব্যাপী আনুমানিক ১ কোটি ২ লাখ মুসলিম খ্রিস্টধর্মে রূপান্তরিত হয়েছে। তবে ২০২৩ সালের গিনেস বিশ্ব রেকর্ড অনুসারে, ১৯৯০ থেকে ২০০০ সালের মধ্যে ইসলামে ধর্মান্তরিত ব্যক্তির সংখ্যা খ্রিস্টধর্মে ধর্মান্তরিত ব্যক্তিদের তুলনায় প্রায় ১ কোটি ২৫ লাখ বেশি।\nএসব তথ্য সত্ত্বেও বৈশ্বিকভাবে দ্বিতীয় সর্বোচ্চ সংখ্যক মানুষ ইসলামে ধর্মান্তরিত হয়েছেন। ২০১৫ থেকে ২০২০ সালের মধ্যে আনুমানিক ৪ লাখ ২০ হাজার মানুষ ইসলাম গ্রহণ করেছে, যা ইসলাম ত্যাগকারীদের তুলনায় অনেক বেশি।\n\n\n== ঐতিহাসিক মুসলিম জনসংখ্যা ==\n\n\n== আরো দেখুন ==\nদেশ অনুযায়ী ইসলাম\nএশিয়ায় ইসলাম\nআফ্রিকায় ইসলাম\nইউরোপে ইসলাম\nআমেরিকায় ইসলাম\nদক্ষিণ আমেরিকায় ইসলাম\nওশেনিয়ায় ইসলাম\nইসলামে ধর্মান্তর\nইসলামে ধর্মান্তরিত ব্যক্তিদের তালিকা\n\n\n== তথ্যসূত্র =="}