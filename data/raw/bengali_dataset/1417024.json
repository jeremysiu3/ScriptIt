{"pageid": 1417024, "title": "অ্যান্ড্রু স্কট (অভিনেতা)", "url": "https://bn.wikipedia.org/wiki?curid=1417024", "content": "অ্যান্ড্রু স্কট (ইংরেজি: Andrew Scott; জন্ম: ২১ অক্টোবর ১৯৭৬) একজন আইরিশ অভিনেতা। তিনি একটি বাফটা টেলিভিশন পুরস্কার ও দুটি লরেন্স অলিভিয়ে পুরস্কার জয় এবং একটি প্রাইমটাইম এমি পুরস্কার ও একটি গোল্ডেন গ্লোব পুরস্কারের মনোনয়নসহ অসংখ্য সম্মাননা অর্জন করেছেন।\nস্কট বিবিসির ধারাবাহিক শার্লক (২০১০-২০১৭)-এ জেমস মরিয়ার্টি চরিত্রে অভিনয় করে খ্যাতি অর্জন করেন এবং এই কাজের জন্য শ্রেষ্ঠ পার্শ্ব অভিনেতা বিভাগে বাফটা টেলিভিশন পুরস্কার অর্জন করেন। ফ্লিব্যাগ (২০১৭) ধারাবাহিকের দ্বিতীয় মৌসুমে যাজক চরিত্রে তার অভিনয়ের জন্য তিনি হাস্যরসাত্মক ধারাবাহিকে শ্রেষ্ঠ পার্শ্ব অভিনেতা বিভাগে ক্রিটিকস চয়েস টেলিভিশন পুরস্কার অর্জন করেন। এছাড়া তার অভিনীত উল্লেখযোগ্য চলচ্চিত্র হল প্রাইড (২০১৪), স্পেক্টার (২০১৫) ও নাইনটিন সেভেনটিন (২০১৯)। তিনি প্রণয়ধর্মী নাট্য চলচ্চিত্র অল অব আস স্ট্রেঞ্জার্স (২০২৩)-এ শ্রেষ্ঠাংশে অভিনয় করে নাট্যধর্মী চলচ্চিত্রে শ্রেষ্ঠ অভিনেতা বিভাগে গোল্ডেন গ্লোব পুরস্কারের মনোনয়ন লাভ করেন।\nস্কট ২০১৯ সালে দ্য ওল্ড ভিস মঞ্চে প্রেজেন্ট লাফটার মঞ্চনাটকে গ্যারি এসেন্ডাইন চরিত্রে অভিনয় করে প্রশংসিত হন এবং এর জন্য তিনি শ্রেষ্ঠ অভিনেতা বিভাগে লরেন্স অলিভিয়ে পুরস্কার অর্জন করেন। এর পূর্বে তিনি ২০০৫ সালে রয়্যাল কোর্ট থিয়েটারে এ গার্ল ইন এ কার উইথ এ ম্যান নাটকে অভিনয় করে যৌথ মঞ্চে সেরা অর্জন বিভাগে লরেন্স অলিভিয়ে পুরস্কার অর্জন করেছিলেন।\n\n\n== প্রারম্ভিক জীবন ==\nস্কট ১৯৭৬ সালের ২১শে অক্টোবর আয়ারল্যান্ডের ডাবলিন শহরে জন্মগ্রহণ করেন। তার পিতা জিম স্কট একটি কর্মসংস্থান এজেন্সিতে কাজ করেন এবং মাতা নোরা স্কট একজন চারুকলা শিক্ষক। তিন ভাইবোনের মধ্যে স্কট দ্বিতীয়। তার বড় বোন সারা ও ছোট বোন হ্যানা। তিনি ক্যাথলিক ধর্মাবলম্বী হিসেবে বেড়ে ওঠেন কিন্তু বর্তমানে এই ধর্মীয় রীতিনীতি মেনে চলেন না। তিনি গঞ্জাগা কলেজে পড়াশোনা করেন এবং পাশাপাশি রাথফার্নহামের অ্যান কাভানা'স ইয়াং পিপল'স থিয়েটারে সপ্তাহান্তে অভিনয়ের ক্লাস করতেন। এই সময়ে তিনি আইরিশ টেলিভিশনে দুটি বিজ্ঞাপনে কাজ করনে। ১৭ বছর বয়সে তিনি কোরিয়া চলচ্চিত্রে শ্রেষ্ঠাংশে অভিনয় করেন, এটি তার অভিনীত প্রথম চলচ্চিত্র। তিনি চারুকলার জন্য বৃত্তি পান, কিন্তু ট্রিনিটি কলেজ ডাবলিনে নাট্যতত্ত্ব নিয়ে পড়াশোনা করতে যান। ছয় মাস পর তিনি ট্রিনিটি কলেজ ছেড়ে ডাবলিনের অ্যাবি থিয়েটারে যোগদান করেন এবং ২২ বছর বয়সে লন্ডনে পাড়ি জমান।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে অ্যান্ড্রু স্কট  (ইংরেজি)\n\"Birdland at The Royal Court Theatre\"। রয়্যাল কোর্ট থিয়েটার। ২০১৪। ১১ ফেব্রুয়ারি ২০১৫ তারিখে মূল থেকে আর্কাইভ করা। সংগ্রহের তারিখ ১২ জানুয়ারি ২০২৪। \nহোগার্ড, লিজ (২ এপ্রিল ২০২৪)। \"Life after Moriarty: Andrew Scott interview\"। লন্ডন ইভনিং স্ট্যান্ডার্ড। সংগ্রহের তারিখ ১২ জানুয়ারি ২০২৪।"}