{"pageid": 1434962, "title": "বিসিজিএস রেসকিউ বোট-১", "url": "https://bn.wikipedia.org/wiki?curid=1434962", "content": "বাংলাদেশ কোস্ট গার্ড জাহাজ (শিপ) (সংক্ষেপেঃ বিসিজিএস) রেসকিউ বোট-১ বাংলাদেশ কোস্ট গার্ডের একটি বিসিজি ২০ মিটার-শ্রেণীর রেসকিউ বোট বা উদ্ধারকারী নৌযান। এটি জেএমইউ ইয়োকোহামা শিপইয়ার্ড, জাপান দ্বারা নির্মিত হয়। উক্ত নৌযানটি সামুদ্রিক এবং উপকূলীয় অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম। এছাড়াও এটি সামুদ্রিক দূষণ নিয়ন্ত্রণ সরঞ্জাম (তেল নিঃসরণ প্রতিরোধী যন্ত্রপাতি, তেল পুনরুদ্ধার, তেল শোষক এবং ধারক) দ্বারা সুসজ্জিত।\n\n\n== ইতিহাস ==\nবাংলাদেশ কোস্ট গার্ড-এর জন্য \"দি প্রজেক্ট ফর দি ইমপ্রুভমেন্ট অফ রেসকিউ ক্যাপাসিটিস ইন দি কোস্টাল অ্যান্ড ইনল্যান্ড ওয়াটার্স\" শীর্ষক প্রকল্পের আওতায় জাপান সরকারের জাইকা অনুদান হিসেবে ৪টি ২০ মিটার উদ্ধারকারী নৌযান প্রদানের পরিকল্পনা অনুমোদিত হয়। এরই ধারাবাহিকতায় ২৭ আগস্ট, ২০১৮ সালে গণপ্রজাতন্ত্রী বাংলাদেশ সরকার এবং জাপান আন্তর্জাতিক সহযোগিতা সংস্থা-জাইকা এর মধ্যকার উক্ত নৌযান সরবরাহ সংক্রান্ত চুক্তি স্বাক্ষরিত হয়। পরবর্তীতে জেএমইউ ইয়োকোহামা শিপইয়ার্ড, জাপান-এ নৌযানসমূহ নির্মিত হয়। নির্মাণকাজ শেষে ৬ ডিসেম্বর, ২০২১ সালে চট্টগ্রামে বাংলাদেশ কোস্টগার্ড ঘাঁটিতে জাপানি অনুদান সহায়তার অধীনে রেসকিউ বোট (উদ্ধারকারী নৌযান) হস্তান্তর অনুষ্ঠান সংঘটিত হয়। উক্ত অনুষ্ঠানে বাংলাদেশে অবস্থিত জাপান দূতাবাস এর রাষ্ট্রদূত জনাব ইতো নাওকি, বাংলাদেশ কোস্টগার্ড এর মহাপরিচালক রিয়ার এডমিরাল জনাব আশরাফুল হক চৌধুরী এবং জাইকা বাংলাদেশের প্রধান প্রতিনিধি জনাব হায়াকাওয়া ইউহো উপস্থিত ছিলেন। এই সহায়তার আওতায় (প্রায় ২৫ মিলিয়ন মার্কিন ডলার) দুর্যোগজনিত ত্রাণ ও উদ্ধার অভিযান ব্যবস্থা জোরদার করতে বাংলাদেশ কোস্টগার্ডকে চারটি ২০ মিটার এবং ২০টি ১০ মিটার শ্রেণীর রেসকিউ বোট (উদ্ধারকারী নৌযান) প্রদান করা হয়েছে। রাষ্ট্রদূত জনাব ইতো নাওকি বলেন, “জাপান সরকার আঞ্চলিক শান্তি, স্থিতিশীলতা এবং সমৃদ্ধির জন্য \"ফ্রি অ্যান্ড ওপেন ইন্দো-প্যাসিফিক স্ট্র্যাটেজি (এফওআইপি)\" এর লক্ষ্য প্রচার ও প্রসারে কাজ করছে। সামুদ্রিক সুরক্ষা এবং নিরাপত্তা নিশ্চিতকরণের প্রেক্ষাপট থেকে বাংলাদেশকে এই রেসকিউ বোট সরবরাহ করা হল এফওআইপি অন্তর্ভূক্ত একটি বাস্তবিক সহযোগিতা।  এই লক্ষ্য বাস্তবায়নের অংশীদার হিসেবে জাপান বাংলাদেশের প্রতি এ ধরনের বাস্তবিক সহযোগিতা অব্যাহত রেখে চলেছে”।\nসাম্প্রতিক বছরগুলোতে বাংলাদেশ ঘূর্ণিঝড় ও বন্যার মতো মারাত্মক প্রাকৃতিক দুর্যোগের শিকার হয়েছে। বাংলাদেশের মধ্য দিয়ে প্রবাহিত বড় এবং ছোট নদীগুলি ব্যবহার করে বাংলাদেশের একটি উন্নত জল পরিবহন ব্যবস্থা রয়েছে। তাছাড়াও সমুদ্র ও অভ্যন্তরীণ জলভাগে সক্রিয়ভাবে মৎস্য চাষ করা হয়ে থাকে। বাংলাদেশের অভ্যন্তরীণ জলভাগ এবং সামুদ্রিক অঞ্চলগুলিতে বড় প্রাকৃতিক দুর্যোগ এবং জাহাজ দুর্ঘটনার ঘটনা ঘটেছে, যার ফলে উল্লেখযোগ্যভাবে সাধারণ মানুষ, জেলে এবং নাবিকরা দুর্ভোগের শিকার হয়েছে।\nএই ধারাবাহিকতায়, প্রকল্পটি দুর্যোগজনিত ত্রাণ ও উদ্ধার অভিযান ব্যবস্থা গড়ে তোলার জন্য একটি গুরুত্বপূর্ণ ভূমিকা পালন করবে। ১৯৯৪ সালে বাংলাদেশ কোস্ট গার্ড প্রতিষ্ঠার পূর্বে, জাপান সরকার অনুদান সহায়তার মাধ্যমে বাংলাদেশকে ৪৯টি বোট প্রদান করেছিল, তবে এই প্রথমবারের মতো জাপান বাংলাদেশ কোস্ট গার্ডকে সহায়তা দিয়েছে। বাংলাদেশের উপকূলীয় অঞ্চলে জলদস্যুতা ও মানব পাচারের বিরুদ্ধে লড়াই, এবং প্রাকৃতিক দুর্যোগের সময় উপকূলীয় এলাকায় জরুরি অভিযান ও উদ্ধার অভিযান পরিচালনা করার মতো বাংলাদেশ কোস্ট গার্ডের ব্যাপক পরিসরের দায়িত্ব রয়েছে। এসব কাজে সহায়তার জন্য রেসকিউ বোট (উদ্ধারকারী নৌযান) গুলো গুরুত্বপূর্ণ ভূমিকা পালন করবে বলে আশা ব্যক্ত করা হয়।\n\n\n== বৈশিষ্ট্য ও যান্ত্রিক কাঠামো ==\nবিসিজিএস রেসকিউ বোট-১ নৌযানের দৈর্ঘ্য ২০ মিটার (৬৬ ফুট), প্রস্হ ৪.৫০ মিটার (১৪.৮ ফুট), গভীরতা ১.৫০ মিটার (৪.৯ ফুট) এবং ওজন ৪০ টন।\nনৌযানে প্রচালনশক্তি হিসেবে রয়েছে: \n\n২টি ৯৬৫ অশ্বশক্তি (৭২০ কিলোওয়াট) বিশিষ্ট মেরিন ডিজেল ইঞ্জিন (জাপান);\n২টি ২১ অশ্বশক্তি (১৬ কিলোওয়াট) (১,৫০০ আরপিএম) বিশিষ্ট কোহলার ১৭ ইএফওজেডডি জেনারেটর (মার্কিন যুক্তরাষ্ট্র);\n২টি জেডএফ ৩১১এ গিয়ার বক্স (জার্মানি);\n২টি ৪ পাখাযুক্ত ফিক্সড পিটচ প্রোপেলার;\n২টি শ্যাফট।\nনৌযানের সর্বোচ্চ গতিবেগ ঘন্টায় ২৫ নট (৪৬ কিলোমিটার প্রতি ঘণ্টা; ২৯ মাইল প্রতি ঘণ্টা)। এছাড়াও নৌযানসমূহ ৬ জন সদস্য নিয়ে একনাগাড়ে ৭ দিন সি স্টেট-৪ মাত্রায় ৩০০ নটিক্যাল মাইল (৫৬০ কিলোমিটার; ৩৫০ মাইল) বিস্তীর্ণ সমুদ্র এলাকা জুড়ে অভিযান পরিচালনা করতে পারে এবং সি স্টেট-৬ মাত্রা অবধি টিকে থাকতে সক্ষম। বিশেষ প্রয়োজনে নৌযানটি অতিরিক্ত ৩০ জন আরোহী পরিবহনে সক্ষম। সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\nজাহাজের কর্মকর্তা এবং নাবিকদের জন্য রয়েছে:\n\n১টি কেবিন (কর্মকর্তার জন্য);\n১টি কেবিন (নাবিকদের জন্য- ৪টি বেডসহ);\n১টি কেবিন (অতিথিদের জন্য)।\nপ্রতিটি কেবিন রান্না, খাবার এবং বিনোদনের জন্য উপযুক্ত আসবাবপত্র এবং জিনিসপত্র সহ সজ্জিত।\n\n\n== তথ্যসূত্র =="}