{"pageid": 15283, "title": "মন্ট্রিয়াল মেট্রো", "url": "https://bn.wikipedia.org/wiki?curid=15283", "content": "মন্ট্রিয়াল মেট্রো (ফরাসি: Métro de Montréal) উত্তর আমেরিকা মহাদেশের রাষ্ট্র কানাডার কুইবেক প্রদেশের রাজধানী শহর মন্ট্রিয়ালের পাতাল-রেল ভিত্তিক প্রধান জনপরিবহন ব্যবস্থা।\nসোসিয়েতে দো ত্রঁস্‌পর মোঁরেয়াল (Société de transport de Montréal মন্ট্রিয়া পরিবহন সংস্থা) পাতাল-রেল ব্যবস্থাটির পরিচালক। এটি ১৯৬৬ সালের ১৪ই অক্টোবর উদ্বোধন করা হয়। সেসময় মন্ট্রিয়াল নগরীর নগরপ্রধান বা মেয়র ছিলেন জঁ দ্রাপো (Jean Drapeau)। ১৯৬০-এর দশকে তিনটি লাইনে ২৬টি বিরতি বা স্টেশন নিয়ে ব্যবস্থাটি চলছিল। বর্তমানে ৪টি লাইনে ৬৮টি বিরতি বা স্টেশন রয়েছে। লাইনগুলির মোট দৈর্ঘ্য ৬৯.২ কিলোমিটার (৪৩.০ মাইল)। এগুলি মন্ট্রিয়াল দ্বীপের উত্তর, পূর্ব এবং কেন্দ্রভাগকে সেবা প্রদান করছে। এটি হলুদ ৪নং লাইনের মাধ্যমে লোঁগই (Longueuil) এবং কমলা রঙের ২নং লাইনের মাধ্যমে লাভাল (Laval) উপশহরগুলির সাথে সংযোগ স্থাপন করেছে।\n\nমন্ট্রিয়াল পাতালরেল কানাডার ব্যস্ততম দ্রুত পরিবহন ব্যবস্থা। এটি দৈনিক যাত্রী পরিবহনের দিকে থেকে নিউ ইয়র্ক শহর এবং মেক্সিকো শহরের পরে উত্তর আমেরিকা মহাদেশের ৩য় ব্যস্ততম দ্রুত পরিবহন ব্যবস্থা। সপ্তাহান্তের দিনগুলি বাদে কর্মদিবসগুলিতে প্রতিদিন প্রায় ১২ লক্ষ ৫৫ হাজার বার যাত্রীরা পাতালরেলটি ব্যবহার করেন (২০১৬ সালের তথ্য অনুযায়ী)। ২০১৬ সালে সমস্ত বছরে ৩৫ কোটিরও বেশিবার যাত্রীরা মন্ট্রিয়াল পাতালে রেলে চড়ে ভ্রমণ করেন। মাথাপিছু পাতালরেল ভ্রমণের সংখ্যার দিক থেকে উত্তর আমেরিকাতে নিউ ইয়র্ক শহরের পরেই মন্ট্রিয়াল পাতালরেলের অবস্থান।\n\n\n== তথ্যসূত্র ==\n\n\n== বহিঃসংযোগ ==\nমন্ট্রিয়াল মেট্রোব্যবস্থার দাপ্তরিক ওয়েবসাইট (ইংরেজি)\nমন্ট্রিয়াল মেট্রোব্যবস্থার দাপ্তরিক ওয়েবসাইট (ফরাসি)\n\n\n== আরও দেখুন =="}