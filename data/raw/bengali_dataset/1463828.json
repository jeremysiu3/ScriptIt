{"pageid": 1463828, "title": "ময়ূখ চৌধুরী (শিল্পী)", "url": "https://bn.wikipedia.org/wiki?curid=1463828", "content": "ময়ূখ চৌধুরী (১৯২৬ — ৩০শে অক্টোবর, ১৯৯৬) একজন বাঙালী চিত্রশিল্পী ও লেখক।\n\n\n== অবদান ==\nময়ূখ চৌধুরী অধুনা বাংলাদেশে ঢাকায়, ১৯২৬ সালে জন্মগ্রহণ করেন। আসল নাম শক্তিপ্রসাদ রায়চৌধুরী। তাঁর পিতার নাম প্রফুল্ল রায়চৌধুরী। কৈশোরেই তিনি কলকাতায় চলে আসেন। ১৯৪২ সালে ভবানীপুর মিত্র ইন্সটিটিউশন থেকে বাংলায় লেটার সহ ম্যাট্রিক পাশ করার পরে সরকারি আর্ট কলেজে ফাইন আর্টস বিভাগে ভর্তি হন। সাঁতার, ফুটবল এবং বক্সিংয়ে বিশেষ পারদর্শী ছিলেন তিনি। তার লেখা অ্যাডভেঞ্চার গল্প এবং কমিকস বাংলায় জনপ্রিয় হয়। রোমাঞ্চকর, ঐতিহাসিক কিংবা জঙ্গলের কাহিনী নিয়ে কমিকস তৈরি করতেন। নিজেই লিখতেন ও ছবি আঁকতেন। সত্যজিৎ রায় এর সাথে তার হৃদ্যতা ছিল। ১৯৬১ সালে তার প্রথম রচনা ঋণশোধ ছাপা হয় সন্দেশ পত্রিকায়। সুদীর্ঘ ৩৫ বছরের শিল্পীজীবনে সন্দেশ ছাড়াও পরবর্তীতে শুকতারা, কিশোর ভারতী, একাধিক শিশু কিশোর পত্রিকা ও দেব সাহিত্য কুটিরের বইগুলিতে তার চিত্রিত ও রচিত অজস্র বাংলা কমিকস প্রকাশিত হয়েছে। তার অন্যতম ছদ্মনাম ছিল প্রসাদ রায়। তাঁর বিখ্যাত লেখাগুলি হল মরণ খেলার খেলোয়াড়, পলাতক, ভয়াবহ শিকার কাহিনী, নিশীথ রাতের আহ্বান, সংখ্যার নাম চার, নরকের প্রহরী, কায়না, ডুয়েল, গল্প হলেও গল্প নয়, দেবী দর্শন, খাপে ঢাকা তরবার, বনের ছেলে টারজান ইত্যাদি। ময়ূখ চৌধুরী অকৃতদার ও বেহিসেবী ছিলেন, ফলতঃ মৃত্যুর পূর্বে অর্থাভাবে, কষ্টের মধ্যে দিন যাপন করতে হয়েছিল। ১৯৯৬ সালের ৩০শে অক্টোবর শম্ভুনাথ পণ্ডিত হাসপাতালে তার মৃত্যু হয়।\n\n\n== তথ্যসূত্র =="}