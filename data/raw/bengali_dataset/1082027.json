{"pageid": 1082027, "title": "ভার্নাকুলার লিটারেচার সোসাইটি", "url": "https://bn.wikipedia.org/wiki?curid=1082027", "content": "ভার্নাকুলার লিটারেচার সোসাইটি (অন্য নাম ― বঙ্গ ভাষানুবাদক সমাজ বা সভা) ১৮৫১ খ্রিস্টাব্দে কলকাতায় প্রতিষ্ঠিত হয়।  খ্রিস্টান মিশনারিদের প্রকাশিত গ্রন্থ এবং স্কুল বুক সোসাইটি  প্রকাশিত গ্রন্থের বহির্ভূত বিষয়ে বাংলা ভাষায় গ্রন্থ প্রকাশের উদ্দেশ্য নিয়েই প্রতিষ্ঠানটি গঠিত হয়েছিল। আন্তর্জাতিক সালিশ ও শান্তি সমিতির প্রতিষ্ঠাতা হজসন প্র্যাট প্রতিষ্ঠানটির প্রথম সম্পাদক ছিলেন। ১৮৫৭ খ্রিস্টাব্দে সম্পাদক হন প্রখ্যাত সংস্কৃতজ্ঞ, অনুবাদক এবং সংস্কৃত কলেজ ও  প্রেসিডেন্সি কলেজের অধ্যাপক এডওয়ার্ড বাইলস কাওয়েল। তবে এই সোসাইটি গঠনে অগ্রণী ভূমিকা পালন করেন  হুগলি জেলার এক  জমিদার ও সমাজ সংস্কারক জয়কৃষ্ণ মুখোপাধ্যায় \nপ্রতিষ্ঠানটি বহু ইংরাজী গ্রন্থের বাংলা অনুবাদ প্রকাশ করে। প্রথম গ্রন্থটি - হরচন্দ্র দত্তের লর্ড ক্লাইভ ১৮৫২ খ্রিস্টাব্দে প্রকাশিত হয়। 'গার্হস্থ্য বাংলা পুস্তক সংগ্রহ' নামে একটি রচনাবলী প্রকাশিত হয়। রেভারেন্ড লং, ঈশ্বরচন্দ্র বিদ্যাসাগর, রাধাকান্ত দেব প্রমুখেরা এই প্রতিষ্ঠানের সাথে যুক্ত ছিলেন। এর অন্যতম অনুবাদকেরা ছিলেন - আনন্দচন্দ্র বেদান্তবাগীশ, মধুসূদন মুখোপাধ্যায়।     তবে প্রতিষ্ঠানটির উল্লেখযোগ্য কাজ হল - বিবিধার্থ সংগ্রহ নামক মাসিক পত্রিকার প্রকাশ।   রাজেন্দ্রলাল মিত্রের  সম্পাদনায় পত্রিকাটির প্রথম দুটি খণ্ড প্রকাশিত হয় যথাক্রমে ১৮৫১-৫৩ এবং ১৮৫৭-৫৯ খ্রিস্টাব্দে। এর পরবর্তী পর্বের সম্পাদনা করেন কালীপ্রসন্ন সিংহ। ভার্নাকুলার লিটারেচার সোসাইটি ১৮৬৩ খ্রিস্টাব্দে রহস্য সন্দর্ভ আরো একটি পত্রিকা প্রকাশ করে।\n১৮৬২ খ্রিস্টাব্দের জানুয়ারি মাসে ভার্নাকুলার লিটারেচার সোসাইটি স্কুল বুক সোসাইটির সাথে যুক্ত হয়।\n\n\n== তথ্যসূত্র =="}