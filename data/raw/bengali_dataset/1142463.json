{"pageid": 1142463, "title": "জহিরুল আলম সিদ্দিকী", "url": "https://bn.wikipedia.org/wiki?curid=1142463", "content": "ডক্টর জহিরুল আলম সিদ্দিকী বাংলাদেশের একজন তরুণ বিজ্ঞানী ও গবেষক। তিনি প্রাথমিক পর্যায়ে ক্যান্সার শনাক্তকরণ ডিভাইস আবিষ্কার করে বিশ্বব্যাপী খ্যাতি অর্জন করেন।\n\n\n== প্রাথমিক পরিচয় ==\nবিজ্ঞানী জহিরুল আলম সিদ্দিকীর জন্ম ১৯৭৮ সালে বৃহত্তর সিলেটের সুনামগঞ্জ জেলার জয়শ্রী গ্রামে।\n\n\n== শিক্ষাজীবন ==\nজহিরুল আলম সিদ্দিকী ১৯৯৩ সালে সিলেটের রেবতি-রমণ উচ্চ বিদ্যালয় থেকে মেট্রিকুলেশন পাশ করেন। ১৯৯৫ সালে এম সি কলেজ থেকে স্টার মার্কস পেয়ে তিনি ইন্টারমিডিয়েট  পরীক্ষায় উত্তীর্ণ হন। ডক্টর সিদ্দিকী ২০০১ সালে শাহজালাল বিশ্ববিদ্যালয় থেকে ভৌত রসায়নে স্নাতকোত্তর ডিগ্রি অর্জন করেন। এরপর পিএইচডি করার জন্য  ২০০৬ সালে দক্ষিণ কোরিয়ার পুসান বিশ্ববিদ্যালয়ে ভর্তি হন।    ২০০৭ সালে পিএইচডিতে অসামান্য কৃতিত্বের জন্য পুসান জাতীয় বিশ্ববিদ্যালয়ে সেরা ছাত্র নির্বাচিত হন ডক্টর সিদ্দিকী।   এরপর তিন বছর অস্ট্রেলিয়ার মোনাশ ইউনিভার্সিটির প্রফেসর এলান বন্ডের কাছে পোস্ট ডক্টরাল করেন।\n\n\n== কর্মজীবন ==\nডক্টর জহিরুল আলম সিদ্দিকী ২০১০ সালে ইউনিভার্সিটি অব কুইন্সল্যান্ডের অস্ট্রেলিয়ান ইনস্টিটিউট ফর বায়ো-ইঞ্জিনিয়ারিংয়ে এবং ন্যানো টেকনোলজিতে (এইবিএন) যোগ দেন। সেখানে জ্যেষ্ঠ গবেষক হিসেবে তিনি দায়িত্ব পালন করেন। পরবর্তীতে মোনাশ বিশ্ববিদ্যালয়ে দায়িত্ব পালন করেন। বর্তমানে অস্ট্রেলিয়ার গ্রিফিথ বিশ্ববিদ্যালয়ে অধ্যাপনা করছেন তিনি। জহিরুল আলম সিদ্দিকী প্রাথমিক পর্যায়ে ক্যান্সার শনাক্তের যন্ত্র উদ্ভাবন করে বিশেষ খ্যাতি অর্জন করেন।\n\n\n== পুরস্কার ও সম্মাননা ==\n২০০৬ সালে ডক্টর সিদ্দিকী দক্ষিণ কোরিয়ার পুসান বিশ্ববিদ্যালয় থেকে \"ব্রেইন কোরিয়া ২১\" শীর্ষক শ্রেষ্ঠ গবেষণা পদক লাভ করেন।\n\n\n== তথ্যসূত্র =="}