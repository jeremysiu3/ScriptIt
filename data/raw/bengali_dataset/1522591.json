{"pageid": 1522591, "title": "আইন আল-ওয়ারদা যুদ্ধ", "url": "https://bn.wikipedia.org/wiki?curid=1522591", "content": "আইন আল-ওয়ারদা যুদ্ধ ( আরবি: مَعْرَكَة‌ عَيْن ٱلْوَرْدَة   ) ৬৮৫ সালের জানুয়ারির শুরুতে উমাইয়া সেনাবাহিনী এবং তাওয়াবীন (পশ্চাত্তাপকারী) নামে পরিচিত একটি দলের মধ্যে সংঘটিত হয়েছিল। তাওয়াবীন কুফার একটি আলীয়পন্থী গোষ্ঠী ছিল। তারা মুহাম্মদের সাহাবী সুলায়মান ইবনে সুরাদের নেতৃত্বে ৬৮০ সালে হুসায়ন ইবনে আলির উমাইয়া-বিরোধী বিদ্রোহে সাহায্য না করার জন্য নিজেদের অপরাধবোধ থেকে মুক্তি পেতে চেয়েছিল। আলীয়পন্থী কুফাবাসীরা হুসাইনকে উমাইয়া খলিফা ইয়াজিদের বিরুদ্ধে বিদ্রোহ করার জন্য অনুরোধ করেছিল। কিন্তু ৬৮০ সালে কারবালার যুদ্ধে হুসাইন নিহত হওয়ার পর কুফাবাসীরা তাকে সহায়তা করতে ব্যর্থ হয়। শুরুতে তাওয়াবীন একটি ছোট ও গোপন আন্দোলন হিসেবে আত্মপ্রকাশ করলেও, ৬৮৩ সালে উমাইয়া খলিফা ইয়াজিদের মৃত্যুর পর তাওয়াবীনদের আন্দোলন ইরাকে ব্যাপক সমর্থন লাভ করে। কিন্তু উত্তর সিরিয়ার উদ্দেশে রওনা হওয়ার আগে তাওয়াবীনদের বেশিরভাগ সমর্থক তাদের ত্যাগ করে। সেখানে উবায়দুল্লাহ ইবনে জিয়াদের নেতৃত্বে একটি বড় উমাইয়া সেনাবাহিনী ইরাক আক্রমণের প্রস্তুতি নিচ্ছিল। রাস আল-আইন নামক স্থানে তিন দিনব্যাপী যুদ্ধে ছোট তাওয়াবীন সেনাবাহিনী ধ্বংস হয়ে যায় এবং ইবনে সুরাদসহ এর শীর্ষ নেতারা নিহত হন। তবুও এই যুদ্ধ পরবর্তীকালে মুখতার আল-সাকাফির আরও সফল আন্দোলনের জন্য পথপ্রদর্শক ও প্রেরণার উৎস হিসেবে কাজ করে।\n\n\n== পটভূমি ==\n৬৭৬ সালে প্রথম উমাইয়া খলিফা মুয়াবিয়ার পুত্র ইয়াজিদকে উত্তরাধিকারী হিসেবে মনোনীত করার পর অনেকেই তার খেলাফতে উত্থানের বিরোধিতা করেছিলেন। আরব রীতিতে বংশগত উত্তরাধিকার অপরিচিত ছিল। সেখানে নেতৃত্ব গোত্রের মধ্যে হস্তান্তরিত হতো। ইসলামী নীতি অনুসারেও মুসলিম সম্প্রদায়ের শীর্ষ কর্তৃত্ব কোনো এক ব্যক্তির হাতে থাকার কথা নয়। মুহাম্মদের কয়েকজন বিশিষ্ট সাহাবীর পুত্ররা তাদের বংশগত কারণে খলিফার দাবিদার হতে পারতেন। তারা ইয়াজিদের প্রতি আনুগত্য প্রদর্শনে রাজি হননি।\n৬৮০ সালে মুয়াবিয়ার মৃত্যুর পর, ইয়াজিদ মদিনার গভর্নরকে তার বিরোধীদের আনুগত্য আদায়ের নির্দেশ দেন। এদের মধ্যে হুসাইন ইবনে আলী এবং আবদুল্লাহ ইবনে আল-জুবায়ের গভর্নরকে এড়িয়ে মক্কায় পালিয়ে যান। সেখানে হুসাইন ইরাকি সেনানিবাস শহর কুফা থেকে চিঠি পান। চিঠিতে ইয়াজিদের বিরুদ্ধে হুসাইনকে বিদ্রোহ করার এবং মুসলিম সম্প্রদায়ের নেতা হিসেবে তার ন্যায্য স্থান পুনরুদ্ধারের আমন্ত্রণ জানানো হয়েছিল। তার পিতা খলিফা আলীর ( শা. ৬৫৬–৬৬১) জায়গা ফিরে নিতে বলে। হুসাইন তার চাচাতো ভাই মুসলিম ইবনে আকিলকে তার আগমনের জন্য প্রস্তুতি নিতে পাঠান। মুসলিম ইবনে আকিল ইতিবাচক সংবাদ পাঠালে হুসায়ন কুফার উদ্দেশে রওনা দেন। কিন্তু উমাইয়া গভর্নর উবায়দুল্লাহ ইবনে জিয়াদ মুসলিমকে গ্রেপ্তার করে হত্যা করে এবং হুসায়নের সমর্থকদের দমন করে। এসব না জেনে হুসাইন কুফার কাছে পৌঁছালে তাকে আটক করে কারবলায় হত্যা করা হয়। হুসাইন প্রত্যাশিত সমর্থন কখনোই পাননি।\n\n\n== যুদ্ধরত পক্ষ ==\n\n\n=== তাওয়াবীন ===\nহুসায়নের কিছু কুফাবাসী সমর্থক নিজেদের তাওয়াবীন বলে ডাকত। কারবালায় হুসেইনের মৃত্যুর  জন্য নিজেদের দোষী মনে করত। তারা এই ‘পাপের’ প্রায়শ্চিত্ত করতে চেয়েছিল। ইসলামে আত্মহত্যা নিষিদ্ধ হওয়ায়, তারা হুসাইনের হত্যাকারীদের বিরুদ্ধে লড়াই করে শাহাদাতের মাধ্যমে মুক্তি পেতে চায়। মুহাম্মদের সাহাবী ও আলির পুরোনো সঙ্গী সুলায়মান ইবনে সুরাদকে তাদের নেতা হিসেবে বেছে নেওয়া হয়। ইতিমধ্যে ৬৮৩ সালে ইয়াজিদের মৃত্যু হয় এবং উমাইয়াদের শাসনব্যবস্থা খিলাফত বিভিন্ন জায়গায় ভেঙে পড়ে। এর ফলে দ্বিতীয় ফিতনা নামে পরিচিত গৃহযুদ্ধের সূত্রপাত হয়। ইবনে যিয়াদকে ইরাক থেকে বিতাড়িত হয়ে সিরিয়ায় পালিয়ে যান। এই সুযোগে তাওয়াবীনরা তাদের পরিকল্পনা বাস্তবায়নে এগিয়ে যায়। তারা বড় আকারে সৈন্য সংগ্রহ শুরু করে এবং ১৬,০০০ মানুষ তাদের সঙ্গে যোগ দেয়। যদিও যাত্রার দিন, মাত্র ৪,০০০ জন পুরুষ এসে পৌঁছেছিল। এদের মধ্যে আরও ১,০০০ জন তাদের ছেড়ে চলে যায়। তবুও তারা ইউফ্রেটিস নদী পার হয়ে জাজিরার (উচ্চ মেসোপটেমিয়া) দিকে এগিয়ে যায়। তারা সবাই  আরোহী এবং সুসজ্জিত অবস্থায় ছিল।\n\n\n=== উমাইয়া ===\nইয়াজিদের উত্তরসূরী দ্বিতীয় মুয়াবিয়ার অল্প সময়ের রাজত্ব কয়েক সপ্তাহ পর তার মৃত্যুর মাধ্যমে শেষ হয়। তার উত্তরসূরী হিসেবে উপযুক্ত প্রার্থী না থাকায়, সিরিয়ার উমাইয়া অনুগতরা প্রথম মুয়াবিয়ার চাচাতো ভাই মারওয়ান ইবনে আল-হাকামকে খলিফা হিসেবে বেছে নেয়। মারওয়ানের ক্ষমতায় আসাকে কেন্দ্র করে বনু কায়স নেতৃত্বাধীন উত্তর সিরিয়ার কিছু গোত্র মারওয়ানের নেতৃত্ব মেনে না নিয়ে মক্কার প্রতিদ্বন্দ্বী খলিফা আবদুল্লাহ ইবনে আল-জুবায়রের পক্ষ নেয়। মারওয়ান ৬৮৪ সালে মার্জ রাহিতের যুদ্ধে বি দের পরাজিত করে। এরপর তিনি ইবনে জিয়াদকে ইরাক পুনরুদ্ধারে পাঠান। ইবনে জিয়াদ বিভিন্ন সিরিয়ার আরব গোত্র থেকে সৈন্য সংগ্রহ করে একটি শক্তিশালী বাহিনী গড়ে তোলেন।\n\n\n== যুদ্ধ ==\nসিরিয়ার দিকে যাত্রার পথে তাওয়াবীনরা আল-কারকিসিয়ায় কিছুক্ষণ থামে। গত বছরের মার্জ রাহিতের যুদ্ধে পরাজিত কায়সি শরণার্থীরা সেখানে আশ্রয় নিয়েছিল এবং তাওয়াবীনদের বিভিন্ন সহায়তা সরবরাহ করে। কায়সি নেতা জুফার ইবনে আল-হারিথ আল-কিলাবী ইবনে সুরাদকে উমাইয়া সেনার অবস্থান সম্পর্কে জানান এবং আয়ন আল-ওয়ারদায় (বর্তমান রাস আল-আইন) দ্রুত পৌঁছানোর পরামর্শ দেন। কারণ শহরটি শুষ্ক তৃণভূমিতে অভিযানের ঘাঁটি হিসেবে ব্যবহার করা যেতে পারে। উমাইয়াদের সেনা বেশি কথা বিবেচনা করে জুফার সরাসরি যুদ্ধ এড়িয়ে অশ্বারোহী বাহিনীকে ছোট ছোট দলে ভাগ করে উমাইয়াদের পাশ থেকে অবিরাম হামলা চালাতে পরামর্শ দেন। তিনি সতর্ক করেন, “তারা তোমাদের চেয়ে সংখ্যায় অনেক বেশি। তাই তীর ছুড়ে আর খোলা জায়গায় আঘাত করো, কারণ তারা তোমাদের চারপাশ ঘিরে ফেলতে পারে।”  তাওয়াবীনদের পদাতিক বাহিনীর অভাব লক্ষ্য করে জুফার , দলগুলোকে জোড়ায় ভাগ করে একটি দল ঘোড়ায় এবং অন্যটি পায়ে হেঁটে লড়াই করতে পরামর্শ দেন। তাওয়াবীনদের প্রতি সহানুভূতি থাকলেও জুফার তাদের সঙ্গে সরাসরি যোগ দেননি। কারণ তিনি তাদের সফলতায় আশা দেখেননি। তবুও তিনি ইবনে সুরাদকে আল-কারকিসিয়ায় থাকার এবং তার সাথে উমাইয়াদের বিরুদ্ধে লড়াই করার প্রস্তাব দেন। কিন্তু ইবনে সুরাদ তা প্রত্যাখ্যান করেন।\nজুফারের পরামর্শ মেনে তাওয়াবীনরা আয়ন আল-ওয়ারদার শহরটির বাইরে ঘাটি স্থাপন করে। উমাইয়া সেনা পৌঁছানোর আগে তারা পাঁচ দিন বিশ্রাম নেয়। উমাইয়া সেনাবাহিনীর মোট সৈন্যসংখ্যা ছিল ২০,০০০ জন। কিন্তু দুই সেনাপতির মধ্যে মতবিরোধের কারণে সৈন্যদলটি দুই ভাগে বিভক্ত হয়। প্রায় ৮,০০০ সৈন্য শুরাহবিল ইবনে ধিল-কালার নেতৃত্বে ছিল এবং বাকিরা হুসাইন ইবনে নুমায়েরের অধীনে ছিল। শুরাহবিল প্রথমে ইবনে নুমাইরের আগে এসে পৌঁছান এবং শিবির স্থাপন করেন। কিন্তু তাওয়াবীনদের আক্রমণে তার সৈন্যরা পালিয়ে যায়।।   পরের দিন ইবনে নুমায়র তার সৈন্য নিয়ে আসেন এবং তাওয়াবীনদের আত্মসমর্পণের আহ্বান জানান। তাওয়াবীনরা উল্টো উমাইয়া সেনার আত্মসমর্পণ এবং হুসাইনের মৃত্যুর জন্য দায়ী উমাইয়া সেনাপতি ইবনে জিয়াদকে হত্যার জন্য হস্তান্তরের দাবি জানায়। ৪ জানুয়ারি, বুধবার যুদ্ধ শুরু হয়। ইবনে সুরাদ তাওয়াবীনদের তিন ভাগে ভাগ করেন—দুটি দল উমাইয়াদের পাশে আক্রমণে যায়, আর তিনি নিজে কেন্দ্রে থাকেন। প্রথম দিন তাওয়াবীনরা উমাইয়াদের প্রতিহত করে। কিন্তু পরের দিন ইবনে জিয়াদ শুরাহবিলকে ইবনে নুমায়রের অধীনে ফিরিয়ে পাঠান। উমাইয়াদের অধিক সংখ্যাক সৈন্য কাজে আসে। তাওয়াবীনরা মারাত্নক ক্ষতির সম্মুখীন হয়, যদিও তারা তখনো টিকে ছিল। যুদ্ধের তৃতীয় দিনে উমাইয়া সেনাবাহিনী তাদের সম্পূর্ণরূপে ঘিরে ফেলে। ইবনে সুরাদ তার সৈন্যদেরকে সরাসরি যুদ্ধে লিপ্ত হওয়ার জন্য ঘোড়া থেকে নেমে পায়ে হেঁটে অগ্রসর হওয়ার নির্দেশ দেন। উমাইয়া সেনাবাহিনী তাদের উপর তীর বর্ষণ শুরু করে এবং তওবাকারীদের প্রায় ধ্বংস করে দেওয়া হয়। ইবনে সুরাদ তীরের আঘাতে মারা যান এবং বাকি চার সেনাপতির মধ্যে তিনজন পরপর নিহত হন। শেষ পর্যন্ত তাওয়াবীনদের পতাকা রিফা’আ ইবনে শাদ্দাদের হাতে আসে।  এই মুহুর্তে, তাওবাকারীরা খবর পেল যে আল-মাদাইন এবং বসরা থেকে তাদের সমর্থকরা তাদের সাথে যোগ দিতে আসছে। কিন্তু তারা এতক্ষণে সম্পূর্ণ ধ্বংস হয়ে গিয়েছিল। তাই শক্তিবৃদ্ধির জন্য অপেক্ষা না করে রিফা'আ কয়েকজন বেঁচে থাকা লোক পিছু হটে এবং রাতের বেলায় আল-কারকিসিয়ায় পালিয়ে যায়।\n\n\n== পরিণতি ==\nযে সামান্য তাওয়াবীন বেঁচে ছিল, তারা তাদের আত্মত্যাগের প্রতিজ্ঞা পূরণ করতে না পারার জন্য অনুশোচনা বোধ করে। তারা আরেক আলিদ-পন্থী নেতা মুখতার আল-সাকাফির সঙ্গে যোগ দেয়। মুখতার এর আগে করবলার যুদ্ধে হুসায়নকে সাহায্য করতে চেয়েছিলেন। কিন্তু উমাইয়া গভর্নর তাকে বাধা দিয়েছিল। মুখতার তাওয়াবীন আন্দোলনের সমালোচনা করতেন, কারণ তাদের সংগঠন ও রাজনৈতিক পরিকল্পনার অভাব ছিল। ইবনে সুরাদের মৃত্যুর পর মুখতার কুফার আলিদ-পন্থীদের নিঃসন্দেহে নেতা হয়ে ওঠেন। তার দীর্ঘমেয়াদী পরিকল্পনা ও সুসংগঠিত আন্দোলন ছিল; তিনি তাওয়াবীনদের “হুসাইনের প্রতিশোধ” স্লোগান গ্রহণ করেন এবং আলির পুত্র মুহাম্মদ ইবনে আল-হানাফিয়ার নামে একটি আলিদ খিলাফত প্রতিষ্ঠার পক্ষে প্রচার শুরু করেন। তাওয়াবীন যেখানে শুধু আরবদের নিয়ে গঠিত ছিল, সেখানে মুখতার স্থানীয় অ-আরব মুসলিমদের (মাওয়ালী) সমর্থনও কামনা করেন। এছাড়া তিনি প্রভাবশালী সামরিক নেতা ও নাখা গোত্রের প্রধান ইবরাহিম ইবনে মালিক আল-আশতারের সমর্থন লাভ করেন। ৬৮৫ সালের অক্টোবরে তিনি তার সম্মিলিত বাহিনীর সাহায্যে কুফা এবং এর পূর্ব ও উত্তরাঞ্চলীয় অঞ্চলগুলি দখল করেন। পরে তিনি ইবনে আল-আশতারের নেতৃত্বে ১৩,০০০ সৈন্যের একটি বড় ও পেশাদার সেনাবাহিনী পাঠান। এতে বেশিরভাগই ছিল পদাতিক সৈন্য। খাজিরের যুদ্ধে ইবনে আল-আশতার উমাইয়া সেনাবাহিনীকে ধ্বংস করেন এবং ইবনে জিয়াদ, ইবনে নুমাইর এবং শুরাহবিলকে হত্যা করেন। ৬৮৭ সালের এপ্রিলে বসরার জুবায়েরিদ গভর্নর মুস'আব ইবনে আল-জুবায়ের কর্তৃক নিহত হওয়ার আগে মুখতার ইরাকের বেশিরভাগ অংশ, জাজিরার কিছু অংশ, আরমিনিয়া এবং পশ্চিম ও উত্তর ইরানের কিছু অংশ ( আধারবাইজান এবং জিবাল ) নিয়ন্ত্রণ করতেন। \n\n\n== টীকা ==\n\n\n== তথ্যসূত্র ==\n\n\n== গ্রন্থপঞ্জি ==\nDonner, Fred M. (২০১০)। Muhammad and the Believers, at the Origins of Islam। Harvard University Press। আইএসবিএন 978-0-674-05097-6। \nHalm, Heinz (১৯৯৭)। Shia Islam: From Religion to Revolution। Markus Wiener Publishers। আইএসবিএন 1-55876-134-9। \nJafri, S. M. (২০০০)। The Origins and Early Development of Shi'a Islam। Oxford University Press। আইএসবিএন 0195793870। \nKennedy, Hugh (২০০১)। The Armies of the Caliphs: Military and Society in the Early Islamic State। London and New York: Routledge। আইএসবিএন 0-415-25093-5। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nRotter, Gernot (১৯৮২)। Die Umayyaden und der zweite Bürgerkrieg (680-692) (জার্মান ভাষায়)। Deutsche Morgenländische Gesellschaft। আইএসবিএন 9783515029131। \nWellhausen, Julius (১৯০১)। Die religiös-politischen Oppositionsparteien im alten Islam (জার্মান ভাষায়)। Weidmann'sche Buchhandlung। ওসিএলসি 453206240। \nWellhausen, Julius (১৯২৭)। The Arab Kingdom and its Fall। Margaret Graham Weir কর্তৃক অনূদিত। Calcutta: University of Calcutta। ওসিএলসি 752790641। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nZakeri, Mohsen (১৯৯৫)। Sāsānid Soldiers in Early Muslim Society: The Origins of ʿAyyārān and Futuwwa। Otto Harrassowitz। আইএসবিএন 978-3-447-03652-8।"}