{"pageid": 1482027, "title": "কামরুদ্দিন আহমদ গোরখপুরী", "url": "https://bn.wikipedia.org/wiki?curid=1482027", "content": "কামরুদ্দিন আহমদ গোরখপুরী (২ ফেব্রুয়ারি ১৯৩৮ – ২২ ডিসেম্বর ২০২৪) ছিলেন একজন ভারতীয় ইসলামী পণ্ডিত ও হাদিসের অধ্যাপক । তিনি ১৯৬৬ সাল থেকে দারুল উলুম দেওবন্দে শিক্ষক হিসেবে দায়িত্ব পালন করেছেন। তিনি সুফিবাদে আবরারুল হক হক্কীর একজন অনুমোদিত শিষ্য ছিলেন।\n\n\n== প্রাথমিক জীবন ও শিক্ষা ==\nকামরুদ্দিন উত্তর প্রদেশের গোর্খপুর জেলার বারহাল গঞ্জে ১৯৩৮ সালের ২ ফেব্রুয়ারি জন্মগ্রহণ করেন।\nতিনি ইহইয়াউল উলুম মুবারকপুর ও দারুল উলূম মৌ-এ প্রাথমিক ও মাধ্যমিক শিক্ষা লাভ করেন। ১৯৫৪ সালে তিনি দারুল উলূম দেওবন্দে ভর্তি হন এবং ১৯৫৭ সালে দাওরা হাদিস কোর্স থেকে স্নাতক হন। \nতিনি হুসাইন আহমদ মাদানী এবং সৈয়দ ফখরুদ্দিন আহমদের কাছে সহীহ বুখারি; সহীহ মুসলিম ও জামে তিরমিজি ইব্রাহীম বালিয়াভির কাছে; বশীর আহমদ খানের কাছে সুনানে নাসাঈ; মাওলানা ফখরুল হাসান মুরাদাবাদীর কাছে সুনানে আবু দাউদ; আব্দুল আহাদ দেওবন্দীর কাছে শামায়েলে তিরমিযী ; সৈয়দ হাসান দেওবন্দীর কাছে শরহে মায়া'নিল আসার; মাও. জহুর আহমদ দেওবন্দীর কাছে সুনান ইবনে মাজা, মুওয়াত্তা ইমাম মালিক এবং জালীল আহমদ কিরানভীর কাছে মুয়াত্তা ইমাম মুহাম্মদ অধ্যয়ন করেন।  যেই বছর তিনি হুসাইন আহমদ মাদানীর কাছে সহীহ বুখারি অধ্যয়ন করেন, সে বছর মাদানী মারা যান এবং সৈয়দ ফখরুদ্দিন আহমদ বাকি পাঠ শেষ করেন।\nতিনি দাওরা হাদিসের বছরসহ দারুল উলূম দেওবন্দে অতিরিক্ত এক বছর অবস্থান করেন এবং বিভিন্ন জ্ঞান বিজ্ঞানের বই অধ্যয়ন করেন। \nতিনি প্রথম শাহ ওয়াসিউল্লাহ ইলাহাবাদীর কাছ থেকে সুফিবাদে আধ্যাত্মিক দিকনির্দেশনা নেন  এবং তাঁর মৃত্যুর পর আবরারুল হক হক্কির প্রতি আনুগত্যের অঙ্গীকার করেন, যার কাছে থেকে তিনি সুফিবাদে অনুমোদন পান।    ইব্রাহিম বালিয়াবী, সিদ্দিক আহমদ বান্দভি ও মাহমুদ সাহারানপুরীর দ্বারাও তিনি সুফিবাদে অনুমোদিত ছিলেন। \n\n\n== কর্মজীবন ==\nশিক্ষা সমাপ্ত করার পরেই গোরখপুরী নিজের শিক্ষক ইব্রাহিম বালিয়াভির পরামর্শে ১৯৫৯ সাল থেকে ১৯৬৭ সাল পর্যন্ত দিল্লির মাদ্রাসা আব্দুর রবে শিক্ষক হিসেবে কর্মরত ছিলেন। এই সময়ে তিনি সহীহ আল-বুখারির মত সম্মানিত বই পড়ান এবং দিল্লিতে অবস্থিত একটি বড় মসজিদে কুরআনের ব্যাখ্যাও ( তাফসির ) প্রদান করেন। \nইব্রাহিম বালিয়াভির সুপারিশে  গোরখপুরী ১৩৮৬ হিজরিতে (১৯৬৬ খ্রিস্টাব্দে) দারুল উলূম দেওবন্দে শিক্ষক হিসেবে নিযুক্ত হন। তিনি নিজের কর্মজীবনে স্থিরভাবে অগ্রসর হন এবং ১৩৯৯ হিজরিতে ( ১৯৭৯ খ্রি) তিনি উচ্চশিক্ষার পদে উন্নীত হন।  তিনি সহীহ মুসলিম ও সুনানে নাসাঈ'র শিক্ষার সাথে যুক্ত ছিলেন এবং বর্তমান তাফসির ইবনে কাসির ও সহীহ আল-বুখারি  পড়ান।\nতিনি দুবার দারুল উলূম দেওবন্দের ওয়ার্ডেন হিসেবে দায়িত্ব পালন করেন; প্রথম ১৯৭০ সালে এবং তারপর আবার ১৯৭৪ থেকে ১৯৮০ সাল পর্যন্ত। তিনি অধ্যক্ষ হিসেবে নাসির আহমেদ খানের মেয়াদকালে ১৯৮৯ থেকে ১৯৯৫ সাল পর্যন্ত একাডেমি অনুষদের প্রশাসক হিসেবে দায়িত্ব পালন করেন।\n\n\n== সাহিত্যকর্ম ==\nযদিও গোরখপুরী নিজে কোনো বই রচনা করেননি; তবে তামিলনাড়ুর আম্বুরের জামে মসজিদ হাশিমে তাঁর দেওয়া খুতবা জাওয়াহিরাত-ই-কামার নামে একটি খণ্ডে প্রকাশিত হয়েছে।\n\n\n== তথ্যসূত্র =="}