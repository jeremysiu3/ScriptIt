{"pageid": 1486658, "title": "বাংলাদেশ (কর আদায়) আদেশ, ১৯৭১", "url": "https://bn.wikipedia.org/wiki?curid=1486658", "content": "বাংলাদেশ (কর আদায়) আদেশ, ১৯৭১ (ভারপ্রাপ্ত রাষ্ট্রপতির আদেশ নং ১, ১৯৭১) স্বাধীন বাংলাদেশের জন্য কর সংগ্রহের বিধি নির্ধারণ করার জন্য প্রণীত হয়েছিল। এই আদেশটি ১৯৭১ সালের ২৬শে ডিসেম্বর প্রকাশিত হয় এবং তা বাংলাদেশে কর সংগ্রহের একটি স্থিতিশীল কাঠামো প্রতিষ্ঠা করে। বাংলাদেশের স্বাধীনতা লাভের পর রাষ্ট্রের কার্যক্রম সুষ্ঠুভাবে পরিচালনা করতে কর সংগ্রহ অত্যাবশ্যক ছিল, এবং এই আদেশ সেই লক্ষ্যেই কার্যকর করা হয়। এই আদেশটি স্বাধীন বাংলাদেশের সর্বপ্রথম আদেশ।\n\n\n== মূল বিষয়বস্তু ==\nপূর্বে পাকিস্তান বা পূর্ব পাকিস্তানের আইন অনুযায়ী আদায়যোগ্য সকল কর (ভূমি রাজস্ব ব্যতীত) পূর্বের নিয়মে আদায় ও আরোপ করা হবে, এই মর্মে এই অধ্যাদেশটি জারি করা হয়েছিল। এই আদেশটি পাকিস্তান শাসনামলের বিদ্যমান করব্যবস্থা অব্যাহত থাকার কথা উল্লেখ করে, যতক্ষণ না বাংলাদেশ সরকার তা সংশোধন বা নতুন কিছু নির্ধারণ করে। বাংলাদেশ সরকার এই কর সংগ্রহের জন্য পূর্বের নিয়মে নির্ধারিত ব্যক্তি বা কর্তৃপক্ষের পরিবর্তে নতুন নিয়োগও দিতে পারে। ভূমি রাজস্ব আদায় স্থগিত রাখা হয়েছে এবং সরকার এটি পুনর্বিবেচনা করবে। বাংলাদেশ সরকার কর্তৃক গেজেটে আনুষ্ঠানিক বিজ্ঞপ্তি প্রকাশ না করা পর্যন্ত ভূমি রাজস্ব আদায় করা হবে না। এই ধারা সরকারের ভূমি রাজস্ব নীতি পুনর্মূল্যায়নের ইচ্ছাকে প্রতিফলিত করে, যা একটি কৃষিভিত্তিক সমাজের জন্য গুরুত্বপূর্ণ ছিল। আদেশটি পূর্ব পাকিস্তান এবং পাকিস্তান সরকারের অধীনে প্রযোজ্য ছিল এমন কিছু শব্দের ব্যাখ্যা পরিবর্তন করেছে, যেমন, “কেন্দ্রীয় সরকার”, “প্রাদেশিক সরকার”, “পাকিস্তান” এবং “পূর্ব পাকিস্তান” শব্দগুলোর পরিবর্তে “বাংলাদেশ সরকার” এবং “বাংলাদেশ” ব্যবহৃত হওয়ার কথা উল্লেখ আছে।\n\n\n== আইনগত ও ঐতিহাসিক তাৎপর্য ==\nএই আদেশটি বাংলাদেশের সদ্য স্বাধীন হওয়ার পরপরই দেশের করব্যবস্থা অব্যাহত রাখার জন্য গুরুত্বপূর্ণ ছিল। পাকিস্তান থেকে স্বাধীন হওয়ার পর দেশে একটি স্থিতিশীল অর্থনৈতিক কাঠামো বজায় রাখা অপরিহার্য ছিল এবং এই আদেশটি সেই প্রয়াসের একটি অংশ হিসেবে বিবেচিত হয়। এই আদেশটি সদ্য স্বাধীনতা প্রাপ্ত বাংলাদেশ সরকারের আইন এবং প্রশাসনিক কাঠামোর উত্তরণের প্রথম ধাপ হিসেবে বিবেচিত হয় এবং এর মাধ্যমে স্বাধীন বাংলাদেশের অর্থনৈতিক এবং প্রশাসনিক স্বনির্ভরতার ভিত্তি রচিত হয়।\n\n\n== আরও দেখুন ==\nজাতীয় সংসদে প্রণীত আইনের তালিকা\n\n\n== তথ্যসূত্র =="}