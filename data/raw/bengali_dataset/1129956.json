{"pageid": 1129956, "title": "২০১৭–১৮ বুন্দেসলিগা", "url": "https://bn.wikipedia.org/wiki?curid=1129956", "content": "২০১৭–১৮ বুন্দেসলিগা জার্মানির পেশাদার ফুটবল লীগের শীর্ষ স্তর বুন্দেসলিগার ৫৫তম মৌসুম ছিল। এই মৌসুমটি ২০১৭ সালের ১৮ই আগস্ট তারিখে শুরু হয়ে ২০১৮ সালের ১২ই মে তারিখে সম্পন্ন হয়েছিল। পূর্ববর্তী মৌসুমে একটি অফলাইন পরীক্ষার পর আইএফএবির অনুমোদনের পর বুন্দেসলিগায় প্রথমবারের মতো ভিডিও সহকারী রেফারি পদ্ধতিটি পরীক্ষামূলক ভিত্তিতে ব্যবহার করা হয়েছিল। বায়ার্ন মিউনিখের জার্মান রক্ষণভাগের খেলোয়াড় নিকলাস জুলে এই মৌসুমের প্রথম গোল করেছিলেন।\nবায়ার্ন মিউনিখ বুন্দেসলিগার পূর্ববর্তী আসরের চ্যাম্পিয়ন, যারা ২০১৬–১৭ মৌসুমে ৮২ পয়েন্ট অর্জন করে এই প্রতিযোগিতার ইতিহাসে ২৬তম বারের মতো শিরোপা জয়লাভ করেছিল।\nএই মৌসুমে ৮৪ পয়েন্ট অর্জন করে বায়ার্ন মিউনিখ ২৭তম বারের মতো বুন্দেসলিগা এবং ২৮তম বারের মতো জার্মান শিরোপা জয়লাভ করেছিল। বায়ার্ন মিউনিখের পোলীয় আক্রমণভাগের খেলোয়াড় রবের্ত লেভানদোভস্কি ২৯ গোল করে এই মৌসুমের শীর্ষ গোলদাতার পুরস্কার জয়লাভ করেছিলেন।\n\n\n== প্রতিযোগিতার ধরন ==\nপ্রতিটি ক্লাব একে অপরের বিরুদ্ধে দুইটি ম্যাচে মুখোমুখি হয়েছিল; একটি নিজেদের মাঠে এবং অপরটি প্রতিপক্ষ দলের মাঠে। ক্লাবগুলো প্রতিটি জয়ের জন্য তিন পয়েন্ট এবং ড্রয়ের জন্য এক পয়েন্ট করে অর্জন করেছিল। যদি দুই বা ততোধিক ক্লাব সমান পয়েন্ট অর্জন করে থাকে, তবে গোল পার্থক্যের মাধ্যমে পয়েন্ট তালিকায় তাদের অবস্থান নির্ধারণ করা হয়েছিল। সর্বাধিক পয়েন্ট অর্জনকারী ক্লাবটি চ্যাম্পিয়ন হিসেবে শিরোপা জয়লাভ করেছিল এবং সর্বনিম্ন পয়েন্ট অর্জনকারী দুইটি ক্লাব ২. বুন্দেসলিগায় অবনমিত হয়েছিল। পয়েন্ট তালিকায় তৃতীয় সর্বনিম্ন পয়েন্ট অর্জনকারী ক্লাবটি ২. বুন্দেসলিগায় তৃতীয় স্থান অধিকারী ক্লাবের বিরুদ্ধে দুই লেগের অবনমন/উন্নয়ন প্লে-অফে অংশগ্রহণ করেছিল, যেখানে বিজয়ী ক্লাব পরবর্তী মৌসুমে বুন্দেসলিগায় অংশগ্রহণের জন্য উত্তীর্ণ হয়েছিল।\n\n\n== দল ==\n২০১৬–১৭ মৌসুম শেষে ইঙ্গলস্টাট এবং ডার্মস্টাট মৌসুমে সর্বনিম্ন পয়েন্ট অর্জন করে পয়েন্ট তালিকার সর্বনিম্ন অবস্থানে থাকা দুই ক্লাব হিসেবে বুন্দেসলিগা হতে সরাসরি অবনমিত হয়েছিল। অন্যদিকে, তাদের বদলে স্টুটগার্ট এবং হানোফার বুন্দেসলিগায় উন্নীত হয়েছিল। পয়েন্ট তালিকায় তৃতীয় সর্বনিম্ন পয়েন্ট অর্জনকারী ক্লাব হিসেবে ভলফসবুর্গ ২. বুন্দেসলিগায় তৃতীয় স্থান অধিকারী ক্লাব আইন্ট্রাখট ব্রাউনশভাইগের বিরুদ্ধে দুই লেগের অবনমন/উন্নয়ন প্লে-অফে অংশগ্রহণ করেছিল, উক্ত প্লে-অফে জয়লাভ করে ভলফসবুর্গ বুন্দেসলিগার এই মৌসুমে অংশগ্রহণের জন্য উত্তীর্ণ হয়েছিল। পূর্ববর্তী মৌসুমের মতো এই মৌসুমেও ১৮টি ক্লাব প্রতিদ্বন্দ্বিতা করেছিল।\n\n\n== পয়েন্ট তালিকা ==\n\n\n== ফলাফল ==\n\n\n== শীর্ষ গোলদাতা ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}