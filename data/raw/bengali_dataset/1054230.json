{"pageid": 1054230, "title": "রাধাকান্ত নন্দী", "url": "https://bn.wikipedia.org/wiki?curid=1054230", "content": "পণ্ডিত রাধাকান্ত নন্দী  (ইংরেজি: Radhakanta Nandy; ২৩ মে ১৯২৮ – ৩০ নভেম্বর ১৯৮৪) ছিলেন প্রখ্যাত বাঙালি সঙ্গীতশিল্পী তথা প্রবাদপ্রতিম তবলাবাদক। তবলা ছাড়াও পাখোয়াজ ও নানা যন্ত্র বাদনে সমান পারদর্শী ছিলেন তিনি।\n\n\n== সংক্ষিপ্ত জীবনী ==\nরাধাকান্ত নন্দীর জন্ম ব্রিটিশ ভারতের অধুনা বাংলাদেশের বরিশালের বানারীপাড়ায়। পিতা রোহিনীকান্ত নন্দী ছিলেন তাঁর সময়কার নামি তবলিয়া ও লয়দার শিল্পী। পিতামহ কালীচরণ ছিলেন কীর্তনীয়া। পিতামহের সাথে ছোটবেলায় গ্রাম পরিক্রমায় নগরকীর্তনে শ্রীখোল বাজাতেন। ছয় বছর বয়সে খোল বাজিয়ে পুরস্কার লাভ করেন। শ্রীখোল বাজাতে বাজাতে তাঁর আগ্রহ আসে তবলায় এবং হাতেখড়ি পিতার কাছে। কলকাতায় এসে আনোখিলাল মিশ্র ও জ্ঞানপ্রকাশ ঘোষের কাছে তালিম নেন। তবলা, পাখোয়াজ সহ নানা যন্ত্র বাদনে পারদর্শী হয়ে ওঠেন।\nসিনেমার গান, জলসার আসরে, রেকর্ডের গানে বহু বিশিষ্ট সঙ্গীতশিল্পীর সঙ্গে সংগত করে খ্যাতি অর্জন করেছিলেন। মান্না দের অত্যন্ত প্রিয় ছিলেন তিনি। একবার মান্না দে বাংলা গানে অবদান সম্পর্কে বলতে গিয়ে উল্লেখ করেন, বাংলা গানে দুজনের অবদান ভীষণ রকমের। পুলক বন্দ্যোপাধ্যায় তাঁকে দিয়েছেন নানা বিষয়, নানা বৃন্দ। মান্না দে সুরের ছন্দের জাদুকর; তিনি বলতেন, \"রাধুবাবুর মতো ওই সুর, তাল বাঁধবে কে? ও হচ্ছে ন্যাচারাল জিনিয়াস।\"\nএকক বাদনেও তাঁর যথেষ্ট নৈপুণ্য ছিল। তবলা বাজাতে তাঁর অনুভূতি ছিল:\n\nতবলা আমায় বাজায়তাই তো আমি বাজিতবলাকে মোর দুঃখ দিয়েবাজাতে নয় রাজি।\nরাধাকান্তের গানের গলাও ভালো ছিল। অনামী শিল্পীদের সঙ্গে সঙ্গত করে তাদের উদ্বুদ্ধ করার বিশেষ ক্ষমতা ছিল তাঁর।\n১৯৮৪ খ্রিস্টাব্দের ৩০ নভেম্বর রাধাকান্ত নন্দী ৫৬ বৎসর বয়সে কলকাতায় প্রয়াত হন।\n\n\n== তথ্যসূত্র =="}