{"pageid": 1525347, "title": "তাজিকিস্তানে ইসলাম", "url": "https://bn.wikipedia.org/wiki?curid=1525347", "content": "সুন্নি ইসলাম তাজিকিস্তানে সর্বাধিক প্রচলিত ধর্ম এবং ২০০৯ সাল থেকে সুন্নি ইসলামের হানাফি মাযহাব তাজিকিস্তানের স্বীকৃত ধর্মীয় ঐতিহ্য।  ২০০৯ সালের মার্কিন পররাষ্ট্র দপ্তরের এক বিজ্ঞপ্তি অনুসারে তাজিকিস্তানের জনসংখ্যার ৯৮% মুসলিম (প্রায় ৯৫% সুন্নি ও ৩% শিয়া)।  এছাড়া তাজিকিস্তানে কয়েকটি সুফি তরিকাও অনুসরণ করা হয়।\n\n\n== প্রাথমিক ইতিহাস ==\n\nসমগ্র মধ্য এশিয়ার প্রধান ধর্ম ইসলাম সপ্তম শতকে আরবদের মাধ্যমে এই অঞ্চলে আসে এবং সেই সময় থেকে ইসলাম তাজিক সংস্কৃতির অবিচ্ছেদ্য অংশ হয়ে ওঠে। উদাহরণস্বরূপ, সামানি রাষ্ট্র ইসলামি স্থাপত্যের অন্যতম প্রধান পৃষ্ঠপোষক হয়ে ওঠে এবং ইসলামি-ফার্সি সংস্কৃতি মধ্য এশিয়ার গভীরে ছড়িয়ে দেয়। জাতিক জাতির পিতা হিসেবে পরিচিত ইসমাইল সামানি এই অঞ্চলে ইসলাম প্রচারে গুরুত্বপূর্ণ ভূমিকা পালন করেন। এর ফলে তখন মধ্য এশিয়ার জনগণ ব্যাপকভাবে ইসলাম গ্রহণ করতে শুরু করে, বিশেষ করে বর্তমান কাজাখস্তানের তারাজ অঞ্চলে। ১৮৭৩ সালে খিভা ভ্রমণের সময় পরিব্রাজক হুগো রুডলফ ফন স্টুম মন্তব্য করেন যে, তাজিকরা নবীর ধর্মীয় অনুশাসন মেনে চলার ক্ষেত্রে তুলনামূলকভাবে শিথিল ছিল।\nসোভিয়েত যুগে সমাজকে ধর্মনিরপেক্ষ করার প্রচেষ্টা ব্যর্থ হয় এবং সোভিয়েত-পরবর্তী সময়ে ধর্মীয় চর্চা উল্লেখযোগ্যভাবে বৃদ্ধি পায়। ২০০৪ সালের পবিত্র রমজান মাসে গ্রামীণ অঞ্চলে ৯৯% এবং শহরাঞ্চলে ৭০% মুসলিম রোজা পালন করে। শিয়া মুসলিমদের মধ্যে বিশেষ করে ইসমাইলিরা মূলত প্রত্যন্ত গর্নো-বাদাখশান অঞ্চল, দক্ষিণ খাতলন জেলার কিছু অংশ ও দুশানবে শহরে বসবাস করে। অন্যান্য ধর্মের মধ্যে রুশ অর্থোডক্স ধর্ম কেবলমাত্র সেখানে বসবাসকারী রুশদের মধ্যে প্রচলিত, যদিও ১৯৯০-এর দশকের গোড়ার দিকে রুশ জনগোষ্ঠী উল্লেখযোগ্যভাবে হ্রাস পেয়েছিল। কিছু ছোট খ্রিস্টান গোষ্ঠী বর্তমানে তুলনামূলকভাবে স্বাধীনভাবে উপাসনা করতে পারে। এছাড়াও সেখানে একটি অত্যন্ত ক্ষুদ্র ইহুদি সম্প্রদায় রয়েছে। \nশিয়া মুসলিম \n\nসুন্নি ইসলাম মধ্য এশিয়ার স্থায়ী মানুষের মধ্যে; বিশেষ করে তাজিকদের মধ্যে ১,২০০ বছরের পুরনো ঐতিহ্য বহন করে আসছে। তবে সংখ্যালঘু পামিরি গোষ্ঠীর লোকেরা শিয়াদের ক্ষুদ্র উপদল নিজারি ইসমাইলি মতবাদের অনুসারী। নবম শতকের গোড়ার দিকে মধ্য এশিয়ায় ইসমাইলি মতবাদ প্রচার লাভ করে। এরপর বহু শতাব্দী ধরে নির্যাতন সত্ত্বেও এটি প্রত্যন্ত পামির পর্বতমালায় টিকে রয়েছে এবং এর অনুসারীরা আগা খানের নেতৃত্ব অনুসরণ করে। ২০০৯ সালের পিউ রিসার্চ সেন্টারের এক জরিপ অনুযায়ী তাজিকিস্তানে ৪,০০,০০০-এর বেশি শিয়া মুসলিম রয়েছে, যা দেশটির মোট জনসংখ্যার প্রায় ৭%। \n\n\n== সোভিয়েত যুগ ==\nপূর্বে তাজিকিস্তানে নারীদের ঐতিহ্যবাহী পর্দার বস্ত্র \"ফারাঞ্জি\" নামে পরিচিত ছিল। সোভিয়েত ইউনিয়নের অধীনে \"হুজুম\" নামক সামাজিক অভিযানের সময় কমিউনিস্ট শাসক নারীদের পুরুষদের সমান নাগরিক অধিকার প্রদান করে এবং পর্দাসহ \"অবদমনমূলক পোশাক\" নিষিদ্ধ ঘোষণা করে।\nতবে প্রায় সাত দশকব্যাপী সোভিয়েত শাসনের কঠোর রাজনৈতিক নিয়ন্ত্রণ সত্ত্বেও ইসলামি ঐতিহ্য পুরোপুরি বিলুপ্ত করা সম্ভব হয়নি। ১৯২০-এর দশকের শেষের দিক থেকে ১৯৩০-এর দশকের শেষভাগ পর্যন্ত সময়টি ছিল ধর্মবিরোধী অভিযানগুলোর মধ্যে সবচেয়ে কঠিন সময়। এই সময়ে বহু মুসলিম ধর্মীয় নেতাকে হত্যা করা হয় এবং ইসলামি শিক্ষা ও ধর্মচর্চা কঠোরভাবে সীমিত করা হয়। কিন্তু ১৯৪১ সালে জার্মান বাহিনীর সোভিয়েত ইউনিয়নে হামলার পর ইসলামবিরোধী রাষ্ট্রীয় নীতিতে কিছুটা শিথিলতা দেখা যায়। এরই ফলস্বরূপ ১৯৪৩ সালে মধ্য এশিয়ায় সরকার কর্তৃক অনুমোদিত ইসলামি প্রশাসনিক সংস্থা \"মুসলিম বোর্ড অব সেন্ট্রাল এশিয়া\" গঠন করা হয়েছিল। সোভিয়েত ইউনিয়নের মুসলিম-সংখ্যাগরিষ্ঠ বিভিন্ন অঞ্চলের জন্য মোট চারটি এ ধরনের প্রতিষ্ঠান ছিল, যেগুলো সরাসরি ক্রেমলিনের নিয়ন্ত্রণে ছিল এবং এগুলোর নেতৃত্বে থাকা ধর্মীয় নেতাদের কাছ থেকে রাজনৈতিক আনুগত্য দাবি করা হতো। যদিও এই প্রতিষ্ঠানগুলোর সীমিত অবকাঠামো জনবহুল মুসলিম জনগোষ্ঠীর চাহিদা পূরণে যথেষ্ট ছিল না, তবুও এগুলোর মাধ্যমে কিছু মসজিদ, ধর্মীয় শিক্ষা প্রতিষ্ঠান ও ধর্মবিষয়ক কার্যক্রমের সীমিত আইনি স্বীকৃতি টিকে ছিল। এর আওতায় উজবেকিস্তানে দুটি ইসলামি মাদ্রাসা চালু ছিল।\n১৯৬০-এর দশকের গোড়ার দিকে নিকিতা ক্রুশ্চেভের শাসনে ইসলামবিরোধী প্রচারণা আবারও জোরদার হয়। এরপর ১৯৭০ ও ১৯৮০-এর দশকে একাধিকবার ধর্ম দমনের জন্য নতুন করে উদ্যোগ নেওয়া হয়েছিল। সাধারণত এই ধরনের অভিযানে মসজিদগুলোকে ধর্মনিরপেক্ষ কাজে ব্যবহার করা হতো এবং ইসলামের ঐতিহ্যকে ধর্মীয় নয়; বরং জাতীয়তাবাদী রূপে তুলে ধরা হত। ইসলামকে কুসংস্কার, পশ্চাদপদতা ও ধর্মীয় গোঁড়ামির সঙ্গে যুক্ত করে প্রচার চালানো হতো। ১৯৭৯ সালে সোভিয়েত বাহিনীর আফগানিস্তানে সামরিক হস্তক্ষেপ ও বিভিন্ন মুসলিম দেশে ধর্মীয় পুনর্জাগরণের প্রেক্ষাপটে ইসলামবিরোধী রাষ্ট্রীয় মনোভাব আরও তীব্র হয়ে ওঠে। সেই সময় থেকে সোভিয়েত ইউনিয়ন ও তাজিকিস্তানের কিছু কর্মকর্তারা ইসলামি চরমপন্থা সম্পর্কে সতর্কতা জারি করেন। তবে এই সমস্ত দমন-পীড়ন ও প্রচারণা সত্ত্বেও ইসলাম তাজিক জনগণ এবং দেশের অন্যান্য মুসলিম সম্প্রদায়ের পরিচয়ের অবিচ্ছেদ্য অংশ হিসেবেই থেকে যায়—সোভিয়েত শাসনের শেষ পর্যন্ত এবং স্বাধীনতা-পরবর্তী প্রথম কয়েক বছরেও।\n\n\n== সাম্প্রতিক পরিস্থিতি ==\n\n২০০৫ সালের অক্টোবর মাসে তাজিকিস্তানের শিক্ষা মন্ত্রণালয় সেক্যুলার বা ধর্মনিরপেক্ষ স্কুলে ছাত্রীদের হিজাব পরা নিষিদ্ধ ঘোষণা করে। তখন শিক্ষামন্ত্রী আব্দুজাবোর রহমানভ বলেন, মুসলিম নারীদের প্রচলিত হিজাব বা মাথা ঢাকার স্কার্ফ এবং অন্যান্য ধর্মীয় প্রতীক ধর্মনিরপেক্ষ স্কুলে গ্রহণযোগ্য নয়। এটি সংবিধান ও শিক্ষাবিষয়ক নতুন আইনের লঙ্ঘন বলেও উল্লেখ করা হয়। তিনি এ নিয়ে উদ্বেগ প্রকাশ করেন যে, অনেক শিক্ষার্থী পড়াশোনার চেয়ে মসজিদে বেশি সময় কাটাচ্ছে। বিশেষ করে রমজান মাসে অনেকেই শুক্রবারের নামাজের পর স্কুলে উপস্থিত হয় না বলে তিনি অভিযোগ করেন।\nসম্প্রতি কিছু অননুমোদিত রিপোর্টে দাবি করা হয়েছে যে, সরকার শত শত অনিবন্ধিত মসজিদ বন্ধ করে দিয়েছে। এতে অনেক স্থানীয় মানুষ মনে করছেন যে, সরকারের এই কঠোর পদক্ষেপ আসলে ইসলাম ধর্মের বিরুদ্ধেই পরিচালিত। কিছু মসজিদ ধ্বংস করে ফেলা হয়েছে এবং কিছু মসজিদকে বিউটি পার্লারে রূপান্তর করা হয়েছে বলেও অভিযোগ রয়েছে। অনুমান করা হয় যে, সরকার মনে করে এই মসজিদগুলো নিরাপদ নয় বা ইমামরা দায়িত্বশীল আচরণ করছেন না।\n২০০৯ সালকে তাজিকিস্তান 'ইমাম আবু হানিফা স্মরণ বর্ষ' হিসেবে ঘোষণা করে দেশে একটি আন্তর্জাতিক সম্মেলনের আয়োজন করে, যাতে বহু ধর্মীয় প্রতিনিধি অংশগ্রহণ করে। সেই বছরেই কাতারের অর্থায়নে রাজধানী দুশানবেতে বিশ্বের অন্যতম বৃহৎ একটি মসজিদ নির্মাণের ঘোষণা দেয়া হয়, যা ২০১৪ সালে সম্পন্ন হয়।\n২০১০ সালে তাজিকিস্তান ইসলামি সহযোগিতা সংস্থা বা ওআইসির একটি বৈঠক আয়োজন করে, যেখানে ৫৬টি সদস্য রাষ্ট্রের প্রতিনিধিরা দুশানবেতে একত্র হন।\nতাজিকিস্তানে সকল মসজিদে নারীদের প্রবেশ নিষিদ্ধ এবং শুধুমাত্র সরকারের অনুমোদিত ধর্মীয় শিক্ষাই শিশুদের জন্য বৈধ। দীর্ঘ দাড়ি রাখাও সেখানে নিষিদ্ধ। ১৮ বছরের নিচে কারো জন্যে শুক্রবারের নামাজে অংশগ্রহণও নিষিদ্ধ।\n২০১১ সাল থেকে প্রায় ১৫০০এর অধিক মসজিদ বন্ধ করে দেওয়া হয়েছে। শিশুদের জন্য হিজাব নিষিদ্ধ; আজানের সময় মাইক্রোফোন ব্যবহার নিষিদ্ধ; নারী প্রবেশ নিষিদ্ধ এবং বিদেশে ইসলামি শিক্ষা গ্রহণকারী শিক্ষার্থী ও ইমামদের নজরদারির আওতায় আনা হয়েছে। মসজিদে দেওয়া খুতবা সরকার অনুমোদিত হতে হবে এবং তা ১৫ মিনিটের বেশি হতে পারবে না।  \nইমামদের বিয়েতে খুতবা দেওয়াও নিষিদ্ধ এবং ছোট ছোট ওয়াক্তিয়া মসজিদগুলোতে খুতবা সম্পূর্ণভাবে নিষিদ্ধ করা হয়েছে। কেবল \"ক্যাথেড্রাল মসজিদ\" নামে পরিচিত বড় ও সরকার অনুমোদিত মসজিদেই খুতবা দেওয়া অনুমোদিত। হিজাব পরায় বহু ছাত্রীকে স্কুল থেকে বহিষ্কার করা হয়েছে এবং পাসপোর্টের ছবিতে হিজাব বা দাড়ি রাখার অনুমতি নেই।\nঅনিবন্ধিত মসজিদগুলো সরকারিভাবে মসজিদ বলে গণ্য হয় না, ফলে তা বন্ধ বা ধ্বংস করা হয়েছে। তাজিকিস্তানে যিহোবার সাক্ষী, খ্রিস্টান, ইহুদি, বৌদ্ধ এমনকি সরকার-নিয়ন্ত্রিত ইসলামি গোষ্ঠীগুলোর বাইরে মুসলমানদের ওপরও নিষেধাজ্ঞা আরোপ করা হয়েছে। কেবল সীমিত সংখ্যক মসজিদে কার্যক্রম পরিচালনার অনুমতি দেওয়া হয়েছে এবং এতে ধর্মীয় কার্যক্রমে অংশগ্রহণের জন্য সরকারের অনুমোদন প্রয়োজন। \n২০০৯ সালের দিকে সরকার সকল ধর্মীয় প্রতিষ্ঠানকে পুনঃনিবন্ধনের নির্দেশ দেয় এবং যারা তা মান্য করেনি, তাদের মসজিদ ও গির্জা বন্ধ করে দেয়। \nধর্মীয় শিক্ষার জন্য বিদেশে পড়াশোনা করার ক্ষেত্রে সরকার অনুমতি দিতে হয়। পুরো ইসলাম ধর্মীয় কর্মকাণ্ড সরকারের কড়া নিয়ন্ত্রণে থাকে। মাদ্রাসা, ইমাম ও মসজিদের উপর কড়া নজরদারি থাকে, এমনকি ইমামদের জন্য নির্ধারিত খুতবার তালিকাও সরকার প্রকাশ করে।\nস্কুলগুলোতে হিজাব পরা নিষিদ্ধ এবং ব্যক্তিগতভাবে ধর্মীয় শিক্ষা দেওয়াও সম্পূর্ণভাবে বন্ধ করে দেওয়া হয়েছে। শিশুদের মসজিদে যেতে দেওয়া হয় না এবং নিবন্ধিত নয় এমন মসজিদগুলো বন্ধ করে দেওয়া হয়েছে। ১৮ বছরের নিচে কেউ ধর্মীয় বিষয়ে যুক্ত হতে পারবে না এবং সরকারি ভবনে দাড়ি রাখা নিষিদ্ধ। কেবল তখনই পরিবারের সদস্যরা তাদের সন্তানদের ধর্মীয় শিক্ষা দিতে পারে যখন শিশু নিজে থেকে আগ্রহ প্রকাশ করে। এর বাইরে সব ধরণের ব্যক্তিগত ধর্মীয় শিক্ষা নিষিদ্ধ। তাজিকিস্তানে ইসলাম ও মুসলমানরা পুরোপুরি সরকার নিয়ন্ত্রিত। সরকার ইমামদের খুতবা নির্ধারণ করে এবং তাদের বেতনও সরকার দেয়। গোটা দেশে বর্তমান মাত্র একটি মাদ্রাসা রয়েছে। তাজিকিস্তানে যিহোবার সাক্ষীকে বেআইনি ঘোষণা করা হয়েছে। \nতবে বর্তমান ধীরে ধীরে তাজিক জনগণের মধ্যে ধর্মীয় অনুরাগ বাড়ছে। যার ফলে ইসলামি ও আরবি নাম তাজিক নামের তুলনায় বেশি জনপ্রিয় হয়ে উঠেছে।  তাজিক সরকার হিজাব পরা নারীদের \"বেশ্যা\" বলে আখ্যা দেয় এবং কিছু পুরুষের দাড়ি জোর করে কেটে দেয়। এর পাশাপাশি সরকার আরবি-ইসলামি নাম নিষিদ্ধ করার পরিকল্পনা করেছে এবং জনগণকে তাজিক বা ফারসি নাম ব্যবহারের নির্দেশ দেওয়া হয়েছে। প্রেসিডেন্ট ইমোমালি রাহমোন বলেছেন, ফারসি মহাকাব্য শাহনামা হতে নাম গ্রহণ করা উচিত এবং তাঁর প্রস্তাবিত আইন ইঙ্গিত করে যে মুসলিম নামগুলি নিষিদ্ধ হতে পারে। এই অবস্থান তাঁর হিজাব ও দাড়ির বিরুদ্ধে আইন করার সঙ্গে সম্পূর্ণ সামঞ্জস্যপূর্ণ।\nপ্রেসিডেন্ট রাহমোন কালো রঙের ইসলামি পর্দার প্রকাশ্যে সমালোচনা করেছে।\nতাজিকিস্তানে ইসলামি পুনর্জাগরণ দলকে সন্ত্রাসী দল ঘোষণা করে নিষিদ্ধ করা হয়েছে। এ দলের একজন সদস্য পরে ইরান সফর করলে তাজিকিস্তান সরকার প্রতিবাদ জানায়।\nএসব ধর্মীয় নিষেধাজ্ঞার ফলে দেশে দাড়ি ও হিজাব পরার প্রবণতা উল্লেখযোগ্যভাবে কমে গেছে। তাজিকিস্তান সরকার সালাফিবাদকে \"ওয়াহাবি\" নামে নিষিদ্ধ করেছে, যা মূলত সরকার অনুমোদিত নয় এমন ইসলামি মতবাদগুলোর ওপর প্রয়োগ হয়। ধর্মনিরপেক্ষতা প্রচারের অংশ হিসেবে ১৬০টি ইসলামি পোশাকের দোকান বন্ধ করা হয়েছে এবং ১৩,০০০ জন পুরুষের দাড়ি জোরপূর্বক কেটে ফেলা হয়েছে এবং সংসদেও আরবি নাম উচ্চারণ নিষিদ্ধ ঘোষণা করা হয়েছে।\nউজবেকিস্তান ও তাজিকিস্তানে অতীতে নারীরা পরঞ্জা ও ফারাঞ্জি নামক মুখ ও শরীর পুরো ঢেকে দেয়া বোরখা পরতেন। এই ঐতিহ্যবাহী পোশাক ফারাঞ্জি ছিল মধ্য এশিয়ার প্রাচীন সংস্কৃতি, যা সোভিয়েত কমিউনিস্ট আমলে নিষিদ্ধ করা হয়েছিল। কিন্তু রাষ্ট্রপতি রাহমোন এখন বিভ্রান্তিকরভাবে দাবি করে যে, এসব পর্দার পোশাক তাজিক সংস্কৃতির অংশ নয়।\n\n\n== আরো দেখুন ==\nদেশ অনুযায়ী ইসলাম\nএশিয়ায় ইসলাম\nমধ্য এশিয়ায় ইসলাম\nতাজিকিস্তানের সংস্কৃতি\nতাজিকিস্তানের ধর্ম\n\n\n== তথ্যসূত্র ==\n\n\n== আরো পড়ুন ==\nKaragiannis, Emmanuel (মার্চ ২০০৬)। \"The challenge of radical Islam in Tajikistan: Hizb ut-Tahrir al-Islami\"। Nationalities Papers। 34 (1): 1–20। এসটুসিআইডি 128834688। ডিওআই:10.1080/00905990500504806। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nGorshunova, Olga, Tajik shamanism (Central Asia), in Shamanism. An Encyclopedia of World Beliefs, Practices, and Culture, vol.1.Edited by Eva Jane Neumann Fridman and Mariko Namba Walter. Santa Barbara, CA.: ABC-CLIO, 2004. pp. 629–633.\nChopra, R.M., \"SUFISM\" (Origin, Growth, Eclipse, Resurgence), 2016, Anuradha Prakashan, New Delhi, আইএসবিএন ৯৭৮-৯৩-৮৫০৮৩-৫২-৫.\n\n\n== বহিঃসংযোগ ==\nTajikistan: Townspeople Seek Community Through Adoption Of Shari'a\nDr. Kurbanov, Ruslan. Majority Minoritized by Government: Muslims in Tajikistan. OnIslam.net. May 19, 2012."}