{"pageid": 1528293, "title": "অগ্নিনির্বাপণে নারী", "url": "https://bn.wikipedia.org/wiki?curid=1528293", "content": "অগ্নিনির্বাপন ঐতিহাসিকভাবে বিশ্বব্যাপী প্রধানত পুরুষদের পেশা হিসেবে পরিচিত। তবে ১৯৭০-এর দশক থেকে নারীরা বিভিন্ন দেশে পেশাদার ও স্বেচ্ছাসেবী দমকল বাহিনীতে ধীরে ধীরে প্রবেশ করতে শুরু করেন। আধুনিক সময়ে নারীরা অগ্নিনির্বাপনের বিভিন্ন ভূমিকা পালন করেছেন, এমনকি দমকল প্রধান (ফায়ার চিফ) হিসেবেও দায়িত্ব পালন করেছেন। তা সত্ত্বেও, যেসব দেশে নারীদের অংশগ্রহণ তুলনামূলকভাবে বেশি, সেখানেও তারা মোট অগ্নিনির্বাপক কর্মীর ২০%-এরও কম।\n\n\n== ইতিহাস ==\nঅনেক প্রাচীন সভ্যতারই সংগঠিত অগ্নিনির্বাপনের ব্যবস্থা ছিল। প্রাচীন রোমের অগ্নিনির্বাপন ব্যবস্থা অন্যতম প্রাচীন দলিলবদ্ধ দমকল পরিষেবা হিসেবে পরিচিত। এছাড়া অস্ট্রেলিয়ার আদিবাসীরা হাজার বছরেরও বেশি সময় ধরে দাবানল নিয়ন্ত্রণ ও প্রতিক্রিয়ার কৌশল ব্যবহার করে আসছে, যেখানে নারীদেরও অংশগ্রহণ ছিল।\n১৮শ শতক থেকে প্রথমে বীমা কোম্পানির উদ্যোগে এবং পরে ১৯শ শতকে সরকার পরিচালিত দমকল বাহিনীর প্রতিষ্ঠার মাধ্যমে অগ্নিনির্বাপন আরও সংগঠিত হতে থাকে। ১৮১৮ সালে মলি উইলিয়ামসকে মার্কিন যুক্তরাষ্ট্রের প্রথম নারী অগ্নিনির্বাপক কর্মী হিসেবে নথিভুক্ত করা হয়। নিউ ইয়র্ক সিটিতে একজন দাসী হিসেবে তিনি একটি স্বেচ্ছাসেবী ইঞ্জিন কোম্পানিতে যোগ দেন। যুক্তরাজ্যের বোর্ডিং হাউসগুলোর তরুণীদের অগ্নিনির্বাপনের অনুশীলন বিশেষ করে উঁচু মই ব্যবহার করে উদ্ধারকাজ শেখানো হতো। দ্বিতীয় বিশ্বযুদ্ধের সময় যুক্তরাজ্য, অস্ট্রেলিয়া ও নিউজিল্যান্ডের যুদ্ধকালীন দমকল বাহিনীতে নারীরা সহায়ক এবং সম্মুখভাগের উভয় ভূমিকাতেই দায়িত্ব পালন করেন।\nদ্বিতীয় তরঙ্গের নারীবাদ আন্দোলন ও সমান কর্মসংস্থানের সুযোগ সংক্রান্ত আইন কার্যকর হওয়ার ফলে ১৯৭০-এর দশক থেকে নারীদের জন্য আনুষ্ঠানিক বাধাগুলো দূর হতে থাকে। ১৯৭৬ সালে যুক্তরাজ্যে মেরি জয় ল্যাংডন প্রথম নারী অগ্নিনির্বাপক কর্মী হিসেবে যোগ দেন, নিউজিল্যান্ডে অ্যান ব্যারি ১৯৮১ সালে প্রথম নারী দমকলকর্মী হিসেবে নিয়োগ পান। তবে অনেক দমকল বিভাগ কঠোর শারীরিক সক্ষমতা পরীক্ষার শর্ত আরোপ করে, যা নারীদের জন্য একটি অঘোষিত বাধা হয়ে দাঁড়ায় এবং এ নিয়ে বিভিন্ন দেশে আদালতে মামলা হয়। ১৯৭৯ সালে অ্যান ব্যারি নিউজিল্যান্ড ফায়ার সার্ভিসে যোগদানের আবেদন করলেও লিঙ্গগত কারণে তা প্রত্যাখ্যাত হয়। দুই বছরের আইনি লড়াইয়ের পর ১৯৮১ সালে তিনি বিজয়ী হন এবং আবেদন করার অনুমতি পান। ১৯৮২ সালে ব্রেন্ডা বার্কম্যান নিউ ইয়র্ক সিটি ফায়ার ডিপার্টমেন্টের বিরুদ্ধে মামলা জিতে যান, যেখানে নারীদের জন্য কঠোর শারীরিক সক্ষমতা পরীক্ষাকে বাধা হিসেবে দাঁড় করানো হয়েছিল। মামলায় জয়ের পর তিনি ও আরও ৪০ জন নারী নিউ ইয়র্ক সিটি ফায়ার ডিপার্টমেন্টে প্রথমবারের মতো নিয়োগ পান। একই ধরনের মামলার ফলে ১৯৯৯ সালে কানাডার সুপ্রিম কোর্ট মামলায় রায় দেয় যে, দমকল বিভাগ কেবল তখনই কঠোর ফিটনেস পরীক্ষা চালু রাখতে পারবে, যদি তারা এর বাস্তবিক প্রয়োজনীয়তা যথাযথভাবে প্রমাণ করতে পারে।\nতবে দমকল বিভাগে নারীদের নিয়োগের হার এখনো তুলনামূলকভাবে কম। যুক্তরাজ্যে নারীরা মোট অগ্নিনির্বাপক কর্মীর মাত্র ৫%, যা পুলিশ কর্মকর্তা (২৯%), প্যারামেডিক (৩৮%) এবং সামরিক বাহিনীর সদস্য (১০%)-এর তুলনায় অনেক কম। লন্ডন ফায়ার ব্রিগেডের একটি প্রতিবেদনে উল্লেখ করা হয়েছে যে, নারীদের জন্য দমকল পেশায় প্রবেশে বাধাস্বরূপ বেশ কয়েকটি কারণ রয়েছে, যেমন—মিডিয়ায় অগ্নিনির্বাপনের ভূমিকাকে পুরুষদের কাজ হিসেবে উপস্থাপন করা, তরুণীদের জন্য পর্যাপ্ত তথ্যের অভাব এবং এই পেশা সম্পর্কে অবাস্তব ধারণা। এছাড়া কাজের সময় এমনভাবে নির্ধারিত হয়, যা ছোট শিশুদের মায়েদের জন্য অনুপযোগী। ফলে অনেক নারী এই পেশায় যোগ দিতে নিরুৎসাহিত হন।\n\n\n== আরো পড়ুন ==\nসেনাবাহিনীতে নারী\n\n\n== তথ্যসূত্র =="}