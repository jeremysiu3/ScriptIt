{"pageid": 1424611, "title": "অঙ্কিতা চক্রবর্তী", "url": "https://bn.wikipedia.org/wiki?curid=1424611", "content": "অঙ্কিতা চক্রবর্তী হলেন একজন ভারতীয় অভিনেত্রী যিনি মূলত বাংলা চলচ্চিত্র এবং টেলিভিশনে কাজ করেন। তিনি ব্যোমকেশ সিরিজের চলচ্চিত্রগুলিতে তাঁর উপস্থিতির জন্য পরিচিত, চলচ্চিত্রগুলির মধ্যে আছে: ব্যোমকেশ ফিরে এলো (২০১৪), ব্যোমকেশ বক্সী (২০১৫), ব্যোমকেশ ও চিড়িয়াখানা (২০১৬), এবং ব্যোমকেশ ও অগ্নিবান। তাঁর সবচেয়ে পরিচিত টেলিভিশন উপস্থিতি হল ইষ্টি কুটুম (২০১১) ধারাবাহিকে কমলিকা চরিত্রে এবং ইন্দ্রাণী (২০২২) ধারাবাহিকে ইন্দ্রাণী চরিত্রে।\n\n\n== প্রারম্ভিক জীবন এবং কর্মজীবন ==\nঅঙ্কিতা চক্রবর্তী উচ্চ বিদ্যালয়ের ছাত্রী থাকা অবস্থায় থিয়েটার দিয়ে তাঁর অভিনয় জীবন শুরু করেন। অগ্নিপরীক্ষা (২০০৯) ধারাবাহিকের মাধ্যমে বাংলা টেলিভিশনে তাঁর আত্মপ্রকাশ হয়েছিল। ইষ্টি কুটুম (২০১১)-এ অর্থনৈতিক অধ্যাপক, কমলিকা মুখার্জি হিসাবে তাঁর উপস্থিতি দর্শক স্বীকৃতি লাভ করেছিল।\n২০১৪ সালে, রহস্য রোমাঞ্চপূর্ণ ছবি ব্যোমকেশ ফিরে এলো দিয়ে বাংলা চলচ্চিত্রে তাঁর আত্মপ্রকাশ হয়। এরপর তিনি ব্যোমকেশ সিরিজের আরও অনেকগুলি চলচ্চিত্রে অভিনয় করেছেন, সেগুলি হলো ব্যোমকেশ বক্সী (২০১৫), ব্যোমকেশ ও চিড়িয়াখানা (২০১৬) এবং ব্যোমকেশ ও অগ্নিবাণ (২০১৭)। এছাড়া তিনি কিরীটী রায় (২০১৬), এবং কিরীটী (২০১৭) এবং শঙ্কর মুদি (২০১৯) -র মতো ছবিতে অভিনয় করেছিলেন।\nতিনি ওয়েব সিরিজে অভিনয় নিয়েও আগ্রহী হন। কলকাতা ও মুম্বাইয়ের মধ্যে যাতায়াত করে তিনি বেশ কিছু বাংলা এবং হিন্দি-ভাষার ওয়েব সিরিজে কাজ করেছেন। তিনি হইচই-এর ভিডিও মঞ্চে চরিত্রহীন (২০১৯) , বৌ কেন সাইকো (২০১৯) এবং পবিত্র পাপিজ (২০২০) ইত্যাদিতে অভিনয় করেছেন। তিনি জি৫ মঞ্চের ওয়েব সিরিজ মাফিয়া (২০২০) -তে বিদুয়ার ভূমিকায় অভিনয় করেছেন। তাঁর হিন্দি ভাষার সিরিজের মধ্যে রয়েছে হ্যায় তৌবা (২০২০), ক্রাইমস অ্যাণ্ড কনফেশনস (২০২০), এবং নকাব (২০২১)। নকাব-এ মল্লিকা শেরাওয়াত এবং এশা গুপ্তা তাঁর সহশিল্পী ছিলেন। তারপরে তিনি বাংলা অপরাধ কল্পকাহিনী সিরিজ ড্যানি ডিটেক্টিভ ইনকর্পোরেশন (২০২২) এবং সেভেন (২০২৩)-এ অভিনয় করেন, এই দুটিই পরিচালনা করেছিলেন অঞ্জন দত্ত। এটি অঞ্জন দত্তের সাথে তাঁর ষষ্ঠ সহযোগিতা ছিল। \nতিনি ভূমিকন্যা (২০১৮), ফাগুন বউ (২০১৮), মোহর (২০১৯), এবং প্রথমা কাদম্বিনী'' (২০২০)-এর মতো টেলিভিশন ধারাবাহিকগুলিতে অভিনয় করেছেন। ২০২১ সালে, তিনি গল্পের মায়াজাল এবং দ্য ডার্লিং ওয়াইফ-এ অভিনয় করেছিলেন।\n২০২২ সালে, তিনি টেলিভিশন সিরিজ ইন্দ্রানীতে, ইন্দ্রাণী রায়ের ভূমিকায় অভিনয় করেছিলেন। তিনি কাদম্বরী আজও (২০২২) ছবিতে সাবিত্রী চ্যাটার্জির সাথে অভিনয় করেছিলেন।\n\n\n== ব্যক্তিগত জীবন ==\nঅঙ্কিতা তাঁর দীর্ঘদিনের বন্ধু এবং বাঙালি অভিনেতা প্রান্তিক ব্যানার্জিকে বিয়ে করেছেন।\n\n\n== চলচ্চিত্রের তালিকা ==\n\n\n== ওয়েব সিরিজ ==\n\n\n== টেলিভিশন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে অঙ্কিতা চক্রবর্তী (ইংরেজি)"}