{"pageid": 1442772, "title": "সড়ক মানচিত্র", "url": "https://bn.wikipedia.org/wiki?curid=1442772", "content": "সড়ক মানচিত্র বলতে এমন এক ধরনের মানচিত্রকে বোঝায় যেটিতে প্রাকৃতিক ভৌগোলিক তথ্যের পরিবর্তে প্রধানত মোটরযান চলাচলের জন্য নির্দিষ্ট সড়কপথ ও সড়ক পরিবহন সংযোগগুলিকে প্রদর্শন করা হয়। এটি এক ধরনের অবস্থান ও দিক নির্ণয়ে সাহায্যকারী মানচিত্র, যেটিতে প্রায়শই রাজনৈতিক সীমানা ও পরিচয়মূলক তথ্য (লেবেল) অন্তর্ভুক্ত থাকে; তাই এটিকে এক ধরনের রাজনৈতিক মানচিত্র হিসেবেও গণ্য করা যায়। সড়ক ও সীমানার পাশাপাশি সড়ক মানচিত্রগুলিতে প্রায়শই আগ্রহজনক স্থান, যেমন গুরুত্বপূর্ণ ব্যবসা প্রতিষ্ঠান, ভবন, পর্যটকদের দর্শনীয় স্থান, উদ্যান, বিনোদন কেন্দ্র, হোটেল (বাণিজ্যিক রাত্রিনিবাস) ও রেস্তোরাঁগুলিও (ভোজনালয়) অন্তর্ভুক্ত থাকে। এছাড়া বিমানবন্দর ও রেলস্টেশনগুলিও দেখানো হয়। অধিকন্তু কদাচিৎ একটি সড়ক মানচিত্রে মোটরযানের জন্য অপ্রযোজ্য গণপরিবহন ব্যবস্থাগুলির ব্যবহৃত পথগুলিও অন্তর্ভুক্ত থাকতে পারে, তবে এগুলি সাধারণত কেবলমাত্র গণপরিবহন মানচিত্রগুলিতেই পরিলক্ষিত হয়ে থাকে।\n\n\n== ইতিহাস ==\n\nতুরিন প্যাপিরাস মানচিত্রটিকে কখনও কখনও এ পর্যন্ত জ্ঞাত প্রাচীনতম সড়ক মানচিত্র হিসেবে চরিত্রায়িত করা হয়। আনুমানিক ১১৬০ খ্রিস্টপূর্বাব্দে অঙ্কিত এই মানচিত্রটিতে প্রাচীন মিশরের থিবিস শহরের পূর্ব দিকে অবস্থিত একটি খনি অঞ্চলকে ওয়াদি বা শুষ্ক নদীবক্ষ ঘেঁষে অতিক্রমকারী পথগুলিকে চিত্রিত করা হয়।\nদুরা-এউরোপোস সড়ক মানচিত্রটিকে ইউরোপের অংশবিশেষের এ পর্যন্ত সবচেয়ে প্রাচীন মানচিত্র হিসেবে গণ্য করা হয়, যা এখনও আদিরূপে বিদ্যমান আছে। এটি আনুমাঙ্কিক ২৩৫ খ্রিস্টাব্দে একজন রোমান সৈনিকের ঢালের চামড়াতে অঙ্কিত একটি মানচিত্রের খণ্ডাংশ। এটিতে কৃষ্ণ সাগরের উত্তর-পশ্চিম উপকূল ধরে অবস্থিত একাধিক শহরের অবস্থান দেখানো হয়েছে।\nআনুমানিক ৩৫০ খ্রিস্টাব্দে সৃষ্ট একটি পাকানো পুঁথির অনুলিপি তাবুলা পেউতিনগেরিয়ানাতে প্রাচীন রোমের একটি সড়ক ব্যবস্থা কুর্সুস পুবলিকুসের চিত্রণ করা হয়েছে, যেটি ইউরোপ ও উত্তর আফ্রিকা থেকে পশ্চিমা এশিয়া পর্যন্ত বিস্তৃত ছিল। মানচিত্রটি বাস্তব বিশ্বের সঠিক চিত্রায়ণ নয়, বরং এতে নকশাটিই বেশি মুখ্য; যেমন এতে ভূমধ্যসাগরকে এক চিলতে জলভাগে সংকুচিত করে ও ইতালীয় উপদ্বীপটিকে পূর্ব-পশ্চিমে বিস্তৃত করে দেখানো হয়েছে।\nআনুমানিক ১৩৬০ সালে সৃষ্ট গফ মানচিত্রটিকে গ্রেট ব্রিটেনের জ্ঞাত প্রাচীনতম সড়ক মানচিত্র হিসেবে ধরা হয়।\n১৫০০ সালে এরহার্ড এৎসলাউব \"রোম-ভেগ\" (Rom-Weg) (অর্থাৎ রোমে যাবার পথ) মানচিত্রটি অঙ্কন করেন। এটি ছিল মধ্যযুগীয় মধ্য ইউরোপের প্রথম জ্ঞাত সড়ক মানচিত্র। মধ্যযুগে মধ্য ইউরোপের ধর্মীয় তীর্থযাত্রীদেরকে রোমে পৌঁছাতে সহায়তা দানের জন্য \"পবিত্র ১৫০০ খ্রিস্টাব্দ\" উপলক্ষে এই মানচিত্রটি প্রকাশ করা হয়।\n\n\n== আরও দেখুন ==\nসাইকেল মানচিত্র\nরৈখিক প্রতিনির্দেশন\nগণপরিবহন মানচিত্র\nজিওগ্রাফার্স এটুজেড কোম্পানি\nঅর্ডন্যান্স জরিপ\nসময়সূচী\nবিমানের সময়সূচী\n\n\n== তথ্যসূত্র ==\n\n\n== বহিঃসংযোগ ==\n\nAkerman, James R. (২০০২)। \"American Promotional Road Mapping in the Twentieth Century\"। Cartography and Geographic Information Science। Informa UK Limited। 29 (3): 175–192। আইএসএসএন 1523-0406। এসটুসিআইডি 129243112। ডিওআই:10.1559/152304002782008459। বিবকোড:2002CGISc..29..175A।  [১]  ওয়েব্যাক মেশিনে আর্কাইভকৃত ২০১৬-০৩-০৪ তারিখে\nCheck Road Maps of any location \"Road Route Map\"."}