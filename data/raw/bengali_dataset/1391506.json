{"pageid": 1391506, "title": "শাহজাহান আলম সাজু", "url": "https://bn.wikipedia.org/wiki?curid=1391506", "content": "মো. শাহজাহান আলম সাজু একজন বাংলাদেশি রাজনীতিবিদ এবং শিক্ষক নেতা। তিনি ৫ নভেম্বর ২০২৩ তারিখে উপনির্বাচনে ব্রাহ্মণবাড়িয়া-২ আসনের সংসদ সদস্য নির্বাচিত হন। তিনি বর্তমানে শিক্ষা মন্ত্রণালয়ের অধীন বেসরকারি শিক্ষা প্রতিষ্ঠান শিক্ষক কর্মচারী কল্যাণ ট্রাস্টের সচিব পদে কর্মরত আছেন। তিনি শিক্ষকদের সংগঠন বৃহত্তম সংগঠন স্বাধীনতা শিক্ষক পরিষদের প্রতিষ্ঠাতা সাধারণ সম্পাদক ও বাংলাদেশ আওয়ামী লীগের কেন্দ্রীয় শিক্ষা বিষয়ক উপ-কমিটির সদস্য। তিনি ২০০৯ সালে শিক্ষা মন্ত্রণালয়ের কর্তৃক চট্টগ্রাম বিভাগের কারিগরি শাখায় শ্রেষ্ঠ অধ্যক্ষ পুরস্কার লাভ করেন। তিনি ২০২১ সালে ইসলামী বিশ্ববিদ্যালয়, বাংলাদেশের সিন্ডিকেট সদস্য মনোনীত হয়েছেন।\n\n\n== প্রারম্ভিক জীবন ==\nসাজু ১৯৬৭ সালের ৩০ জুন ব্রাহ্মণবাড়িয়া জেলার আশুগঞ্জ উপজেলার বৈকণ্ঠপুর (বড়তল্লা) গ্রামে জন্মগ্রহণ করেন। তার দাদা মৌলভী আলী সরকার ছিলেন আশুগঞ্জ বন্দরের একজন ব্যবসায়ী। তার পিতা জনাব সামসুল হক ছিলেন একজন রেলওয়ে সরকারি কর্মকর্তা এবং রেলওয়ে শ্রমিক লীগের অন্যতম প্রতিষ্ঠাতা।\n\n\n== শিক্ষাজীবন ==\nসাজু আশুগঞ্জ পশ্চিমপাড়া সরকারি প্রাথমিক বিদ্যালয় প্রাথমিক পড়াশোনা করেছেন। তিনি হাজী আব্দুল জলিল উচ্চ বিদ্যালয় থেকে মাধ্যমিক শিক্ষা লাভ করেছেন। এরপর ১৯৮৪ সালে ঢাকা গভঃ কমার্শিয়াল ইনস্টিটিউট থেকে ডিপ্লোমা-ইন-কমার্সে হিসাববিজ্ঞান বিভাগে মেধা তালিকায় দ্বিতীয় স্থান অধিকার করেন। এরপর তিনি ১৯৮৯ সালে ইসলামী বিশ্ববিদ্যালয় কুষ্টিয়া থেকে কৃতিত্বের সাথে হিসাববিজ্ঞানে বিবিএ এবং ১৯৯০ সালে এমবিএ ডিগ্রি লাভ করেন। তিনি বিশ্ববিদ্যালয়ে পড়াকালীন সময়ে চ্যালেঞ্জ নামে বিশ্ববিদ্যালয় ভর্তি কোচিং এবং ক্যাম্পাসের সন্নিকটে শেখপাড়ায় বঙ্গবন্ধু পল্লী স্থাপন করেন।\n\n\n== রাজনৈতিক জীবন ==\n\n\n=== ছাত্র রাজনীতি ===\nতিনি ছাত্রজীবন থেকেই সক্রিয়ভাবে বাংলাদেশ ছাত্রলীগের রাজনীতির সাথে সম্পৃক্ত হন। তিনি ঢাকা মহানগর মোহাম্মদপুর থানা ছাত্রলীগের সাংগঠনিক সম্পাদকএবং ঢাকা গভঃ কমার্শিয়াল ইনস্টিটিউট শাখা ছাত্রলীগের আহবায়ক ছিলেন। তিনি কুষ্টিয়া ইসলামী বিশ্ববিদ্যালয়ে পড়াকালীন ইসলামী বিশ্ববিদ্যালয় ছাত্রলীগের আহবায়ক ও প্রতিষ্ঠাতা সভাপতি ছিলেন। তিনি ইসলামী বিশ্ববিদ্যালয় প্রেসক্লাবের প্রতিষ্ঠাতা সভাপতি ছিলেন। এছাড়াও তিনি বাংলাদেশ ছাত্রলীগ জাতীয় কার্যকরী সংসদ কমিটির সিনিয়র যুগ্ম-সম্পাদক হিসাবে ও সহ-সভাপতি হিসাবে দায়িত্ব পালন করেন। তিনি ১৯৮৭ সালে কর্তৃপক্ষের অমান্য করে ক্যাম্পাসে শহীদ মিনার নির্মাণ করতে গেলে বিশ্ববিদ্যালয় থেকে বহিষ্কৃত হন। পরবর্তীতে তার ছাত্রত্ব ফিরিয়ে দেওয়া হয়। এছাড়াও তিনি শিক্ষার্থীদের দাবী আদায়, ১৯৯০ স্বৈরাচার বিরোধী আন্দোলনের ক্যাম্পাস নেতৃত্ব, গাজীপুর থেকে কুষ্টিয়ায় ক্যাম্পাস স্থানান্তর বিরোধী আন্দোলনে নেতৃত্ব প্রদান করেন।\n\n\n=== জাতীয় রাজনীতি ===\nতিনি বর্তমানে বাংলাদেশ আওয়ামী লীগের কেন্দ্রীয় শিক্ষা বিষয়ক উপ-কমিটির সদস্য। তিনি স্বাধীনতাপন্থী শিক্ষকদের সংগঠন বৃহত্তম সংগঠন স্বাধীনতা শিক্ষক পরিষদের প্রতিষ্ঠাতা সাধারণ সম্পাদক।\n\n\n== কর্মজীবন ==\nতিনি ব্রাহ্মণবাড়িয়া জেলার আশুগঞ্জ উপজেলায় \"বঙ্গবন্ধু কারিগরি ও বাণিজ্যিক মহাবিদ্যালয়\" প্রতিষ্ঠা করেন এবং অধ্যক্ষের দায়িত্ব পালন করছেন। এছাড়া তিনি স্বাধীনতা শিক্ষক পরিষদের কেন্দ্রীয় সাধারণ সম্পাদক, বাংলাদেশ বেসরকারি কারিগরি শিক্ষক সমিতির কেন্দ্রীয় কমিটির সভাপতি, ওয়ার্ল্ড ফেডারেশন অব টিচার্স ইউনিয়নের প্রথম সেক্রেটারি, শিক্ষক কর্মচারী ঐক্য পরিষদের কেন্দ্রীয় কমিটির অন্যতম আহবায়ক হিসেবে দায়িত্ব পালন করছেন। তিনি জাতীয় শিক্ষানীতি বাস্তবায়ন কমিটির একজন সদস্য। এছাড়াও তিনি বাংলা একাডেমী, রেড ক্রিসেন্ট সোসাইটি, জাতীয় অন্ধ কল্যাণ সমিতি, জাতীয় বুদ্ধি প্রতিবন্ধি ফাউন্ডেশনের আজীবন সদস্য।\n\n\n=== প্রতিষ্ঠিত শিক্ষা প্রতিষ্ঠান ===\nতিনি নিজ এলাকায় শিক্ষা বিস্তারের জন্য কিছু শিক্ষা প্রতিষ্ঠান প্রতিষ্ঠা করেছেন, সেগুলো হল।\n\nবঙ্গবন্ধু কারিগরি ও বাণিজ্যিক মহাবিদ্যালয়, আশুগঞ্জ, ব্রাহ্মণবাড়িয়া\nজাহানারা কুদ্দুস ইঞ্জিনিয়ারিং ইনস্টিটিউট, ব্রাহ্মণবাড়িয়া\nপ্রিন্সিপাল শাহজাহান ফাউন্ডেশন স্কুল, আশুগঞ্জ, ব্রাহ্মণবাড়িয়া\nভালুকা টেক্সটাইল ইঞ্জিনিয়ারিং ইনস্টিটিউট, ভালুকা, ময়মনসিংহ\nএলেঙ্গা পলিটেকনিক ইনস্টিটিউট, ভুয়াপুর, টাঙ্গাইল\n\n\n== সম্মাননা ও পুরস্কার ==\n২০০৯ সালে শ্রেষ্ঠ কারিগরি অধ্যক্ষ পুরস্কার (চট্টগ্রাম বিভাগ), শিক্ষা মন্ত্রণালয়ের কতৃক\n২০২০ সালে স্টার অব দি ইয়ার পুরস্কার, নেপাল-বাংলাদেশ ফ্রেন্ডশিপ এসোশিয়েশন কতৃক\n২০১৮ সালে মৈত্রী সম্মাননা পুরস্কার, ভারতের সাহিত্য ও সাংস্কৃতিক সংগঠন ‘খোলামন’ কতৃক\n২০১৬ সালে সৃজন বার্তা এ্যওয়ার্ড, কলকাতা, ভারত থেকে।\n\n\n== প্রকাশিত গ্রন্থসমূহ ==\nশাহজাহান আলম সাজু একজন লেখক ও সাংবাদিক হিসেবেও কৃতিত্বের স্বাক্ষর রাখেন। তিনি ইসলামী বিশ্ববিদ্যালয়ে ও আশুগঞ্জ উপজেলায় সাংবাদিকদের সংগঠন প্রেসক্লাব প্রতিষ্ঠা করেন, এবং এর প্রথম সভাপতি হিসাবে দায়িত্ব পালন করেন। তার প্রকাশিত গ্রন্থসমূহের তালিকাঃ\n\nশেখ হাসিনা যখন কারাগারে\nবিশ্ববিজয়ী শেখ হাসিনা\nমুক্তিযুদ্ধ এবং আশুগঞ্জ\nফিরে দেখা ওয়ান ইলেভেন\nইসলাম ও বঙ্গবন্ধু\nইসলাম, জঙ্গীবাদ ও বঙ্গবন্ধু\nইসলামের দৃষ্টিতে বঙ্গবন্ধু হত্যার বিচার\nশেকড়ের সন্ধানে\nআশুগঞ্জে ইসলাম\nস্মৃতিতে জিল্লুর রহমান\nমুক্তি সংগ্রামে ব্রাহ্মণবাড়িয়া প্রভৃতি।\n\n\n== তথ্যসূত্র =="}