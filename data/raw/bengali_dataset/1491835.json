{"pageid": 1491835, "title": "স্কটীয় জাতি", "url": "https://bn.wikipedia.org/wiki?curid=1491835", "content": "স্কটীয়, স্কটদেশীয় বা স্কট্‌স (স্কট্‌স: Scots fowk, স্কটল্যান্ডীয় গ্যালিক: Albannaich) স্কটল্যান্ডের অধিবাসী একটি নৃগোষ্ঠী ও জাতি। ঐতিহাসিকভাবে, তারা প্রারম্ভিক মধ্যযুগে পিক্ট ও গ্যাল নামক দুটি কেল্টীয় জনগোষ্ঠীর সংমিশ্রণ থেকে উদ্ভূত হয়েছিল, যারা ৯ম শতকে স্কটল্যান্ড রাজ্য (বা আলবা রাজ্য) প্রতিষ্ঠা করেছিল। পরবর্তী দুই শতাব্দীতে স্ট্রাথক্লাইডের কেল্টীয় ভাষাভাষী কুম্ব্রীয় এবং নর্থামব্রিয়ার জার্মানিক ভাষাভাষী অ্যাঙ্গেলরা স্কটল্যান্ডের অংশ হয়ে ওঠে। উচ্চ মধ্যযুগে, ১২শ শতকের ডেভিডডীয় বিপ্লব চলাকালীন, কিছু সংখ্যক নর্মান অভিজাত নিম্নভূমিতে বসতি স্থাপন করে। ১৩শ শতকে পশ্চিম দ্বীপপুঞ্জের নর্স-গ্যালরা এবং ১৫শ শতকে উত্তর দ্বীপপুঞ্জের নর্সরা স্কটল্যান্ডের অংশ হয়ে ওঠে।\nআধুনিক ব্যবহারে “স্কট্‌স”, “স্কটদেশীয়” বা “স্কটীয় জাতি” বলতে তাদের বোঝায় যাদের ভাষিক, সাংস্কৃতিক, পারিবারিক বংশানুক্রমিক বা জিনগত উৎস স্কটল্যান্ড থেকে উদ্ভূত। লাতিন শব্দ Scoti মূলত গ্যালদের বোঝাতে ব্যবহার করা হত, তবে পরে এটি স্কটল্যান্ডের সব বাসিন্দাকে বোঝাতে ব্যবহৃত হতে থাকে। “স্কচ” (Scotch) শব্দটি কিছু মানুষের কাছে অবমাননাকর বলে বিবেচিত হলেও এটি স্কটীয় জনগণকে বোঝাতে জন্য ব্যবহৃত হয়েছে, তবে বর্তমানে এটি মূলত স্কটল্যান্ডের বাইরের বাসিন্দাদের ক্ষেত্রে ব্যবহৃত হয়।\nস্কটীয় বংশোদ্ভূত মানুষ অনেক দেশে বসবাস করেন। উজান ও ভাটি পরিষ্করণ, ব্রিটিশ সাম্রাজ্যর বিভিন্ন স্থানে স্কটীয় প্রবসন এবং পরবর্তীকালে শিল্পের পতন ও বেকারত্ব দ্বারা প্রভাবিত অভিবাসনের ফলে স্কটীয় ভাষা ও সংস্কৃতির প্রসার লাভ করে। স্কটীয়দের কিছু বড় জনগোষ্ঠী নয়াবিশ্বের উত্তর ও দক্ষিণ আমেরিকা, অস্ট্রেলিয়া ও নিউজিল্যান্ড অঞ্চলে বসতি স্থাপন করে। স্কটল্যান্ডের বাইরে স্কটীয় বংশোদ্ভূত মানুষের সর্বাধিক ঘনত্ব রয়েছে কানাডার নোভা স্কটিয়া ও প্রিন্স এডওয়ার্ড দ্বীপে, নিউজিল্যান্ডের ওটাগো ও মুরিহিকু অঞ্চলে এবং যুক্তরাজ্যের উত্তর আয়ারল্যান্ড ও ফকল্যান্ড দ্বীপপুঞ্জে। স্কটদেশীয় বংশোদ্ভূত মানুষের সংখ্যার দিক থেকে কানাডায় বিশ্বের সর্বোচ্চ সংখ্যক মাথাপিছু স্কটীয় বংশধর রয়েছে এবং সংখ্যার দিক থেকে এটি যুক্তরাষ্ট্রের পর দ্বিতীয় বৃহত্তম।\n\n\n== পাদটীকা ==\n\n\n== তথ্যসূত্র =="}