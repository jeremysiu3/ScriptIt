{"pageid": 1049321, "title": "কাওয়াসাকি ফ্রোন্তালে", "url": "https://bn.wikipedia.org/wiki?curid=1049321", "content": "কাওয়াসাকি ফ্রোন্তালে (ইংরেজি: Kawasaki Frontale, জাপানি: 川崎フロンターレ) হচ্ছে কাওয়াসাকি ভিত্তিক একটি জাপানি পেশাদার ফুটবল ক্লাব। এই ক্লাবটি বর্তমানে জাপানের শীর্ষ স্তরের ফুটবল লিগ জে১ লিগে প্রতিযোগিতা করে। এই ক্লাবটি ১৯৫৫ সালে ফুজিতসু ফুটবল ক্লাব নামে প্রতিষ্ঠিত হয়েছে। কাওয়াসাকি ফ্রোন্তালে তাদের সকল হোম ম্যাচ কাওয়াসাকির কাওয়াসাকি তোদোরোকি স্টেডিয়ামে আয়োজন করে থাকে; যার ধারণক্ষমতা হচ্ছে ২৬,২৩২। বর্তমানে এই ক্লাবের ম্যানেজারের দায়িত্ব পালন করছেন জাপানি সাবেক ফুটবল খেলোয়াড় তোরু ওনিকি এবং সভাপতির দায়িত্ব পালন করছেন ইয়োশিহিরো ওয়ারাশিমা। জাপানি মধ্যমাঠের খেলোয়াড় শোগো তানিগুচি এই ক্লাবের অধিনায়কের দায়িত্ব পালন করছেন। কাওয়াসাকি ফ্রোন্তালে হচ্ছে জে১ লিগের বর্তমান চ্যাম্পিয়ন, যারা ২০২০ মৌসুমে ক্লাবের ইতিহাসে তৃতীয়বারের মতো শিরোপা জয়লাভ করেছিল।\nঘরোয়া ফুটবলে, কাওয়াসাকি ফ্রোন্তালে এপর্যন্ত ১১টি শিরোপা জয়লাভ করেছে; যার মধ্যে ৩টি জে১ লিগ, ২টি জে২ লিগ এবং ২টি জাপানি সুপার কাপ শিরোপা রয়েছে। কেঙ্গো নাকামুরা, হিরোকি ইতো, ইয়ু কোবাইয়াশি, জুনিনিয়ো এবং ইয়োশিতো ওকুবোর মতো খেলোয়াড়গণ কাওয়াসাকি ফ্রোন্তালের জার্সি গায়ে মাঠ কাঁপিয়েছেন।\n\n\n== ইতিহাস ==\nএই ক্লাবটি ১৯৫৫ সালে ফুজিতসু ফুটবল ক্লাব নামে প্রতিষ্ঠিত হয়েছিল। এটি সেসকল সিটি ক্লাবের মধ্যে একটি ছিল, যারা জাপান সকার লিগ (জেএসএল) গঠন করেছিল, সেখানে ফুজিতসুর পাশাপাশি ইয়োমিউরি (পরবর্তীকালে টোকিও ভের্দি), তোশিবা (পরবর্তীকালে কন্সাদোলে সাপ্পোরো) এবং এনকেকে (বর্তমানে বিলুপ্ত) ছিল। তারা ১৯৭৭ সালে জেএসএল ১ম বিভাগে অংশগ্রহণ করেছিল, তবে পরবর্তী মৌসুমেই তারা অবনমিত হয়েছিল এবং ২০০০ সাল পর্যন্ত আর শীর্ষ-স্তরের লিগে উত্তীর্ণ হতে পারেনি। এই ক্লাবটি তিন নামে তিনবার প্রতিষ্ঠিত জাপানি দ্বিতীয় স্তরের লিগের প্রতিষ্ঠাতা ক্লাব ছিল; প্রথমবার ১৯৭২ সালে জেএসএল ২য় বিভাগ, দ্বিতীয়বার ১৯৯২ সালে জাপান ফুটবল লিগ ১ম বিভাগ এবং শেষবার ১৯৯৯ সালে জে২ লিগ ২য় বিভাগ।\nফুজিতসুর এই ক্লাবটি ১৯৯৭ সালে পেশাদার হয়ে ওঠে এবং এর নাম পরিবর্তন করে বর্তমান নামে নামাঙ্কিত করে; যেখানে ইতালীয় ভাষায় \"ফ্রোন্তালে\" অর্থ হচ্ছে \"সম্মুখ\"। ক্লাবটি তাদের পুরানো লোগো এবং জার্সির রঙ ব্রাজিলীয় ফুটবল ক্লাব গ্রেমিওর উপর ভিত্তি করে নির্ধারণ করেছে, কেননা উভয় ক্লাবই ১৯৯৭ সালের ২৬শে মার্চ তারিখ হতে একসাথে কাজ করছে। এই ক্লাবটি ১৯৯৯ সালে জে.লিগের দ্বিতীয় বিভাগে অংশগ্রহণ করে উক্ত মৌসুমের চ্যাম্পিয়ন হয়েছিল। কিন্তু পরবর্তী মৌসুমে, তারা জে.লিগ ১ম বিভাগ হতে অবনমিত হয়েছিল। ২০০৪ সালে, তারা জে২ লিগের চ্যাম্পিয়ন হয়ে দ্বিতীয়বারের মতো জে১ লিগে উত্তীর্ণ হয়েছিল। প্রাক্তন প্রতিদ্বন্দ্বী শহরের ক্লাবগুলোর স্থানান্তরের কারণে, ক্লাবটি ফ্রোন্তালে শহরে তাদের ভক্ত অর্জন করতে শুরু করেছিল।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)"}