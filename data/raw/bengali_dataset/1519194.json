{"pageid": 1519194, "title": "আন্তর্জাতিক পরিকল্পিত পিতৃ-মাতৃত্ব ফেডারেশন", "url": "https://bn.wikipedia.org/wiki?curid=1519194", "content": "আন্তর্জাতিক পরিকল্পিত পিতৃ-মাতৃত্ব ফেডারেশন (আইপিপিএফ) একটি বিশ্বব্যাপী বেসরকারি সংস্থা যাদের বৃহৎ লক্ষ্য যৌন ও প্রজনন স্বাস্থ্যের প্রচার করা এবং পরিবার পরিকল্পনায় ব্যক্তিদের নিজস্ব পছন্দ করার অধিকারকে সমর্থন করা। ১৯৫২ সালে ভারতের বোম্বে (বর্তমান মুম্বাই)তে, পরিকল্পিত পিতৃ-মাতৃত্ব সংক্রান্ত তৃতীয় আন্তর্জাতিক সম্মেলনে এটি গঠিত হয়েছিল, সংগঠক ছিলেন মার্গারেট স্যাঙ্গার এবং ধনবন্তী রামা রাও। সীমিত সম্পদ সম্পন্ন জনগণের ক্রমবর্ধমান সংখ্যা একে সমর্থন করেছিল। বর্তমানে, এটি ১৮৯টিরও বেশি দেশে কর্মরত ১৪৯টিরও বেশি সদস্য সমিতি নিয়ে গঠিত। আইপিপিএফ অত্যন্ত উন্নত এবং ছয়টি অঞ্চলে বিভক্ত। এই সংস্থাটি ইংল্যান্ডের লন্ডনে অবস্থিত।\n\n\n== উদ্দেশ্য ==\n\nসদস্য সমিতিগুলি অলাভজনক পরিবার পরিকল্পনা পরিষেবা, যৌন স্বাস্থ্য ও নির্যাতন প্রতিরোধ প্রশিক্ষণ এবং শিক্ষা প্রদান করে। তাদের লক্ষ্যের মধ্যে রয়েছে যৌন স্বাস্থ্য সংক্রান্ত সিদ্ধান্ত নেওয়ার জন্য প্রয়োজনীয় তথ্য প্রদান, অব্যাহত যৌন স্বাস্থ্য প্রচার, উচ্চমানের যৌন স্বাস্থ্য পরিষেবা উপলব্ধ করা, নিম্ন আয়ের ব্যক্তিদের সামগ্রিক স্বাস্থ্যের উন্নতি করা। এই লক্ষ্যগুলি প্রচারের জন্য তারা গণতান্ত্রিক সংগঠন এবং স্বেচ্ছাসেবকদের নেতৃত্ব ব্যবহার করে। সংগঠনের ৪০% এরও বেশি সম্পদ তরুণদের চাহিদা পূরণের লক্ষ্যে ব্যবহৃত হয়; আইপিপিএফ-এর ব্যাখ্যা অনুযায়ী, ২৫ বছরের কম বয়সী ব্যক্তিদের (এবং বিশেষ করে মহিলাদের) এইচআইভিতে সংক্রামিত হওয়ার ঝুঁকি অনেক বেশি।\n\n\n== তহবিল ==\nআইপিপিএফকে বিশেষ প্রকল্পের জন্য সরকার, ট্রাস্ট এবং ফাউণ্ডেশনগুলি আর্থিকভাবে সহায়তা করে, যার মধ্যে রয়েছে ইউরোপীয় কমিশন এবং জাতিসংঘ জনসংখ্যা তহবিল। তাদের তহবিলের বাকি অর্ধেক আসে সরকারি উন্নয়ন সহায়তা কর্মসূচি থেকে।\nআইপিপিএফ ইউরোপীয় ইউনিয়নের একটি বিশিষ্ট তদবিরদার: বিশেষ করে, ইউরোপীয় কাউন্সিল এবং জাতিসংঘের অর্থনৈতিক ও সামাজিক কাউন্সিলের (ইসিওএসওসি) জন্য। এটিই একমাত্র বেসরকারি সংস্থা (এনজিও) যা যৌন স্বাস্থ্য এবং প্রজনন অধিকারের ওপর দৃষ্টি নিবদ্ধ করেছে এবং কাউন্সিল অফ ইউরোপের পরামর্শমূলক মর্যাদার জন্য যোগ্যতা অর্জন করেছে।\n\n\n=== কানাডিয়ান তহবিল ===\n২০১১ সালের এপ্রিল মাসে, প্রকাশ পায় যে আইপিপিএফ এক বছরেরও বেশি সময় আগে ১৮ মিলিয়ন ডলার অনুদানের জন্য যে আবেদন করেছিল, গর্ভপাত বিরোধী গোষ্ঠীগুলির বিরোধের কারণে কনজারভেটিভ পার্টির সরকার সেই অনুদান প্রদান প্রত্যাখ্যান করেছিল।\n২০১১ সালের ২২শে সেপ্টেম্বর, কানাডিয়ান আন্তর্জাতিক উন্নয়ন সংস্থা আইপিপিএফকে তিন বছরের জন্য ৬ মিলিয়ন ডলার মঞ্জুর করে। এই অর্থ আফগানিস্তান, বাংলাদেশ, মালি, সুদান এবং তানজানিয়ায় এখনও যেসব পরিষেবা প্রদান করা হয়নি তার জন্য দেওয়া হয়েছিল। অনেক গর্ভপাত বিরোধী কর্মী এই ব্যয়ের সমালোচনা করেছেন, যার মধ্যে রক্ষণশীল এমপি ব্র্যাড ট্রস্টও রয়েছেন। গর্ভপাত-অধিকার আন্দোলন গোষ্ঠীকে সমর্থন করা হয়েছে বলে তিনি তাঁর নিজের দলের সমালোচনা করেছিলেন।\n\n\n=== মার্কিন যুক্তরাষ্ট্রের তহবিল ===\nগর্ভনিরোধক এবং নিরাপদ গর্ভপাত পরিষেবা সহ ব্যাপক যৌন ও প্রজনন স্বাস্থ্য পরিষেবাগুলি পাওয়ার জন্য আইপিপিএফ প্রচারণা চালায়। মার্কিন প্রেসিডেন্ট জর্জ ডব্লিউ বুশ তাঁর ক্ষমতা গ্রহণের প্রথম দিনেই মেক্সিকো সিটি নীতি পুনর্বহাল করেন। এই নীতি অনুসারে মার্কিন তহবিল প্রাপ্ত বেসরকারি সংস্থাগুলিকে গর্ভপাত পরিষেবা প্রদান বা সমর্থন করা থেকে বিরত থাকতে হবে। মেক্সিকো সিটি নীতি কার্যকর হওয়ার সময় আইপিপিএফ গ্লোবাল গ্যাগ রুলে স্বাক্ষর না করার সিদ্ধান্ত নেয় এবং মেক্সিকো সিটি নীতি কার্যকর হওয়ার সময় তাদের সাহায্য প্রাপ্তি ২০% কমে যায়। ২০০৯ সালের জানুয়ারিতে রাষ্ট্রপতি বারাক ওবামা এই নীতি বাতিল করেন, কিন্তু ২০১৭ সালের জানুয়ারিতে রাষ্ট্রপতি ডোনাল্ড ট্রাম্প এটি পুনর্বহাল করেন। ২০২১ সালের জানুয়ারিতে রাষ্ট্রপতি জো বাইডেন আবারও এটি বাতিল করেন।\n\n\n== নির্বাচিত সহযোগী সংস্থাগুলি ==\nবিভাগ:আন্তর্জাতিক পরিকল্পিত পিতৃ-মাতৃত্ব ফেডারেশনের সহযোগী সংস্থাগুলি\nআইপিপিএফ আমেরিকা এবং ক্যারিবিয়ান অঞ্চল\nপরিবার পরিকল্পনা কুইন্সল্যাণ্ড\nপ্রো ফ্যামিলিয়া (জার্মানি)\nআইপিপিএফ ইউরোপীয় নেটওয়ার্ক\nপরিবার পরিকল্পনার জন্য ফরাসি আন্দোলন(ফ্রান্স)\nলিঙ্গ এবং রাজনীতি\n\n\n== সম্মেলন ==\nদ্বিতীয় বিশ্বযুদ্ধ-পরবর্তী পরিবার পরিকল্পনা এবং জনসংখ্যা নিয়ন্ত্রণ আন্দোলনগুলিকে সংগঠিত করার পূর্ববর্তী প্রচেষ্টার পর আন্তর্জাতিক পরিকল্পিত পিতৃ-মাতৃত্ব ফেডারেশন প্রতিষ্ঠিত হয়েছিল। ১৯৪৬ সালের আগস্ট মাসে স্টকহোমে সুইডিশ অ্যাসোসিয়েশন ফর সেক্সুয়ালিটি এডুকেশন কর্তৃক প্রথম সম্মেলনের আয়োজন করা হয়েছিল। দুই বছর পর আরেকটি সভা অনুষ্ঠিত হয়, ১৯৪৮ সালের আগস্ট মাসে ইংল্যান্ডের চেল্টেনহ্যামে, পরিবার সম্পর্কিত জনসংখ্যা ও বিশ্ব সম্পদ সম্পর্কিত আন্তর্জাতিক কংগ্রেস, আইপিপিএফ প্রতিষ্ঠার অনেক আগে থেকেই অনুষ্ঠিত হয়েছিল।\n\nপরিকল্পিত পিতৃ-মাতৃত্বের ওপর তৃতীয় আন্তর্জাতিক সম্মেলন, বোম্বে (বর্তমান মুম্বাই ), ভারত (২৪-২৯ নভেম্বর ১৯৫২)\nপরিকল্পিত পিতৃ-মাতৃত্বের ওপর চতুর্থ আন্তর্জাতিক সম্মেলন, স্টকহোম, সুইডেন (১৭-২২ আগস্ট ১৯৫৩)\nপরিকল্পিত পিতৃ-মাতৃত্বের ওপর পঞ্চম আন্তর্জাতিক সম্মেলন, টোকিও, জাপান (২৪-২৯ অক্টোবর ১৯৫৫)\nপরিকল্পিত পিতৃ-মাতৃত্বের ওপর ষষ্ঠ আন্তর্জাতিক সম্মেলন, নয়াদিল্লি, ভারত (১৪-২১ ফেব্রুয়ারি ১৯৫৯)\nপরিকল্পিত পিতামাতা সংক্রান্ত সপ্তম আন্তর্জাতিক সম্মেলন, সিঙ্গাপুর (ফেব্রুয়ারী ১৯৬৩)\nপরিকল্পিত পিতৃ-মাতৃত্বের ওপর অষ্টম আন্তর্জাতিক সম্মেলন, সান্তিয়াগো, চিলি (এপ্রিল ১৯৬৭)\nপরিকল্পিত পিতৃ-মাতৃত্বের ওপর নবম আন্তর্জাতিক সম্মেলন, ব্রাইটন, ইংল্যান্ড (অক্টোবর ১৯৭৩)\n\n\n== প্রকল্প ==\nস্বাস্থ্যসেবা সহায়তা উন্নত করার জন্য আইপিপিএফ দরিদ্র ও ঝুঁকিপূর্ণ জনগোষ্ঠীর সাথে সংযোগ স্থাপন করছে। ২০১৬ সাল জুড়ে, আইপিপিএফ ৪ কোটি ৫০ লক্ষেরও বেশি মানুষকে পরিষেবা প্রদান করেছে, যাদের অনেকেই মানবিক সংকটের মধ্যে রয়েছে। এই পরিষেবাগুলির মধ্যে রয়েছে যৌন ও প্রজনন স্বাস্থ্য পরিষেবার অধিকার এবং স্থানীয় জনগণকে স্বাস্থ্যসেবা সম্পর্কে অন্যদের শিক্ষিত করার জন্য প্রশিক্ষণ দেওয়া। আইপিপিএফ ৪৬,০০০ এরও বেশি ক্লিনিক এবং সাহায্যকেন্দ্রগুলিকে স্বাস্থ্য পণ্য ও পরিষেবা প্রদানের মাধ্যমে সহায়তা করে। তাদের প্রধান লক্ষ্যগুলির মধ্যে একটি হল যৌন স্বাস্থ্য পরিষেবা উন্নত করা, তাই তারা ১৪,০০০ এরও বেশি প্রদানকারীকে গর্ভনিরোধকও দেয়, যার মধ্যে অনেকগুলি গ্রামীণ এলাকায়। আইপিপিএফ এইচআইভি পরীক্ষা এবং পরামর্শ প্রদানের মাধ্যমে এইচআইভি মহামারী মোকাবেলায়, বিশেষ করে সাব-সাহারান আফ্রিকার দেশগুলিকে সাহায্য করার জন্য কাজ করছে। ২০১৬ সালে, আইপিপিএফ ৪ কোটিরও বেশি এইচআইভি পরিষেবা সরবরাহ করেছিল, যার মধ্যে ৫৯% আফ্রিকায় সরবরাহ করা হয়েছিল। আফ্রিকায় এইচআইভি এবং যৌনবাহিত সংক্রমণ পরীক্ষা এবং পরামর্শের ক্ষেত্রে উন্নতি দেখা গেছে। আইপিপিএফ এইচআইভি ও এইডস সংক্রান্ত যৌথ জাতিসংঘ কর্মসূচি (ইউএনএইডস)-এর সাথে প্রতিরোধ ও চিকিৎসা প্রচারের জন্য কাজ করছে।\n১৯৯৪ সালে কায়রোতে অনুষ্ঠিত আন্তর্জাতিক জনসংখ্যা ও উন্নয়ন সম্মেলন (আইসিপিডি) জানিয়েছে যে প্রায় ৫৫% দম্পতি কোনো না কোনোভাবে পরিবার পরিকল্পনায় লিপ্ত ছিলেন। পরিবার পরিকল্পনা প্রচেষ্টার কারণে, ১৯৯৪ সালে প্রতি মহিলার প্রজনন হার ছিল তিন থেকে চারটি, যা ১৯৬০-এর দশকে প্রতি মহিলার গড়ে ছয় থেকে সাত সন্তানের তুলনায় অনেক কম।\n\n\n== আরও দেখুন ==\nআভাবাই বোমানজি ওয়াদিয়া\nমার্কিন যুক্তরাষ্ট্রে জন্মনিয়ন্ত্রণ আন্দোলন\nসিসিল রিচার্ডস\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nঅঞ্চল অনুসারে আইপিপিএফ এর সংগঠন\nটেমপ্লেট:International Planned Parenthood Federation"}