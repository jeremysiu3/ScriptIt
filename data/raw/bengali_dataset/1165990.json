{"pageid": 1165990, "title": "স্থানীয় আন্তঃনাক্ষত্র মেঘ", "url": "https://bn.wikipedia.org/wiki?curid=1165990", "content": "৩০ আলোকবর্ষ (৯.২ পারসেক) দৈর্ঘ্যের যে আন্তঃনাক্ষত্র মেঘের মধ্য দিয়ে সৌরজগৎ ধাবমান, তাকে স্থানীয় আন্তঃনাক্ষত্র মেঘ (ইংরেজি: লোকাল ইণ্টারস্টেলার ক্লাউড; এলআইসি) বলা হয়। এই অঞ্চলটি সূর্যের ঠিক আশেপাশের সৌর প্রতিবেশ নামক একটি অঞ্চলের সঙ্গে সমাপতিত হচ্ছে বলে মনে করা হয়। সূর্য এই স্থানীয় আন্তঃনাক্ষত্র মেঘেরই অংশ, নাকি পার্শ্ববর্তী জি-মেঘের সঙ্গে এই মেঘটির সীমানায় অবস্থান করে, তা এখনও স্পষ্টভাবে নির্ধারণ করা যায়নি। সৌরজগতের সীমানায় সৌরমণ্ডল ও আন্তঃগ্রহীয় মাধ্যম শেষ হওয়ার পর থেকে যে আন্তঃনাক্ষত্র মাধ্যম শুরু হচ্ছে, জি-মেঘ এবং অনুরূপ অন্যান্য মেঘের ন্যায় স্থানীয় আন্তঃনাক্ষত্র মেঘও সেই আন্তঃনাক্ষত্র মাধ্যমেরই অংশ। মানুষের প্রেরণ করা যন্ত্র এখনও অবধি এই সীমানা পর্যন্তই পৌঁছতে পেরেছে।\n\n\n== গঠন ==\nআকাশগঙ্গা ছায়াপথব্যাপী আন্তঃনাক্ষত্র মাধ্যমের মধ্যে স্থানীয় বুদ্বুদ নামক একটি অপেক্ষাকৃত কম ঘনত্বযুক্ত অঞ্চলে সৌরজগৎ অবস্থিত। এই বুদ্বুদের মধ্যে রয়েছে সামান্য বেশি হাইড্রোজেন ঘনত্বযুক্ত স্থানীয় আন্তঃনাক্ষত্র মেঘ। অনুমান করা হয়, বিগত ১০,০০০ বছরের মধ্যেই সৌরজগৎ এই মেঘে প্রবেশ করেছে\n। সূর্য এখনও এই মেঘের মধ্যে রয়েছে, নাকি এর পার্শ্ববর্তী জি-মেঘের সীমানায় পৌঁছে গেছে, তা অনিশ্চিত। এক সাম্প্রতিক বিশ্লেষণ থেকে বোঝা গেছে যে, আগামী ১৯০০ বছরের মধ্যে সূর্য সম্পূর্ণভাবে স্থানীয় আন্তঃনাক্ষত্র মেঘ থেকে বেরিয়ে যাবে।\nমেঘটির তাপমাত্রা ৭০০০K (৬,৭৩০°C; ১২,১৪০°F), যা সূর্যের উপরিতলের তাপমাত্রার কাছাকাছি। কিন্তু অতি অল্প ঘনত্বের কারণে (প্রতি ঘন সেন্টিমিটারে মাত্র ০.৩ টি পরমাণু) এর নিজস্ব তাপ ধারকতা খুব কম। আকাশগঙ্গার গড় আন্তঃনাক্ষত্র মাধ্যমের সাপেক্ষে (০.৫ টি পরমাণু/ সেমি৩) এই ঘনত্ব কম হলেও অবশিষ্ট স্থানীয় বুদ্বুদ অপেক্ষা (০.০৫ টি পরমাণু/ সেমি৩) এই ঘনত্ব ৬ গুণ বেশি। তুলনা দিতে গেলে উল্লেখ করা যায় যে, পৃথিবীর বায়ুমণ্ডল ও মহাশূণ্যের সীমানায় অণুর ঘনত্ব ১.২ ✕ ১০১৩ টি/ সেমি৩। এর উপরে ভূপৃষ্ঠ থেকে ৪৫০ কিমি উচ্চতায় এই ঘনত্ব আরও কমে গিয়ে ৫ কোটি অণু/ সেমি৩ তে দাঁড়ায়। এত কম ঘনত্বের কারণে স্থানীয় আন্তঃনাক্ষত্র মেঘকে মেঘ না বলে শূণ্যস্থান বলাই বেশি যুক্তিযুক্ত।\nআকাশগঙ্গার মধ্য দিয়ে সূর্যের গতিপথের মোটামুটি উল্লম্বভাবে এই মেঘ বৃশ্চিক-নরতুরঙ্গ নক্ষত্র জোটের বাইরে ভেসে যাচ্ছে।\n২০১৯ এ গবেষকরা আন্টার্কটিকায় আন্তঃনাক্ষত্র লোহা-৬০ (60Fe) এর সন্ধান পান এবং এই মৌল ঐ স্থানে স্থানীয় আন্তঃনাক্ষত্র মেঘ থেকে এসেছে বলে নির্ধারণ করেন।\n\n\n== সৌর চৌম্বক ক্ষেত্রের সঙ্গে বিক্রিয়া ==\n২০০৯ এ ভয়েজার ২ মহাকাশযান থেকে প্রাপ্ত উপাত্ত থেকে বোঝা যায় যে, স্থানীয় আন্তঃনাক্ষত্র মাধ্যমের চৌম্বক ক্ষমতা পূর্বানুমানের চেয়ে অনেক বেশি (৩৭০-৫৫০ pT বা পিকোটেসলা; বিজ্ঞানীরা আগে অনুমান করতেন ১৮০-২৫০ pT)। এই শক্তিশালী চৌম্বক ক্ষেত্রের কারণেই হয়তো স্থানীয় আন্তঃনাক্ষত্র মেঘ, স্থানীয় বুদ্বুদ সৃষ্টিকারী সৌর ও অন্যান্য নাক্ষত্র বায়ুর প্রভাব সহ্য করেও টিকে আছে।\nসূর্যের চৌম্বক ক্ষেত্র ও সৌর বায়ুর ফলে পৃথিবীর উপর স্থানীয় আন্তঃনাক্ষত্র মেঘের প্রভাব অনেকাংশে হ্রাস পায়। সৌরমণ্ডলের সঙ্গে এই মেঘের বিক্রিয়া নিয়ে নাসা বর্তমানে আন্তঃনাক্ষত্র সীমা অনুসন্ধানকারী একটি উপগ্রহের মাধ্যমে গবেষণা চালাচ্ছে।\n\n\n== তথ্যসূত্র =="}