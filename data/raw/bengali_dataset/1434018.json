{"pageid": 1434018, "title": "গব্বর সিং গুজ্জর", "url": "https://bn.wikipedia.org/wiki?curid=1434018", "content": "গব্বর সিং গুজ্জর (১৯২৬ – ১৩ নভেম্বর ১৯৫৯) ছিলেন একজন ভারতীয় ডাকাত, যিনি উত্তর-মধ্য ভারতের চম্বল উপত্যকায় ১৯৫০-এর দশকের শেষের দিকে সক্রিয় ছিলেন।\n\n\n== প্রারম্ভিক জীবন ==\nগব্বর সিং ১৯২৬  সালে ভারতের মধ্য প্রদেশ রাজ্যের ভিন্দ জেলার গোহাদ তহসিলের ডাং গ্রামে জন্মগ্রহণ করেন। এই গ্রাম চম্বল বিভাগে অবস্থিত। গব্বর সিংয়ের পিতার নাম ছিল রঘুবীর সিং।\n\n\n== ডাকাতি কর্মজীবন ==\n১৯৫৫ সালে গব্বর সিং তার বাড়ি এবং গ্রাম ছেড়ে ভিন্দের বিখ্যাত কল্যাণ সিং গ্যাংয়ে যোগদান করেন। পরবর্তীতে গব্বর ১৯৫৬ সালের অক্টোবর থেকে ডিসেম্বরের মধ্যে তার নিজস্ব গ্যাং গঠন করেন। তিনি ভারতের মধ্য প্রদেশ ও উত্তর প্রদেশ রাজ্যে একের পর এক খুন ও ডাকাতি করেন। ১৯৫৭ সালের ডিসেম্বরে তিনি মধ্য প্রদেশের মাছুয়ারি, ভাক্রে, চাম্মোদি এবং চিরেনাস্তা গ্রামে বেশ কয়েকজনের শরীরের বিভিন্ন অঙ্গ আঘাতের মাধ্যমে বিকৃত করতে গিয়েছিলেন।\n\n\n=== ধরার জন্য পুরস্কার ===\n১৯৫৯ সালে মধ্যপ্রদেশ, রাজস্থান এবং উত্তর প্রদেশের রাজ্য সরকার তার মাথার দাম হিসেবে ৫০,০০০ রুপি পুরস্কার দেওয়ার ঘোষণা করেছিল। সেই সময়ে এটি ছিল ভারতের একজন ফেরারি অপরাধীকে ধরার জন্য রাখা সবচেয়ে বড় পুরস্কার।\nতৎকালীন ভারতের মধ্যপ্রদেশ রাজ্যের পুলিশের আইজি (ইন্সপেক্টর জেনারেল) খুসরো ফারামুর্জ রুস্তমজী তার আত্মজীবনীমূলক বই দ্য ব্রিটিশ দ্য ব্যান্ডিটস অ্যান্ড দ্য বর্ডার ম্যান-এ বিশদ বিবরণ দিয়েছিলেন যে গব্বর ঢোলপুর, ভিন্দ, গোয়ালিয়র এবং ইটাওয়া এলাকার মানুষের মধ্যে এত ভয়ের সঞ্চার করেছিলেন যে কেউ তার সম্পর্কে কোনও তথ্য ফাঁস করার সাহস করেনি।\n\n\n== মৃত্যু ==\nগব্বর সিং ১৯৫৯ সালের ১৩ নভেম্বর ভিন্দ জেলার জগন্নাথ-কা-পুর গ্রামে পুলিশ বাহিনীর সাথে বন্দুকযুদ্ধের সময় মারা যান। খুসরো ফারামুর্জ রুস্তমজী, যিনি আগে ভারতের প্রথম প্রধানমন্ত্রী জওহরলাল নেহরুর বিশেষ নিরাপত্তা কর্মকর্তা হিসেবে কাজ করেছিলেন, তিনি নেহরুর জন্মদিনের উপহার হিসেবে তার কাছে গব্বরের মৃত্যুর সংবাদ উপস্থাপন করার সিদ্ধান্ত নিয়েছিলেন।\n\n\n== জনপ্রিয় সংস্কৃতিতে গব্বর সিং ==\nমধ্যপ্রদেশ পুলিশের প্রাক্তন মহাপরিচালক রাজাগোপাল পি. ভি. বেঙ্গালুরুতে অবসর নেওয়ার সময় গব্বর সিংয়ের বাস্তব জীবনের অপরাধমূলক ইতিহাসের একটি বই সম্পাদনা করেছিলেন। বইটি নয়াদিল্লিতে প্রকাশিত হয়েছিল।\nবলিউডে গব্বর সিংয়ের উপর ভিত্তি করে বেশ কিছু চলচ্চিত্র তৈরি হয়েছিল। এর মধ্যে সবচেয়ে উল্লেখযোগ্য চলচ্চিত্র হলো শোলে, যেটিতে গব্বর সিং চরিত্রে অভিনয় করেছিলেন অভিনেতা আমজাদ খান।\n\n\n== আরও দেখুন ==\nভারতীয় উপমহাদেশে ডাকাতি\n\n\n== তথ্যসূত্র =="}