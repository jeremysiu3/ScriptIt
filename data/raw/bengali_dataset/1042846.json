{"pageid": 1042846, "title": "বজ্রভীতি", "url": "https://bn.wikipedia.org/wiki?curid=1042846", "content": "বজ্রভীতি বা  অ্যাস্ট্রাফোবিয়া (Astraphobia) হল বজ্র এবং বজ্রপাতের প্রতি অস্বাভাবিক ভয় বা অযাচিত ভয়। এটি একটি চিকিৎসাযোগ্য ভীতি যা মানুষ এবং প্রাণী উভয়ের মাঝেই থাকতে পারে। অ্যাস্ট্রাফোবিয়া শব্দটি গ্রিক শব্দ ἀστραπή (অ্যাস্ট্রাপ; বজ্রপাত) এবং φόβος (ফোবোস; ভয়) নিয়ে গঠিত। বজ্রভীতি ছাড়াও এটি অ্যাস্ট্রাপোফোবিয়া, ব্রন্টোফোবিয়া বা টোনাইট্রোফোবিয়া, কেরাউনোফোবিয়া বা বাজভীতি নামেও পরিচিত।\n\n\n== লক্ষণ ও উপসর্গ ==\nঅ্যাস্ট্রাফোবিয়ায় আক্রান্ত ব্যক্তি প্রায়শই বজ্রপাতের সময় উদ্বিগ্ন বোধ করবেন এমনকি যদি তারা বুঝতেও পারেন যে এটা তাদের জন্য তেমন ঝুঁকিপূর্ণ নয়। অন্যান্য ভীতি বা ফোবিয়ার মত এর কিছু সাধারণ উপসর্গ হল কাঁপতে থাকা, কান্না করা, ঘাম হওয়া, আতঙ্কিত প্রতিক্রিয়া, হঠাৎ বাথরুম ব্যবহারের অনুভূতি, বমি বমি ভাব, ভয়ের অনুভূতি, কানে আঙ্গুল ঢোকানো এবং দ্রুত হৃৎস্পন্দন হওয়া। সাধারণ উপসর্গের বাইরে বজ্রভীতির কিচু মৌলিক উপসর্গ  আছে, যার মধ্যে রয়েছে অন্যান্য ব্যক্তিদের কাছ থেকে আশ্বাস চাওয়া এবং একা থাকলে উপসর্গগুলি আরও প্রবল হওয়া। বজ্রভীতি আছে এমন অনেক ব্যক্তি ঝড় থেকে অতিরিক্ত আশ্রয় খুঁজতে পারেন। তারা হয়তো বিছানার নিচে, কাভারের নিচে, আলমারিতে, বেসমেন্টে বা অন্য কোন জায়গায় লুকিয়ে থাকতে পারে যেখানে তারা নিরাপদ বোধ করে। সাধারণত বজ্রধ্বনিকে বা বজ্রনাদকে দমিয়ে রাখার চেষ্টায় কোন কোন ব্যক্তি তার কান ঢেকে দিতে পারে বা জানালায় পর্দা দিতে পারে।\n\n\n== কুকুর ও বিড়াল ==\nবজ্রপাতের সময় কুকুর তীব্র উদ্বেগ প্রদর্শন করতে পারে এবং এতে ১৫ থেকে ৩০ শতাংশ পর্যন্ত প্রভাবিত হতে পারে। গবেষণায় এর পিছনে উচ্চ মাত্রার কর্টিসল হরমোনের উপস্থিতি দেখা গেছে, হরমোনটি বজ্রপাতের সময় এবং পরে কুকুরকে প্রভাবিত করে।\nগবেষণায় আরও দেখা গেছে যে বিড়ালও বজ্রপাতকে ভয় পেতে পারে। যদিও এটি কম প্রচলিত,  বরং বজ্রপাতের সময় বিড়ালকে সাধারণত টেবিলের নীচে বা পালঙ্কের পিছনে লুকিয়ে থাকতে দেখা যায়।\n\n\n== তথ্যসূত্র =="}