{"pageid": 1507531, "title": "এমিলিয়া পেরেস", "url": "https://bn.wikipedia.org/wiki?curid=1507531", "content": "এমিলিয়া পেরেস (স্পেনীয়: [eˈmilja ˈpeɾes]) জাক ওদিয়ার রচিত ও পরিচালিত ২০২৪ সালের স্পেনীয় ভাষার সঙ্গীতধর্মী অপরাধ হাস্যরসাত্মক চলচ্চিত্র। এই ফরাসি প্রযোজনাটি ওদিয়ারের একই নামের অপেরা লিব্রেত্তো অবলম্বনে নির্মিত, যেটি বরিস রাজোঁর ২০১৮ সালের উপন্যাস একুত থেকে মঞ্চে উপযোগকৃত। এই চলচ্চিত্রে শ্রেষ্ঠাংশে অভিনয় করেন জোই সালড্যানা, কার্লা সোফিয়া গাস্কোন, সেলেনা গোমেজ, আদ্রিয়ানা পাস, মার্ক ইভানির ও এদগার রামিরেস।\nচলচ্চিত্রটিতে দেখা যায় মেক্সিকান কার্টেল দলপতি (গাস্কোন) নিজেকে নারীতে রূপান্তরিত করার মধ্য দিয়ে অগোচরে চলে যাওয়ার জন্য একজন আইনজীবী (সালড্যানা) নিয়োগ দেন। ক্লেমঁ দ্যুকল চলচ্চিত্রটির মৌলিক সুর রচনা করেন এবং ফরাসি সঙ্গীতশিল্পী কামিই মৌলিক গানের গীত ও সুর রচনা করেন। ২০২৩ সালের মে থেকে জুলাই মাসে ইল-দ্য-ফঁসে চলচ্চিত্রটির দৃশ্যধারণ করা হয়। চলচ্চিত্রটির নৃত্য পরিচালনা করেন দামিয়েঁ জালে।\n২০২৪ সালের ১৮ই মে ৭৭তম কান চলচ্চিত্র উৎসবের মূল প্রতিযোগিতায় চলচ্চিত্রটির উদ্বোধনী প্রদর্শনী হয়। সেখানে এটি পাল্ম দরের জন্য প্রতিযোগিতা করে এবং জুরি পুরস্কার অর্জন করে এবং নারী অভিনয়শিল্পীদল শ্রেষ্ঠ অভিনেত্রী বিভাগে পুরস্কার অর্জন করে। চলচ্চিত্রটি ২০২৪ সালের ২১শে আগস্ট ফ্রান্সে পাতে কর্তৃক পরিবেশিত হয়। ৮২তম গোল্ডেন গ্লোব পুরস্কারে এটি দশটি বিভাগে মনোনয়ন লাভ করে, যা গোল্ডেন গ্লোবের ইতিহাসে দ্বিতীয় সর্বাধিক মনোনয়ন। চলচ্চিত্রটি শ্রেষ্ঠ সঙ্গীতধর্মী বা হাস্যরসাত্মক চলচ্চিত্র (এই বিভাগে প্রথম ইংরেজি-ভিন্ন অন্য ভাষার চলচ্চিত্র) ও শ্রেষ্ঠ বিদেশি ভাষার চলচ্চিত্র-সহ চারটি পুরস্কার অর্জন করে। সঙ্গীতধর্মী বা হাস্যরসাত্মক চলচ্চিত্রে শ্রেষ্ঠ অভিনেত্রী বিভাগে মনোনয়নপ্রাপ্ত অভিনেত্রী গাস্কোন গোল্ডেন গ্লোব পুরস্কারের ইতিহাসে চলচ্চিত্রে অভিনয় শাখায় মনোনীত প্রথম ট্রান্স নারী। আমেরিকান ফিল্ম ইনস্টিটিউট চলচ্চিত্রটিকে তাদের ২০২৪ সালের শীর্ষ ১০ চলচ্চিত্রের তালিকায় স্থান দেয়। এটি ৯৭তম একাডেমি পুরস্কারে শ্রেষ্ঠ আন্তর্জাতিক পূর্ণদৈর্ঘ্য চলচ্চিত্র বিভাগে একাডেমি পুরস্কারের জন্য ফরাসি নিবেদন হিসেবে নির্বাচিত হয়।\n\n\n== অভিনয়শিল্পী ==\nজোই সালড্যানা - রিতা মোরা কাস্ত্রো, আইনজীবী\nকার্লা সোফিয়া গাস্কোন - এমিলিয়া পেরেস / হুয়ান \"মানিতাস\" দেল মোন্তে\nসেলেনা গোমেজ - জেসি দেল মোন্তে, মানিতাসের যুক্তরাষ্ট্রে বসবাসকারী স্ত্রী ও তার সন্তানদের মা\nআদ্রিয়ানা পাস - এপিফানিয়া ফ্লোরেস\nমার্ক ইভানির - ডক্টর ওয়াসারম্যান\nএদগার রামিরেস - গুস্তাভো ব্রান\n\n\n== নির্মাণ ==\n\n\n=== বিকাশ ===\n২০২২ সালের জানুয়ারি মাসে তেলেরামা পত্রিকা জাক ওদিয়ারের নির্মাণ-পূর্ববর্তী প্রক্রিয়া নিয়ে একটি পাঁচ পর্বের অনুষ্ঠান প্রচার করে। ওদিয়ার চার অঙ্কের একটি অপেরা লিব্রেতো থেকে এই চলচ্চিত্রের চিত্রনাট্য রচনা করেন। নাম চরিত্রটি বরিস রাজোঁর ২০১৮ সালের উপন্যাস একুত-এর একটি পরিচ্ছেদ থেকে অনুপ্রাণিত। এমিলিয়া পেরেস ওদিয়ারের একক রচয়িতা হিসেবে প্রথম চলচ্চিত্র। তার পূর্ববর্তী সহ-রচয়িতা তোমা বিদেগ্যাঁ এই চলচ্চিত্রের সৃজনশীল তত্ত্বাবধায়ক হিসেবে দায়িত্ব পালন করেন।\n\n\n=== চিত্রায়ন ===\n২০২২ সালের শরতে নির্মাণ শুরু হওয়ার সময় নির্ধারণ করা হলেও অভিনয়শিল্পীদের সময়সূচী না পাওয়ায় ছয় মাস দেরি হয়। শুরুতে মেক্সিকোর বিভিন্ন স্থানে দৃশ্যধারণের জন্য নির্ধারিত হলেও পরবর্তীকালে ওদিয়ারের ইচ্ছানুসারে প্যারিসে স্টুডিওর নিকটে সেট নির্মাণ করা হয়। মূল দৃশ্যধারণ শুরু হয় ২০২৩ সালের মে মাসে ইল-দ্য-ফঁস অঞ্চলে এবং ২০২৩ সালের ৫ই জুলাই দৃশ্যধারণ সমাপ্ত হয়।\nচলচ্চিত্রটি প্রযোজনা করেন হোয়াই নট প্রডাকশন্সের ব্যানারে পাস্কাল কোশেতো ও পেজ ১১৪-এর ব্যানারে ওদিয়ার ও ভালেরি শেরমান; এবং সহ-প্রযোজনা প্রতিষ্ঠান হিসেবে ছিল পাতে, ফ্রান্স টু সিনেমা, ও ফ্যাশন হাউজ ইভস সাঁ লোরঁ'র অঙ্গপ্রতিষ্ঠান সাঁ লোরঁ প্রডাকশন্স। ইভস সাঁ লোরঁ'র ডিজাইনার আন্থনি ভাক্কারেল্লো এই চলচ্চিত্রের পোশাক পরিকল্পনা করেন। দামিয়েঁ জালে গানের দৃশ্যগুলোর নৃত্য পরিচালনা করেন।\nকার্লা সোফিয়া গাস্কোন এমিলিয়া পেরেস চরিত্রে সার্জারির পূর্বে ও পরের ধাপের অভিনয়ের ইচ্ছাপোষণ করেন।\n\n\n== সঙ্গীত ==\n \nএমিলিয়া পেরেস সাউন্ডট্র্যাক অ্যালবামে চলচ্চিত্রটির অভিনয়শিল্পীদলের সদস্য জোই সালড্যানা, কার্লা সোফিয়া গাস্কোন, সেলেনা গোমেজ, আদ্রিয়ানা পাস, মার্ক ইভানির ও অন্যান্যরা মৌলিক গানে কণ্ঠ দেন। এছাড়া ক্লেমঁ দ্যুকল চলচ্চিত্রটির মৌলিক সুর রচনা করেন এবং দ্যুকল ও ফরাসি সঙ্গীতশিল্পী কামিই মৌলিক গানের সুর রচনা করেন। কামিই একজন মেক্সিকান অনুবাদককে নিয়ে স্পেনীয় ভাষায় গানের গীত রচনা করেন এবং ডেমো গান পরিবেশন করেন। অ্যালবামটি ২০২৪ সালের ৩১শে অক্টোবর সনি মাস্টারওয়ার্কস কর্তৃক ডিজিটাল মাধ্যমে প্রথম প্রকাশিত হয়। সম্প্রসারিত সংস্করণে সাউন্ডট্র্যাক থেকে পাঁচটি গান - \"এল আলেহাতো\", \"পারা\", \"পাপা\", \"এল মাল\" ও \"লাস দামাস কে পাসান\" ২০২৪ সালের ৫ই সেপ্টেম্বর প্রকাশিত হয়।\n\n\n== মূল্যায়ন ==\n\n\n=== শিল্প-সংশ্লিষ্টদের প্রতিক্রিয়া ===\nচলচ্চিত্র নির্মাতা টেইলর হ্যাকফোর্ড ও দ্যনি ভিলনোভ দুজনেই এমিলিয়া পেরেস-কে তাদের ২০২৪ সালের অন্যতম প্রিয় চলচ্চিত্র হিসেবে উল্লেখ করেন। জেমস ক্যামেরন, যিনি জোই সালড্যানাকে নিয়ে অ্যাভাটার চলচ্চিত্র নির্মাণ করেছিলেন, তিনি চলচ্চিত্রটির প্রশংসা করে বলেন এটি \"বলিষ্ঠ\" ও \"নির্ভীক\"। এমিলি ব্লান্ট চলচ্চিত্রটিকে \"অনন্য অভিজ্ঞতা\" বলে অভিহিত করেন। মেরিল স্ট্রিপ চলচ্চিত্রটির ও সেলেনা গোমেজের অভিনয়ের প্রশংসা করে বলেন এটি \"সুন্দর, অনুভূতিপ্রবণ, অবিশ্বাস্য\"। মেক্সিকান চলচ্চিত্র নির্মাতা গিয়ের্মো দেল তোরো মন্তব্য করেন, \"চলচ্চিত্রটি দেখতে খুবই সুন্দর এবং এটিই চলচ্চিত্র।\" পরিচালক মাইকেল মান চলচ্চিত্রটিকে \"সমকালীন শ্রেষ্ঠকর্ম\" বলে অভিহিত করেন। ম্যাডোনা, আমেরিকা ফেরেরা, ডেইজি রিডলি, ইভা লঙ্গোরিয়া, জেসন রাইটম্যান, জেরেমি ও. হ্যারিস ও অন্যান্য চলচ্চিত্রশিল্প-সংশ্লিষ্ট ব্যক্তিবর্গ এই চলচ্চিত্রের প্রশংসা করেন।\nপরিচালক পল শ্রেডার, ম্যাগি বেটস, আর.জে. কাটলার, ড্রু গডার্ড, মাইকেল গ্রেসি, রাইনালদো মার্কাস গ্রিন ও নিকোল হলোফসেনার চলচ্চিত্রটিকে তাদের ২০২৪ সালের অন্যতম প্রিয় চলচ্চিত্র হিসেবে তালিকাভুক্ত করে। এছাড়াও মেক্সিকান পরিচালক ও লেখক ইসা লোপেস চলচ্চিত্রটির প্রশংসা করে এটিকে \"শ্রেষ্ঠকর্ম\" বলে অভিহিত করেন।\n\n\n=== তালিকা ===\nএমিলিয়া পেরেস টাইম পত্রিকার ২০২৪ সালের শ্রেষ্ঠ চলচ্চিত্রের শীর্ষ ১০ তালিকায় অন্তর্ভুক্ত হয়। ব্রিটিশ চলচ্চিত্র পত্রিকা সাইট অ্যান্ড সাউন্ড চলচ্চিত্রটিকে তাদের ২০২৪ সালের সেরা ৫০ চলচ্চিত্রের তালিকায় স্থান দেয়। মার্কিন পরিচালক জন ওয়াটার্স চলচ্চিত্রটিকে তার ২০২৪ সালের শ্রেষ্ঠ চলচ্চিত্রের শীর্ষ ১০ তালিকায় স্থান দেয়। এটি ফটোগ্রামাস-এর ২০২৪ সালের শীর্ষ ১০ চলচ্চিত্রের তালিকায় অষ্টম স্থান লাভ করে। দ্য গার্ডিয়ান-এর মার্কিন যুক্তরাষ্ট্র ও যুক্তরাজ্যের তালিকায় এটি যথাক্রমে ৪৬তম ও ৪৭তম স্থান লাভ করে। ডেডলাইন হলিউড-এর চলচ্চিত্র সমালোচক ডেমন ওয়াইজ ও স্টেফানি বানবারি দুজনেই চলচ্চিত্রটিকে তাদের শীর্ষ ১০ তালিকায় রাখেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে এমিলিয়া পেরেস   (ইংরেজি)\nটেমপ্লেট:জাক ওদিয়ার"}