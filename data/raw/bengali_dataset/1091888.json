{"pageid": 1091888, "title": "মনবীর সিং", "url": "https://bn.wikipedia.org/wiki?curid=1091888", "content": "মনবীর সিং (হিন্দি: मनवीर सिंह, ইংরেজি: Manvir Singh; জন্ম: ৬ নভেম্বর ১৯৯৫) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লিগের শীর্ষ স্তর ইন্ডিয়ান সুপার লিগের ক্লাব মোহনবাগান সুপার জায়ান্ট এবং ভারত জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় এবং ডান পার্শ্বীয় মধ্যমাঠের খেলোয়াড় হিসেবে খেলেন।\nভারতীয় ফুটবল ক্লাব রাউন্ডগ্লাস পাঞ্জাবের যুব পর্যায়ের হয়ে খেলার মাধ্যমে মনবীর ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৫–১৬ মৌসুমে, ভারতীয় ক্লাব রাউন্ডগ্লাস পাঞ্জাবের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; রাউন্ডগ্লাস পাঞ্জাবের হয়ে মাত্র এক মৌসুমে ৭ ম্যাচে ৪টি গোল করার পর ২০১৬–১৭ মৌসুমে তিনি মোহামেডানে যোগদান করেছেন। মোহামেডানে ১ মৌসুম অতিবাহিত করার পর সাউদার্ন সমিতির সাথে চুক্তি স্বাক্ষর করেছেন, যেখানে তিনি ৫ ম্যাচে অংশগ্রহণ করেছেন। পরবর্তীকালে, তিনি গোয়ার হয়ে খেলেছেন। ২০২০–২১ মৌসুমে, তিনি গোয়া হতে ভারতীয় ক্লাব মোহনবাগান সুপার জায়ান্টে যোগদান করেছেন।\n২০১৭ সালে, মনবীর ভারত অনূর্ধ্ব-২৩ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০১৭ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ২৭ ম্যাচে ৫টি গোল করেছেন।\n\n\n== প্রারম্ভিক জীবন ==\nমনবীর সিং ১৯৯৫ সালের ৬ই নভেম্বর তারিখে ভারতের পাঞ্জাবের দুহরেতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nমনবীর ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন। ভারতের বয়সভিত্তিক দলের হয়ে তিনি ৩ ম্যাচে অংশগ্রহণ করে ১টি গোল করেছেন।\n২০১৭ সালের ১৯শে আগস্ট তারিখে, মাত্র ২১ বছর, ৯ মাস ও ১৩ দিন বয়সে, ডান পায়ে ফুটবল খেলায় পারদর্শী মনবীর মরিশাসের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। উক্ত ম্যাচের ৮৮তম মিনিটে কেন্দ্রীয় আক্রমণভাগের খেলোয়াড় জেজে লালপেখলুয়ার বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ২২ নম্বর জার্সি পরিধান করে কেন্দ্রীয় আক্রমণভাগের খেলোয়াড় হিসেবে খেলেছিলেন। ম্যাচটি ভারত ২–১ গোলের ব্যবধানে জয়লাভ করেছিল। ভারতের হয়ে অভিষেকের বছরে মনবীর সর্বমোট ২ ম্যাচে অংশগ্রহণ করেছেন। জাতীয় দলের হয়ে অভিষেকের ১ বছর ও ২১ দিন পর, ভারতের জার্সি গায়ে প্রথম গোলটি করেছেন; ২০১৮ সালের ৯ই সেপ্টেম্বর তারিখে, মালদ্বীপের বিরুদ্ধে ম্যাচের ৪৪তম মিনিটে জেরি লালরিনজুলার অ্যাসিস্ট হতে ভারতের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে মনবীর সিং  (ইংরেজি)  \nট্রান্সফারমার্কেটে মনবীর সিং (ইংরেজি) \nওয়ার্ল্ডফুটবল.নেটে মনবীর সিং (ইংরেজি) \nইএসপিএন এফসিতে মনবীর সিং (ইংরেজি) \nন্যাশনাল-ফুটবল-টিমস.কমে মনবীর সিং (ইংরেজি)"}