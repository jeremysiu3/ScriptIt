{"pageid": 1186312, "title": "পো (কুংফু পান্ডা)", "url": "https://bn.wikipedia.org/wiki?curid=1186312", "content": "মাস্টার পিং জিয়াও পো (সংক্ষেপে পো বা ফ্র‍্যাঞ্চাইজির নামে কুংফু পান্ডা নামেও পরিচিত; জন্মনাম লি লোটাস) হলো কুংফু পান্ডা ফ্র‍্যাঞ্চাইজির প্রধান ও নামচরিত্র। জ্যাক ব্ল্যাক ও মিক উইঙ্গার্ট মূলত এই চরিত্রে কণ্ঠ প্রদান করেছেন। সে কথা বলা পান্ডা প্রজাতির চরিত্র, যে প্রথম চলচ্চিত্রে ভাগ্যক্রমে ভ্যালি অব পিসের বিজয়ী হিসেবে নির্বাচিত হয়। ফ্র‍্যাঞ্চাইজিতে পোকে ড্রাগন যোদ্ধা বা ড্রাগন মাস্টার এবং সাদা ও কালোর যোদ্ধা হিসেবে সম্মানিত করা হয়।\nপো মি. পিংয়ের দত্তক পুত্র এবং মাস্টার শিফুর ছাত্র। পো ফিউরিয়াস ফাইভ নামক দলেরও দলনেতা। তবে জেড প্যালেসে মাস্টার শিফুর পরেই পোয়ের অবস্থান হওয়ায় সে সম্পূর্ণরূপে এই দলের সদস্য নয়। কুংফু পান্ডা: লিজেন্ডস অফ অসামনেস-এ পোয়ের দেখামাত্র কুংফু শিখতে পারার গুণের বিষয়ে জানা যায়।\nপো সমালোচকদের থেকে প্রায় সবক্ষেত্রেই ইতিবাচক মন্তব্য পেয়েছে। ফলে অন্যান্য চরিত্র, ভিডিও গেম ও গণমাধ্যমে অন্যান্য চলচ্চিত্রেও তাকে দেখা গেছে।\n\n\n== চরিত্র ==\nপোয়ের (চলচ্চিত্রে কণ্ঠদান করেছেন জ্যাক ব্ল্যাক) আগ্রহের মূল বিষয় হলো কুংফু। বিভিন্ন কিংবদন্তি যোদ্ধা, দ্বন্দ্বযুদ্ধের বিখ্যাত মার, ঐতিহাসিক নিদর্শনাদি ও ইতিহাসবিখ্যাত বিষয়াদির তারিখসমূহ সম্পর্কে সে ভালো ধারণা রাখে। পো কুংফু সম্পর্কে তার ধ্যান-ধারণা থেকে এর গভীরে আধ্যাত্মিক বিষয়ে অনুধাবন করতে পারে। ফলে মাঝেমাঝে সে এমন গভীরভাবে চিন্তা করতে সক্ষম হয়, যা শিফুর মতো সম্মানিত শিক্ষকও অনুধাবন করতে পারেন না। পো ছোটবেলা থেকে গ্রামের সকলের কাছে প্রিয় ছিল। ড্রাগন যোদ্ধা হওয়ার পর, বিশেষ করে গ্রামের ছোটরা, তাকে অত্যন্ত পছন্দ করে। পো খুব ভালো রাঁধুনি; কিন্তু খেতে বসার আদব-কায়দা সম্পর্কে তার ধারণা নেই বললেই চলে।\nকুংফুতে পোয়ের অনেক আগ্রহ থাকলেও তার বাবা পিংকে অখুশি করতে চাইত না বলে, তার কাছ থেকে বিষয়টি গোপন রাখে। অনেক নরম ও বন্ধুত্বপূর্ণ স্বভাবের হলেও পো নিজেকে ঘৃণা করত। তার মনে হতো তার দেহের আকার কুংফুর উপযোগী নয় এবং তার জন্ম কোনো কুংফু খেলুড়ে প্রজাতিতে হয়নি। বিষণ্ণ অবস্থায় পো প্রচুর খাবার খায়।\n\n\n== উপস্থিতি ==\n\n\n=== পূর্ণদৈর্ঘ্য চলচ্চিত্র ===\n\n\n==== কুংফু পান্ডা (২০০৮) ====\n\nপ্রথম কুংফু পান্ডা চলচ্চিত্রে মাস্টার উগওয়ে (কণ্ঠদান: র‍্য্যান্ডাল ডুক কিম) পোকে (কণ্ঠদান: জ্যাক ব্ল্যাক) ড্রাগন যোদ্ধা হিসেবে নির্বাচন করেন। পো এবং অন্যান্য মাস্টাররা (বিশেষ করে শিফু) এতে আপত্তি জানায়। পরবর্তীতে প্রশিক্ষণের সময় মাস্টার শিফু (কণ্ঠদান: ডাস্টিন হফম্যান) ও ফিউরিয়াস ফাইভ পোয়ের প্রতি অসন্তুষ্টি প্রকাশ করতে থাকে। পোকে নিরুৎসাহিত করার জন্য কঠিন কঠিন শারীরিক পরিশ্রমের কাজ দেওয়া হয়। তবে মাস্টার উগওয়ের অনুপ্রেরণায় পো সকলকিছু বিনা বাক্যে সহ্য করে কাজ করতে থাকে এই আশায়, যে একদিন সে তার যথাযোগ্য সম্মান পাবে। শিফু তবুও এতে সন্তুষ্ট না হলেও, পোয়ের অদম্য মানসিকতায় ফিউরিয়াস ফাইভ অভিভূত হয়। তাদের সাথে পোয়ের সম্পর্ক স্বাভাবিক হতে শুরু করে। পোয়ের ভালো রান্নার গুণ সম্পর্কেও তারা জানতে পারে।\nশিফু বুঝতে পারে পোকে খাবারের লোভ দেখিয়ে চরম শারীরিক পরিশ্রমেও কাজও করানো সম্ভব। শিফু এই বুদ্ধিকে কাজে লাগিয়ে এক বিশেষ প্রশিক্ষণ কেন্দ্রে পোয়ের প্রশিক্ষণের ব্যবস্থা করে। প্রশিক্ষণ শেষে শিফু পোয়ের সাথে ডাম্পলিং নিয়ে চপস্টিক যুদ্ধে নামে, যাতে পো তার নতুন শেখা দক্ষতা ও মোটা শরীরের সুবিধা নিয়ে শিফুকে পরাভূত করে। পো তার মানসিক পরপক্বতার কারণে খাবারের প্রতি তার দুর্বলতা কাটিয়ে উঠতে সক্ষম হয়েছিল। তাই সর্বশেষ ডাম্পলিং নিয়ে শিফুর সাথে যুদ্ধে জয়ী হয়েও সে তা শিফুকে ফেরত দেয় এই বলে যে সে আর অতটা ক্ষুধার্ত নয়।\nপোয়ের সামর্থ্যে আশ্বস্ত হয়ে মাস্টার শিফু পোকে ড্রাগন স্ক্রল নিবেদন করে। কিন্তু তাতে ঝাপসা প্রতিবিম্ব ছাড়া আর কিছুই ছিল না। এদিকে শিফু জানতে পারে তাই লাং (কণ্ঠদান: আয়ান ম্যাকশেন) নামের তুষারচিতা সর্বাধিক নিরাপত্তাসম্পন্ন চোরঘোম কারাগার থেকে পালিয়ে গেছে। শিফু গ্রামবাসীকে সরিয়ে নিতে পো এবং ফিউরিউয়াস ফাইভকে গ্রামে পাঠায় এবং তাই লাংকে দ্বন্দ্বযুদ্ধে আহ্বান করে ব্যস্ত রাখে। কিন্তু তাই লাংয়ের সাথে না পেরে শিফু প্রায় মরণাপন্ন হয়ে যায়। পো তার বাবা মি. পিংকে পালাতে সাহায্য করতে গেলে মি. পিং পোকে তার রান্নার “গোপন উপাদান” জানাতে চান। মি. পিং (কণ্ঠদান: জেমস হং) জানান এই “গোপন উপাদান” আসলে কিছুই নয়, বরং মানুষের বিশ্বাস যে এটি আসলেই বিশেষ। এ থেকে পো ড্রাগন স্ক্রলের আসল উদ্দেশ্য বুঝতে পারে: মানুষের সামর্থ্য নিজের মধ্যে সমাহিত; যে যত আত্মনিবেদন নিয়ে কোনো কাজে নিযুক্ত হবে, সে সেই কাজে তত বেশি দক্ষতা অর্জন করতে পারবে।\nএই দর্শন থেকে উদ্বুদ্ধ হয়ে পো তাই লাংকে দ্বন্দ্বযুদ্ধে আহ্বান জানায় এবং তার নতুন শেখা দক্ষতাগুলো কাজে লাগিয়ে তাই লাংকে পরাভূত করতে থাকে। পোয়ের মোটা শরীর তার স্নায়ুকে ঢেকে রাখায় তাই লাংয়ের স্নায়ু অবশকারী আক্রমণে পোয়ের কোনো ক্ষতি হয় না। পো তাই লাংকে পরাস্ত করতে সমর্থ হলে ফিউরিয়াস ফাইভ পোয়ের সামর্থ্য সম্বন্ধে অনুধাবন করতে পারে এবং তাকে সত্যিকারের মাস্টার হিসেবে বরণ করে নেয়। এরপর থেকে পো তার সারাদিনের কর্মসূচি প্রশিক্ষণ, তার বাবার নুডলসের দোকান ও বাচ্চাদের কুংফু শেখাতে ভাগ করে নেয়।\n\n\n==== কুংফু পান্ডা ২ (২০১১) ====\n\nকুংফু পান্ডা ২-এ কূটবুদ্ধিসম্পন্ন সাদা ময়ূর লর্ড শেনের (কণ্ঠদান: গ্যারি ওল্ডম্যান) নেকড়ে বাহিনী শেনের কামান তৈরির জন্য পরিশোধিত ধাতু খুঁজতে বিভিন্ন স্থানে আক্রমণ চালায়। পো (কণ্ঠদান: জ্যাক ব্ল্যাক) এবং ফিউরিয়াস ফাইভ তাদের আটকাতে অভিযান চালায়। কিন্তু নেকড়ে বাহিনীর নেতার (কণ্ঠদান: ড্যানি ম্যাকব্রাইড) হাতে থাকা একটি উল্কি দেখে পোয়ের মনোযোগ বিঘ্নিত হওয়ায় তাদের অভিযান ব্যর্থ হয়। উল্কি থেকে পোয়ের ভয়ানক শৈশবের স্মৃতি আবছা মনে পড়ে এবং পো ভয় পেয়ে সেখানেই স্থির দাঁড়িয়ে থাকে। এদিকে সে জানতে পারে মি. পিং (কণ্ঠদান: জেমস হং) প্রজাতিতে একটি চীনা রাজহাঁস এবং পোয়ের জন্মদাতা পিতা নয়। মি. পিং তাকে ছোটবেলায় দত্তক নিয়েছিলেন। তার নুডলসের দোকানের সামনে কুড়িয়ে পাওয়ার আগে পোয়ের জীবনের ইতিহাস সম্পর্কে তিনি কিছুই জানেন না।\nলর্ড শেন সমগ্র চীন দখলের পাঁয়তারা করতে থাকলে তাকে আটকাতে শিফু পো ও ফিউরিয়াস ফাইভকে পাঠান। পুরোটা রাস্তায় পোয়ের শৈশব বিজড়িত ঝাপসা স্মৃতি তাকে পীড়িত করতে থাকে। স্বপ্নে সে দেখতে পায়, তাকে মূলার ঝুড়িতে করে দূরে পাঠিয়ে দেওয়া হচ্ছে। ফিউরিয়াস ফাইভের মধ্যে টাইগ্রেস (কণ্ঠদান: অ্যাঞ্জেলিনা জোলি) পোয়ের কাছ থেকে বিষয়টি বোঝার চেষ্টা করে। কিন্তু পো তার দঃস্বপ্নের বিষয়ে কাউকে বলতে ইচ্ছুক ছিল না। কিন্তু পো লর্ড শেনের প্রতীক দেখামাত্রই সেই দুঃস্বপ্নের মধ্যে পড়ে যায় এবং তা তাদের বিপদে ফেলতে থাকে। এর ফলে পো বিপদ সত্ত্বেও শেনের কাছে তার প্রশ্ন জিজ্ঞাসা করতে যায় এবং সুযোগ বুঝে শেন তার ওপর মারণ আঘাত হানে।\nপো শেনের গোলার আঘাতে বেঁচে যায়। শেনের বয়স্কা পরিচারিকা সুথস্যায়ার (কণ্ঠদান: মিশেল ইয়ো) তাকে উদ্ধার করে এবং আকুপাঙ্কচার ও ভেষজ ঔষধাদি দিয়ে পোকে সুস্থ করে তোলে। পো সুথস্যায়ারের সহায়তায় তার শৈশবের সম্পূর্ণ স্মৃতি মনে করতে পারে এবং ভ্যালি অব পিসের বাকিদের সাথে জীবনের বাকি অংশ কাটানোর কথা চিন্তা করে অন্তরের শান্তি প্রতিষ্ঠা করতে সক্ষম হয়। অন্তরের শান্তি ও স্থিরতা প্রতিষ্ঠা করে পো তার কুংফু দিয়ে লর্ড শেনের গোলা উল্টোদিকে ঘুরিয়ে দেয়, যার কারণে তার নৌবহর ধ্বংস হয়ে যায়। এর মাধ্যমে পো চীনকে রক্ষা করতে সমর্থ হয় এবং সমগ্র চীনের মহান যোদ্ধা হিসেবে নিজেকে প্রতিষ্ঠা করতে সক্ষম হয়। এর পর পো তার দত্তক পিতা মি. পিংয়ের কাছে ফিরে আসে এবং বলে তাকে তিনি দত্তক নিয়েছিলেন বলেই তিনি তার বাবা। তবে পোয়ের সত্যিকারের পিতা লি শান (কণ্ঠদান: ফ্রেড টাটাশোর) তখনও পান্ডাদের এক গোপন গ্রামে বাকি পান্ডাদের সাথে বেঁচে ছিলেন। পো তা জানতো না। অন্যদিকে, চলচ্চিত্রের শেষে দেখা যায়, লি শান উপলব্ধি করতে পারে, তার ছেলে এখনও বেঁচে আছে।\n\n\n==== কুংফু পান্ডা ৩ (২০১৬) ====\n\nকুংফু পান্ডা ৩-এ দেখা যায়, শিফু (কণ্ঠদান: ডাস্টিন হফম্যান) চি শেখার জন্য পোয়ের (কণ্ঠদান: জ্যাক ব্ল্যাক) হাতে প্রশিক্ষণের ভার ছেড়ে দিয়ে অবসর গ্রহণ করেন। কিন্তু ফিউরিয়াস ফাইভের সাথে পোয়ের প্রথম প্রশিক্ষণ মারাত্মকভাবে ব্যর্থ হয় এবং ফিউরিয়াস ফাইভ আহত হয়। এতে মর্মাহত ও নিজের প্রশিক্ষণ প্রদানের যোগ্যতা নিয়ে সন্দিহান হয়ে পো মাস্টার শিফুর কাছে যায়। শিফু পোকে প্রশিক্ষণের সময় তার নিজের মতো থাকতে বলে। পো শিফুর সাথে তার বাবা মি. পিংয়ের সমস্যা নিয়েও আলোচনা করতে যায়। কিন্তু এমন সময় লি শান (কণ্ঠদান: ব্রায়ান ক্র‍্যানস্টন) সেখানে উপস্থিত হওয়ায় তাদের আলোচনায় বাধা পড়ে। পোয়ের জৈবিক পিতা লি শান একটি রেস্তোরাঁয় ডাম্পলিং খাওয়ার প্রতিযোগিতায় পোকে হারিয়ে দেয়। একে অপরকে চিনতে পারার পর পো এবং লি শানের মধ্যে গভীর সম্পর্ক গড়ে ওঠে, এবং এ থেকে মি. পিং ঈর্ষান্বিত হন। পো তার বাবাকে জেড প্যালেসে নিয়ে আসে এবং তার বন্ধুদের সাথে পরিচিত করিয়ে দেয়। এর কিছুক্ষণ পরেই বর্তমান ও অতীতের কুংফু মাস্টারদের আদলে কিছু জীবন্ত জেডের মূর্তি (পো ও মাংকির মতে “জম্বি”) ভ্যালি অব পিসে আক্রমণ চালায়। তাদের সাথে যুদ্ধ করার পর পো ও ফিউরিয়াস ফাইভ জানতে পারে এরা কাইয়ের পাঠানো জেড সৈন্য। কাই একজন শক্তিশালী যোদ্ধা এবং একসময় উগওয়ের ঘনিষ্ঠ মিত্র ছিল। উগওয়ের লেখা পাণ্ডুলিপি থেকে জানা যায় কাই ও উগওয়ে প্রায় ৫০০ বছর পূর্বে লি শানের গ্রামের পান্ডাদের কাছ থেকে চি ব্যবহার করতে শিখেছিলেন। কাই পান্ডাদের চি নিজের করায়ত্ত করার অপচেষ্টা করতে চাইলে উগওয়ে তাকে স্পিরিট রিয়ামে পাঠিয়ে দেয়। কাইকে কেবলমাত্র চিয়ের ওপর নিয়ন্ত্রণ আনতে সক্ষম কুংফু মাস্টারই পরাস্ত করতে পারবে। তারা ধরে নিয়েছিল পান্ডাদের গ্রামের সকলের কাছে এই ক্ষমতা পূর্ব থেকেই আছে। তাই পো লি শানের পরামর্শে সেখানে যাত্রা করে। পান্ডাদের গ্রামে পৌঁছানোর পর লি শান পোকে বলে যে তাকে পান্ডাদের মতো হতে হবে, আর পো সেইসব কিছু উপভোগ করতে থাকে।\nকিছুদিন পর কাইয়ের হাতে শিফু, ক্রেইন, ম্যান্টিস ও মাংকিসহ চীনের সকল কুংফু মাস্টারদের বন্দি হওয়ার খবর নিয়ে টাইগ্রেস পান্ডাদের গ্রামে আসে। টাইগ্রেস জানায় কাই জেড প্যালেস ধ্বংস করে দিয়েছে এবং কেবলমাত্র সে-ই সেখান থেকে পালিয়ে আসতে পেরেছে। এতে ভীত হয়ে লি সকল পান্ডাকে গ্রাম থেকে সরিয়ে নিতে চাইলে পো তার কাছে চিয়ের ব্যবহার শিখতে জোরাজুরি শুরু করে। তখন লি স্বীকার করে যে, তার চি ব্যবহারের সূত্র জানা নেই এবং শুধুমাত্র পোকে গ্রামে আনার জন্যই সে মিথ্যার আশ্রয় নিয়েছিল। এমনকি গ্রামের কারোরই চি ব্যবহারের জ্ঞান ছিল না। তার বাবার কথায় আঘাত পেয়ে পো নিজেকে সবার থেকে সরিয়ে নেয় এবং কাইকে হারানোর জন্য অনুশীলন করতে থাকে। কিন্তু এরই মাঝে পোয়ের আত্মবিশ্বাসহীনতা ফিরে আসতে শুরু করে। এমন টাইগ্রেসের সাথে পরামর্শ করে এবং গ্রামবাসীদের ইচ্ছা দেখে পো সবাইকে কুংফু প্রশিক্ষণ দিতে শুরু করে। কাই তার জেড সৈন্য নিয়ে গ্রামে আক্রমণ করলে পোয়ের অল্প-প্রশিক্ষিত বাহিনী এবং কিছু কৌশল দিয়ে কাইকে প্রাথমিকভাবে পরাস্ত করতে সক্ষম হয়। কিন্তু পো উজি আঙুল ব্যবহার করে কাইকে স্পিরিট রিয়ামে ফেরত পাঠাতে চাইলে কাই বলে এটি শুধু মরটাল রিয়ামের বাসিন্দাদের জন্য কাজ করে। এরপর কাই পোকে পরাস্ত করে তার ও গ্রামবাসীর চি ছিনিয়ে নিতে উদ্যত হয়। পো তার সঙ্গীদের বাঁচাতে শেষ চেষ্টা হিসেবে কাইকে ভুলিয়ে তাকে নিয়ে স্পিরিট রিয়ামে চলে আসে। সেখানে তাদের মধ্যে যুদ্ধ হয় এবং কাই পোয়ের চি প্রায় ছিনিয়ে নেয়। পোয়ের কাছ থেকে নিজেদের সত্তা নিয়ে সচেতন লি, টাইগ্রেস, মি. পিং ও গ্রামবাসী একত্রিত হয়ে তাদের চি ব্যবহার করে এবং পোকে বাঁচাতে সমর্থ হয়। পো তার চারপাশে চিয়ের তৈরি ড্রাগনের অবতারের আবির্ভাব দেখতে পায় এবং কাইয়ের মধ্যে প্রবেশ করিয়ে কাইকে পরাস্ত করে।\nযুদ্ধের পর উগওয়ে পোয়ের সামনে আসেন এবং পোকে জানান যে তার যাত্রা সম্পূর্ণ হয়েছে। উগওয়ে জানান ড্রাগন যোদ্ধা হিসেবে পোয়ের নির্বাচন পূর্বনির্ধারিত ছিল। কারণ পো কয়েকশত বছর পূর্বে উগওয়েকে সাহায্যকারী প্রাচীন পান্ডাদের বংশধর, ইন এবং ইয়াংয়ের বাহ্যিক বহিঃপ্রকাশ এবং উগওয়ের রেখে যাওয়া ধারার যথার্থ উত্তরসূরী। উগওয়ে আরও জানান যে তিনিই লি শানকে তার বেঁচে থাকার বিষয়ে ইঙ্গিত দিয়েছিলেন এবং তিনি পোয়ের পরিপক্বতা দেখে অত্যন্ত সন্তুষ্ট। উগওয়ে এরপর পোকে “মাস্টার অব চি” বলে অভিহিত করেন এবং একটি জেডের লাঠি উপহার দেন, যা দিয়ে স্পিরিট রিয়াম থেকে বাস্তব পৃথিবীতে ফেরত যাওয়া যায়। বাস্তব জগতে ফেরত এসে পো তার পরিবার এবং বন্ধুদের সাথে মিলিত হয় এবং জেড প্যালেসে গর্বের সাথে ফিরে আসে, যেখান থেকে তার যাত্রা আরম্ভ হয়েছিল। এরপর সে বাকি পান্ডা, সকল কুংফু মাস্টার এবং ভ্যালি অব পিসের বাসিন্দাদের নিয়ে চিয়ের উৎসব পালন করে এবং সমগ্র ভূমিতে চিয়ের ভালো প্রভাব ছড়িয়ে দেয়।\n\n\n=== স্বল্পদৈর্ঘ্য চলচ্চিত্র ===\n\n\n==== সিক্রেটস অব দ্য ফিউরিয়াস ফাইভ (২০০৮) ====\n\nপো (কণ্ঠদান: জ্যাক ব্ল্যাক) অনুশীলনের মাধ্যমে তার শারীরিক অবস্থার উন্নতি সাধন করেছে। ফলে সে এখন মাস্টার শিফুর (কণ্ঠদান: ডাস্টন হফম্যান) সাথে সমানতালে দৌড়তে পারে এবং হাঁফ ছেড়ে আবার দৌড়নো শুরু করতে আগের চেয়ে অনেক কম সময় নেয়। এরপর শিফু পোকে একদল শিশু খরগোশকে কুংফু শেখানোর দায়িত্ব দেয়। পো তাদেরকে ফিউরিয়াস ফাইভের অতীতের গল্প বলে কুংফুর আসল অর্থ বোঝানোর চেষ্টা করে।\n\n\n==== কুংফু পান্ডা হলিডে স্পেশাল (২০১০) ====\n\nমাস্টার পোকে (কণ্ঠদান: জ্যাক ব্ল্যাক) জেড প্যালেসে কুংফু মাস্টারদের নিয়ে শীতকালীন উৎসব আয়োজনের দায়িত্ব দেওয়া হয়। পো অনেক অসুবিধা সত্ত্বেও সব আয়োজন সফলভাবে করে। কিন্তু তার কাছে উৎসবের সময় তার বাবার সাথে থাকাটা বেশি গুরুত্বপূর্ণ মনে হওয়ায় মি. পিংয়ের রেস্তোরাঁয় উৎসবের রাত কাটানোর সিদ্ধান্ত নেয়। পোয়ের দায়িত্বশীলতায় অভিভূত হয়ে অন্যান্য মাস্টাররাও মি. পিংয়ের রেস্তোরাঁয় আসেন। এই পর্বের পর পো বুঝতে পারে তার বাবা তার প্রতি অত্যন্ত সন্তুষ্ট এবং সে ড্রাগন যোদ্ধার দায়িত্বে আরও বেশি মনোনিবেশ করে।\n\n\n==== কুংফু পান্ডা: সিক্রেটস অব দ্য মাস্টার্স (২০১১) ====\n\nরাতের শেষভাগে জরুরি প্রয়োজনের অজুহাতে মাস্টার পো, মাস্টার টাইগ্রেস (কণ্ঠদান: অ্যাঞ্জেলিনা জোলি) ও মাস্টার ম্যান্টিস (কণ্ঠদান: সেথ রোগেন) মাস্টার থান্ডারিং রাইনো (কণ্ঠদান: পল শিয়ার), স্টর্মিং অক্স (কণ্ঠদান: ডেনিস হেসবার্ট) ও মাস্টার ক্রকের (কণ্ঠদান: টনি লিওন্ডিস) নতুন মাস্টার্স’ কাউন্সিলে প্রবেশ করে। পোয়ের চাতুরিতে টাইগ্রেস ও ম্যান্টিস বিরক্ত হলেও পো মাস্টারদের প্রথম সাক্ষাতের গল্পে মশগুল হয়ে যায়।\n\n\n==== কুংফু পান্ডা: সিক্রেটস অব দ্য স্ক্রল (২০১৫) ====\n\nপো (কণ্ঠদান: জ্যাক ব্ল্যাক) তরুণ বয়সে অমনোযোগী হওয়ার কারণে তার বাবা মি. পিংয়ের রান্নার কৌশলের কোনো কিছুই আয়ত্ত করতে সক্ষম হয়নি। ফলে মি. পিং যখন কাজের সূত্রে বাইরে ছিলেন তখন পো জেড প্যালেসের জন্য খাবার তৈরি করে নিয়ে যায়, যা খেয়ে মাস্টার শিফু (কণ্ঠদান: ডাস্টিন হফম্যান) অসুস্থ হয়ে যান। এরপর পো তার জীবনের অন্যান্য কী কী লক্ষ্য হতে পারে, যেমন: পরিষ্কারকর্মী, কমেডিয়ান, নর্তক বা ডাক্তার ইত্যাদি, তা চিন্তা করতে থাকে এবং একটি পাণ্ডুলিপিতে তার তালিকা করতে থাকে। মাস্টার শিফু এক ভয়ানক যোদ্ধা বোরকে হারানোর জন্য একটি পত্রমারফত চারজন যোদ্ধাকে আনতে টাইগ্রেসকে (কণ্ঠদান: কারি ওয়ালগ্রেন) পাঠান। টাইগ্রেসের পত্র এবং পোয়ের তালিকা ভুলক্রমে অদলবদল হয়ে যায়। ফলে টাইগ্রেস ক্রেন (কণ্ঠদান: ডেভিড ক্রস), মাংকি (কণ্ঠদান: জেমস সাই), ভাইপার (কণ্ঠদান: লুসি লিউ) এবং ম্যান্টিসকে (কণ্ঠদান: সেথ রোগেন) নিয়ে আসে। মাস্টার শিফু তাদের দেখে অসন্তুষ্ট হন এবং দ্রুত ভ্যালি অব পিসের সকল বাসিন্দাকে সরিয়ে নিতে আদেশ দেন।\nএই সময়ে পো তার বাবাকে জানায় যে তার জন্য মাস্টার শিফু অসুস্থ হয়ে গেছেন। একে মি. পিং ভালো জনপ্রিয়তা হিসেবে খুব সহজভাবে নেন এবং পোকে পলায়নপর গ্রামবাসীর কাছে খাবার বিক্রির জন্য উপকরণ যোগাড় করতে পাঠান। তার বাবার বলা পাহাড় থেকে খাবার আনার সময় পো ভবিষ্যতের ফিউরিয়াস ফাইভ ও বোরের যুদ্ধ দেখতে পায় এবং তখনই সিদ্ধান্ত নেয়, সে কুংফু প্রশিক্ষণ নেবে। এরপরেই সে ফিউরিয়াস ফাইভের অ্যাকশন ফিগার তৈরি করে এবং বহু বছর সেগুলো তার সাথে রাখে।\n\n\n=== টেলিভিশন ধারাবাহিক ===\n\n\n==== কুংফু পান্ডা: লিজেন্ডস অফ অসামনেস (২০১২–১৬) ====\n\nকুংফু পান্ডা: লিজেন্ডস অফ অসামনেস-এর “স্কর্পিয়ন’স স্টিং” পর্বে পো (কণ্ঠদান: মিক উইঙ্গার্ট) ও মাংকি খুব ভালো বন্ধু। স্কর্পিয়ন মাংকিকে বশীভূত করে পোকে মারার চেষ্টা করলে পো তাকে মনে করানোর চেষ্টা করে তারা কত ভালো বন্ধু। তাতে কাজ না হলে পো মাংকিকে আঘাত করে। “চেইন রিয়েকশন”-এ পো টাইগ্রেসের (কণ্ঠদান: কারি ওয়ালগ্রেন) সাথে বন্ধুত্ব করতে চায়। সে জানায় তার পাঁচ বছর বয়স থেকেই টাইগ্রেসের সাথে বন্ধুত্ব করার ইচ্ছা। এতে টাইগ্রেস পোয়ের ওপরে চড়াও হলে পো বলে “বন্ধুত্ব ও আনন্দে টাইগ্রেসের আগ্রহ নেই।” “ব্যাড পো” পর্বে দেখা যায় পো তার চরিত্রকে দুইভাগে ভাগ করে ফেলেছে। একদিক থেকে সে দয়ালু, সুবিবেচক, যত্নশীল, ভদ্র, সংবেদনশীল, অত্যন্ত ইতিবাচক, উপকারী, কঠোর পরিশ্রমী, নিঃস্বার্থ ও সহানুভূতিশীল (যা “ভালো পো”-এর মাঝে দেখা যায়) এবং অন্যদিকে সে অভদ্র, অত্যন্ত নেতিবাচক, অলস, রূঢ়, অসহায়ক, নির্মম, অবমাননাকর, নিচমনা, স্বার্থপর, ধান্দাবাজ, অনিষ্টকর, নিষ্ঠুর, যত্নহীন, ধ্বংসপরায়ণ, অসদাচারী ও বিপথগামী (যা “খারাপ পো”-এর বৈশিষ্ট্য)। ইন ও ইয়াংয়ের জাদুর আয়না এই বৈশিষ্ট্যের পোকে আলাদা করে দেয়। খারাপ পো ভালো পোকে তার খারাপ আচরণের জন্য দোষারোপ করে। একজন আঘাত পেলে অন্যজনও একইরকম আঘাত পায়। শেষ পর্যন্ত ভালো পো খারাপ পোকে আয়নায় মুখ দেখায় এবং দুই পো একত্রিত হয়ে যায়।\n\n\n==== কুংফু পান্ডা: দ্য পস অব ডেস্টিনি (২০১৮–১৯) ====\n\nড্রাগন যোদ্ধা হিসেবে নিজের ভাগ্যলিখন পূর্ণ করার পর পো (কণ্ঠদান: মিক উইঙ্গার্ট) তার পরবর্তী প্রজন্মের চারটি পান্ডাকে (নু হাই, জিং, বাও ও ফান তং) কুংফু ও তাদের ঐতিহ্যবাহী চি প্রশিক্ষণ দিতে থাকে। তারা পান্ডাদের গ্রামের এক রহস্যময় গুহায় আটকা পড়ে এবং চারটি নক্ষত্রমণ্ডলীর আত্মা তাদের নির্বাচন করে।\n\n\n=== ভিডিও গেম ===\nঅভিনেতা মিক উইঙ্গার্ট কুংফু পান্ডার প্রায় সকল ভিডিও গেমে পোয়ের কণ্ঠদান করেছেন। শুধুমাত্র লিজেন্ডারি ওয়ারিয়র্স-এ পোয়ের কণ্ঠদান করেছেন এরিক লুমিস।\n\nকুংফু পান্ডা: দ্য গেম (জুন ২০০৮) প্রথম চলচ্চিত্রের ওপর আংশিক ভিত্তি করে তৈরি করা একটি ভিডিও গেম। অ্যাকটিভিশন মাইক্রোসফট উইন্ডোজ ও এক্সবক্স ৩৬০, নিনটেনডো ডিএস ও উইই এবং সনি প্লেস্টেশন ২ ও প্লেস্টেশন ৩-এর জন্য গেমটি মুক্তি দেয়।\nকুংফু পান্ডা: লিজেন্ডারি ওয়ারিয়র্স (নভেম্বর–ডিসেম্বর ২০০৮) প্রথম কুংফু পান্ডা গেমের একটি সিক্যুয়েল। অ্যাকটিভিশন নিনটেনডো ডিএস ও উইইয়ের জন্য যথাক্রমে ২০০৮ সালের ৫ নভেম্বর ও ৫ ডিসেম্বর গেমটি মুক্তি দেয়। এতে পোয়ের কণ্ঠদান করে এরিক লুমিস।\nকুংফু পান্ডা ওয়ার্ল্ড (১২ এপ্রিল ২০১০) হলো ভার্চুয়াল বিশ্বের একটি অনলাইন গেম।\nকুংফু পান্ডা ২ (২৩ মে ২০১১) দ্বিতীয় চলচ্চিত্রের পরের ঘটনাবলি নিয়ে নির্মিত। টিএইচকিউ নিনটেনডো ডিএস, উইই, প্লেস্টেশন ৩ ও এক্সবক্সের জন্য গেমটি নির্মাণ করে এবং মুক্তি দেয়।\nকুংফু পান্ডা: শোডাউন অব লিজেন্ডারি লিজেন্ডস (১ ডিসেম্বর ২০১৫) ভিশাস সাইকেল সফটওয়্যার কর্তৃক নির্মিত একটি ফাইটিং গেম। লিটল অরবিট মাইক্রোসফট উইন্ডোজ, এক্সবক্স ৩৬০ ও এক্সবক্স ওয়ান, নিনটেনডো ৩ডিএস ও উইই উ এবং সনি প্লেস্টেশন ৩ ও প্লেস্টেশন ৪-এর জন্য গেমটি মুক্তি দেয়।\n\n\n== টীকা ==\n\n\n== তথ্যসূত্র =="}