{"pageid": 1497034, "title": "অক্ষয়কুমার কয়াল", "url": "https://bn.wikipedia.org/wiki?curid=1497034", "content": "অক্ষয়কুমার কয়াল ( ১৪ জানুয়ারি ১৯১৪ – ১২ নভেম্বর ২০০৪ ) ছিলেন একজন স্বাধীনতা সংগ্রামী ও পুঁথি সংগ্রাহক।  দেশীয় ঐতিহ্য ও সংস্কৃতির সংরক্ষণের কাজে নিয়োজিত হয়ে প্রাচীন বাংলা সাহিত্যের ইতিহাস ও বাংলা ভাষাকে সমৃদ্ধ করতে সহায়তা করেন।\n\n\n== জীবনী ==\nঅক্ষয়কুমার কয়ালের জন্ম ১৯১৪ খ্রিস্টাব্দের ১৪ জানুয়ারি ব্রিটিশ ভারতের অধুনা  পশ্চিমবঙ্গের দক্ষিণ চব্বিশ পরগনা জেলার ফলতা সমষ্টি উন্নয়ন ব্লকের অন্তর্গত পশ্চিম দৌলতপুর গ্রামে। পিতা পরমানন্দ কয়াল ও মাতা ক্ষীরোদা দেবী। বিদ্যালয়ে ছাত্রাবস্থায় তিনি স্বাধীনতা সংগ্রামের এক গুপ্ত সমিতির সাথে যুক্ত হন। ম‍্যাট্রিক পরীক্ষা দেওয়ার আগেই ১৯৩০-৩২ খ্রিস্টাব্দে ।আইন অমান‍্য আন্দোলনে এবং ১৯৪২ খ্রিস্টাব্দের আগস্টে ভারত ছাড়ো আন্দোলনে  যোগ দিয়ে বেশ কয়েক বছর কারারুদ্ধ থাকেন। মুক্তি পেয়ে প্রথাবদ্ধ পডাশোনায় প্রবেশ না করে দেশীয় ঐতিহ‍্য ও সংস্কৃতির সংরক্ষণের কাজে লিপ্ত হন। চব্বিশ পরগনা জেলা ছাড়া হাওড়া, হুগলি, মেদিনীপুর-সহ বাংলার নানা গ্রামগঞ্জে ঘুরে কালের করালে হারিয়ে যেতে বসা শতাব্দী প্রাচীন প্রায় তিন হাজারের পুঁথি ও প্রত্নসামগ্রী সংগ্রহ করে প্রাচীন বাংলা সাহিত‍্যের ইতিহাস সমৃদ্ধ করেছেন।কোন কোন পুঁথি তাকে যথেষ্ট দাম দিয়েও কিনতে হয়েছিল। ভাষাচার্য সুনীতিকুমার চট্টোপাধ্যায় তাকে এই কাজে উৎসাহ জুগিয়েছিলেন। বাংলা সাহিত্যের ইতিহাস-এর প্রথম খণ্ডে সুকুমার সেন অক্ষয়কুমারের সংগৃহীত উপাদান গ্রহণের কথা স্বীকার করেছেন। সুকুমার সেন, পঞ্চানন মণ্ডল, যতীন্দ্রমোহন ভট্টাচার্য প্রমুখেরা ছিলেন তাঁর কাছের মানুষ।\nতিনি তার সংগৃহীত দেড় হাজার পুঁথি  বিশ্বভারতী বিশ্ববিদ্যালয়কে এবং নিজের কাছে কিছু রেখে বাকি বঙ্গীয় সাহিত্য পরিষদ ও বর্ধমান সাহিত‍্য সভা লাইব্রেরিতে দান করেন।\nঅক্ষয়কুমার বিশিষ্ট পত্র-পত্রিকায় লেখালেখিও করতেন। শঙ্কর সেনগুপ্তের সঙ্গে তিনি কল‍্যাণী পত্রিকার সম্পাদনা করতেন। বাংলার নানা জেলায় ক্ষেত্রসমীক্ষা করে তিনি ১৯৭৭-৭৮ খ্রিস্টাব্দের বাংলার পট ও পটুয়াদের নিয়ে ইংরাজীতে একটি গ্রন্থ রচনা করেন। গ্রন্থটির ভূমিকা লিপি ছিল তৎকালীন প্রধানমন্ত্রী শ্রীমতী ইন্দিরা গান্ধীর। এছাড়াও, পশ্চিমবঙ্গের লোকায়ত নারীসমাজ সম্পর্কে তার একটি নিবন্ধ ওমেন ইন দ্য ফোক-সেইঙ্স্ অফ ওয়েস্ট বেঙ্গল গ্রন্থে সংকলিত হয়েছে।\nঅকৃতদার পুঁথি সংগ্রাহক অক্ষয়কুমার কয়াল ২০০৪ খ্রিস্টাব্দের ১২ নভেম্বর ৯০ বৎসর বয়সে প্রয়াত হন। অক্ষয়কুমারের জন্মশতবর্ষে সৃজনী ভারত পত্রিকা প্রত্ন-পুঁথি পাঠশালা শীর্ষক স্মারক গ্রন্থ প্রকাশ করে।"}