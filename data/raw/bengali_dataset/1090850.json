{"pageid": 1090850, "title": "জীবনচর্যা", "url": "https://bn.wikipedia.org/wiki?curid=1090850", "content": "সমাজবিজ্ঞানের আলোচনায় জীবনচর্যা (ইংরেজি: Lifestyle) বলতে কোনও ব্যক্তি, দল বা সমাজ অভ্যাস, মনোভঙ্গি, কর্মকাণ্ড, বাসস্থান ও জীবনযাপনের পরিবেশ, পছন্দ-অপছন্দ, নৈতিক মূল্যবোধ ও আদর্শ, বিত্ত, ব্যয়ের ধরন, ইত্যাদির ভিত্তিতে জীবনযাপনের যে বিশেষ পদ্ধতি অনুসরণ করে, তাকে নির্দেশ করা হয়। অস্ট্রীয় মনোবিজ্ঞানী আলফ্রেড আডলার ১৯২৯ সালে প্রকাশিত ফ্রয়লাইন আরের রোগ গ্রন্থটিতে এই পরিভাষাটির প্রথম প্রয়োগ করেন। জীবনচর্যা বলতে আডলার \"কোনও ব্যক্তির প্রারম্ভিক শৈশবে প্রতিষ্ঠিত মৌলিক চরিত্র\"কে বুঝিয়েছিলেন। তবে জীবনযাপনের প্রণালী বা শৈলী অর্থে জীবনচর্যা কথাটির ব্যবহার শুরু হয় ১৯৬১ সালে। জীবনচর্যা বেশ কিছু মূর্ত ও বিমূর্ত উপাদানের সমন্বয়ে গঠিত। মূর্ত উপাদানগুলি বিশেষ করে জনতাত্ত্বিক চলকগুলির সাথে সম্পর্কিত, যেমন কোনও ব্যক্তির জনতাত্ত্বিক চরিত্র। অন্যদিকে বিমূর্ত উপাদানগুলি কোনও ব্যক্তির মনস্তাত্ত্বিক দিকগুলির সাথে (যেমন ব্যক্তিগত মূল্যবোধ, পছন্দ-অপছন্দ ও দৃষ্টিভঙ্গি) জড়িত।\nগ্রামীণ পরিবেশের জীবনচর্যাগুলির সাথে মহানগর এলাকার জীবনচর্যার ভিন্নতা বিদ্যমান। এমনকি একই পৌর পরিধির মধ্যেও অবস্থানভেদে জীবনচর্যা ভিন্ন হতে পারে। কোনও ব্যক্তি যে এলাকায় বাস করে, সেটি ঐ ব্যক্তিটির কাছে কোন্‌ কোন্‌ জীবনচর্যা লভ্য হতে পারে, সে ব্যাপারটিকে প্রভাবিত করে, কেননা এলাকাভেদে বিত্তের মাত্রা, প্রাকৃতিক ও সাংস্কৃতিক পরিবেশের সাথে নৈকট্য, ইত্যাদি ভিন্ন ভিন্ন হতে পারে।\n\n\n== তথ্যসূত্র =="}