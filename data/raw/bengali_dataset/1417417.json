{"pageid": 1417417, "title": "চার্লস কোলসন", "url": "https://bn.wikipedia.org/wiki?curid=1417417", "content": "চার্লস আলফ্রেড কোলসন  (১৩ ডিসেম্বর ১৯১০ – ৭ জানুয়ারি ১৯৭৪) হলেন একজন ব্রিটিশ ফলিত গণিতবিদ এবং তত্ত্বীয় রসায়নবিদ।\nকোলসন আণবিক গঠন, গতিবিদ্যা এবং প্রতিক্রিয়াশীলতার সমস্যায় ভ্যালেন্সির কোয়ান্টাম তত্ত্বের প্রয়োগের পথিকৃৎ হিসাবে তার প্রধান বৈজ্ঞানিক কাজগুলো করেন। তিনি একজন মেথোডিস্ট সাধারণ প্রচারকও ছিলেন যিনি ১৯৬২ থেকে ১৯৬৮ সাল পর্যন্ত ওয়ার্ল্ড কাউন্সিল অফ চার্চেসে দায়িত্ব পালন করেছিলেন এবং ১৯৬৫ থেকে ১৯৭১ সাল পর্যন্ত অক্সফামের চেয়ারম্যান ছিলেন।\n\n\n== প্রাথমিক জীবন ==\nচার্লস কোলসন এবং তার ছোট যমজ ভাই জন মেটক্যাফ কোলসনের বাবা-মা ছিলেন মিডল্যান্ডস থেকে আসা শিক্ষাবিদ। যমজ সন্তানদের জন্ম হয়েছিল যখন তাদের বাবা আলফ্রেড ডুডলি টেকনিক্যাল কলেজের অধ্যক্ষ এবং মেথডিস্ট সানডে স্কুলের সুপারিনটেনডেন্ট ছিলেন এবং তাদের মা অ্যানি সিনসিয়ার হ্যানকক কাছাকাছি টিপটন এলিমেন্টারি স্কুলের প্রধান শিক্ষিকা ছিলেন। কোলসনের বাবা-মা বাড়িতে একটি ধর্মীয় মেথডিস্ট পরিবেশ বজায় রাখতেন।\nকোলসন ভাইদের বয়স যখন ১০ বছর তখন তাদের বাবাকে ইংল্যান্ডের দক্ষিণ-পশ্চিমের টেকনিক্যাল কলেজের সুপারিনটেনডেন্ট নিযুক্ত করা হয় এবং পরিবারটি ব্রিস্টলে চলে আসে। চার্লস যখন ১৩ বছর বয়সে উপনীত হয় তখন তাকে ব্রিস্টলের ক্লিফটন কলেজে বৃত্তি প্রদান করা হয় যেখানে বিজ্ঞান এবং গণিত শিক্ষার ওপর জোর দেয়া হতো।\nক্লিফটনে কোলসনের একাডেমিক সাফল্য তাকে ১৯২৮ সালে ট্রিনিটি কলেজ, কেমব্রিজে গণিতে একটি প্রবেশিকা বৃত্তি প্রদান করে।\nতার ভাই জনও স্কুলে অসাধারণ ফলাফল প্রদর্শন করেছিলেন এবং নিউক্যাসল ইউনিভার্সিটির রাসায়নিক প্রকৌশলের অধ্যাপক হন এবং তিনি রাসায়নিক প্রকৌশলের উপর প্রধান ধারাবাহিকের লেখক ছিলেন।\n\n\n== কেমব্রিজের জীবন ==\nকেমব্রিজে কোলসন প্রথমে গণিত ট্রিপোস অধ্যয়ন করেন। অধ্যয়নের সময় তিনি কলেজ সিনিয়র স্কলারশিপ লাভ করেন এবং ১৯৩১ সালে বিশ্ববিদ্যালয়ের পরীক্ষায় প্রথম শ্রেণী লাভ করেন। এক বছর পরে তিনি পদার্থবিজ্ঞান পার্ট-২ পরীক্ষা চালিয়ে যান ও আরেকটি প্রথম শ্রেণি প্রাপ্ত হন। স্নাতক পর্যায়ে শিক্ষা লাভের সময়ে তিনি বেশ কয়েকটি কলেজ এবং বিশ্ববিদ্যালয়ের সম্মননায় ভূষিত হন। লর্ড রাদারফোর্ড, জে. জে. থমসন, এ.এস. বেসিকোভিচ, স্যার আর্থার এডিংটন, জি.এইচ. হার্ডি, জে.ই. লিটলউড, ফ্রাঙ্ক রামসে এবং এবেনেজার কানিংহাম তার শিক্ষকদের মধ্যে ছিলেন।\n১৯৩২ সালে কোলসন রেল্প এইচ. ফাউলারের সাথে স্নাতকে কাজ শুরু করেন কিন্তু স্যার জন লেনার্ড-জোনসের কাছে চলে যান এবং তার অধীনে ১৯৩৬ সালে পিএইচডি ডিগ্রী লাভ করেন মিথেনের বৈদ্যুতিন কাঠামোর উপর কাজ করার জন্য। এই সময়ের মধ্যে তিনি ১১টি গবেষণাপত্র প্রকাশ করেছেন। তিনি আরও দুই বছর কেমব্রিজে রিসার্চ ফেলো হিসেবে কাজ চালিয়ে যান।\n\n\n== তথ্যসূত্র =="}