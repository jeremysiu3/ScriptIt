{"pageid": 1012823, "title": "সাধন দত্ত", "url": "https://bn.wikipedia.org/wiki?curid=1012823", "content": "সাধন দত্ত (ইংরেজি: Sadhan Dutt) (২৯ মে ১৯২১ - ২ জানুয়ারি ২০০৮) ছিলেন বিশিষ্ট বাঙালি শিল্পোদ্যোগী ও ডেভেলপমেন্ট কনসালটেন্ট শিল্পগোষ্ঠীর প্রতিষ্ঠাতা চেয়ারম্যান। তিনি ভারতের ইঞ্জিনিয়ারিং ও প্রযুক্তি ক্ষেত্রের বিকাশে অগ্রণী ভূমিকা পালন করেন এবং ভারতের ইঞ্জিনিয়ারিং শিল্পের অগ্রগতির নিদর্শন বিশ্বের বিভিন্ন প্রান্তে কুলজিয়ান গোষ্ঠীর মাধ্যমে প্রতিষ্ঠা করেন।\n\n\n== জীবন ও ক্যারিয়ার ==\nসাধন দত্তের জন্ম ১৯২১ খ্রিস্টাব্দের ২৯ শে মে। গুয়াহাটিতে স্কুল শিক্ষা শেষ করে বেনারস হিন্দু বিশ্ববিদ্যালয় থেকে ইঞ্জিনিয়ারিং-এ স্নাতক হন। ১৯৫০ খ্রিস্টাব্দে তিনি ফিলাডেলফিয়ার কুলজিয়ান কর্পোরেশনের ম্যানেজার পদে যোগ দেন। গত বিংশ শতকের সাতের দশকে তিনি ওই সংস্থার মালিকানা ও পরিচালনার দায়িত্ব নেন। পরে তিনি ভারতে প্রথম বেসরকারী ক্ষেত্রে পরামর্শদাতা সংস্থা তথা কনসালটেন্সি ফার্ম কুলজিয়ান কর্পোরেশনের (ইন্ডিয়া) গঠন করেন। ১৯৭৯ খ্রিস্টাব্দে এটি \"ডেভেলপমেন্ট কনসালটেন্ট\" হিসাবে আত্মপ্রকাশ করে।\nবর্তমানে ডেভেলপমেন্ট কনসালটেন্ট-কুলজিয়ান গোষ্ঠী চোদ্দটি অধীনস্থ সংস্থার মাধ্যমে তথ্য প্রযুক্তি, তথ্যপ্রযুক্তি সংক্রান্ত বিভিন্ন ক্ষেত্রে, আবাসন ক্ষেত্রের উন্নয়নে, বিদ্যুৎ কেন্দ্র সমূহের ছাই নিষ্পত্তির পদ্ধতিতে, ওষুধ শিল্পে ও স্বাস্থ্য পরিচর্যায় নিয়োজিত আছে।\nবিহারের বর্তমানের ঝাড়খণ্ডের বোকারোতে দামোদর ভ্যালি করপোরেশনের বিদ্যুৎ প্রকল্পের ইঞ্জিনিয়ারিং পরিকল্পনার রূপায়ণ তিনি করেন। তিনি পশ্চিমবঙ্গের ব্যান্ডেল তাপবিদ্যুৎ কেন্দ্রের প্রকল্পেরও অন্যতম রূপকার। গোটা দেশের তাপবিদ্যুৎ ও পরমাণু বিদ্যুৎ কেন্দ্রের নির্মাণে অগ্রগণ্য ভূমিকা ছিল। কলকাতার জন্য প্রথম মেট্রো রেলের একটি পরিকল্পনা তৈরি করে কেন্দ্রীয় সরকারের কাছে জমা দিয়েছিলেন।\n\n\n== সম্মান এবং পুরস্কার ==\nসাধন দত্ত কর্মজীবনে বহু পুরস্কারে সম্মানিত হয়েছিলেন। তিনি এশিয়াটিক সোসাইটির স্বর্ণপদক এবং নিউইয়র্ক চেম্বার অফ কমার্স থেকে 'ম্যান অফ দ্য ইয়ার' পুরস্কার পেয়েছিলেন।\n\n\n== তথ্যসূত্র =="}