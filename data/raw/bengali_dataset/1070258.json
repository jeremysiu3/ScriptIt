{"pageid": 1070258, "title": "জেফরি মার্সি", "url": "https://bn.wikipedia.org/wiki?curid=1070258", "content": "জেফরি উইলিয়াম মার্সি (ইংরেজি: Geoffrey William Marcy, জন্ম ২৯শে সেপ্টেম্বর, ১৯৫৪, সেন্ট ক্লেয়ার শোর্স, মিশিগান, মার্কিন যুক্তরাষ্ট্র) একজন মার্কিন জ্যোতির্বিজ্ঞানী। তিনি ডপলার সরণ ব্যবহার করে সৌরজগৎ বহির্ভূত গ্রহসমূহ শনাক্তকরণের কৌশল উদ্ভাবন করেন, যে কৌশল ব্যবহার করে বহুসংখ্যক নক্ষত্রজগতে বহু শত গ্রহ আবিষ্কার করা সম্ভব হয়েছে। মার্সি সৌরজগত-বহির্ভূত গ্রহসমূহের শনাক্তকরণ, আবিষ্কার ও চরিত্রায়ন ক্ষেত্রের একজন অগ্রণী বিজ্ঞানী ছিলেন। তিনি মার্কিন যুক্তরাষ্ট্রের বার্কলির ক্যালিফোর্নিয়া বিশ্ববিদ্যালয়ে জ্যোতির্বিজ্ঞানের অধ্যাপক ছিলেন। মার্সি ও তাঁর গবেষক দল বহুসংখ্যক সৌরজগৎ বহির্ভূত গ্রহ আবিষ্কার করেন। প্রথম ১০০টি শনাক্তকৃত এরূপ গ্রহের ৭০টিই তাঁরা আবিষ্কার করেছিলেন। মার্সির দল একটি সূর্য-সদৃশ নক্ষত্রকে (উপসিলন অ্যানড্রোমিডি) আবর্তনকারী প্রথম গ্রহ ব্যবস্থা আবিষ্কার করেন। মার্সি নাসা-র কেপলার মহাকাশযান অভিযানের একজন সহ-অনুসন্ধানকারী ছিলেন।\n২০০১ থেকে ২০১০ পর্যন্ত বহুসংখ্যক ছাত্রীকে যৌন হয়রানির অভিযোগ উঠলে ২০১৫ সালে মার্সি ক্যালিফোর্নিয়া বিশ্ববিদ্যালয় থেকে পদত্যাগ করেন। ২০২১ সালের মে মাসে মার্কিন জাতীয় বিজ্ঞান অ্যাকাডেমি থেকেও একই কারণে তাঁকে বহিস্কার করা হয়।\n\n\n== তথ্যসূত্র =="}