{"pageid": 1002005, "title": "সারাজী ভাষা", "url": "https://bn.wikipedia.org/wiki?curid=1002005", "content": "সারাজী বা সিরাজী উত্তরা ইন্দো-আর্য ভাষাগোষ্ঠীর অন্তর্ভুক্ত একটি ভাষা, যা মূলত উত্তর ভারতের জম্মু ও কাশ্মীর কেন্দ্রশাসিত অঞ্চলের ডোডা জেলার সারাজ অঞ্চলে বসবাসকারী সারাজি জনগোষ্ঠীর ভাষা৷ ডোডা জেলার উত্তরাংশ এবং পার্শ্ববর্তী রামবন ও কিশ্তওয়ার জেলায় এদের বসতি৷ এছাড়াও প্রায় ৫০,০০০ সারাজীভাষী হিমাচল প্রদেশের কুলু জেলায় বসবাস করেন৷\nঅন্তিম জনগণনায় সারাজী ভাষাভাষীর সংখ্যা ছিলো ১,২৪,৮৯৬ জন, যার মূলত সিংহভাগই ধর্মীয়ভাবে হিন্দু, এছাড়া সারাজ অঞ্চলে কাশ্মীরি ভাষায় কথা বলা বহু মুসলিম সম্প্রদায়ের লোকও যোগাযোগের সুবিধার্থে দ্বিতীয় ভাষা হিসাবে এই সারাজী ভাষার ব্যবহার করে থাকেন৷\nসারাজীর সাথে কাশ্মীরি ভাষার যেমন মিল রয়েছে, তেমনি ভদ্রবাহীর মতো পশ্চিমা পাহাড়ি ভাষারও মিল রয়েছে৷ তবে ইদানীং কালে অধিক মিল থাকার কারণে এটিকে পশ্চিমা পাহাড়ি ভাষাগোষ্ঠীর অন্তর্ভুক্ত করা হয়ে থাকে৷ এই ভাষাটির তিনটি প্রকৃষ্ট উপভাষা হলো ভাগোয়ালি, দেশোয়ালি এবং কোরারোয়ালি.\nসারাজীর কোনো লেখ্য সাহিত্য বা লেখ্যরূপ নেই, তবে লেখার সময়ে স্থানীয়রা আরবি লিপিতে লিখতে অধিক স্বাচ্ছন্দ্যবোধ করেন৷ লাতিন লিপিতেও ক্ষুদ্রস্তরে লেখার চল রয়েছে, আবার আনুষ্ঠানিক ক্ষেত্রে দেবনাগরী ও প্রাচীন টাকরী লিপিও ব্যবহার করা হয়ে থাকে৷\n\n\n== জনসংখ্যা ==\nসারাজী ভাষাভাষী লোক মূলত সারাজ অঞ্চলে বাস করেন৷ ২০১১ খ্রিস্টাব্দের জনগণনা অনুযায়ী ভারতে ভদ্রবাহী ভাষাভাষীর সংখ্যা ১,২৪,৮৯৬ জন, যেখানে ২০০১ খ্রিস্টাব্দে এই জনসংখ্যা ছিলো ৮৭,১৭৯ জন৷ জন সচেতনতার অভাবে যথেষ্ট সংখ্যক লোক নিজেদের কাশ্মীরি ভাষী বলে উল্লেখ করেছেন৷\n\nভারত - ১,২৪,৮৯৬\nজম্মু ও কাশ্মীর - ৭৭,৩৬২ (০.৬৩%)\nডোডা জেলা - ৫৬,৭৫৪ (১৩.৮৪%)\nঠাথরি ব্লক - ১,৩৬২\nডোডা ব্লক - ৫৫,২৮৩ (৩৪.৮৬%)\nরামবন জেলা - ১৬,৮৫৩ (৫.৯৪%)\nরামবন ব্লক - ১৬,৭৬১\nহিমাচল প্রদেশ - ৪৭,১৯২ (০.৬৯%)\nকুলু জেলা - ৪৫,২৬৪ (১০.৩৪%)\n\n\n== শ্রেণীবিন্যাস ==\nখ্রিস্টীয় বিংশ শতাব্দীর শুরুর দিকে ভাষাবিদ জর্জ আব্রাহাম গ্রিয়ার্সন এই ভাষাটির সাথে কাশ্মীরি এবং পার্শ্ববর্তী পাহাড়ি ভাষাগুলির সাথে সাদৃশ্য লক্ষ্য করেন৷ তিনি সারাজীকে কাশ্মীরি বা পাহাড়ি যে কোনো একটি গোষ্ঠীতেই রাখতে সম্মত হন৷ তবে ভৌগোলিক অবস্থান, যোগাযোগ, জনসম্পর্ক, বাচনভঙ্গি অনুসারে এটিকে কাশ্মীরির একটি উপভাষা হিসাবে গন্য করা হয়৷ \nসারাজীকে বহুল ক্ষেত্রে কাশ্মীরির উপভাষা হিসাবে গন্য করা হলেও আধুনিক ভাষাবিদরা নিজেদের গবেষণায় এটিকে পশ্চিমা পাহাড়ি ভাষাগোষ্ঠীর অন্তর্ভুক্ত করতে অধিক আগ্রহী৷ আবার সারাজীভাষীদের নিজেদের মতামত অনুসারে তারা নিজেদের ভাষার সাথে কাশ্মীরির বিশেষ মিল খুঁজতে নারাজ, শুধু তাই নয় তারা নিজেরা নিজেদের পাহাড়িভাষী বলতে অধিক স্বাচ্ছন্দ্যবোধ করেন৷\nএকটি বিকল্প প্রস্তাব অনুসারে এই ভাষাটি কাশ্মীরি ও পাহাড়ি ভাষাগোষ্ঠীর মধ্যবর্তী একটি স্বতন্ত্র ও অনন্য ভাষা৷ অনুমান করা হয় যে ভাষাটি শুরু থেকেই একটি ক্রেওল ভাষা রূপে আত্মপ্রকাশ করেছে৷\n\n\n== তথ্যসূত্র =="}