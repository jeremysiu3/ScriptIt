{"pageid": 1141922, "title": "ই.এ. চৌধুরী", "url": "https://bn.wikipedia.org/wiki?curid=1141922", "content": "চৌধুরী ইসফাকুর রহমান কুরেশী যিনি ই.এ. চৌধুরী নামে বেশী পরিচিত ছিলেন। (১৯২৮-২০০৯) বাংলাদেশ পুলিশের সাবেক মহাপরিদর্শক ছিলেন। ১৯৭৬ সালে তাঁর নেতৃত্বে ঢাকা মেট্রোপলিটন পুলিশ গঠিত হয় এবং তিনি এর প্রথম কমিশনারের দায়িত্ব পালন করেন।\n\n\n== জন্ম ==\nই এ চৌধুরী ১৯২৮ সালের ৩১ ডিসেম্বর সালে তৎকালীন ব্রিটিশ ভারতের আসামের সিলেট জেলার দক্ষিণ সুরমার দাউদপুর গ্রামের জমিদার পরিবারে জন্মগ্রহণ করেন। তার পূর্বপুরুষ হযরত শাহ দাউদ কুরেশি শাহজালালের ৩৬০ আউলিয়ার অন্যতম। তার পিতা খানবাহাদুর গৌছ উদ্দিন চৌধুরী আসাম লেজিসলেটিভ কাউন্সিলের সদস্য ছিলেন। মাতার নাম সারা খাতুন চৌধুরী। ভাই শফি আহমেদ চৌধুরী একজন ব্যবসায়ী, রাজনীতিবিদ যিনি সিলেট-৩ আসনের সাবেক সংসদ সদস্য। ভাই প্রকৌশলী ইমাম উদ্দীন আহমেদ চৌধুরী সাবেক সচিব ও তত্ত্বাবধায়ক সরকারের উপদেষ্টা ছিলেন। ভাই নাসির এ চৌধুরী বাংলাদেশের বীমা ব্যক্তিত্ব।\n\n\n== শিক্ষাজীবন ==\nই এ চৌধুরী ১৯৪৩ সালে  সিলেট সরকারি উচ্চ বিদ্যালয় থেকে মেট্রিকুলেশন পাশ করেন। পরবর্তীতে সিলেট এম সি কলেজ থেকে ১৯৪৫ সালে আই.এ. এবং ১৯৪৮ সালে ইতিহাস বিভাগে বি.এ অনার্স পরীক্ষায় উত্তীর্ণ হন। ১৯৫০ সালে তিনি ঢাকা বিশ্ববিদ্যালয় থেকে আন্তর্জাতিক সম্পর্ক বিভাগে মাস্টার্স ডিগ্রী সম্পন্ন করেন।\n\n\n== কর্মজীবন ==\nকর্মজীবনের শুরুতে তিনি ফেনী কলেজের প্রভাষক হিসেবে যোগ দেন। ১৯৫৪ সালে ই এ চৌধুরী পুলিশ বিভাগে যোগদান করেন এবং দীর্ঘ ৩২ বছর বিভিন্ন গুরুত্বপূর্ণ পদে অত্যন্ত সফলতার সঙ্গে দায়িত্ব পালন করেন। তিনি বাংলাদেশ মেট্রোপলিটন পুলিশ  এবং মহিলা পুলিশ প্রতিষ্ঠায় গুরুত্বপূর্ণ ভূমিকা পালন করেন। ১৯৭৬ সালে তাঁর নেতৃত্বে ঢাকা মেট্রোপলিটন পুলিশ  গঠিত হয় এবং তিনি এর প্রথম কমিশনার হিসেবে নিযুক্ত হন। ১৯৮৪ সালের পহেলা ফেব্রুয়ারী তারিখে তিনি বাংলাদেশ পুলিশের মহাপরিদর্শকের দায়িত্ব গ্রহণ করেন এবং ১৯৮৫ সালের ৩০ ডিসেম্বর পর্যন্ত দায়িত্ব পালন করেন।\n\n\n== পুরস্কার ==\nঢাকার সিটি এস.পি. পদে থাকাকালে ১৯৬৪ সালে অসীম সাহসিকতার জন্য তিনি পাকিস্তান পুলিশ পদকে ভূষিত হন।\n\n\n== মৃত্যু ==\n২০০৯ সালের ২৮ জানুয়ারি তিনি মৃত্যুবরণ করেন। তাঁকে হযরত শাহজালালের মাজার সংলগ্ন কবরস্থানে সমাহিত করা হয়।\n\n\n== তথ্যসূত্র ==\n৫ 'ইসফাক কুরায়শী রচনাসমগ্র' চৌধুরী ইসফাকুর রহমান কুরেশী"}