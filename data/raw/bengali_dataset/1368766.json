{"pageid": 1368766, "title": "মোহাম্মদ নাজমুল হাসান", "url": "https://bn.wikipedia.org/wiki?curid=1368766", "content": "অ্যাডমিরাল মোহাম্মদ নাজমুল হাসান (জন্মঃ ১৯৬৭) বাংলাদেশ নৌবাহিনীর বর্তমান নৌপ্রধান। তিনি ২৪ জুলাই ২০২৩ সাল থেকে তিন বছরের জন্য নৌবাহিনী প্রধান হিসেবে নিয়োগ পান। এর আগে তিনি সহকারী নৌবাহিনী প্রধান (অপারেশনস) পদে ছিলেন। এখানে যোগদানের পূর্বে তিনি চট্টগ্রাম নৌ অঞ্চলের কমান্ডার হিসেবে দায়িত্ব পালন করেন। এর আগে তিনি মালদ্বীপে বাংলাদেশের হাইকমিশনার ছিলেন। তিনি বাংলাদেশ নৌবহরের কমান্ডার হিসেবেও দায়িত্ব পালন করেন। এর আগে, তিনি নৌ সদর দপ্তরের নেভাল অপারেশনের পরিচালক এবং নেভাল ইন্টেলিজেন্সের পরিচালক ছিলেন।\n\n\n== শিক্ষা জীবন ==\nনাজমুল হাসান দেশে-বিদেশে বিভিন্ন প্রশিক্ষণ ও সামরিক কৌশলগত শিক্ষা গ্রহণ করেছেন। তিনি মিরপুরের সামরিক বাহিনী কমান্ড ও স্টাফ কলেজ এবং যুক্তরাষ্ট্রের নেভাল ওয়ার কলেজ থেকে অনার্সসহ স্টাফ কোর্স সম্পন্ন করেন। এছাড়া তিনি যুক্তরাষ্ট্র থেকে সম্মানসূচক নেভাল কমান্ড কোর্স এবং বাংলাদেশে জাতীয় প্রতিরক্ষা কোর্স সম্পন্ন করেন। তিনি চট্টগ্রাম বিশ্ববিদ্যালয় থেকে বিজ্ঞানে স্নাতক এবং জাতীয় বিশ্ববিদ্যালয় থেকে প্রতিরক্ষা শিক্ষায় স্নাতকোত্তর ডিগ্রি অর্জন করেন।\n\n\n== সামরিক জীবন ==\nনাজমুল হাসান ১৯৮৬ সালের ১ জুলাই বাংলাদেশ নৌবাহিনীতে কমিশন লাভ করেন। তিনি বাংলাদেশ নৌবাহিনীর চারটি যুদ্ধজাহাজের কমান্ডার ছিলেন। তিনি বাংলাদেশ নেভাল একাডেমি, নেভাল এভিয়েশন এবং নৌবাহিনীর স্পেশাল ফোর্স সোয়াডসের কমান্ডার ছিলেন। তিনি মালদ্বীপে রাষ্ট্রদূত হিসেবে দায়িত্ব পালনকালে সেদেশের স্বাস্থ্যমন্ত্রী আহমেদ নাসিমের সঙ্গে অ্যাস্ট্রাজেনেকা ভ্যাকসিনের জন্য একটি দ্বিপাক্ষিক চুক্তি স্বাক্ষর করেন। এর ধারাবাহিকতায়, বাংলাদেশ সশস্ত্র বাহিনীর মেডিকেল দল মালদ্বীপ সরকারের টিকাদান কর্মসূচিতে সহায়তা করার জন্য মালদ্বীপে যায়। তিনি ২০২০ সালের ১৭ মার্চ মালদ্বীপ প্রজাতন্ত্রে বাংলাদেশের হাইকমিশনারের দায়িত্ব গ্রহণ করেন এবং ২০২২ সালের জানুয়ারি পর্যন্ত দায়িত্ব পালন করেন। তিনি ২০২৩ সালের জানুয়ারিতে সহকারী নৌবাহিনী প্রধান (পার্সোনেল) পদে নিযুক্ত হন।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে মোহাম্মদ নাজমুল হাসান সম্পর্কিত মিডিয়া দেখুন।"}