{"pageid": 1081875, "title": "আব্দুল খালেক সাম্ভলী", "url": "https://bn.wikipedia.org/wiki?curid=1081875", "content": "আব্দুল খালেক সাম্ভলী (৪ জানুয়ারি ১৯৫০ – ৩০ জুলাই ২০২১) ছিলেন একজন ভারতীয় দেওবন্দি ইসলামি পণ্ডিত ও সাহিত্যিক। তিনি দারুল উলুম দেওবন্দের নায়েবে মুহতামিম হিসেবে দায়িত্ব পালন করেছিলেন। তিনি দেওবন্দ মাদ্রাসার প্রাক্তন ছাত্র ছিলেন এবং তার শিক্ষকদের মধ্যে মাহমুদ হাসান গাঙ্গুহী, মুহাম্মদ তৈয়ব কাসেমি ও সৈয়দ ফখরুদ্দিন আহমদ অন্যতম। তিনি আব্দুল মাজিদ আল-জিনদানির আত তাওহীদ গ্রন্থটি উর্দুতে অনুবাদ করেন। মুহাম্মদ নাজিব কাসেমি তার ছাত্র।\n\n\n== জীবনী ==\nআব্দুল খালেক ১৯৫০ সালের ৪ জানুয়ারি সাম্ভলে জন্মগ্রহণ করেন। তিনি সাম্ভলের মাদ্রাসা খায়রুল মাদারিস এবং মাদ্রাসা শামসুল উলুমে পড়াশোনা করেছেন। তিনি হাফিজ ফরিদুদ্দিনের তত্ত্বাবধানে কুরআন মুখস্থ করেন। ১৯৬৮ সালে তিনি দারুল উলুম দেওবন্দে ভর্তি হন এবং ১৯৭২ সালে দাওরায়ে হাদিস (স্নাতক) সমাপ্ত করেন। তিনি ১৯৭৩ সালে আরবি সাহিত্যে উচ্চতর ডিগ্রি লাভ করেন। তার শিক্ষকদের মধ্যে রয়েছেন সৈয়দ ফখরুদ্দিন আহমদ, মুহাম্মদ তৈয়ব কাসেমি এবং মাহমুদ হাসান গাঙ্গুহী।\nতিনি ১৯৭৩ সালে হাপুরের মাদ্রাসা খাদিমুল ইসলামে শিক্ষকতা শুরু করেন এবং ১৯৭৯ সালে মোরাদাবাদের মাদ্রাসা জামিয়ুল হুদায় চলে যান। ১৯৮২ সালে তিনি দারুল উলুম দেওবন্দের শিক্ষক নিযুক্ত হন। ২০০৮ সালে তিনি মাদ্রাসার নায়েবে মুহতামিম হিসেবে পদোন্নতি পান। তিনি আরবি ও উর্দু ভাষার একজন সাহিত্যিক ছিলেন এবং দেওবন্দে সুনানে ইবনে মাজাহ সহ হাদিসের পাঠ দিয়েছেন। দেওয়ানে মুতান্নবির কবিতাগুলো নিয়ে তার দেওয়া বক্তৃতা সমূহ জনপ্রিয় হয়েছিল। তার ছাত্রদের মধ্যে মুহাম্মদ নাজিব কাসেমি অন্যতম।\nতালেবানদের নারীদের স্কুল বন্ধ করা নিয়ে এক প্রশ্নের জবাবে ২০০৯ সালের মে মাসে ডেকান হেরাল্ডকে দেওয়া একটি সাক্ষাৎকারে তিনি বলেছেন, ‘আমরা নারী শিক্ষার বিরুদ্ধে নই, আমরা সহশিক্ষার বিরুদ্ধে।’ মুসলিম নারী (বিয়ে সংক্রান্ত অধিকার সুরক্ষা) বিল, ২০১৭ সম্পর্কে তিনি বলেন, শরিয়তের আদেশ পরিবর্তনের ক্ষমতা কারও নেই। তিনি আব্দুল মাজিদ আল-জিনদানির বই আত তাওহীদ উর্দুতে অনুবাদ করেছেন। মওদুদীবাদের সমালোচনা নিয়ে তার বক্তৃতা সমূহ বেশ কয়েকটি খণ্ডে প্রকাশিত হয়েছে।\n২০২১ সালের ৩০ জুলাই মজঃফরনগরে তার মৃত্যু হয়। দেওবন্দের মাজারে কাসেমিতে তাকে সমাহিত করা হয়। আবুল কাসেম নোমানী, আরশাদ মাদানি, মাহমুদ মাদানি, মুহাম্মদ সুফিয়ান কাসেমি প্রমুখ তার মৃত্যুতে শোক প্রকাশ করেছেন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\nকাসেমি, মুহাম্মদুল্লাহ (২০২০)। দারুল উলুম দেওবন্দ কি জামি ওয়া মুখতাসার তারিখ। দেওবন্দ, ভারত: শায়খুল হিন্দ একাডেমি। \nকাসেমী, সলিমুদ্দিন মাহদি। \"আল্লামা আবদুল খালেক সাম্ভলী (রহ:) জীবন ও কর্ম\"। মাসিক আত তাওহীদ। আল জামিয়া আল ইসলামিয়া পটিয়া। ১২ ডিসেম্বর ২০২১ তারিখে মূল থেকে আর্কাইভ করা। সংগ্রহের তারিখ ১২ ডিসেম্বর ২০২১। \n\n\n== বহিঃসংযোগ ==\nহযরত মাওলানা আব্দুল খালেক সাম্ভলী: ১৯৫০–২০২১  ওয়েব্যাক মেশিনে আর্কাইভকৃত ২৬ আগস্ট ২০২১ তারিখে"}