{"pageid": 1427897, "title": "থাইমিডিন", "url": "https://bn.wikipedia.org/wiki?curid=1427897", "content": "থাইমিডিন (প্রতীক dT বা dThd) একটি পাইরিমিডিন ডিঅক্সিনিউক্লিওসাইড যৌগ। এটি ডিঅক্সিথাইমিডিন, ডিঅক্সিরাইবোসিলথাইমিন বা থাইমিন ডিঅক্সিরাইবোসাইড নামেও পরিচিত। ডিঅক্সিথাইমিডাইন হল ডিএনএ নিউক্লিওসাইড টি (T) যা ডবল-স্ট্র্যান্ডেড ডিএনএ-তে ডিঅক্সিয়াডেনোসিন (A) এর সাথে যুক্ত হয়। কোষ জীববিজ্ঞানে এটি জি১/প্রাথমিক এস পর্যায়ে কোষগুলি্র সামঞ্জস্য রক্ষা করতে ব্যবহৃত হয়। উপসর্গ ডিঅএক্সি প্রায়শই বাদ দেওয়া হয় কারণ আরএনএ সংশ্লেষণের সাথে জড়িত থাইমিন নিউক্লিওটাইডের কোনো পূর্ববর্তী যৌগ নেই।\nঅ্যান্টিরেট্রোভাইরাল ড্রাগ অ্যাজিডোথাইমিডিন (এজেডটি) উৎপাদনে থাইমিডিন ব্যবহৃত হয়। আগে হেরিং শুক্রাণু থেকে বিশ্বের বেশিরভাগ থাইমিডিন উৎপাদন করা হতো। থাইমিডিন শুধুমাত্র প্রায় ডিএনএতে দেখা যায় তবে টিআরএনএর টি-লুপেও এটি দেখা যায়।\n\n\n== গঠন এবং বৈশিষ্ট্য ==\nডিঅক্সিথাইমিডিন হল একটি নিউক্লিওসাইড যা ডিঅক্সিরাইবোজ (একটি পেন্টোজ চিনি) দ্বারা গঠিত এবং পাইরিমিডিন বেস থাইমিনের সাথে যুক্ত।\nডিঅক্সিথাইমিডিন এক, দুই বা তিনটি ফসফরিক অ্যাসিড গ্রুপের সাথে যুক্ত হয়ে ফসফরাইলেটেড হতে পারে। ফসফেট মূলকের সাথে যুক্ত হবার ভিত্তিতে এরা ডিটিএমপি (ডিঅক্সি থাইমিডিন মনো ফসফেট), ডিটিটিপি, ডিটিটিপি (যথাক্রমে ডাই ও ট্রাই ফসফেটের জন্য) তৈরি করে।\nএটি কঠিন আকারে ছোট সাদা স্ফটিক হিসাবে বা সাদা স্ফটিক পাউডার হিসাবে বিদ্যমান। এটির আণবিক ওজন ২৪২.২২৯ u এবং এর গলনাঙ্ক ১৮৫°সেলসিয়াস। আদর্শ তাপমাত্রা ও চাপে (এসটিপি) ডিঅক্সিথাইমিডিনের স্থায়িত্ব খুব বেশি।\nডিঅক্সিথাইমিডিন বিষাক্ত নয়। এটি ডিএনএ-র চারটি নিউক্লিওসাইডের একটির অংশ হিসাবে প্রাকৃতিকভাবে ঘটমান যৌগসমূহের অন্তর্ভুক্ত যা সমস্ত জীবন্ত প্রাণী এবং ডিএনএ ভাইরাসে বিদ্যমান। থাইমিডিনের পরিবর্ত আরএনএতে ইউরিডিন থাকে (ইউরাসিল রাইবোজের সাথে যুক্ত থাকে)। ইউরাসিল রাসায়নিকভাবে থাইমিনের অনুরূপ। যা ৫-মিথিলুরাসিল নামেও পরিচিত। যেহেতু থাইমিন নিউক্লিওটাইডগুলি ডিএনএ (কিন্তু আরএনএ নয়) এর পূর্বসূরি তাই \"ডিঅক্সি\" উপসর্গটি প্রায়ই বাদ দেওয়া হয়। অর্থাৎ ডিঅক্সিথাইমিডিনকে প্রায়শই শুধু থাইমিডিন বলা হয়।\nথাইমিডিন একটি রাসায়নিক টেরাটোজেন (একটি এজেন্ট বা ফ্যাক্টর যা \\ভ্রূণের বিকৃতি ঘটাতে সক্ষম) হিসাবে তালিকাভুক্ত।\n\n\n== পরিবর্তিত সমাণুসমূহ ==\nআয়োডোডিঅক্সিউরিডিন হল একটি রেডিওসেনসিটাইজার। এটি  আয়নিক বিকিরণ এর কারণে ডিএনএতে ক্ষতির পরিমাণ বাড়ায়।\nএজিডোথাইমিডিন (এজেডটি) - এইচআইভি সংক্রমণের চিকিৎসায় ব্যবহৃত হয়। এজেডটি বিপরীত ট্রান্সক্রিপশনের প্রক্রিয়াকে বাধা দেয় যা এইচআইভি ভাইরাসের জীবন চক্রের একটি গুরুত্বপূর্ণ অংশ।\nরেডিওলেবেলযুক্ত থাইমিডিন (টিডিআর), যেমন ট্রাইটিয়েটেড থাইমিডিন ( ৩এইচ-টিডিআর) সাধারণত কোষ বিস্তারের পরীক্ষায় ব্যবহৃত হয়। থাইমিডিন কোষ বিভাজনে একত্রিত হয় এবং এই সংযোজন স্তর একটি তরল সিন্টিলেশন কাউন্টার ব্যবহার করে পরিমাপ করা হয় যা কোষ বিস্তারের পরিমাণের সমানুপাতিক। উদাহরণস্বরূপ লিম্ফোপ্রোলাইফারেটিভ ডিসঅর্ডারে লিম্ফোসাইটের বিস্তার এইভাবে পরিমাপ করা যেতে পারে।\nব্রোমোডিঅক্সিউরিডিন (বিআরডিইউ) হল আরেকটি থাইমিডিন সমাণু যা প্রায়শই জীবন্ত টিস্যুতে বিস্তৃত কোষ শনাক্তকরণের জন্য ব্যবহৃত হয়।\n৫-ইথিনাইল-২´-ডিঅক্সিউরিডিন (ইডিইউ) হল একটি থাইমিডিন সমাণু যা বিভাজন কোষের ডিএনএ-তে অন্তর্ভুক্ত করা হয় এবং কোষ কালচার বা জীবন্ত টিস্যুতে ডিএনএ সংশ্লেষণ পরীক্ষা করতে ব্যবহৃত হয়। ক্লিক কেমিস্ট্রি ব্যবহার করে একটি ফ্লুরোসেন্ট অ্যাজাইড সহযোগে আবদ্ধ করে এটিকে কল্পনা করা যেতে পারে, যা বিআরডিইউ অ্যান্টিবডিগুলির এপিটোপ প্রকাশ করতে ব্যবহৃত অবস্থার তুলনায় কম সক্রিয়।\nএডক্সুডিন একটি অ্যান্টিভাইরাল ঔষধ।\nটেলবিভুডাইন (বিটা- এল -২'-ডিঅক্সিথাইমিডিন বা এলডিটি) হল থাইমিডিনের অবিকৃত \"কৃত্রিম\" এল - এনানশিওমার যা দীর্ঘস্থায়ী হেপাটাইটিস বি- এর চিকিৎসায় ব্যবহৃত হত।\n\n\n== থাইমিডিন ভারসাম্যহীনতা মিউটেশন এবং পুনর্মিলনকে প্ররোচিত করে ==\nব্যাকটেরিওফাজ টি৪ বৃদ্ধির সময় অতিরিক্ত থাইমিডিনের উপস্থিতি মিউটেশন বৃদ্ধি করে। আবার বৃদ্ধির সময় থাইমিডিনের ঘাটতিও মিউটেশন সৃষ্টি করে। একটি পরীক্ষায় ডিপ্লয়েড ইস্ট স্যাকারোমাইসিস সেরেভিসিয়ার একটি থাইমিডাইলেট অক্সোট্রফ এমন পরিস্থিতিতে জন্মানো হয়েছিল যেখানে থাইমিডাইটের মাত্রা অতিরিক্ত থেকে খুব কম পর্যন্ত পরিবর্তিত হয়। থাইমিডাইলেটের উচ্চ মাত্রা মিউটাজেনিক (মিউটেশন সৃষ্টিকারী) এবং রিকম্বিনোজেনিক (রিকম্বিন্যান্ট ডিএনএ সৃষ্টিকারী) হিসাবে পরিলক্ষিত হয়েছে। আবার থাইমিডাইলেটের ঘাটতি ছিল রিকম্বিনোজেনিক কিন্তু সামান্য মিউটেজেনিক।\n\n\n== তথ্যসূত্র ==\n\n\n== বহিঃসংযোগ ==\nhttp://money.cnn.com/magazines/fortune/fortune_archive/1990/11/05/74308/index.htm"}