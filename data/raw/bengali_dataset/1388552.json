{"pageid": 1388552, "title": "সিদ্ধেশ্বর স্বামী", "url": "https://bn.wikipedia.org/wiki?curid=1388552", "content": "সিদ্ধেশ্বর স্বামী (জন্মনাম সিদ্দগোন্ডা ওগাপ্পা বিরাদার; ৫ সেপ্টেম্বর ১৯৪০ - ২ জানুয়ারি ২০২৩) একজন ভারতীয় হিন্দু লিঙ্গায়ত আধ্যাত্মিক গুরু ছিলেন। তিনি যোগ এবং আধ্যাত্মিকতার উপর শিক্ষার জন্য পরিচিত। তিনি ভারতের কর্ণাটক রাজ্যের বিজয়পুরের একটি জ্ঞানযোগাশ্রম আশ্রমের প্রধান ছিলেন। ২০১৮ সালে যখন তাকে ভারতের চতুর্থ সর্বোচ্চ বেসামরিক পুরস্কার পদ্মশ্রী দেওয়া হয়েছিল, কিন্তু সন্ন্যাসী হওয়ার কারণে তিনি তা প্রত্যাখ্যান করেন। এর আগে তিনি কর্ণাটক বিশ্ববিদ্যালয় থেকে সম্মানসূচক ডক্টরেটও প্রত্যাখ্যান করেছিলেন।\n\n\n== জীবনের প্রথমার্ধ ==\nস্বামী সিদ্দাগোন্ডা ওগাপ্পা বিরাদার ১৯৪০ সালের ৫ সেপ্টেম্বর, সাঙ্গাভা এবং ওগাপ্পা গৌড়া বিরাদারের কাছে একটি লিঙ্গায়ত কৃষক পরিবারে জন্মগ্রহণ করেন। তাঁর পিতা একজন জমিদার ছিলেন এবং তাঁর তিন পুত্র ও তিন কন্যার (মোট ছয় সন্তান) মধ্যে সিদ্ধেশ্বর জ্যেষ্ঠ ছিলেন। অল্প বয়স থেকেই তিনি আধ্যাত্মিক বিষয়ে আগ্রহী ছিলেন। নিজের বেশিরভাগ সময় হিন্দু ধর্মগ্রন্থ অধ্যয়ন এবং যোগব্যায়াম ও ধ্যান অনুশীলনে ব্যয় করতেন। ১৪ বছর বয়সে, তিনি প্রাথমিক শিক্ষা শেষ করেন এবং মল্লিকার্জুন স্বামীর আশ্রমে তার শিষ্য হিসেবে যোগদান করেন। তিনি বিজয়পুরে তার প্রাক-বিশ্ববিদ্যালয় শিক্ষা শেষ করেন এবং ধারওয়াদের কর্ণাটক বিশ্ববিদ্যালয় থেকে স্নাতক ডিগ্রি লাভ করেন। তিনি মহারাষ্ট্রের কোলহাপুরের শিবাজী বিশ্ববিদ্যালয় থেকে দর্শনে স্নাতকোত্তর ডিগ্রি অর্জন করেন।\n\n\n== ধর্মীয় জীবন ==\nসিদ্ধেশ্বর স্বামী তার দীক্ষার পর, হিন্দু ধর্মগ্রন্থ বিশেষ করে ভগবদ্গীতা এবং পতঞ্জলির যোগসূত্রের শিক্ষাগুলি অধ্যয়ন এবং অনুশীলন করতে বহু বছর অতিবাহিত করেছিলেন। এছাড়াও তিনি ভারত জুড়ে ভ্রমণ করে বক্তৃতা দেন এবং সাধারণ মানুষকে আধ্যাত্মিক জীবনে ফিরে আসতে নেতৃত্ব দেন।\nতিনি ভারতের কর্ণাটক রাজ্যের বিজয়পুরের জ্ঞানযোগাশ্রমের প্রধান ছিলেন। বিভিন্ন যৌগিক নীতির উপর তার বক্তৃতা এবং সহজ ভাষা ব্যবহার করে জটিল দার্শনিক বিষয়গুলির ব্যাখ্যা, ধর্মীয় বাধা পেরিয়ে একটি বড় অনুসারী দলকে আকৃষ্ট করেছিল। একজন হিন্দু ধর্মীয় গুরু হওয়া সত্ত্বেও, তার শিষ্যরা মুসলিম সহ বিভিন্ন ধর্মে বিস্তৃত ছিলেন যারা তার বক্তৃতা শুনতে তার আশ্রমে যেতেন। তিনি বাসভান্নার শরণ সাহিত্য এবং স্থানীয় ভাষার অন্যান্য মহাকাব্যের উপাখ্যানের উপর বক্তৃতা দেন। তিনি যীশু, আব্রাহাম এবং মোহাম্মদ সহ অন্যান্য ধর্মীয় নবীদের পাশাপাশি শঙ্করাচার্য, মাধবাচার্য এবং রামানুজাচার্যের শিক্ষা থেকেও বক্তৃতা দানে পরিচিত ছিলেন। মারাঠি এবং ইংরেজি ছাড়াও তার বেশিরভাগ ধর্মোপদেশ কন্নড়ের স্থানীয় উপভাষায় ছিল।\nযোগব্যায়াম এবং আধ্যাত্মিকতার বিষয়ে তার শিক্ষার পাশাপাশি, স্বামী তার জনহিতকর প্রচেষ্টার জন্যও পরিচিত ছিলেন, সুবিধাবঞ্চিতদের সাহায্য করার জন্য বেশ কয়েকটি দাতব্য সংস্থা প্রতিষ্ঠা করেছিলেন। তিনি ভারতীয় দর্শন ও বচন সাহিত্যের উপর ২০টিরও বেশি বই লিখেছেন । তার অনেক বক্তৃতাও বই হিসেবে প্রকাশিত হয়েছে।\n২০১৮ সালে ভারত সরকার তাকে ভারতের চতুর্থ-সর্বোচ্চ বেসামরিক পুরস্কার পদ্মশ্রী ভূষিত করেন। তিনি তা প্রত্যাখ্যান করেছিলেন এবং একজন সন্ন্যাসী বা তপস্বী হিসাবে বলেছিলেন, \"তার এই ধরনের পুরস্কারগুলিতে কোন আগ্রহ নেই\"। এর আগে তিনি কর্ণাটক বিশ্ববিদ্যালয় থেকে সম্মানসূচক ডক্টরেট প্রত্যাখ্যান করেছিলেন। তিনি কর্ণাটক সরকার কর্তৃক আশ্রমের উন্নয়নের জন্য প্রদত্ত অর্থও ফেরত দিয়েছিলেন।\n\n\n== ব্যক্তিগত জীবন এবং মৃত্যু ==\nসিদ্ধেশ্বর স্বামী জ্ঞানযোগাশ্রম আশ্রমের মধ্যে একটি দুই কক্ষের বাড়িতে থাকতেন।\nতিনি ২০২৩ সালের ২ জানুয়ারি মৃত্যুবরণ করেন। তার ইচ্ছাপত্রে তিনি তাঁর জন্য কোনও স্মৃতিসৌধ তৈরি করা করা থেকে বিরত থাকতে এবং মৃত্যু-পরবর্তী কোনও অনুষ্ঠান ছাড়াই তার দেহকে দাহ করতে অনুরোধ করেছিলেন। এজন্য আশ্রমেই তার শেষকৃত্য সম্পন্ন হয়।\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইউটিউবে জ্ঞান যোগাশ্রম"}