{"pageid": 1194847, "title": "রুঅঁ", "url": "https://bn.wikipedia.org/wiki?curid=1194847", "content": "রুঅঁ (ফরাসি: Rouen; আ-ধ্ব-ব: [ʁu.ɑ̃]) উত্তর-পশ্চিম ফ্রান্সে সেন নদীর তীরে অবস্থিত একটি শহর। এটি দেশটির নরমঁদি প্রশাসনিক অঞ্চলের ও একই সাথে সেন-মারিতিম দেপার্ত্যমঁ-র (জেলা) প্রশাসনিক কেন্দ্র। অতীতে রুঅঁ শহরটি মধ্যযুগীয় ইউরোপের বৃহত্তম এবং সবচেয়ে সমৃদ্ধ শহরগুলির মধ্যে একটি ছিল। ২০১৮ সালে রুঅঁ মহানগর এলাকার জনসংখ্যা ৭ লক্ষের কিছু বেশি ছিল। শহরের অধিবাসীরা স্থানীয় ফরাসি ভাষায় রুঅঁনে (Rouennais) নামে পরিচিত।\nখ্রিস্টীয় ৩য় শতকে সাধু মেলোঁ-র সাথে খ্রিস্টধর্মের আবির্ভাবের পর থেকে রুঅঁ শহরটি গুরুত্ব লাভ করা শুরু করে। ৮৭৬ খ্রিস্টাব্দে ভাইকিং নরমানরা শহরটিতে লুটতরাজ চালায়। এরপর মধ্যযুগে এসে এটি নরমঁদি (নরমানদের রাজ্য) অঞ্চলের রাজধানীতে পরিণত হয়। ১৩শ শতকের পর থেকে শহরটি অর্থনৈতিকভাবে তেজী হয়ে ওঠে, বিশেষ করে বস্ত্র কারখানা ও নৌবাণিজ্যের কারণে। প্রথমে ১০৬৬ সালে ও এরপর ১৪১৯ সালে আবার এটি ইংরেজদের শাসনে ছিল। শত বছরের যুদ্ধে ইংল্যান্ড ও ফ্রান্স উভয়েই রুঅঁ-কে নিজের বলে দাবি করে। ১৪৩১ সালে এখানে জান দার্ক-কে (জোন অভ আর্ক) কারাবন্দী করা হয় ও তাঁকে জীবিত পুড়িয়ে মৃত্যুদণ্ড কার্যকর করা হয়। ১৪৪৯ সালে ফরাসিরা আবার রুঅঁ করায়ত্ত করে।দ্বিতীয় বিশ্বযুদ্ধের সময় ১৯৪৪ সালে জার্মান বোমা হামলার কারণে শহরটির ব্যাপক ক্ষতি হয়। পরবর্তীতে শিল্পখাত ও ফ্রান্সের ৫ম বৃহত্তম সমুদ্রবন্দরের সুবাদে শহরটি তার হৃতমর্যাদা পুনরুদ্ধার করে। এই শহরেই পিয়ের কর্নেই ও গ্যুস্তাভ ফ্লোবের জন্ম নেন।\nমধ্যযুগীয় মর্যাদা ও দীর্ঘ স্থাপত্য ঐতিহ্যের অধিকারী রুঅঁ বর্তমানে একটি গুরুত্বপূর্ণ সাংস্কৃতিক রাজধানী। শহরের ঐতিহাসিক ভবনগুলির মধ্যে সাঁত-উঅঁ-র মঠ (১৪শ শতকে নির্মিত) ও গোথিক মহা ক্যাথেড্রালটি উল্লেখ্য; ক্যাথেড্রালটির প্রাচীনতম অংশগুলি ১১শ শতকে নির্মিত হয়েছিল। \nআরও আছে রুঅঁ-র চারুকলা জাদুঘর ও সেক দে তুর্নেল জাদুঘর। এখানে একটি মহাধর্মপ্রদেশের অধ্যক্ষের কার্যালয়, একটি আপিল আদালত ও একটি বিশ্ববিদ্যালয় আছে।\n\n\n== তথ্যসূত্র =="}