{"pageid": 1527459, "title": "উত্তর ওসেটিয়া-আলানিয়ায় ইসলাম", "url": "https://bn.wikipedia.org/wiki?curid=1527459", "content": "উত্তর ওসেটিয়া-আলানিয়ায় ইসলাম তৃতীয় সর্বাধিক প্রচারিত ধর্ম। যদিও ওসেটীয়দের বেশিরভাগই খ্রিস্টধর্ম (প্রধানত পূর্ব অর্থোডক্স ) ও তাদের পূর্বপুরুষের ধর্ম উতসদিনে বিশ্বাস করে, তবে সরকারী অনুমান অনুসারে, উত্তর ওসেটিয়া-আলানিয়ার মোট জনসংখ্যার ৩০% মুসলিম (প্রধানত সুন্নি)।  উত্তর ওশেটিয়ার উল্লেখযোগ্য কিছু মসজিদের মধ্যে রয়েছে মুখতারভ মসজিদ (সুন্নি মসজিদ), ব্লাদিকাকাজ শহরের কেন্দ্রীয় মসজিদ, বেসলান শহরের নিকটবর্তী জিলগি মসজিদ ও চেরমন মসজিদ।  \n\n\n== ইতিহাস ==\nওসেটীয়দের মধ্যে ইসলামের প্রসার সম্পর্কিত প্রাচীনতম লিখিত তথ্যগুলোর একটি পাওয়া যায় জর্জিয়ার ঐতিহাসিক ও ভূগোলবিদ বাখুশতি বাগরাতিওনির কাছে। তিনি উল্লেখ করেছেন যে, ইসলাম আগমন করলে ওসেটীয় সামন্ততন্ত্রের মাত্র কিছু অংশ ইসলাম গ্রহণ করে। তবে কৃষকদের বেশিরভাগই খ্রিস্টান রয়ে গিয়েছিল। ১৮শ শতকের দ্বিতীয়ার্ধে ওসেটীয় অভিজাতদের প্রায় সবাই ইসলামি নৈতিক ও ধর্মীয় বিধান পালন করত। ১৯শ শতকে হাজার হাজার ওসেটীয় মুসলিম তুরস্কে অভিবাসন নেয় এবং সেখানে বসতি স্থাপন করে। তাদের বেশিরভাগই সুন্নি মুসলিম ছিল। \nসোভিয়েত আমলে উত্তর ওসেটিয়ার ইসলাম ধর্মীয় ব্যক্তিদের সম্পূর্ণরূপে নির্মূল করা হয়। ১৯৮৫ সালের ২৮ ফেব্রুয়ারি ধর্মবিষয়ক কাউন্সিলের চেয়ারম্যান কনস্তান্তিন খারচেভ কমিউনিস্ট পার্টির কেন্দ্রীয় কমিটিকে জানান যে, উত্তর ওসেটিয়ায় এখন কোনো মুসলিম সম্প্রদায় নেই। \n২০১৬ সালের ১৭ মার্চ অনুষ্ঠিত মুসলমানদের পঞ্চম সম্মেলনে হাজি-মোরাত গাৎস্লাভকে নতুন মুফতি হিসেবে নির্বাচিত করা হয়। এর আগে ২০১২ ও ২০১৪ সালে পরপর দুইজন সহকারী-মুফতিকে হত্যা করা হয়েছিল। \n\n\n== জনসংখ্যা ==\nওসেটীয়দের মধ্যে মুসলিমদের সংখ্যা আনুমানিক ১৫%। সাধারণত মুসলমানদের অধিকাংশই দিগোর জাতিগোষ্ঠীর অন্তর্ভুক্ত বলে ধারণা করা হয়। তবে কিছু গবেষকের মতে, উত্তর ওসেটিয়ার পূর্বাঞ্চলে বসবাসকারী ইরোন জাতিগোষ্ঠীর মানুষদের মধ্যেও অনেক মুসলমান রয়েছে।  \nউত্তর ওসেটিয়ার প্রাক্তন মুফতি জাঁখোত খাজি খেকিলায়েভের মতে, অক্টোবর বিপ্লবের আগে ওসেটিয়ার মোট ধর্মীয় বিশ্বাসীদের মধ্যে ৪০% মুসলিম ছিল। কিছু অনুমান অনুসারে, বর্তমানও ওসেটীয়দের মধ্যে মুসলমানদের অনুপাত প্রায় ৩০-৪০%। \n\n\n== মসজিদ ==\n১৯১০ সালে উত্তর ওসেটিয়ায় মোট ৩৫টি মসজিদ ছিল। সোভিয়েত আমলে বেশিরভাগ মসজিদ বন্ধ করে দেওয়া হয় অথবা অন্য সামাজিক প্রতিষ্ঠানে রূপান্তরিত করা হয়। এছাড়া কিছু মসজিদ ধ্বংসও করা হয়েছিল।  ১৯১৭ সালের বলশেভিক বিপ্লবের পর সোভিয়েত ইউনিয়ন অন্যান্য ধর্মের মতো ইসলামকেও দমন করার চেষ্টা করে। অনেক মসজিদ ও ইসলামি ধর্মতাত্ত্বিক শিক্ষা প্রতিষ্ঠান বন্ধ করে দেওয়া হয়েছিল। তবে সোভিয়েত ইউনিয়নের পতনের পর সমাজে ব্যাপক ধর্মীয় পুনরুজ্জীবন ঘটে এবং পুনরায় প্রকাশ্যে ইসলাম পালন করা শুরু হয়।\n১৯৮০-এর দশকের শেষের দিকে মসজিদ পুনরুদ্ধারের কাজ শুরু হয়। ওসেটিয়ার রাজধানী ব্লাদিকাকাজে অবস্থিত মুখতারভ মসজিদটি বিংশ শতাব্দীর শুরুতে নির্মিত হয়েছিল। মসজিদটি নির্মাণের জন্য অর্থ দান করেছিলেন আজারবাইজানি বংশোদ্ভূত তাইকুন মুর্তুজা মুখতারভ। এটি মিশরীয় স্থাপত্যশৈলীতে নির্মিত হয় এবং উত্তর ককেশাসে এর কোনো স্থাপত্যিক উপমা নেই। ২০১৫ সালের মধ্যে উত্তর ওসেটিয়ায় নিম্নলিখিত মসজিদগুলো চালু করা হয়:\n\nব্লাদিকাকাজ জামে মসজিদ\nবেসলান শহরের মসজিদ\nমোজডোক শহরের মসজিদ\nবেসলান শহরের মসজিদ\nমজদোক শহরের মসজিদ\nএলখোটোভো গ্রামের মসজিদ\nচিকোলা গ্রামের মসজিদ\nকিজল্যর গ্রামে ৫টি মসজিদ\nজামানকুল গ্রামের মসজিদ\nজিলগি গ্রামের মসজিদ\nকার্দজিন গ্রামের মসজিদ\nব্রুট গ্রামের মসজিদ\nলেস্কিন গ্রামের মসজিদ\nলেজগোর গ্রামের মসজিদ\nনোগকাউ গ্রামের মসজিদ\nমাইস্কো গ্রাম মসজিদ\nচেরমেন গ্রামের মসজিদ\nডাচনোই গ্রাম মসজিদ\nতারস্কোই গ্রাম মসজিদ\nপ্রেডগর্নোই গ্রাম মসজিদ\nখুরিকাউ গ্রামের মসজিদ\n\n\n== আরো দেখুন ==\nরাশিয়ায় ইসলাম\nরাশিয়ায় রমজান\n\n\n== তথ্যসূত্র ==\n\n\n== বহিঃসংযোগ ==\nদক্ষিণ ওশেটিয়ায় ইসলামি শাসন"}