{"pageid": 1320720, "title": "টি জি কমলা দেবী", "url": "https://bn.wikipedia.org/wiki?curid=1320720", "content": "টি জি কমলা দেবী (জন্ম নাম থোটা গোবিন্দাম্মা; ২৯শে ডিসেম্বর ১৯৩০– ১৬ই আগস্ট ২০১২), যিনি কমলা চন্দ্র বাবু নামেও পরিচিত, ছিলেন একজন ভারতীয় ডাবিং শিল্পী, নেপথ্য সঙ্গীতশিল্পী এবং অভিনয়শিল্পী। তিনি প্রাথমিকভাবে তেলুগু চলচ্চিত্র এবং পাশাপাশি কয়েকটি তামিল চলচ্চিত্রে অবদান রেখেছিলেন। তিনি একজন প্রাক্তন পেশাদার স্তরের বিলিয়ার্ডস খেলোয়াড়ও ছিলেন এবং তিনি দুবার ভারতীয় মহিলা বিলিয়ার্ডস খেতাব জিতেছিলেন। তিনি ২০১২ সালের ১৬ই আগস্ট চেন্নাইতে স্বল্প রোগভোগের পর মারা যান।\n\n\n== জীবনী ==\nতিনি অন্ধ্র প্রদেশের চিত্তুর জেলার কারবেতিনগরমে জন্মগ্রহণ করেন। জন্মের পরে তাঁর আসল নাম ছিল থোটা গোবিন্দাম্মা। চলচ্চিত্র শিল্পে প্রবেশের পর তিনি নিজের নাম পরিবর্তন করে টি জি কমলা দেবী রাখেন। তাঁর নামের আদ্যক্ষর \"টি. জি.\" আসলে তাঁর জন্ম নামের বদলে বসেছে। তিনি ১৯৪৬ সালে আভুলা চন্দ্র বাবুকে বিয়ে করেন এবং তাঁদের পুত্রের নাম ছিল আভুলা জয়চন্দর।\n\n\n== চলচ্চিত্র জীবন ==\n\n\n=== অভিনয় ===\nতিনি একটি নাট্য দলে যোগ দিয়েছিলেন এবং কিছু পুরুষ ও মহিলা চরিত্রে অভিনয় করেছিলেন। নাটকে অভিনয়ের জন্য তিনি অনেক পদক পেয়েছিলেন। এরপরে তিনি চলচ্চিত্র জগতে চলে আসেন এবং প্রায় ৩০টি চলচ্চিত্রে অভিনয় করেন। সেগুলির বেশিরভাগই ছিল ছোটখাটো চরিত্রে। এছাড়াও তিনি একজন সুপরিচিত মঞ্চ অভিনেতা ছিলেন এবং বেশ কয়েকটি নাটক ও নাটিকায় অভিনয় করেছিলেন।\n\n\n=== সঙ্গীত শিল্পী ===\nতিনি তেলুগু এবং তামিল চলচ্চিত্রে বেশ কয়েকটি গান গেয়েছেন। একটি তেলুগু-তামিল চলচ্চিত্র পাতাল ভৈরবী, যেখানে তিনি তেলুগুতে 'ইতিহাসম ভিনারা' এবং তামিল সংস্করণে 'ইতিহাসম কায়েতাররা' গেয়েছেন।\n\n\n=== ডাবিং শিল্পী ===\nএছাড়াও তিনি একজন জনপ্রিয় ডাবিং শিল্পী ছিলেন। তিনি পদ্মিনী রামচন্দ্রন, বি. সরোজা দেবী, ললিতা এবং আরও অনেকের জন্য ডাবিংয়ে কণ্ঠ দিয়েছেন।\n\n\n== কিউ ক্রীড়া (বিলিয়ার্ডস) ==\nকমলা ছিলেন ভারতের প্রথম দিকের মহিলা কিউ ক্রীড়া খেলোয়াড়দের একজন। ১৯৫৪ সালে যখন তৎকালীন স্নুকার বিশ্ব চ্যাম্পিয়ন হোরাস লিন্ড্রাম অন্ধ্র মহাসভার আমন্ত্রণে চেন্নাই সফর করছিলেন, তখন পরিস্থিতির কারণে কমলা কিউ (বিলিয়ার্ড খেলার লাঠি) তুলে নেন এবং শ্রীমতী লিন্ড্রাম খেলার জন্য একজন মহিলা প্রতিপক্ষ পেয়ে যান। শীঘ্রই, তিনি রাজ্য এবং জাতীয় পর্যায়ের প্রতিযোগিতায় খেলার পথ তৈরি করে নেন। তারপর থেকে, তিনি চেন্নাই, বিজয়ওয়াড়া এবং বেঙ্গালুরুতে (তখন ব্যাঙ্গালোর) পুরুষদের সাথে প্রতিদ্বন্দ্বিতা করে সেই সময়ে একমাত্র মহিলা খেলোয়াড় হিসেবে বিলিয়ার্ডস ও স্নুকারে বিভিন্ন উন্মুক্ত প্রতিযোগিতায় খেলেছিলেন। তিনি ১৯৯১ এবং ১৯৯৫ সালে ভারতীয় জাতীয় বিলিয়ার্ডসে মহিলাদের শিরোপা জিতেছিলেন। তৎকালীন বিশ্ব বিলিয়ার্ডস চ্যাম্পিয়ন বব মার্শালের সাথে বেঙ্গালুরু এবং মহীশূরে প্রদর্শনী ম্যাচ খেলার অনন্য সুযোগ পেয়েছিলেন তিনি। তিনি তামিলনাড়ু রাজ্যের প্রতিনিধিত্ব করে ৬২ এবং ৬৬ বছর বয়সে বিলিয়ার্ডসে জাতীয় শিরোপা জিতেছিলেন।\n\n\n== পুরস্কার ==\nঅন্ধ্র প্রদেশ নাটক অকাদেমি তাঁকে নাটক কলা প্রপূর্ণা প্রদান করেছিল।\n\n\n== শিরোনাম সমূহ ==\nজাতীয় বিলিয়ার্ডস চ্যাম্পিয়ন: ১৯৯১, ১৯৯৫\n\n\n== চলচ্চিত্রের তালিকা ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে টি জি কমলা দেবী (ইংরেজি)\nইউটিউবে ইধিহাসম কেটীরা - টি জি কমলা দেবী পাতাল ভৈরবী চলচ্চিত্রে নৃত্য এবং সঙ্গীত পরিবেশন করেছেন"}