{"pageid": 1525210, "title": "উদয় কুমার ধর্মলিঙ্গম", "url": "https://bn.wikipedia.org/wiki?curid=1525210", "content": "উদয় কুমার ধর্মলিঙ্গম (তামিল: உதயகுமார் தர்மலிங்கம்; জন্ম ১৯৭৮) একজন ভারতীয় অধ্যাপক ও নকশাকার। ভারতীয় টাকার প্রতীকের নকশার জন্য তিনি পরিচিতি লাভ করেছেন। সংক্ষিপ্ত তালিকাভুক্ত পাঁচটি প্রস্তাবিত প্রতীকের মধ্যে তার প্রস্তাবকে নির্বাচিত করা হয়েছিল। উদয় কুমারের মতে ভারতের জাতীয় পতাকার ন্যায় তিনি এই প্রতীকের উদ্ভাবন করেছিলেন।\n২০১৯ সালের ডিসেম্বরের হিসাব অনুযায়ী তিনি আসামের আইআইটি গুয়াহাটির ডিপার্টমেন্ট অব ডিজাইনের প্রধান।\n\n\n== ব্যক্তিগত জীবন ==\nউদয় কুমার ধর্মলিঙ্গম তামিলনাড়ুর তিরুবন্নমালাইয়ের নিকট মারুরে জন্মগ্রহণ করেন আর উত্তর চেন্নাইয়ে প্রতিপালিত হন। তিনি এন. ধর্মলিঙ্গমের পুত্র, যিনি ১৯৭১ থেকে ১৯৭৬ পর্যন্ত তামিলনাড়ু বিধানসভার সদস্য ছিলেন।\n\n\n== শিক্ষা ==\nউদয় কুমার চেন্নাইয়ের লা শাতেলেন জুনিয়র কলেজে ভর্তি হয়েছিলেন। ২০০১ সালে তিনি আন্না বিশ্ববিদ্যালয়ের স্কুল অব আর্কিটেকচার অ্যান্ড প্ল্যানিঙে (এসএপি) স্থাপত্যকল্যায় স্নাতক (বিআর্ক) হয়েছিলেন। ২০০১ সালে তিনি আইআইটি বম্বের ইন্ডাস্ট্রিয়াল ডিজাইন সেন্টার (আইডিসি) থেকে ভিজুয়াল কমিউনিকেশনের উপর স্নাতকোত্তর এমডিইএস ডিগ্রি লাভ করেছিলেন। ২০১০ সালে আইডিসি থেকে তিনি পিএইচডি ডিগ্রি লাভ করেছিলেন।\n\n\n== গবেষণা ==\n\nউদয় কুমারের গবেষণার মধ্যে রয়েছে গ্রাফিক ডিজাইন, টাইপোগ্রাফি ও টাইপ ডিজাইন। তিনি বিশেষ করে তামিল টাইপোগ্রাফির প্রতি মনোযোগ দেন, আর এটাই তার পিএইচডি গবেষণার বিষয় ছিল।\nউদয় কুমার ভারতীয় টাকার প্রতীকের নকশাকার। দেবনাগরী ব্যঞ্জনবর্ণ र ও বড় হাতের লাতিন ব্যঞ্জনবর্ণ R নিয়ে তিনি প্রতীকটির উদ্ভাবন করেছেন। দেবনাগরী ও লাতিন ব্যঞ্জনবর্ণ দুটি যথাক্রমে হিন্দি रुपया (রুপয়া) ও ইংরেজি rupee (রুপি) শব্দের আদ্যক্ষর। সুতরাং ভারতীয় ও আন্তর্জাতিক উভয় ব্যবহারকারীদের পক্ষে টাকার এই প্রতীক তাৎপর্যপূর্ণ। এছাড়া দেবনাগরী বর্ণের ন্যায় টাকার প্রতীকটি মাত্রাযুক্ত। পরপর দুটি অনুভূমিক রেখা একটি সমান চিহ্ন গঠন করে যা তেরঙা জাতীয় পতাকাকে চিহ্নিত করে। ২০১০ সালের ১৫ জুলাই অম্বিকা সোনি ভারতীয় টাকার এই প্রতীক অনুমোদিত করেছিলেন।\n\n\n== তথ্যসূত্র ==\n\n\n== বহিঃসংযোগ ==\n\nHomepage of Udaya Kumar\nUdaya Kumar's design proposal for the Indian rupee sign\nOfficial announcement of the sign\nWebRupee, guidance for use of the sign on the web\nWebRupee ₹ Drupal Project  ওয়েব্যাক মেশিনে আর্কাইভকৃত ৫ নভেম্বর ২০২০ তারিখে"}