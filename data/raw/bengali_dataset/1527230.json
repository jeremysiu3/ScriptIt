{"pageid": 1527230, "title": "বিশ্ব অপ্টোমেট্রি দিবস", "url": "https://bn.wikipedia.org/wiki?curid=1527230", "content": "বিশ্ব অপ্টোমেট্রি দিবস প্রতি বছর ২৩ মার্চ বিশ্ব জুড়ে পালিত হয়। এই বিশেষ দিনটিতে বিশ্বে মানব জীবনের মান বৃদ্ধিতে চক্ষু বিশেষজ্ঞ তথা অপ্টোমেট্রিস্টদের গুরুত্বপূর্ণ ভূমিকা তুলে ধরে এবং নিয়মিত চোখের যত্নের গুরুত্বের কথা স্মরণ করিয়ে দেয়। \nদৃষ্টিশক্তি সংরক্ষণ, চোখের রোগ প্রাথমিক পর্যায়ে সনাক্তকরণ এবং চিকিৎসার ব্যবস্থা তথা চোখের সামগ্রিক স্বাস্থ্য উন্নত করাই হল অপ্টোমেট্রির লক্ষ্য। \nপ্রতি বছর ২৩ মার্চ দিনটি চক্ষু ও দৃষ্টি যত্নের গুরুত্ব সম্পর্কে সচেতনতা তৈরির একটি বিশ্বব্যাপী উদ্যোগ, যা দৃষ্টি সুরক্ষা এবং চোখের স্বাস্থ্যের উন্নয়নে চক্ষু বিশেষজ্ঞের ভূমিকা তুলে ধরে। এদিনে চোখের স্বাস্থ্য ও দৃষ্টির যত্নে চক্ষুবিশেষজ্ঞদের অবদানের স্বীকৃতি প্রদান, প্রতিরোধযোগ্য অন্ধত্ব সম্পর্কে সচেতনতা বৃদ্ধিতে, সুবিধাবঞ্চিত জনগোষ্ঠীর চক্ষু সেবা সহজলভ্য করতে এবং নিয়মিত চক্ষু পরীক্ষাকে উৎসাহিত করার লক্ষ্যে সপ্তাহব্যাপী বিভিন্ন কার্যক্রম ও অনুষ্ঠানেরও আয়োজন করা হয়।\n\n\n== ইতিহাস ==\nবিশ্বজুড়ে অপটোমেট্রি দিবসের সূচনা হয় ১৯৮৬ খ্রিস্টাব্দের ২৩ মার্চ 'ইন্টারন্যাশনাল অপ্টোমেট্রিক অ্যান্ড অপটিক্যাল লীগ'-এর উদ্যোগে। প্রসঙ্গত, জার্মানির বার্লিনে ১৯২৭ খ্রিস্টাব্দে গঠিত 'ইন্টারন্যাশনাল অপটিক্যাল লীগ'  যা ১৯৬৯ খ্রিস্টাব্দে 'ইন্টারন্যাশনাল অপ্টোমেট্রিক  অ্যান্ড অপটিক্যাল লীগ' (IOOL) এবং পরবর্তীতে ১৯৯৫ খ্রিস্টাব্দে কাউন্সিল অফ অপটোমেট্রি(WCO) নামে পরিচিত হয় এবং বর্তমানে সেন্ট লুইসস্থিত ওয়ার্ল্ড কাউন্সিল অফ অপ্টোমেট্রি  বিশ্বব্যাপী স্বাস্থ্যসেবা ব্যবস্থায় অপটোমেট্রির ক্রমবর্ধমান গুরুত্ব তুলে ধরে।  অপ্টোমেট্রির বিশ্ব সংস্থাটি বিশ্বব্যাপী চক্ষু স্বাস্থ্য এবং দৃষ্টি যত্নকে উন্নত করতে সহযোগিতা, শিক্ষা এবং সমর্থনে প্রচার করে থাকে।\n\n\n== প্রতিপাদ্য বিষয় ==\nবিশ্বব্যাপী চোখের স্বাস্থ্য ও সুস্থতার লক্ষ্যে অপ্টোমেট্রির ভূমিকার নানা দিক তুলে ধরতে বিশ্ব সংস্থাটি প্রতি বছর এক একটি থিম তথা প্রতিপাদ্য বিষয় বেছে নেয় এবং প্রচারণার জন্য সামাজিক মাধ্যমকে উৎসাহিত করে থাকে।\n\n২০২৩ খ্রিস্টাব্দ—\nসপ্তাহব্যাপীর কর্মসূচিতে 'ওয়ার্ল্ড কাউন্সিল অফ অপটোমেট্রি' থিম ঘোষণা করে-\nExpanding Optometry's role – the time is now\".\nঅপ্টোমেট্রির ভূমিকা সম্প্রসারণ... এখনই সেই সময়!\" — বিষয়টিকে লক্ষ্য করে ১৯ মার্চ থেকে ২৫ মার্চ সপ্তাহব্যাপী নানা কর্মসূচি পালিত হয়।\n\n২০২৪ খ্রিস্টাব্দ—\n\"Advancing Optometry’s Commitment to Global Eye Care\" অর্থাৎ \n\"বিশ্বব্যাপী চক্ষু চিকিৎসায় অপটোমেট্রির প্রতিশ্রুতির অগ্রগতি\"। থিমটিকে উদ্দেশ্য করে ১৭ মার্চ থেকে ২৩ মার্চ বিশ্বব্যাপী চক্ষু চিকিৎসার বিস্তৃতি এবং প্রসারে চক্ষু বিশেষজ্ঞদের Integrated People-centred Eye Care (IPEC) তথা সমন্বিত মানব-কেন্দ্রিক চক্ষু চিকিৎসা  প্রদানে জোর দেওয়ার কথা বলা হয়। \n\n২০২৫ খ্রিস্টাব্দ—\n২০২৫ খ্রিস্টাব্দের ১৭ মার্চ থেকে ২৩ মার্চ বিশ্ব অপটোমেট্রি সপ্তাহের প্রতিপাদ্য —\n\"Eyes to the Future: Optometry Improving Global Wellness\". অর্থাৎ\nভবিষ্যতে চোখ: অপটোমেট্রি বিশ্বব্যাপী সুস্থতার উন্নতিতে ঘোষণায় অপটোমেট্রির সুদূরপ্রসারী প্রভাব এবং বিশ্বব্যাপী চোখের যত্নের ভবিষ্যত গঠনে এর গুরুত্বপূর্ণ ভূমিকার উপর জোর দেওয়া হয়েছে। \n\n\n== তথ্যসূত্র =="}