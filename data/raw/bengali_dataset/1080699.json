{"pageid": 1080699, "title": "২০২০ গ্রীষ্মকালীন প্যারালিম্পিক", "url": "https://bn.wikipedia.org/wiki?curid=1080699", "content": "২০২০ গ্রীষ্মকালীন প্যারালিম্পিক (জাপানি: 2020年夏季パラリンピック会, ইংরেজি: 2020 Summer Paralympics); আনুষ্ঠানিকভাবে টোকিও ২০২০ প্যারালিম্পিক গেমস,  হলো আন্তর্জাতিক প্যারালিম্পিক কমিটি কর্তৃক পরিচালিত একটি আন্তর্জাতিক  বহু-ক্রীড়া প্রতিযোগিতা, যা গ্রীষ্মকালীন প্যারালিম্পিক গেমস এর ১৬ তম আসর। এই আসরটি জাপানের টোকিওতে ২৪ আগস্ট থেকে ৫ সেপ্টেম্বর ২০২১ এর মধ্যে অনুষ্ঠিত হয়।\nমূলত ২৫ আগস্ট থেকে সেপ্টেম্বর ২০২০ এর মধ্যে আসরটি অনুষ্ঠিত হওয়ার কথা থাকলেও, কোভিড-১৯ এর বৈশ্বিক মহামারীর কারণে অলিম্পিক এবং প্যারালিম্পিক উভয়ই ২০২০ সালের মার্চে স্থগিত করা হয়। টোকিও অঞ্চলে জরুরি অবস্থা জারি থাকায় এটি মূলত দর্শকের উপস্থিতি ব্যতীতই অনুষ্ঠিত হয়। বিপণনের উদ্দেশ্যে আসরটিকে টোকিও ২০২০ হিসেবে চিহ্নিত করা হয়েছিল। ১৯৬৪ সালের গ্রীষ্মকালীন প্যারালিম্পিকের পর এটি টোকিওতে আয়োজিত দ্বিতীয় গ্রীষ্মকালীন প্যারালিম্পিক এবং ১৯৯৮ সালের শীতকালীন প্যারালিম্পিকের পর সর্বসাকুল্যে জাপানে অনুষ্ঠিত তৃতীয় প্যারালিম্পিক।\nএই  আসরে সেইলিং ও ৭-এ-সাইড ফুটবলের পরিবর্তে প্যারালিম্পিক গেমসে ব্যাডমিন্টন এবং তায়কোয়ান্দোর প্রবর্তন দেখা যায়।\n\n\n== নিলাম প্রক্রিয়া ==\nআন্তর্জাতিক প্যারালিম্পিক কমিটি এবং আন্তর্জাতিক অলিম্পিক কমিটির মধ্যে ২০০১ সালের একটি চুক্তির অংশ হিসেবে, ২০২০ গ্রীষ্মকালীন অলিম্পিকের আয়োজককে অবশ্যই ২০২০ গ্রীষ্মকালীন প্যারালিম্পিকের আয়োজন করতে হবে   ১২৫তম আইওসি সভায় ভোট গ্রহণের পর ২০২০ গ্রীষ্মকালীন অলিম্পিক এবং প্যারালিম্পিকের আয়োজক হিসেবে টোকিওর নাম ঘোষণা করা হয়।\n\n\n== প্রস্তুতি ==\n\n\n=== পরিবহন ===\n২০১৬ গ্রীষ্মকালীন প্যারালিম্পিক এর সমাপ্তি অনুষ্ঠানের পূর্বে, টোকিওর গভর্নর ইউরিকো কইকে অলিম্পিক গেমসের উত্তরাধিকার হিসাবে টোকিওর পরিবহন ব্যবস্থা উন্নত করার পক্ষে মতামত প্রকাশ করেন। তিনি টোকিওর ফুটপাথবিহীন সংকীর্ণ সড়কপথ এবং সরু দরজা এবং নিচু ছাদ দ্বারা নির্মিত ভবনসমূহকে এই প্রক্রিয়ায় চ্যালেঞ্জ হিসাবে উল্লেখ করেছিলেন। বিশেষত, তিনি রাস্তা প্রশস্ত করার সুবিধার্থে ভূগর্ভস্থ বিদ্যুতের লাইন স্থাপনের আহ্বান জানান।\n\n\n=== স্বেচ্ছাসেবী ===\n২০২০ অলিম্পিক এবং প্যারালিম্পিক গেমসে স্বেচ্ছাসেবক হওয়ার জন্য ২০১৮ সালের ২৬শে সেপ্টেম্বর থেকে আবেদন গ্রহণ শুরু করা হয়। ২০১৯ সালের জানুয়ারি অবধি আয়োজক কমিটি সর্বমোট ১,৮৬,১০১টি আবেদনপত্র লাভ করে। ২০১৯ সালের ফেব্রুয়ারি মাসে প্রয়োজনীয় স্বেচ্ছাসেবক নির্বাচনের জন্য সাক্ষাৎকার গ্রহণের প্রক্রিয়া শুরু হয়, যাদের প্রশিক্ষণ ২০১৯ সালের অক্টোবর মাসে অনুষ্ঠিত হওয়ার কথা ছিল। অনুষ্ঠানস্থলের স্বেচ্ছাসেবকদের \"ফিল্ড কাস্ট\" নামে এবং শহরের স্বেচ্ছাসেবকদের \"সিটি কাস্ট\" নামে উল্লেখ করা হয়েছে। এই নামগুলো ১৪৯ জোড়া নামের তালিকা থেকে ৪ জোড়া নামের সংক্ষিপ্ত তালিকা তৈরির মাধ্যমে বাছাই করা হয়; অন্য তিনটি সংক্ষিপ্ত নাম ছিল \"শাইনিং ব্লু\" ও \"শাইনিং ব্লু টোকিও\", \"গেমস অ্যাঙ্কর\" ও \"সিটি অ্যাঙ্কর\" এবং \"গেমস ফোর্স\" ও \"সিটি ফোর্স\"। যারা এই আসরে স্বেচ্ছাসেবক হওয়ার জন্য আবেদন করেছিল তারা এই নামগুলো বাছাই করে নেয়।\n\n\n=== পদক ===\n২০১৯ সালের ২৫ আগস্ট, ২০২০ গ্রীষ্মকালীন প্যারালিম্পিকের জন্য পদকের নকশা উন্মোচিত হয়; অলিম্পিক পদকের মতোই, এগুলো পুনর্ব্যবহারযোগ্য ধাতু ব্যবহার করে নির্মিত হয়েছে যা একটি একটি বৈদ্যুতিন পুনর্ব্যবহার কার্যক্রমের মাধ্যমে প্রাপ্ত হয়েছে। অলিম্পিক ও প্যারালিম্পিক গেমসের পদকের নকশার জন্য দেশব্যাপী প্রতিযোগিতার পর জুনিচি কাওয়ানিশি কর্তৃক প্রেরিত নকশা গৃহীত হয়। পদকে প্যারালিম্পিকের অংশীদারি অভিজ্ঞতার প্রতীক হিসেবে ঐতিহ্যবাহী হাতপাখা দ্বারা অনুপ্রাণিত একটি নকশা রয়েছে; অন্যান্য অংশে জাপানের ভূতত্ত্বের প্রতীক হিসাবে পাথর, ফুল, কাঠ, পাতা এবং জল চাক্ষুষ এবং বাস্তবভাবে চিত্রিত করা হয়েছে। পদকের বিপরীত পৃষ্ঠে হাতপাখার নকশার একটি অবিকৃত সংস্করণ, প্যারালিম্পিক প্রতীক এবং ব্রেইল লিপি রয়েছে। যাদের দৃষ্টিশক্তির প্রতিবন্ধকতা রয়েছে তাদের সহায়তার জন্য, পদকের প্রান্ত এবং ফিতেগুলিতে যথাক্রমে সোনা, রৌপ্য এবং ব্রোঞ্জ পদকের জন্য একটি, দুটি বা তিনটি বৃত্তাকার খাঁজ এবং সিলিকনের উত্তল বিন্দু রাখা হয়েছে যাতে এগুলো সহজেই স্পর্শ দ্বারা শনাক্ত করা যায়।\n\n\n=== কোভিড-১৯ এর প্রভাব ===\n\n২০২০ গ্রীষ্মকালীন অলিম্পিক কোভিড-১৯ মহামারীর কারণে জাপানের প্রধানমন্ত্রী ইয়োশিহিদে সুগা কর্তৃক টোকিওতে জারিকৃত জরুরি অবস্থার কারণে মূলত বন্ধ দরজার আড়ালে অনুষ্ঠিত হয়। ঘোষণাটি মূলত ১২ জুলাই থেকে ২২ আগস্ট (প্যারালিম্পিক উদ্বোধনী অনুষ্ঠানের দুই দিন আগে) পর্যন্ত কার্যকর ছিল কিন্তু ২ আগস্ট, সংক্রমণের ক্রমবর্ধমান হারের কথা উল্লেখ করে সুগা ঘোষণা করেন যে বিদ্যমান জরুরি অবস্থা ৩১ আগস্ট পর্যন্ত বাড়ানো হবে এবং আরও কয়েকটি প্রশাসনিক অঞ্চলে সম্প্রসারিত করা হবে (যার মধ্যে তিনটি টোকিওর প্রতিবেশী অঞ্চল)। পরবর্তীতে বলা হয় জরুরি অবস্থা ১২ সেপ্টেম্বর (প্যারালিম্পিক গেমস শেষ হওয়ার ৭ দিন পর) পর্যন্ত সম্প্রসারণ করা হবে এবং শিযুওকা প্রশাসনিক অঞ্চলেও তা জারি হবে।\nটোকিওতে দৈনিক সংক্রমণের হার ১১ আগস্ট অবধি ৪,০০০ অতিক্রম করে; এটা প্রত্যাশিতই ছিল যে অলিম্পিকের মতো টোকিও এবং অন্যান্য অঞ্চলের ভেন্যুগুলিতে কোনও দর্শকদের উপস্থিতির অনুমতি দেওয়া হবে না। তবে আয়োজকগণ কিছু মাত্রার দর্শকের উপস্থিতির জন্য অন্যান্য বিকল্প নিয়ে আলোচনা করেন, যেমন স্থানীয় বিদ্যালয়ের শিক্ষার্থীদের অনুষ্ঠানে যোগ দেওয়ার জন্য আমন্ত্রণ জানানো (এই কার্যক্রম অলিম্পিকের সময়ও নিযুক্ত ছিল কিন্তু মহামারীর কারণে মূলত বাধাগ্রস্থ হয়)। পরে নিশ্চিত করা হয় যে টোকিও, চিবা এবং সাইতামা প্রশাসনিক অঞ্চলের ভেন্যুতে কোন দর্শকের উপস্থিতি থাকবে না। পরে শিযুওকা অঞ্চলও এই তালিকায় যুক্ত করা হয়।\n২০ আগস্ট, টোকিও আয়োজক কমিটির ডেলিভারি অফিসার হিদেমাসা নাকামুরা বলেন যে প্যারালিম্পিকের খেলোয়াড়দের জন্য কোভিড-১৯ অধিক ঝুঁকিযুক্ত হওয়ায় অলিম্পিকের তুলনায় মানব সুরক্ষা ব্যবস্থা আরও সম্প্রসারিত করা হয়েছে, কিন্তু টোকিওর হাসপাতালের ধারণক্ষমতার ক্রম-অবনতি ঘটছে।  নিউজিল্যান্ডের প্রতিনিধিদলের একজনের ভাষ্যমতে টোকিও আয়োজক কমিটি এবং আইপিসি \"সম্ভাব্য সবচেয়ে নিরাপদ এবং সুরক্ষিত পরিবেশ তৈরি করতে অক্লান্ত পরিশ্রম করেছে\"।\n\n\n=== মশাল যাত্রা ===\n২০১৯ সালের ২১ নভেম্বর মশাল যাত্রার বিস্তারিত ঘোষণা করা হয়েছিল, স্টোক ম্যান্ডেভিলে একটি ঐতিহ্যবাহী শিখা উদযাপন অনুষ্ঠিত হবে এবং জাপানের ৪৭টি প্রশাসনিক অঞ্চলের মধ্যে ৪৩টি তে ১৩ থেকে ১৭ আগস্ট ২০২০ এর মধ্যে শিখা প্রজ্বলন উৎসব অনুষ্ঠিত হবে। প্যারালিম্পিক উদ্বোধনী অনুষ্ঠানের আগ পর্যন্ত ১৮ থেকে ২১ আগস্ট, প্যারালিম্পিক ইভেন্টের সহ-আয়োজক চারটি প্রশাসনিক অঞ্চল জুড়ে মশাল যাত্রা অনুষ্ঠিত হবে। প্রতিটি অঞ্চলে আয়োজিত প্রতিটি শিখা প্রজ্বলন উৎসবের শিখা ২১ আগস্ট টোকিওতে একত্রিত করা হবে, যেখানে প্যারালিম্পিক শিখা আনুষ্ঠানিকভাবে জ্বালানো হবে। শেষ চার দিনের মশাল যাত্রা টোকিওতে শুরু হবে। মশাল যাত্রার পথ ২০২০ গ্রীষ্মকালীন অলিম্পিকের মশাল যাত্রার অনুরূপ হবে।\nফুকুশিমার অস্থায়ী আবাসন থেকে নেওয়া অ্যালুমিনিয়াম, অলিম্পিক এবং প্যারালিম্পিক শিখার জন্য মশাল তৈরিতে ব্যবহৃত হয়। এর জন্য ১০,০০০ এরও বেশি অ্যালুমিনিয়াম ব্যবহার করা হয় এবং এ উদ্দেশ্যে আয়োজকরা স্থানীয় কর্তৃপক্ষের সাথে যোগাযোগ করে দেখেন যে কোন বাড়িগুলি অব্যবহৃত অবস্থায় রয়েছে।\n\n\n== মূল পর্ব ==\n\n\n=== ক্রীড়া ===\n২০২০ গ্রীষ্মকালীন প্যারালিম্পিকে ২২ টি ক্রীড়ায ৫৪০ টি বিভাগে অনুষ্ঠিত হবে। সাইক্লিং ইভেন্ট রোড এবং ট্র্যাক শাখায় বিভক্ত করা হবে।  গোলবল, সিটিং ভলিবল এবং হুইলচেয়ার বাস্কেটবলের দলীয় ইভেন্টগুলি পুরুষ এবং নারীদের ইভেন্ট হিসাবে অব্যাহত থাকবে, হুইলচেয়ার রাগবি একটি মিশ্র ইভেন্ট হিসাবে অব্যাহত থাকবে ও ৫-এ-সাইড-ফুটবল কেবল পুরুষ প্রতিযোগীদের জন্য উন্মুক্ত থাকবে। এই আসরে কিছু ক্রীড়ায় নতুন ইভেন্ট যুক্ত বা অন্য ক্রীড়ার \nসাথে শ্রেণীবদ্ধ করা হয়েছে।\n\n\n==== নতুন ক্রীড়া ====\n২০১৪ সালের জানুয়ারি মাসে, আইপিসি প্যারালিম্পিক প্রতিযোগিতায় নতুন ক্রীড়া যুক্ত করার জন্য নিলাম শুরু করে; এর মধ্যে ছিল অ্যাম্পুটি ফুটবল, ব্যাডমিন্টন, পাওয়ার হকি, পাওয়ারচেয়ার ফুটবল এবং তায়কোয়ান্দো। এছাড়া বিদ্যমান ইভেন্টসমূহে নতুন বিভাগ যুক্ত করারও প্রস্তাব করা হয়, যার মধ্যে রয়েছে দৃষ্টিপ্রতিবন্ধীদের ম্যাচ রেসিং এবং সেইলিং এ একক প্রতিযোগিতায় মাল্টি-হাল এবং মানসিক প্রতিবন্ধকতা এবং হুইলচেয়ার শ্রেণীতে ৩x৩ বাস্কেটবল।\n২০১৫ সালের ৩১ জানুয়ারি, আইপিসি আনুষ্ঠানিকভাবে ঘোষণা করে যে ২০২০ সালের প্যারালিম্পিকে ৭-এ-সাইড ফুটবল এবং সেইলিং কে প্রতিস্থাপন করে ব্যাডমিন্টন এবং তায়কোয়ান্দো যুক্ত করা হবে (উভয়ই পর্যাপ্ত আন্তর্জাতিক খ্যাতির অভাবে বাদ দেওয়া হয়েছে)।\n\n\n=== অংশগ্রহণকারী জাতীয় প্যারালিম্পিক কমিটি ===\nরুশ ডোপবিরোধী সংস্থার পুনর্বহালের শর্ত হিসেবে ২০১৯ সালের জানুয়ারি মাসে বিশ্ব ডোপবিরোধী সংস্থা (ওয়াডা) এর কাছে সরবরাহকৃত ল্যাব তথ্যের সাথে রুশ সরকার কারচুপি করেছে বলে প্রমাণিত হওয়ার পর, ২০১৯ সালের ৯ই ডিসেম্বর, ওয়াডা রাশিয়াকে চার বছরের জন্য সকল আন্তর্জাতিক প্রতিযোগিতা থেকে নিষিদ্ধ করে। নিষেধাজ্ঞার ফলে, ওয়াডা স্বতন্ত্রভাবে ছাড়পত্র প্রাপ্ত ক্রীড়াবিদদের, একটি নিরপেক্ষ ব্যানারে ২০২০ গ্রীষ্মকালীন প্যারালিম্পিকে অংশ নেওয়ার অনুমতি দেয়, যেমনটি ২০১৮ শীতকালীন প্যারালিম্পিকে করা হয়েছিল, তবে এবার তাদের দলগত ক্রীড়ায় অংশ নেওয়ার অনুমতি দেওয়া হয় নি। ২০২১ সালের ২৬ এপ্রিল নিশ্চিত করা হয় যে রুশ ক্রীড়াবিদরা রাশিয়ান প্যারালিম্পিক কমিটির প্রতিনিধিত্ব করবে, যার সংক্ষিপ্ত নাম 'আরপিসি'।\n২০২১ সালের ৬ এপ্রিল, উত্তর কোরিয়া ঘোষণা করে যে, কোভিড-১৯ বিষয়ে উদ্বেগের কারণে তারা ২০২০ গ্রীষ্মকালীন প্যারালিম্পিকে অংশ নেবে না। ২০২১ সালের ১৬ আগস্ট, তালেবান কর্তৃক কাবুল দখলের পর থেকে দেশটিতে চলমান সহিংসতা ও অস্থিতিশীলতার কারণে আফগানিস্তানের  ক্রীড়াবিদগণ এই আসরে অংশগ্রহণ করতে ব্যর্থ হন। তবুও সংহতির প্রকাশ হিসেবে উদ্বোধনী অনুষ্ঠানে আফগানিস্তানের জাতীয় পতাকা প্রদর্শিত হয়। ২০ আগস্ট, আইপিসি নিশ্চিত করে যে কিরিবাতি, সামোয়া, টোঙ্গা এবং ভানুয়াতুও কোভিড-১৯ এর কারণে আরোপিত ভ্রমণ বিধিনিষেধের সাথে যুক্ত বাজেট সম্পর্কিত উদ্বেগের কারণে প্রতিযোগিতা থেকে সরে এসেছে; এসব দেশ থেকে জাপানে সরাসরি বিমান চলাচল বন্ধ থাকায় দেশগুলির ক্রীড়াবিদদের অস্ট্রেলিয়া হয়ে টোকিও যেতে হত ও এর ফলে সমস্ত ভ্রমণকারীদের বাধ্যতামূলকভাবে ১৪ দিনের সঙ্গনিরোধ পালন করতে হতো।\nনিম্নলিখিত ১৬৩ টি জাতীয় প্যারালিম্পিক কমিটির কমপক্ষে একজন ক্রীড়াবিদ প্রতিযোগিতায় অংশগ্রহণের যোগ্যতা অর্জন করেছে। এদের মধ্যে পাঁচটির: ভুটান, গায়ানা, প্যারাগুয়ে, সেন্ট ভিনসেন্ট ও গ্রেনাডাইন এবং মালদ্বীপ প্যারালিম্পিক গেমসে অভিষেক ঘটবে, অন্যদিকে সলোমন দ্বীপপুঞ্জ ২০১৬ গ্রীষ্মকালীন প্যারালিম্পিক থেকে বাদ পড়ার পর এটি তাদের দ্বিতীয় অংশগ্রহণ হবে।\n\n\n=== জাতীয় প্যারালিম্পিক কমিটি অনুযায়ী ক্রীড়াবিদ ===\n২৪ আগস্ট ২০২১ পর্যন্ত পাওয়া তথ্যানুসারে, এই আসরে, ১৬২টি জাতীয় প্যারালিম্পিক কমিটি থেকে ৪,৪০৩ জন ক্রীড়াবিদ অংশগ্রহণ করেন।\n\n\n=== পরীক্ষামূলক প্রতিযোগিতা ===\nঅলিম্পিক এবং প্যারালিম্পিক গেমস শুরু হওয়ার পূর্বে কিছু পরীক্ষামূলক প্রতিযোগিতা অনুষ্ঠিত হওয়ার কথা ছিল। এগুলোর সময়সূচি নির্ধারণ করা হয়েছিল জুন ২০১৯ থেকে জুন ২০২০ পর্যন্ত, ২০২০ গ্রীষ্মকালীন অলিম্পিক শুরুর আগে। নির্বাচিত প্যারালিম্পিক ক্রীড়ার সময়সূচি ছিল: অ্যাথলেটিক্স (২-৩ মে ২০২০), গোলবল (২৮-২৯ সেপ্টেম্বর ২০১৯), প্যারাট্রায়াথলন (১৫-১৮ আগস্ট ২০১৯), পাওয়ারলিফটিং (২৬-২৭ সেপ্টেম্বর ২০১৯), সাঁতার (১৬ এপ্রিল ২০২০) এবং হুইলচেয়ার রাগবি (১২-১৫ মার্চ ২০২০)। ২০১৯ সালের ফেব্রুয়ারি মাসে ঘোষণা করা হয়েছিল যে পরীক্ষামূলক প্রতিযোগিতাগুলো \"রেডি, স্টেডি, টোকিও\" ব্যানারে চিহ্নিত করা হবে। এদের মধ্যে ২২টি পরীক্ষামূলক প্রতিযোগিতার কাজে নিয়োজিত ছিল টোকিও আয়োজক কমিটি, বাকি প্রতিযোগিতাগুলো জাতীয় এবং আন্তর্জাতিক ক্রীড়া ফেডারেশন কর্তৃক পরিচালিত হয়। প্রথম পরীক্ষামূলক প্রতিযোগিতাটি ছিল ২০১৮ সালের সেপ্টেম্বর মাসে এনোশিমায় অনুষ্ঠিত নৌযান বিশ্বকাপ সিরিজ। সর্বশেষ নির্ধারিত প্রতিযোগিতা টোকিও চ্যালেঞ্জ ট্র্যাক মিট, যা মূলত ২০২০ সালের ৬ই মে তারিখে অলিম্পিক স্টেডিয়ামে অনুষ্ঠিত হওয়ার কথা ছিল। তবে ২০২০ সালের ১২ই মার্চ থেকে অনুষ্ঠিত হতে যাওয়া সকল পরীক্ষামূলক প্রতিযোগিতা কোভিড-১৯ এর কারণে স্থগিত করা হয়েছিল।\n\n\n== পদক তালিকা ==\n\n  *   স্বাগতিক (জাপান)\n\n\n== পঞ্জিকা ==\n২০১৮ সালের ১৯ অক্টোবর প্রাথমিক সময়সূচী ঘোষণা করা হয়। চূড়ান্ত সময়সূচী প্রকাশিত হয় ২০১৯ সালের ১৩ আগস্ট। \nমূল সময়সূচীতে আয়োজনের তারিখ ছিল ২৫ আগস্ট থেকে ১০ সেপ্টেম্বর ২০২০ পর্যন্ত। ২০২১ সাল পর্যন্ত অলিম্পিক স্থগিত রাখার জন্য, সকল প্রতিযোগিতা ৩৬৪ দিন বিলম্বিত হয়েছে (সপ্তাহের একই দিন সংরক্ষণের জন্য পুরো বছরের চেয়ে এক দিন কম); যার ফলে ২০২১ সালের ২৪ আগস্ট হতে ৯ সেপ্টেম্বর পর্যন্ত একটি নতুন সময়সূচী প্রকাশ করা হয়।\n\nসকল সময়সূচি জাপান মান সময় (ইউটিসি+০৯:০০) অনুযায়ী\n\n\n== আরও দেখুন ==\n২০২০ গ্রীষ্মকালীন অলিম্পিক\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\nটোকিও ২০২০ আনুষ্ঠানিক পাতা  ওয়েব্যাক মেশিনে আর্কাইভকৃত ২১ জানুয়ারি ২০১৮ তারিখে"}