{"pageid": 1523954, "title": "থেসনি খান", "url": "https://bn.wikipedia.org/wiki?curid=1523954", "content": "থেসনি খান হলেন একজন ভারতীয় অভিনেত্রী যিনি মালায়ালাম চলচ্চিত্র এবং টেলিভিশন জগতের পরিচিত মুখ। তিনি নাটকের মঞ্চেও অভিনয় করেন। ১৯৮৮ সালে ডেইজি চলচ্চিত্রের মাধ্যমে তিনি অভিনয় জগতে আত্মপ্রকাশ করেন। তিনি চরিত্রাভিনয়ের জন্য ব্যাপকভাবে পরিচিত।  ২০২০ সালে, থেসনি মালায়ালাম টিভি চ্যানেলের রিয়েলিটি টিভি অনুষ্ঠান বিগ বসের দ্বিতীয় মরসুমের একজন প্রতিযোগী ছিলেন। থেসনি বর্তমানে ইউটিউব চ্যানেল থেজবিনস-এর একজন সক্রিয় তারকা ভ্লগার ।\n\n\n== ব্যক্তিগত জীবন ==\nথেসনির বাবা আলী খান ছিলেন একজন জাদুকর। তার শৈশবকালে, থেসনি বিভিন্ন মঞ্চে পরিচালিত জাদু প্রদর্শনীতে তার বাবাকে সহায়তা করতেন।  পরে থেসনি কোচিন কলাভবনে পড়াশোনা করেন।\n\n\n== অভিনয় জীবন ==\nথেসনি খান মূলত মালয়ালম চলচ্চিত্রে তার অভিনয়ের জন্য পরিচিত। তার অভিনয় জীবন শুরু হয় ১৯৮৮ সালে, যখন তিনি ডেইজি চলচ্চিত্রের মুখ্য চরিত্র ডেইজির সহপাঠীর ভূমিকায় অভিনয় করেন। একই বছরে তিনি আপারান  এবং ভৈষালি (থোজি চরিত্রে) -এই দুই চলচ্চিত্রে অভিনয় করেন। এরপর তিনি মূন্নাম পক্ষম চলচ্চিত্রে বানী চরিত্রে অভিনয় করেন।\nপরবর্তী বছরগুলোতে থেসনি খান মালয়ালম চলচ্চিত্র জগতের অনেক প্রকল্পে ধারাবাহিকভাবে অভিনয় করেন। ১৯৮৯ সালে তিনি দশরথম সিনেমায় একজন নার্সের চরিত্রে অভিনয় করেন। এরপর ১৯৯০ সালে ইন হরিহর নগর চলচ্চিত্রে মহাদেবনের প্রেমিকার চরিত্রে অভিনয় করেন। একই বছরে তিনি শুভযাত্রা, কলিক্কালম, গজকেসরিয়োগম, স্নেহম এবং মুখম সহ আরও অনেক সিনেমায় অভিনয় করেন।\nথেসনি ১৯৯১ সালে গডফাদার চলচ্চিত্রে মার্সি চরিত্রে অভিনয় করেন। সেই বছর মুক্তিপ্রাপ্ত কিলুক্কাম্পেট্টি চলচ্চিত্রে তার বিশেষ উপস্থিতি ছিল। এন্নুম নান্মাকাল(১৯৯১) চলচ্চিত্রে তিনি সারদা চরিত্রে অভিনয় করেন।\n১৯৯২ সালে তিনি আয়ালাথে আধেহম, কল্লান কপ্পালিল থানে, এন্নোডু ইষ্টাম কুডামো এবং মাই ডিয়ার মুথাচ্চান সহ আরও আটটি সিনেমায় অভিনয় করেন।\nপরবর্তী বছরগুলোতে থেসনি খান উপ্পুকন্দম ব্রাদার্স (১৯৯৩), কাম্বোলাম (১৯৯৪), কিং সোলোমন (১৯৯৫) এবং কিরীড়মিল্লাথা রাজক্কান্মার (১৯৯৬) সহ অসংখ্য চলচ্চিত্রে গুরুত্বপূর্ণ ভূমিকা পালন করেন।\n২০০০ সালের পর থেকে তিনি বেশিরভাগ ছোট চরিত্রে অভিনয় করেছেন, যেমন কোচু কোচু সন্তোষাঙ্গাল (২০০০), সুন্দর পুরুষান (২০০১), এবং এন্নাটে চিন্থা বিষয়ম (২০০৮)। তিনি পোক্কিরি রাজা (২০১০), ডায়মন্ড নেকলেস (২০১২), তাপ্পানা (২০১২), এবং পুন্যালান আগরবাত্তিস (২০১৩) সিনেমাগুলোতেও অভিনয় করেছিলেন।\nসাম্প্রতিক বছরগুলোতে তিনি  কামত অ্যান্ড কামত(২০১৩), অমর আকবর অ্যান্টনি (২০১৫), ডারভিন্টে পরিণামম (২০১৬), ভাইয়্যা ভাইয়্যা (২০১৪) এবং মধুরা রাজা (২০১৯) সিনেমায় অভিনয় করেছেন।\n\n\n== তথ্যসূত্র =="}