{"pageid": 1401499, "title": "বাচ্চা মুন্সী", "url": "https://bn.wikipedia.org/wiki?curid=1401499", "content": "বাচ্চা মুন্সী (?-১০ই অক্টোবর, ১৯৮৭) ছিলেন একজন ভারতীয় কমিউনিস্ট রাজনীতিবিদ, যিনি ভারতের কমিউনিস্ট পার্টি (মার্কসবাদী) দলের সদস্য ছিলেন। তিনি কৃষক সভার একজন কৃষক নেতা এবং অবিভক্ত বাংলার দিনাজপুর জেলার তেভাগা আন্দোলনের একজন প্রভাবশালী ব্যক্তিত্ব। তিনি ১৯৭৭ এবং ১৯৮২ সালে পশ্চিমবঙ্গ বিধানসভার বিধায়ক নির্বাচিত হন।\n\n\n== স্বাধীনতা সংগ্রাম ও তেভাগা আন্দোলন ==\nআসল নাম মজিতুল্লাহ। রুগ্ন ক্ষেতমজুর পরিবারে জন্মগ্রহণ করেন, পরবর্তীতে বহু যুগান্তকারী আন্দোলনে সামিল হন। ১৯৩৯ সালে, বর্তমান বাংলাদেশের অবিভক্ত দিনাজপুরে, চড়া সুদ নেওয়ায় মহাজনদের বিরুদ্ধে বর্গাদারদের নিয়ে জঙ্গি আন্দোলনে ঝাঁপ দেন। তিনি ১৯৪২ সালের দুর্ভিক্ষের সময় জমিদার দেবনাথ সাহা এবং ত্রৈলোক্য সাহার মজুত ভান্ডার ভেঙে দুস্থদের মধ্যে বিতরণ করে দেন। ব্রিটিশদের নজরদারি এড়াতে স্বাধীনতা সংগ্রামী আবদুল্লাহ রসুল তাঁকে বাচ্চা মুন্সী ছদ্মনাম দেন, পরবর্তীতে তিনি এই নামেই সর্বত্র সুপরিচিত অর্জন করেন। ১৯৪৬ সালে ভূস্বামী ও ইংরেজদের অত্যাচার ও নিপীড়নের বিরুদ্ধে রংপুর জেলার নীলফামারীতে বাচ্চা মুন্সী আর নারায়ণ বর্মন-এর নেতৃত্বে তেভাগার ঐতিহাসিক প্রতিরোধ সংঘটিত হয়। তাঁর মিত্র নারায়ণ বর্মণ জমিদারদের গুলিতে শহীদ হন। পূর্ববঙ্গে তাঁর নামে মৃত্যু পরোয়ানা জারি হওয়ায় তিনি চোপড়ার দাসপাড়াতে আশ্রয় নেন। ইসলামপুর মহুকুমায় কমিউনিস্ট পার্টির প্রথম জনসভা ১৯শে নভেম্বর ১৯৫৬ সালে ধনীরহাট, চোপড়ায় সংগঠিত হয়েছিল, যেখানে প্রথমবারের মতো রক্ত-পতাকা উত্তোলন করা হয়েছিল এবং এর একজন উদ্যোক্তা ছিলেন বাচ্চা মুন্সী। তারপর তিনি ১৯৫৯ সালের খাদ্য আন্দোলন সহ অন্যান্য বিখ্যাত কার্যকলাপে সামিল হন। বাচ্চা মুন্সী ১৯৭৭ এবং ১৯৮২ সালে দুবার চোপড়া বিধানসভা থেকে নির্বাচিত হন। তিনি ১০ই অক্টোবর ১৯৮৭ সালে প্রয়াত হন।\n\n\n== নির্বাচনী ইতিহাস ==\n\n\n== উত্তরাধিকার ==\nউত্তর দিনাজপুরের চোপড়ায় অবস্থিত বাচ্চা মুন্সী স্মৃতি বালিকা বিদ্যালয়ের নামকরণ করা হয়েছে তার নামেই।\nসদর চোপড়ায় অবস্থিত সিপিআইএম-এর ১নং এরিয়া কার্যালয় এবং বালুরঘাট শহরে অবস্থিত পশ্চিম দিনাজপুর জেলা কার্যালয় উভয়ই \"বাচ্চা মুন্সি ভবন\" নামে নামাঙ্কিত।\n\n\n== তথ্যসূত্র =="}