{"pageid": 1530047, "title": "কেরা তামারা", "url": "https://bn.wikipedia.org/wiki?curid=1530047", "content": "কেরা তামারা ( বুলগেরীয়: Кера Тамара   ; আনু. ১৩৪০ - আনু. ১৩৮৯) যিনি তামারা হাতুন নামেও পরিচিত, তিনি ছিলেন একজন বুলগেরিয়ান রাজকন্যা। কেরা বুলগেরিয়ান সম্রাট ইভান আলেকজান্ডার এবং তার দ্বিতীয় স্ত্রী সারা-থিওডোরার কন্যা। কেরা তামারা অটোমান সুলতান প্রথম মুরাদের বৈধ স্ত্রী।\n\n\n== জীবন ==\nকেরা তামারা ইভান শিশমান এবং ইভান স্রাতসিমিরের বোন ছিলেন। তিনি সম্ভবত ১৩৪০ সালের দিকে জন্মগ্রহণ করেছিলেন।  জন্মসূত্রে তিনি শ্রাতসিমির রাজবংশের অংশ ছিলেন।\nকেরা তামারার প্রথম স্বামী ছিলেন দেশপতি কনস্টান্টিন। একটি তত্ত্ব অনুসারে, কেরা তামারার প্রথম স্বামী ছিলেন ভেলবাজদের দেশপতি কনস্টান্টিন দ্রাগাশ, যার কন্যা হেলেনা দ্রাগাশ বাইজেন্টাইন সম্রাট ম্যানুয়েল দ্বিতীয়কে বিয়ে করেছিলেন এবং শেষ বাইজেন্টাইন সম্রাট কনস্টান্টিন একাদশের মা হয়েছিলেন। তবে, ঐতিহাসিকরা এই তত্ত্বটি খারিজ করেছেন, কারণ ১৩৭১ সালের মধ্যেই কেরা তামারা বিধবা হয়েছিলেন, আর কনস্টান্টিন দ্রাগাশ ১৩৯৫ সালে মারা যান। তাই, ইভান আলেকজান্ডারের টেট্রায়েভানগেলিয়ায় যে দেশপতি কনস্টান্টিনকে বুলগেরিয়ার রাজকুমারীর পাশে চিত্রিত করা হয়েছে, তিনি অন্য কেউ ছিলেন।\n\n১৩৭১ সালের প্রথম দিকে যখন ইভান আলেকজান্ডার মারা যান এবং ইভান শিশমান সিংহাসনের উত্তরাধিকারী হন, তখন বুলগেরিয়ার নতুন সম্রাটের সাথে তার সম্পর্ক ঠিক করার জন্য অটোমান সুলতান প্রথম মুরাদের রাষ্ট্রদূতরা রাজধানী তারনোভোতে আসেন। সুলতান স্পষ্টতই কেরা তামারার সৌন্দর্যে মুগ্ধ হন। তিনি জানতেন যে কেরা বিধবা। তিনি দুই অঞ্চলের মধ্যে শান্তির সিলমোহর হিসেবে সুলতান কেরাকে স্ত্রী হিসাবে দাবি করেছিলেন।  ইভান শিশমান কৌশলে এই দাবি প্রত্যাহার করতে সক্ষম হন এবং সাত বছর ধরে তার সিদ্ধান্ত স্থগিত রাখেন। এই ঘটনা সম্পর্কে ১৫শ শতাব্দীর একটি বেনামী বুলগেরীয় পাণ্ডুলিপিতে উল্লেখ করা হয়েছে।\nযাইহোক, ১৩৭৮ সালে যখন তুর্কিদের প্রতিহত করার প্রচেষ্টা ব্যর্থ হয়, তখন ইভান শিশমান অনিচ্ছা সত্ত্বেও কেরা তামারাকে অটোমান রাজধানী বুরসায় সুলতানের হারেমে পাঠান।  কেরা তামারা বুরসায় তার খ্রিস্টীয় ধর্মরিতী পালন করতে সক্ষম হয়েছিলেন। বোরিল সিনাডনিক-এ তার ভাগ্যকে আত্মত্যাগ হিসেবে প্রশংসিত করা হয়েছিল।\nকেরা তামারার কবর বুরসায় অবস্থিত। তার স্বামী প্রথম মুরাদের কবরের পাশে অটোমান রাজবংশের পারিবারিক সমাধিতে তার কবরের অবস্থান। দর্শনার্থীরা এটিকে বুলগেরিয়ান সম্রাজ্ঞী মারিয়ার  সমাধি স্থান হিসেবে চেনেন। কেরা তামারার দলিল অনুসারে, তার সমাধিটি অনাবৃত রাখা ছিল এবং তার সমাধিতে যব বপন করা হয়েছিল।\n\n\n== তথ্যসূত্র =="}