{"pageid": 1113908, "title": "কামাখ্যা ঘোষ", "url": "https://bn.wikipedia.org/wiki?curid=1113908", "content": "কামাখ্যা ঘোষ ( ১৯১৬  – ১৯ এপ্রিল  ১৯৯৭) ছিলেন  ভারতীয় উপমহাদেশের  ব্রিটিশ বিরোধী স্বাধীনতা আন্দোলনের একজন অন্যতম বিপ্লবী এবং বেঙ্গল ভলানটিয়ার্স দলের সদস্য এবং এক জননায়ক। স্বাধীনতা আন্দোলনে মেদিনীপুরের জেলা ম্যাজিস্ট্রেট হত্যা মামলায় অভিযুক্ত হয়ে যাবজ্জীবন দ্বীপান্তরের সাজা প্রাপ্ত হন। \n\n\n== সংক্ষিপ্ত জীবনী ==\nকামাখ্যা ঘোষের জন্ম মেদিনীপুর শহরে। ছাত্রাবস্থায় তিনি মেদিনীপুরের গুপ্ত বিপ্লবী দলে যোগ দেন।  মেদিনীপুর কলেজে দ্বিতীয় বর্ষের ছাত্র থাকাকালে ১৯৩৩ খ্রিস্টাব্দের ২রা সেপ্টেম্বর মেদিনীপুর জেলা ম্যাজিস্ট্রেট বার্নার্ড ই জে বার্জকে হত্যার অভিযোগে অনেক বিপ্লবীর সঙ্গে গ্রেফতার হন। পুলিশ সুপার  থানা হাজতে তার উপর অমানুষিক অত্যাচার চালায়, বিচারপতির রায়ে তা স্বীকার করা হয়েছে।  ১৯৩৪ খ্রিস্টাব্দের ১০ই ফেব্রুয়ারি স্পেশাল ট্রাইবুনালের রায়ে তার এবং আরো ছয় জনের যাবজ্জীবন কারাদন্ডের সাজা হয় এবং আন্দামানে দ্বীপান্তর হয়। ১৯৪৬ খ্রিস্টাব্দে জেল থেকে মুক্তি পাওয়ার পর তিনি কমিউনিস্ট পার্টির সদস্য হন। পার্টি বেআইনি ঘোষিত হবার পর তিনি পুনরায় কারারুদ্ধ হন এবং বিভিন্ন পর্যায়ে তিনি মোট উনিশ বৎসর কারাগারে কাটিয়েছেন। কৃষক-শ্রমিক সংগঠনে নেতৃত্ব দেন। ১৯৬৭ খ্রিস্টাব্দ হতে ১৯৯১ খ্রিস্টাব্দ পর্যন্ত তিনি কমিউনিস্ট দলের সদস্য হিসাবে ছয়বার বিধানসভায় নির্বচিত হন। ১৯৬৯ খ্রিস্টাব্দ হতে ১৯৮০ খ্রিস্টাব্দ পর্যন্ত তিনি পার্টির মেদিনীপুর জেলা কমিটির সম্পাদকও ছিলেন। তিনি বিদ্যাসাগর বিশ্ববিদ্যালয় ও মেদিনীপুর কলেজ কমিটির সদস্য ছিলেন।\n\n\n== তথ্যসূত্র =="}