{"pageid": 1482397, "title": "বধিরবান্ধব অনুসংলাপ", "url": "https://bn.wikipedia.org/wiki?curid=1482397", "content": "বধিরবান্ধব অনুসংলাপ বা আরও ব্যাপক অর্থে শ্রুতি-প্রতিবন্ধীবান্ধব অনুসংলাপ বলতে সেসব অনুসংলাপকে বোঝায়, যেগুলি বিশেষভাবে বধির বা শ্রুতি-প্রতিবন্ধী ব্যক্তিদের জন্য রচনা করা হয়। অনুসংলাপ বলতে টেলিভিশন, ভিডিও পর্দা বা অন্য কোনও দৃশ্য পর্দায় কোনও সম্প্রচারিত অনুষ্ঠানে শুনতে পাওয়া সংলাপগুলির পর্দায় প্রদর্শিত ও পাঠ্য লিখিত রূপকে বোঝায়, যা সংলাপগুলিকে অক্ষরে অক্ষরে অনুসরণ করতে পারে কিংবা সম্পাদিত হতে পারে। এছাড়া সংলাপহীন গুরুত্বপূর্ণ ধ্বনির (যেমন বিশেষ আবহধ্বনি, সঙ্গীত, ইত্যাদি) বর্ণনাও এতে অন্তর্ভুক্ত থাকতে পারে (যেমন \"দীর্ঘশ্বাস\", \"হুহু বাতাস বইছে\", \"গান বাজছে\", \"মেঘের গর্জন\", \"দরজার ক্যাঁচক্যাঁচ\", ইত্যাদি)।\nউত্তর আমেরিকাতে (বিশেষ করে মার্কিন যুক্তরাষ্ট্র ও কানাডাতে) বধিরবান্ধব অনুসংলাপকে ক্যাপশনস (ইংরেজি: Captions) বলে। ব্রিটিশ ইংরেজিতে বধিরবান্ধব ও শ্রুতি-প্রতিবন্ধীবান্ধব অনুসংলাপকে সাবটাইটেলস ফর দ্য ডেফ অর হার্ড অভ হিয়ারিং (ইংরেজি: Subtitles for the deaf or hard-of-hearing, সংক্ষেপে SDH) বলা হয়। যদি ব্যবহারকারীর দ্বারা ইচ্ছামত খোলা-বন্ধ নির্বাচনের উপায় থাকে, তাহলে এগুলিকে উত্তর আমেরিকান ইংরেজিতে \"ক্লোজড ক্যাপশনস\" (ইংরেজি: Closed captions, সংক্ষেপে CC) বলে, অর্থাৎ এগুলি শুরুতে বন্ধ থাকলেও পরবর্তীতে সক্রিয় করা সম্ভব। তবে সর্বদাই সক্রিয় বা খোলা থাকলে (এবং খোলা-বন্ধ করার নির্বাচন করার উপায় না থাকলে) এগুলিকে \"ওপেন ক্যাপশনস\" বলা হয়। এইচটিএমএল ৫-এর সংজ্ঞানুযায়ী ক্যাপশনস বলতে কেবল শ্রুতি-প্রতিবন্ধীদের জন্যই নয়, বরং যে কোনও কারণে শ্রাব্যধ্বনি অনুপস্থিত থাকলে বা পরিস্কারভাবে শ্রাব্য না হলে (যেমন শব্দরুদ্ধ বা \"মিউট\" করা থাকলে) সেটির প্রদর্শিত ও পাঠ্য লিখিত রূপকে বোঝায়।\n\n\n== তথ্যসূত্র =="}