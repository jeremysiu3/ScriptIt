{"pageid": 1422324, "title": "বুতুলাহ", "url": "https://bn.wikipedia.org/wiki?curid=1422324", "content": "বুতুলাহ (আরবি: البطولة الاحترافية, ইংরেজি: Botola; এছাড়াও বুতুলাহ প্রো নামে পরিচিত) হচ্ছে মরক্কী ফুটবল অ্যাসোসিয়েশন কর্তৃক মরক্কোর পেশাদার ফুটবল ক্লাবগুলোর মধ্যকার আয়োজিত মরক্কী ফুটবল লিগ পদ্ধতির শীর্ষ স্তরের পেশাদার ফুটবল লিগ। এই লিগে মরক্কোর সর্বমোট ১৬টি পেশাদার ফুটবল ক্লাব মরক্কী ক্লাব পর্যায়ের শ্রেষ্ঠত্ব অর্জনের জন্য প্রতিদ্বন্দ্বিতা করে।\n১৯১৫ সালে প্রতিষ্ঠার পর থেকে বুতুলাহে এপর্যন্ত সর্বমোট ৩১টি দল প্রতিদ্বন্দ্বিতা করেছে, যার মধ্য হতে মাত্র ১৯টি ক্লাব এই লিগের শিরোপা জয়লাভ করেছে এবং আটটি ক্লাব একাধিকবার জয়লাভ করেছে। উইদাদ এই লিগের ইতিহাসের সবচেয়ে সফল ক্লাব, যারা সর্বমোট ২২টি শিরোপা জয়লাভ করার পাশাপাশি তেরো বার রানার-আপ হয়েছে। দ্বিতীয় স্থানে রয়েছে রয়্যাল আর্মড ফোর্সেস, যারা এপর্যন্ত তেরো বার এবং তৃতীয় স্থানে রয়েছে ক্লাব রাজা, যারা এপর্যন্ত বারো বার শিরোপা জয়লাভ করেছে। বর্তমান চ্যাম্পিয়ন রাজা ২০২২–২৩ মৌসুমে ৬৭ পয়েন্ট অর্জন করে ক্লাবের ইতিহাসে ১৩তম বারের মতো বুতুলাহের শিরোপা ঘরে তুলতে সক্ষম হয়েছিল; উক্ত মৌসুমে চ্যাম্পিয়ন রাজা হতে ১ পয়েন্ট কম অর্জন করে উইদাদ রানার-আপ হয়েছিল।\n\n\n== ইতিহাস ==\n১৯১৫ সালে মরক্কী ফুটবল চ্যাম্পিয়নশিপ নামে এই লিগটি প্রতিষ্ঠিত হয়েছিল, অতঃপর ১৯৫৬–৫৭ বুতুলাহ মৌসুমের মাধ্যমে এই লিগটি যাত্রা শুরু করেছে। বুতুলাহের উক্ত মৌসুমে সর্বমোট ষোলোটি ক্লাব দ্বৈত রাউন্ড-রবিন পদ্ধতিতে অংশগ্রহণ করেছিল। উক্ত মৌসুমে প্রতিটি ক্লাব সর্বমোট ৩০টি ম্যাচে অংশগ্রহণ করেছিল; যার মধ্যে ক্লাবগুলো একে অপরের বিরুদ্ধে দুইটি ম্যাচে মুখোমুখি হয়েছিল। ৩০তম ম্যাচদিন শেষে ৭৩ পয়েন্ট অর্জন করে পয়েন্ট তালিকার শীর্ষ স্থান অধিকারী ক্লাব হিসেবে উইদাদ প্রথম ক্লাব হিসেবে বুতুলাহের শিরোপা জয়লাভ করেছিল।\n\n\n== বিন্যাস ==\nবুতুলাহের প্রতিটি মৌসুমে সর্বমোট ১৬টি ক্লাব দ্বৈত রাউন্ড-রবিন পদ্ধতিতে অংশগ্রহণ করে। অংশগ্রহণকারী ক্লাবগুলো একে অপরের বিরুদ্ধে দুইটি ম্যাচে মুখোমুখি হয়; যার মধ্যে একটি নিজেদের মাঠে এবং অপরটি প্রতিপক্ষ দলের মাঠে অনুষ্ঠিত হয়; ক্লাবগুলো এক মৌসুমে সর্বমোট ৩০টি ম্যাচে অংশগ্রহণ করে। বুতুলাহের প্রতিটি মৌসুম বছরের আগস্ট মাস হতে পরবর্তী বছরের জুন মাস পর্যন্ত অনুষ্ঠিত হয়। ক্লাবগুলো প্রতিটি জয়ের জন্য তিন পয়েন্ট এবং ড্রয়ের জন্য এক পয়েন্ট করে অর্জন করে থাকে, হারের জন্য কোন পয়েন্ট অর্জন করে না। পয়েন্ট তালিকায় ক্লাবগুলোর অর্জিত পয়েন্টের ভিত্তিতে তাদের অবস্থান নির্ধারণ করা হয়। প্রতিটি মৌসুম শেষে পয়েন্ট তালিকায় সর্বাধিক পয়েন্ট অর্জনকারী ক্লাবটি চ্যাম্পিয়ন হিসেবে শিরোপা জয়লাভ করে। যদি দুই বা ততোধিক ক্লাব সমান পয়েন্ট অর্জন করে থাকে, তবে হেড-টু-হেড গোল পার্থক্যের মাধ্যমে পয়েন্ট তালিকায় তাদের অবস্থান নির্ধারণ করা হয়। সমতা ভঙ্গের সকল নিয়ম প্রয়োগ করার পরও যদি দুই বা ততোধিক ক্লাব পয়েন্ট তালিকায় সমতায় থাকে, তবে উক্ত ক্লাবগুলো পয়েন্ট তালিকার একই অবস্থানে আছে বলে মনে করা হয়। তবে, চ্যাম্পিয়ন ক্লাব, অবনমিত ক্লাব অথবা অন্যান্য প্রতিযোগিতায় উত্তীর্ণ ক্লাব নির্ধারণের ক্ষেত্রে যদি সমতায় থাকে, তবে একটি নিরপেক্ষ মাঠে একটি প্লে-অফ ম্যাচের মাধ্যমে ক্লাবগুলোর অবস্থান নির্ধারণ করা হয়।\nবুতুলাহের প্রতিটি মৌসুমের বিজয়ী ক্লাব পরবর্তী মৌসুমের ক্যাফ চ্যাম্পিয়নস লিগের জন্য স্বয়ংক্রিয়ভাবে উত্তীর্ণ হয়; এছাড়াও পয়েন্ট তালিকায় নিজেদের অবস্থানের ভিত্তিতে এক বা একাধিক ক্লাব ক্যাফ চ্যাম্পিয়নস লিগ এবং ক্যাফ কনফেডারেশন কাপের জন্য উত্তীর্ণ হয়। বুতুলাহে অংশগ্রহণ করার পাশাপাশি ক্লাবগুলো মরক্কী ঘরোয়া ফুটবল কাপ মরক্কী থ্রোন কাপেও অংশগ্রহণ করে।\nফুটবল লিগ পদ্ধতির মাধ্যমে মরক্কী ফুটবল লিগ পদ্ধতির শীর্ষ স্তরের লিগ বুতুলাহ এবং দ্বিতীয় স্তরের লিগ বুতুলাহ ২ উন্নয়ন ও অবনমনের মাধ্যমে একে অপরের সাথে সম্পর্কিত। প্রতিটি মৌসুম শেষে, বুতুলাহের পয়েন্ট তালিকায় সর্বনিম্ন পয়েন্ট অর্জনকারী দুইটি ক্লাব স্বয়ংক্রিয়ভাবে বুতুলাহ ২ অবনমিত হয়; পক্ষান্তরে, উক্ত মৌসুমে বুতুলাহ ২ চ্যাম্পিয়ন এবং রানার-আপ ক্লাব স্বয়ংক্রিয়ভাবে বুতুলাহে উন্নীত হয়।\n\n\n== পরিসংখ্যান ==\n\n\n=== চ্যাম্পিয়ন ===\n\nপ্রতিষ্ঠার পর থেকে এপর্যন্ত সর্বমোট ১৯টি ক্লাব বুতুলাহে শিরোপা জয়লাভ করেছে; যার মধ্যে ৮টি ক্লাব একাধিকবার জয়লাভ করেছে। বুতুলাহের ইতিহাসের সবচেয়ে সফল ক্লাব হচ্ছে উইদাদ, যারা এপর্যন্ত ২২টি শিরোপা জয়লাভ করেছে। দ্বিতীয় স্থানে রয়েছে রয়্যাল আর্মড ফোর্সেস, যারা এপর্যন্ত ১৩ বার এবং তৃতীয় স্থানে রয়েছে ক্লাব রাজা, যারা এপর্যন্ত ১২ বার শিরোপা জয়লাভ করেছে।\n\n\n=== ক্লাব অনুযায়ী ===\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}