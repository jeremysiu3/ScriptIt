{"pageid": 1532972, "title": "মন্টসেরাটে ইসলাম", "url": "https://bn.wikipedia.org/wiki?curid=1532972", "content": "মন্টসেরাটে ইসলাম একটি সংখ্যালঘু ধর্ম হিসেবে বিবেচিত হয়। ক্যারিবীয় সাগরে অবস্থিত এই ছোট দ্বীপরাষ্ট্রটির জনসংখ্যাও খুবই সীমিত। পিউ রিসার্চ সেন্টারের ২০০৯ সালের একটি জরিপ অনুসারে, দ্বীপটির মোট জনসংখ্যার মাত্র ০.১% মানুষ নিজেদের ইসলাম ধর্মের অনুসারী হিসেবে পরিচয় দেয়। ২০১৮ সালের হিসাব অনুযায়ী, মন্টসেরাটের জনসংখ্যা ছিল প্রায় ৪,৬৪৯ জন, যার মধ্যে মুসলিমদের সংখ্যা ছিল অত্যন্ত নগণ্য; আনুমানিক ৪-৫ জনের মতো। \n২০০১ সালের দিকে যুক্তরাষ্ট্রের সেন্ট্রাল ইন্টেলিজেন্স এজেন্সি (সিআইএ) যে পরিসংখ্যান প্রকাশ করেছিল, তার মধ্যে মন্টসেরাটের প্রধান ধর্ম হিসেবে খ্রিস্টধর্মকে উল্লেখ করা হয়। খ্রিস্টানদের মধ্যে সংখ্যাগরিষ্ঠ অংশ হল প্রোটেস্ট্যান্ট, যারা মোট জনসংখ্যার ৬৭.১%। এর মধ্যে অ্যাঙ্গলিকীয় ২১.৮%, মেথডীয় অনুসারী ১৭%, পেন্টকস্টাল ১৪.১%, সেভেন্থ ডে এডভান্টিস্ট ১০.৫% ও চার্চ অব গড ৩.৭%। ক্যাথলিক খ্রিস্টানদের সংখ্যা ১১.৬%। এছাড়াও রাস্তাফারি ১.৪% ও অন্যান্য ধর্মের অনুসারী ৬.৫%, নাস্তিক বা ধর্মহীন ২.৬% এবং ধর্মীয় পরিচয় প্রকাশ না করা ব্যক্তির সংখ্যা ছিল ১০.৮%। \n\n\n== ইতিহাস ==\nমন্টসেরাট দ্বীপে ইসলামের আগমন ঘটে ১৭শ শতকে ঔপনিবেশিক যুগে। মূলত ১৬৬০ এর দশকে ফরাসিরা দ্বীপটিতে আখ চাষ শুরু করে এবং এর জন্য আফ্রিকা থেকে বিপুল সংখ্যক দাস নিয়ে আসে। এই দাসদের মধ্যে অনেকেই মুসলিম ছিলেন। এভাবেই মুসলমানরা প্রথম মন্টসেরাটে পা রাখেন। দ্বীপে আগত মুসলিমরা ইসলাম প্রসারে তেমন উল্লেখযোগ্য ভূমিকা পালন না করলেও নিজেদের মাঝে সীমিত পরিসরে ইসলাম পালন করত। ১৬৭৮ সালে দ্বীপে দাসের সংখ্যা ছিল প্রায় ১,০০০ জন; কিন্তু ১৮০০ সালের মধ্যে তা বেড়ে দাঁড়ায় প্রায় ৭,০০০-এ। এই সময়ে কালো আফ্রিকীয় দাসদের সংখ্যা শ্বেতাঙ্গদের চেয়ে বহুগুণ বেড়ে যায়। তবে ১৭৮৩ সাল থেকে মন্টসেরাট পুরোপুরি ব্রিটিশ উপনিবেশে পরিণত হয় এবং ফ্রান্স দ্বীপটি ছেড়ে চলে যেতে বাধ্য হয়। এরপর ১৮৩৪ সালে ব্রিটিশ সাম্রাজ্য তাদের উপনিবেশগুলোতে দাসপ্রথা বিলুপ্ত করে। পরে ১৯শ শতকে বিশ্বব্যাপী চিনির দাম কমে যাওয়ার পর দ্বীপটির অর্থনীতি মারাত্মকভাবে ক্ষতিগ্রস্ত হয়। তখন বিকল্প চাষ হিসেবে দ্বীপে লেবুর চাষ শুরু হয় এবং দ্বীপটিতে ‘মন্টসেরাট লাইম জুস’ নামে একটি জনপ্রিয় রফতানি পণ্য উৎপাদিত হতে থাকে। নতুন বসতিদের মাঝে জমি বিক্রি করা হয় এবং দ্বীপ জুড়ে লেবুচাষকে উৎসাহিত করা হয়। \n১৯৯৫ সালের ১৮ জুলাই সুফ্রিয়ে হিলস নামে একটি সক্রিয় আগ্নেয়গিরি মন্টসেরাটে অগ্নুৎপাত ঘটায়, যার ফলে দ্বীপটির দক্ষিণ অংশে ব্যাপক ধ্বংস সাধিত হয়। দ্বীপের রাজধানী প্লাইমাউথসহ বহু এলাকা ধ্বংসপ্রাপ্ত হয় এবং জানমালের ব্যাপক ক্ষতি সাধিত হয়। এই প্রাকৃতিক বিপর্যয়ের ফলে দ্বীপটির প্রায় দুই-তৃতীয়াংশ জনসংখ্যা স্থানান্তরিত হয়ে আশেপাশের দ্বীপ; যেমন অ্যান্টিগা, অন্যান্য ক্যারিবীয় দ্বীপপুঞ্জ ও যুক্তরাজ্যে চলে যায়। এর ফলে সেখানকার মুসলিম জনসংখ্যাও হ্রাস পায়। বর্তমান কেবল স্থানীয় ৪-৫ জন মুসলিম সেখানে বাস করেন বলে জানা যায়। তবে বেশ কিছু মুসলিম অভিবাসী দ্বীপটিতে বসবাস করেন, যারা এর নাগরিক নয়। \n\n\n== বর্তমান ==\nবর্তমানে মন্টসেরাটে মুসলিম সম্প্রদায়ের সংখ্যা খুবই কম হলেও তাদের উপস্থিতি এই দ্বীপের ইতিহাসের সঙ্গে গভীরভাবে জড়িত। ইসলাম ধর্মাবলম্বীদের এই ছোট উপস্থিতিতিও প্রমাণ করে যে, ইসলাম আফ্রিকার মুসলিম দাসদের মাধ্যমে বড় বড় ভূখণ্ডসহ এমন ছোট দ্বীপপুঞ্জেও ছড়িয়ে পড়েছিল। দ্বীপে এখনো কোনো মসজিদ বা ইসলামি কেন্দ্র প্রতিষ্ঠিত হয়নি। \n\n\n== আরো দেখুন ==\nআমেরিকায় ইসলাম\nইউরোপে ইসলাম\nযুক্তরাজ্যে ইসলাম\n\n\n== তথ্যসূত্র =="}