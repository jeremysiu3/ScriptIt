{"pageid": 1033502, "title": "ভিটালি ইয়ানেল্ট", "url": "https://bn.wikipedia.org/wiki?curid=1033502", "content": "ভিটালি ইয়ানেল্ট (জার্মান উচ্চারণ: [vi:talɪ janɛlt], জার্মান: Vitaly Janelt; জন্ম: ১০ মে ১৯৯৮) হলেন একজন জার্মান পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব ব্রেন্টফোর্ড এবং জার্মানি অনূর্ধ্ব-২১ দলের হয়ে একজন মধ্যমাঠের খেলোয়াড় হিসেবে খেলেন। তিনি মূলত একজন রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় রক্ষণভাগের খেলোয়াড় এবং বাম পার্শ্বীয় রক্ষণভাগের খেলোয়াড় হিসেবে খেলে থাকেন।\nজার্মান ফুটবল ক্লাব বার্কফেল্ডারের যুব পর্যায়ের হয়ে খেলার মাধ্যমে ইয়ানেল্ট ফুটবল জগতে প্রবেশ করেছেন এবং পরবর্তীকালে হাগেন আরেন্সবুর্গ, হামবুর্গার এবং আরবি লাইপৎসিশের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৬–১৭ মৌসুমে, জার্মান ক্লাব আরবি লাইপৎসিশ ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ১ মৌসুম অতিবাহিত করেছেন; আরবি লাইপৎসিশ ২-এর হয়ে তিনি ৬ ম্যাচে অংশগ্রহণ করেছেন। ২০১৬–১৭ মৌসুমেই তিনি আরবি লাইপৎসিশের মূল দলে অন্তর্ভুক্ত হলেও একটি ম্যাচেও অংশগ্রহণ করেননি। অতঃপর ২০১৬–১৭ মৌসুমে তিনি ধারে বোখুমে যোগদান করেছেন, পরবর্তীকালে ২০১৮–১৯ মৌসুমে তিনি বোখুমের সাথে চুক্তি স্বাক্ষর করেছেন, যেখানে তিনি ৩৩ ম্যাচে ২টি গোল করেছেন। ২০২০–২১ মৌসুমে, তিনি বোখুম হতে ইংরেজ ক্লাব ব্রেন্টফোর্ডে যোগদান করেছেন।\n২০১৩ সালে, ইয়ানেল্ট জার্মানি অনূর্ধ্ব-১৫ দলের হয়ে জার্মানির বয়সভিত্তিক পর্যায়ে অভিষেক করেছিলেন।\nদলগতভাবে, ইয়ানেল্ট এপর্যন্ত ১টি শিরোপা জয়লাভ করেছেন, যা তিনি জার্মানির বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nভিটালি ইয়ানেল্ট ১৯৯৮ সালের ১০ই মে তারিখে জার্মানির হামবুর্গে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nইয়ানেল্ট জার্মানি অনূর্ধ্ব-১৫, জার্মানি অনূর্ধ্ব-১৭, জার্মানি অনূর্ধ্ব-১৯, জার্মানি অনূর্ধ্ব-২০ এবং জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০১৩ সালের ১৩ই মে তারিখে তিনি নেদারল্যান্ডস অনূর্ধ্ব-১৫ দলের বিরুদ্ধে ম্যাচে জার্মানি অনূর্ধ্ব-১৫ দলের হয়ে আন্তর্জাতিক পর্যায়ে অভিষেক করেছেন। জার্মানি অনূর্ধ্ব-১৭ দলের হয়ে তিনি ২০১৫ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে তার দল উক্ত প্রতিযোগিতায় শুধুমাত্র ১৬ দলের পর্ব পর্যন্ত অংশগ্রহণ করতে সক্ষম হয়েছিল; উক্ত প্রতিযোগিতায় তিনি ৪ ম্যাচে অংশগ্রহণ করেছিলেন। তিনি জার্মানি অনূর্ধ্ব-২০ দলের হয়ে ২০১৭–১৮ অনূর্ধ্ব-২০ এলিট লিগের শিরোপা জয়লাভ করেছেন, যার মাধ্যমে তার উক্ত প্রতিযোগিতার ইতিহাসে প্রথমবারের মতো শিরোপা ঘরে তুলতে সক্ষম হয়েছিল। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের জার্মানি অনূর্ধ্ব-২১ দলে স্থান পেয়েছেন। নেদারল্যান্ডস অনূর্ধ্ব-১৫ দলের বিরুদ্ধে তার অভিষেক ম্যাচেই তিনি জার্মানির বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nডিএফবিতে ভিটালি ইয়ানেল্ট (ইংরেজি) (এছাড়াও জার্মান ভাষায় উপলব্ধ) \nভিটালি ইয়ানেল্ট – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ভিটালি ইয়ানেল্ট  (ইংরেজি)  \nসকারবেসে ভিটালি ইয়ানেল্ট (ইংরেজি) \nওয়ার্ল্ডফুটবল.নেটে ভিটালি ইয়ানেল্ট (ইংরেজি) \nইএসপিএন এফসিতে ভিটালি ইয়ানেল্ট (ইংরেজি)"}