{"pageid": 1022941, "title": "জ্যাক ক্রলি", "url": "https://bn.wikipedia.org/wiki?curid=1022941", "content": "জ্যাক ক্রলি (ইংরেজি: Zak Crawley; জন্ম: ৩ ফেব্রুয়ারি, ১৯৯৮) গ্রেটার লন্ডনের ব্রোমলি এলাকায় জন্মগ্রহণকারী ইংরেজ পেশাদার আন্তর্জাতিক ক্রিকেটার। তিনি ইংল্যান্ড ক্রিকেট দলের অন্যতম সদস্য । ২০১০-এর দশকের শেষদিক থেকে ইংল্যান্ডের পক্ষে আন্তর্জাতিক ক্রিকেটে অংশগ্রহণ করেছেন। নভেম্বর, ২০১৯ সালে নিউজিল্যান্ড সফরে ইংল্যান্ডের পক্ষে সিরিজের দ্বিতীয় টেস্টে তার অভিষেক ঘটে।\nঘরোয়া প্রথম-শ্রেণীর ইংরেজ কাউন্টি ক্রিকেটে কেন্ট দলের প্রতিনিধিত্ব করেন ছয় ফুট পাঁচ ইঞ্চি উচ্চতার অধিকারী জ্যাক ক্রলি। দলে তিনি মূলতঃ ডানহাতি ব্যাটসম্যান হিসেবে খেলছেন। এছাড়াও,তিনি  ডানহাতে অফ ব্রেক বোলিংয়ে পারদর্শী ।\n\n\n== শৈশবকাল ==\nলন্ডনের দক্ষিণ-পূর্বাঞ্চলীয় এলাকা ব্রমলি এলাকায় তার জন্ম। নিউ বিকন স্কুল ও টনব্রিজ স্কুলে অধ্যয়ন করেছেন তিনি। জ্যাক ক্রলি কেন্টের অনূর্ধ্ব-১৩ দলের পক্ষে প্রতিনিধিত্ব করেন ও কেন্ট ক্রিকেট একাডেমি থেকে স্নাতকধারী হন। হোমসডেল ক্রিকেট ক্লাব, নকহল্ট ক্রিকেট ক্লাব ও সেভেনওকস ভাইনের পক্ষে ক্লাব ক্রিকেটে অংশ নিয়েছেন।\n২০১৩ সালে ১৫ বছর বয়সে ঐ কাউন্টির পক্ষে দ্বিতীয় একাদশে অভিষেক ঘটে। ২০১৫ সাল শেষে ক্লাবের পক্ষে প্রথমবারের মতো পেশাদারী পর্যায়ে চুক্তিবদ্ধ হন। এ সময়ে তিনি দ্বিতীয় একাদশের খেলোয়াড় হিসেবে নিয়মিতভাবে খেলতেন ও লন্ডন প্রকল্পের আওতাধীন ইংল্যান্ড এলিট প্লেয়ার ডেভেলপম্যান্টে তাকে অন্তর্ভুক্ত করা হয়।\n১৭ বছর বয়সে অক্টোবর, ২০১৫ সালে পেশাদারী পর্যায়ে কেন্টের পক্ষে খেলার জন্যে চুক্তিবদ্ধ হন। এরপূর্বে কেন্ট ক্রিকেট একাডেমির শিক্ষার্থী ছিলেন তিনি। মে, ২০১৭ সালে রয়্যাল লন্ডন ওয়ান-ডে কাপে এসেক্সের বিপক্ষে লিস্ট এ ক্রিকেটে তিনি প্রথম খেলেন। এরপর মৌসুমের শেষদিকে ক্যান্টারবারি উইকে সফররত ওয়েস্ট ইন্ডিজ একাদশের মুখোমুখি হন। ৬ আগস্ট, ২০১৭ তারিখে ১৬৬তম ক্যান্টারবারি ক্রিকেট উইকে প্রথম-শ্রেণীর ক্রিকেটে অভিষেক ঘটে তার। অভিষেক ইনিংসে তিনি ৬২ রানের চিত্তাকর্ষক ইনিংস উপহার দেন। একই মাসের শেষদিকে কেন্টের সদস্যরূপে কাউন্টি চ্যাম্পিয়নশীপে প্রথমবারের মতো খেলেন তিনি। ঐ মৌসুমের শেষদিকে চারটি কাউন্টি খেলায় অংশ নেয়ার পর অক্টোবর, ২০১৭ সালে কেন্টের সাথে চুক্তির মেয়াদ বৃদ্ধিতে স্বাক্ষর করেন।\n২০১৬-১৭ মৌসুমের শীতকালে ওয়েস্টার্ন অস্ট্রেলিয়ান গ্রেড ক্রিকেটে ওয়েম্বলি ডিস্ট্রিক্টসের পক্ষে খেলেন। ১৭ মে, ২০১৭ তারিখে ক্যান্টারবারির সেন্ট লরেন্স গ্রাউন্ডে এসেক্সের বিপক্ষে কেন্টের সদস্যরূপে রয়্যাল লন্ডন কাপে অংশ নেয়ার মাধ্যমে বড়দের খেলায় প্রথম অংশ নেন।\n\n\n== রিজিওন্যাল সুপার৫০ প্রতিযোগিতায় অংশগ্রহণ ==\n২০১৮ সালের শুরুতে ওয়েস্ট ইন্ডিজে অনুষ্ঠিত রিজিওন্যাল সুপার৫০ প্রতিযোগিতায় কেন্ট দলের পক্ষে খেলেন। কেন্টের প্রতিযোগিতার প্রথম খেলায় লিস্ট এ ক্রিকেটে নিজস্ব প্রথম অর্ধ-শতরানের সন্ধান পান তিনি। ৩১ জানুয়ারি, ২০১৮ তারিখে গায়ানার বিপক্ষে উদ্বোধনী ব্যাটসম্যান হিসেবে ৬০ রান সংগ্রহ করেন।\nএরপর, ঐ প্রতিযোগিতায় দলের তৃতীয় খেলায় লিওয়ার্ড আইল্যান্ডসের বিপক্ষে ৯৯ রানে অপরাজিত থাকেন। তবে দূর্ভাগ্যজনকভাবে ও অখেলোয়াড়ীসুলভ মনোভাবের কারণে বিতর্কিত ঘটনায় খেলাটি শেষ হয়। নর্থ সাউন্ডে অনুষ্ঠিত প্রতিপক্ষীয় লিওয়ার্ড আইল্যান্ডসের বোলার ওয়াইড বল ছুঁড়লে তার শতরানের সুযোগ নষ্ট হয়ে যায়। তিনি কেন্টের সাথে ৯৮ রানে থাকাকালে দুইটি ওয়াইড ও দলের জয়ের জন্য চার রান এবং পরবর্তীতে ফিল্ডার বলকে বাউন্ডারিতে পরিণত করলে তাকে নিজস্ব সেরা ৯৯ রানে থাকতে হয়।\n\n\n== প্রথম-শ্রেণীর ক্রিকেট ==\n২০১৭ সাল থেকে জ্যাক ক্রলি’র প্রথম-শ্রেণীর খেলোয়াড়ী জীবন চলমান রয়েছে। শীর্ষসারির ব্যাটসম্যান জ্যাক ক্রলিকে কৌশলগতভাবে বেশ শক্তিধর ব্যাটসম্যানরূপে চিত্রিত করা হয়েছিল। পাশাপাশি, সহজাত ভঙ্গীমায় স্ট্রোক মারতে দক্ষ ছিলেন। নিউজিল্যান্ড সফরে ইংল্যান্ডের টেস্ট দলে অন্তর্ভুক্তিকালে জ্যাক ক্রলি’র পরিসংখ্যান অনেকাংশেই ব্যতিক্রম ছিল। এ সফরে তিনি বেশ দক্ষতার স্বাক্ষর রাখেন। ২১ বছর বয়সে তার এ অন্তর্ভুক্তিতে ইংল্যান্ড দলের শীর্ষসারির জন্যে বেশ প্রয়োজন ছিল।\n২০১৮ সালে কেন্টের পক্ষে নিয়মিতভাবে খেলেন। ঐ মৌসুমে দলের উত্তরণের সবকটি প্রথম-শ্রেণীর খেলাসহ সীমিত ওভারের খেলায়ও মাঝেমধ্যেই অংশ নিতেন। ইনিংস প্রতি ৩১.৪৬ গড়ে ৭৫৫ রান তুলে কাউন্টি চ্যাম্পিয়নশীপে দলের তৃতীয় সর্বোচ্চ রান সংগ্রাহকে পরিণত হন। দুইবার নব্বুইয়ের কোটায় বিদেয় নেবার পর অবশেষে নিজমাঠে শেষ খেলায় নিজস্ব প্রথম প্রথম-শ্রেণীর ক্রিকেটে শতক হাঁকান। সেপ্টেম্বর ক্যান্টারবারির সেন্ট লরেন্স গ্রাউন্ডে গ্ল্যামারগনের বিপক্ষে ১৬৮ রান তুলেছিলেন তিনি। ঐ মৌসুম শেষে তার চুক্তির মেয়াদ বর্দ্ধিত করা হয়।\nএরপর, ২০১৮-১৯ মৌসুমের শীতকালে নিউ সাউথ ওয়েলস গ্রেড ক্রিকেটে অংশ নেন। সিডনি ক্রিকেট ক্লাবের পক্ষে প্রতিযোগিতার দ্রুততম শতক হাঁকানোর নতুন রেকর্ড গড়েন। সাদারল্যান্ড ডিস্ট্রিক্ট ক্রিকেট ক্লাবের বিপক্ষে টি২০ কাপের খেলায় ৪২ বলে ১০০ রান করেন তিনি।\n\n\n== স্বর্ণালী সময় ==\n২০১৮ ও ২০১৯ সালের কাউন্টি ক্রিকেটে তার ব্যাটিং গড়ে ৩৫-এর নিচে থাকলেও জ্যাক ক্রলিকে সম্ভাব্য আন্তর্জাতিক ব্যাটসম্যান হিসেবে দেখা হয়েছিল।\n২০১৯ সালের শুরুতে কাউন্টি চ্যাম্পিয়নশীপের খেলায় কেন্টের পক্ষে বেশ কয়েকটি খেলায় সুন্দর ব্যাটিং নৈপুণ্য প্রদর্শন করেন। তিনি তিনটি শতরান সহযোগে ৩৪.১৬ গড়ে রান তুলেন। এ পর্যায়ে তার প্রথম-শ্রেণীর গড় ছিল ৩১.২৭। তন্মধ্যে, দুইটি শতরান আসে জেমস প্যাটিনসন ও জ্যাক বলকে নিয়ে গড়া নটিংহ্যামশায়ার এবং রায়ান সাইডবটম ও হেনরি ব্রুকস সমৃদ্ধ ওয়ারউইকশায়ারের শক্ত বোলিং আক্রমণ মোকাবেলা করে। ফাস্ট বোলিংয়ের বিপক্ষে বেশ সফল ছিলেন। পুল ও কাটের মারে এ দক্ষতা সাদা বলের খেলায়ও অব্যাহত রাখেন। ফলশ্রুতিতে, দ্য হান্ড্রেডের উদ্বোধনী আসরে লন্ডন স্পিরিটের পক্ষে খেলার জন্যে মনোনীত হন।\nক্যান্টারবারিতে সফররত অস্ট্রেলীয় একাদশের বিপক্ষে ইংল্যান্ড লায়ন্স দলের সদস্যরূপে খেলেন। এটিই ইংল্যান্ডের যে-কোন দলের পক্ষে তার প্রথম অংশগ্রহণ ছিল। ঐ মৌসুমে কাউন্টি চ্যাম্পিয়নশীপে ৮২০ রান সংগ্রহ করেছিলেন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে দশটি টেস্টে অংশগ্রহণ করেছেন জ্যাক ক্রলি। ২৯ নভেম্বর, ২০১৯ তারিখে হ্যামিল্টনে স্বাগতিক নিউজিল্যান্ড দলের বিপক্ষে টেস্ট ক্রিকেটে অভিষেক ঘটে তার। ২২ জানুয়ারি, ২০২১ তারিখে গালেতে স্বাগতিক শ্রীলঙ্কা দলের বিপক্ষে সর্বশেষ টেস্টে অংশ নেন তিনি। এখনো তাকে কোন ওডিআইয়ে অংশগ্রহণ করার সুযোগ দেয়া হয়নি।\nসেপ্টেম্বর, ২০১৯ সালে নিউজিল্যান্ড গমনার্থে তাকে ইংল্যান্ডের টেস্ট দলে ঠাঁই দেয়া হয়। ঐ সফরে চারজন নবাগত খেলোয়াড়ের অন্যতম ছিলেন তিনি। প্রস্তুতিমূলক খেলায় একটি শতক হাঁকান। এরফলে, ২৯ নভেম্বর, ২০১৯ তারিখে সেডন পার্কে সিরিজের দ্বিতীয় টেস্টে তাকে দলে রাখা হয়। হ্যামিল্টনে খেলা শুরুর পূর্বমুহূর্তে আঘাতে জর্জড়িত জস বাটলারের স্থলাভিষিক্ত হন তিনি। অভিষেক খেলায় তিনি মাত্র এক রান তুলতে সক্ষম হন। ছয় নম্বরে ব্যাটিংয়ে নেমেছিলেন তিনি।\n\n\n== দক্ষিণ আফ্রিকা গমন ==\nডিসেম্বর ও জানুয়ারিতে দক্ষিণ আফ্রিকা সফরে তাকে দলে রাখা হয়। ২০১৯-২০ মৌসুমের ঐ সফরে উদ্বোধনী ব্যাটসম্যান রোরি বার্নস আঘাতের কবলে পড়লে সিরিজের দ্বিতীয় টেস্টে স্বাগতিক দক্ষিণ আফ্রিকার বিপক্ষে নিজস্ব দ্বিতীয় টেস্টে অংশ নেন। এ পর্যায়ে তিনি উদ্বোধনী ব্যাটসম্যান হিসেবে খেলেন। বেশ ফুরফুরে মেজাজে খেলেন। শর্ট-পিচ বোলিংয়ের বিপক্ষে তার সাহসী মনোভাবের কারণে প্রশংসা পান। তবে, ব্যাটিংয়ে তার কিছু ছোটখাটো ত্রুটিও দৃষ্টিগোচরীভূত হয়। খেলায় তিনি ৪ ও ২৫ রান তুলেন। এছাড়াও, শেষ ইনিংসে দুইটি গুরুত্বপূর্ণ ক্যাচ তালুবন্দী করেছিলেন তিনি।\nউপর্যুপরী পাঁচ ইনিংসে ক্রমাগত নিজের টেস্ট সংগ্রহকে স্ফীত করেন। সিরিজের বাদ-বাকী দুই টেস্টেও তাকে খেলানো হয়। তন্মধ্যে, শেষ খেলায় নিজস্ব প্রথম টেস্ট অর্ধ-শতরানের ইনিংস উপহার দেন তিনি। জোহেন্সবার্গ টেস্টে প্রথম অর্ধ-শতরানের ইনিংস খেলেন। ঐ টেস্টে ডম শিবলিকে সাথে নিয়ে ডিসেম্বর, ২০১৬ সালের পর ইংল্যান্ডের প্রথম শতরানের উদ্বোধনী জুটি গড়েন। এছাড়াও, ২০১২ সালের পর উদ্বোধনী জুটিতে উভয়ের পঞ্চাশোর্ধ্ব রানের কৃতিত্ব গড়েন।\n\n\n== ওয়েস্ট ইন্ডিজের মুখোমুখি ==\nমার্চ, ২০২০ সালে কেন্টের সাথে তিন-বছরের বর্দ্ধিত চুক্তিতে আবদ্ধ হন। মে মাসে কোভিড-১৯ বৈশ্বিক মহামারি চলাকালে ইংল্যান্ডের আন্তর্জাতিক সময়সূচীকে ঘিরে প্রশিক্ষণের উদ্দেশ্যে ৫৫ জন খেলোয়াড়ের অন্যতম হিসেবে তাকে রাখা হয়। জুন মাসে সফরকারী ওয়েস্ট ইন্ডিজ দলের বিপক্ষে টেস্ট সিরিজকে ঘিরে ইংল্যান্ডের ৩০ জন খেলোয়াড়ের অন্যতম হিসেবে নিবীড় অনুশীলনের জন্যে তাকে রাখা হয়।\nঐ গ্রীষ্মে তিনি প্রথম দুই টেস্টে অংশ নেন। তন্মধ্যে, প্রথম টেস্টের দ্বিতীয় ইনিংসে ব্যক্তিগত সংগ্রহকে স্ফীত করে ৭৬-এ নিয়ে যান। এরপর, আগস্টে সফরকারী পাকিস্তান দলের বিপক্ষে সিরিজের দ্বিতীয় টেস্টে অংশ নেন। বৃষ্টিবিঘ্নিত ঐ খেলায় তিনি অর্ধ-শতরান করেন। ঐ খেলাটি ড্রয়ে পরিণত হয়। পরের খেলায় নিজস্ব অষ্টম টেস্টে প্রথম শতক লাভ করেন।\n\n\n== তথ্যসূত্র ==\n\n\n== আরও দেখুন ==\nস্যাম বিলিংস\nগ্রাহাম অনিয়ন্স\nসারে কাউন্টি ক্রিকেট ক্লাব\nঅ্যাশেজ সিরিজের তালিকা\nইংরেজ টেস্ট ক্রিকেটারদের তালিকা\nআনুষ্ঠানিক কাউন্টি চ্যাম্পিয়নশীপ বিজয়ী দলের তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে জ্যাক ক্রলি  (ইংরেজি)\nক্রিকেটআর্কাইভে জ্যাক ক্রলি   (সদস্যতা প্রয়োজনীয়) (ইংরেজি)"}