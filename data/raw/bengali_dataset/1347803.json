{"pageid": 1347803, "title": "শাহ-ই-আলম", "url": "https://bn.wikipedia.org/wiki?curid=1347803", "content": "শাহ-ই-আলম একজন বাংলাদেশী কৃষিবিদ ও বাংলাদেশ কৃষি বিশ্ববিদ্যালয়ের জেনেটিক্স অ্যান্ড প্ল্যান্ট ব্রিডিং বিভাগের অবসরপ্রাপ্ত অধ্যাপক। তিনি শেরেবাংলা কৃষি বিশ্ববিদ্যালয় ও সিটি ইউনিভার্সিটির সাবেক উপাচার্য। বর্তমানে তিনি শান্ত-মারিয়াম ইউনিভার্সিটি অব ক্রিয়েটিভ টেকনোলজির উপাচার্য হিসেবে দায়িত্ব পালন করছেন।\n\n\n== প্রাথমিক জীবন ==\nআলম ১৯৫৩ সালে বরিশাল জেলায় জন্মগ্রহণ করেন। তিনি বাংলাদেশ কৃষি বিশ্ববিদ্যালয় থেকে ১৯৭৪ সালে বিএসসি কৃষি (স্নাতক) ও ১৯৭৫ সালে এমএসসি ডিগ্রি লাভ করেন। তিনি ইনস্টিটিউট অব অ্যাগ্রোনমি, রোমানিয়া থেকে ১৯৮২ সালে থেকে প্ল্যান্ট ব্রিডিং বিষয়ে পিএইচডি ডিগ্রি অর্জন করেন এবং যুক্তরাজ্যের ইউনিভার্সিটি অব সোয়ানসি থেকে ১৯৯২ সালে বায়োটেকনোলজি বিষয়ে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nশাহ-ই-আলম ১৯৭৮ সালে বাংলাদেশ কৃষি বিশ্ববিদ্যালয়ের জেনেটিক্স অ্যান্ড প্ল্যান্ট ব্রিডিং বিভাগের প্রভাষক হিসেবে কর্মজীবন শুরু করেন। এরই ধারাবাহিকতায় তিনি বিশ্ববিদ্যালয়টির অধ্যাপক হন ও ২০১৮ সালে অবসর লাভ করেন।\nঅধ্যাপনার পাশাপাশি তিনি জেনেটিক্স অ্যান্ড প্ল্যান্ট ব্রিডিং বিভাগের প্রধান, সহকারী প্রভোস্ট, সহকারী প্রক্টর, বাংলাদেশ কৃষি বিশ্ববিদ্যালয় রিসার্চ সিস্টেমের পরিচালক, বাংলাদেশ কৃষি বিশ্ববিদ্যালয় শিক্ষক সমিতির সাধারণ সম্পাদক ও কোষাধ্যক্ষ, বিশ্ববিদ্যালয় শিক্ষক ফেডারেশনের মহাসচিব, বাংলাদেশ অ্যাসোসিয়েশন ফর দ্য অ্যাডভান্সমেন্ট অব সায়েন্সের কোষাধ্যক্ষ এবং প্ল্যান্ট ব্রিডিং অ্যান্ড জেনেটিক্স সোসাইটি অব বাংলাদেশের কোষাধ্যক্ষসহ বিভিন্ন দায়িত্ব পালন করেন।\nআলম ২০০৮ থেকে ২০১২ সাল পর্যন্ত শেরেবাংলা কৃষি বিশ্ববিদ্যালয়ের উপাচার্য এবং ২০১৮ থেকে ২০২২ সাল পর্যন্ত সিটি ইউনিভার্সিটির উপাচার্য হিসেবে দায়িত্ব পালন করেছেন। ২০২৩ সালে তিনি পরবর্তী ৪ বছরের জন্য শান্ত-মারিয়াম ইউনিভার্সিটি অব ক্রিয়েটিভ টেকনোলজির উপাচার্য হিসেবে যোগদান করেন।\n\n\n== তথ্যসূত্র =="}