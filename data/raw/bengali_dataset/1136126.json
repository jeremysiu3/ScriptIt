{"pageid": 1136126, "title": "মেসবাহউদ্দিন আহমেদ (পদার্থবিদ)", "url": "https://bn.wikipedia.org/wiki?curid=1136126", "content": "মেসবাহউদ্দিন আহমেদ (জন্ম: ১ ডিসেম্বর ১৯৪৭) একজন বাংলাদেশী পদার্থবিদ ও শিক্ষাবিদ। তিনি ঢাকা বিশ্ববিদ্যালয়ের (ঢাবি) পদার্থ বিজ্ঞান বিভাগের অবসরপ্রাপ্ত অধ্যাপক এবং জগন্নাথ বিশ্ববিদ্যালয়ের (জবি) তৃতীয় উপাচার্য। এছাড়া তিনি বাংলাদেশ অ্যাক্রেডিটেশন কাউন্সিলের প্রথম চেয়ারম্যান।\n\n\n== জন্ম ==\nতিনি ১৯৪৭ সালের ১ ডিসেম্বর কুমিল্লায় জন্মগ্রহণ করেন।\n\n\n== শিক্ষা ==\nমেসবাহউদ্দিন আহমেদ ১৯৬২ সালে ঢাকার নবাবপুর সরকারি উচ্চ বিদ্যালয় থেকে মাধ্যমিক এবং ১৯৬৪ সালে নটর ডেম কলেজ থেকে উচ্চমাধ্যমিক পরীক্ষায় উত্তীর্ণ হন। তিনি ঢাকা বিশ্ববিদ্যালয়ের পদার্থ বিজ্ঞান বিভাগ থেকে ১৯৬৭ সালে স্নাতক (সম্মান) এবং ১৯৬৮ সালে স্নাতকোত্তর ডিগ্রি লাভ করেন। তিনি যুক্তরাজ্যের ইউনিভার্সিটি অব কেন্ট অ্যাট ক্যান্টারবেরি থেকে ১৯৭৩ সালে পিএইচডি ডিগ্রি অর্জন করেন। তিনি যুক্তরাজ্যের ম্যানচেস্টার বিশ্ববিদ্যালয় (১৯৭৯-১৯৮০) এবং কেমব্রিজ বিশ্ববিদ্যালয়ে (১৯৭৯-১৯৮০) পোস্ট ডক্টরাল গবেষণা করেন।\n\n\n== কর্মজীবন ==\nমেসবাহউদ্দিন ১৯৬৯ সালে ঢাকা বিশ্ববিদ্যালয়ের পদার্থ বিজ্ঞান বিভাগে প্রভাষক হিসেবে শিক্ষকতা জীবন শুরু করেন। এরই ধারাবাহিকতায় ২০১৩ সালে তিনি অধ্যাপক হিসেবে অবসর লাভ করেন। এছাড়া একাধিক বিদেশী বিশ্ববিদ্যালয়ে অতিথি অধ্যাপক হিসেবেও তিনি অধ্যাপনা করেছেন।\nকর্মজীবনে অধ্যাপনার পাশাপাশি তিনি ঢাকা বিশ্ববিদ্যালয়ের সিনেট সদস্য, বিজ্ঞান অনুষদের ডিন, কবি জসীম উদ্‌দীন হলের প্রভোস্টসহ ঢাকা বিশ্ববিদ্যালয় শিক্ষক সমিতির বিভিন্ন পদে দায়িত্ব পালন করেন।\nমেসবাহউদ্দিন আহমেদ ২০০৯ সালের ২৫ ফেব্রুয়ারি থেকে ২০১৩ সালের ২৪ ফেব্রুয়ারি পর্যন্ত জগন্নাথ বিশ্ববিদ্যালয়ের তৃতীয় উপাচার্য হিসেবে দায়িত্ব পালন করেন। দীর্ঘদিন তিনি বাংলাদেশ বিশ্ববিদ্যালয় মঞ্জুরী কমিশনের (ইউজিসি) কোয়ালিটি অ্যাসুরেন্স ইউনিটের প্রধান হিসেবে দায়িত্ব পালন করেছেন। ২০১৮ সালে তিনি বাংলাদেশ অ্যাক্রেডিটেশন কাউন্সিলের প্রথম চেয়ারম্যান হিসেবে নিযুক্ত হন। ২০২২ সালে তিনি পুনরায় পরবর্তী চার বছরের জন্য প্রতিষ্ঠানটির চেয়ারম্যান নিযুক্ত হন।\n\n\n== প্রকাশনা ==\nপদার্থ বিজ্ঞানের উপর বই রচনার পাশাপাশি তিনি দেশীয় ও আন্তর্জাতিক জার্নালে প্রায় একশত নিবন্ধ প্রকাশ করেছেন।\n\n\n== সদস্যপদ ==\nমেসবাহউদ্দিন আহমেদ বাংলাদেশ বিজ্ঞান একাডেমির একজন ফেলো। এছাড়া তিনি বাংলাদেশ ফিজিক্যাল সোসাইটি এবং আমেরিকান ফিজিক্যাল সোসাইটিসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}