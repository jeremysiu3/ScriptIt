{"pageid": 1333946, "title": "নেহা আহুজা", "url": "https://bn.wikipedia.org/wiki?curid=1333946", "content": "নেহা আহুজা (জন্ম ২৭শে সেপ্টেম্বর, ১৯৮১) হলে একজন ভারতীয় আলপাইন স্কিয়ার যিনি ইতালির তুরিনে অনুষ্ঠিত 2006 সালের শীতকালীন অলিম্পিকে ভারতের প্রতিনিধিত্ব করেছিলেন। উদ্বোধনী ও সমাপনী অনুষ্ঠানেও পতাকাবাহী ছিলেন আহুজা। তিনি ভারতের হয়ে স্কিইংয়ে বেশ কয়েকটি মাইলফলক অর্জন করেছেন। তিনিই প্রথম ভারতীয় মহিলা যিনি শীতকালীন অলিম্পিকের জন্য যোগ্যতা অর্জন করেছেন। এছাড়াও তিনি প্রথম মহিলা যিনি অলিম্পিকে স্ল্যালম এবং জায়ান্ট স্ল্যালম উভয় ইভেন্টের জন্য যোগ্যতা অর্জন করেছেন। ২০০৬ সালের তুরিনে শীতকালীন অলিম্পিকে প্রতিদ্বন্দ্বিতাকারী চার ভারতীয়দের মধ্যে আহুজা একজন ছিলেন। তিনি স্ল্যালম (এসএল) ইভেন্টে ৫১তম এবং জায়ান্ট স্ল্যালম  (জিএস) ইভেন্টে ৪২তম স্থান অধিকার করেছেন৷ তাঁর বড় বোন শেফালি আহুজা চীনের হারবিনে অনুষ্ঠিত ৩য় শীতকালীন এশিয়ান গেমসে ভারতের প্রতিনিধিত্ব করেছিলেন এবং তাঁর ছোট বোন স্বাতী আহুজা এমটিভি রোডিজের চতুর্থ মরশুমে অংশগ্রহণ করেছিলেন।\n\n\n== প্রাথমিক জীবন ==\nআহুজার জন্ম নতুন দিল্লিতে। তাঁর মা হলেন অনিতা আহুজা (জন্ম নাম ওয়াধওয়া) এবং বাবার নাম কমাণ্ডার এসপি আহুজা, তিনি ভারতীয় সীমান্তরক্ষী বাহিনীর (বিএসএফ) একজন আধিকারিক। আহুজার বাবা গুলমার্গের শীতকালীন ক্রীড়ার পরিচালকও ছিলেন এবং ইন্ডিয়ান ইনস্টিটিউট অফ স্কিইং অ্যান্ড মাউন্টেনিয়ারিং-এর অধ্যক্ষ ছিলেন। চার বছর বয়সে, আহুজা এবং তাঁর পরিবার তাঁর বাবার কর্মস্থলের কারণে কাশ্মীরে চলে আসে এবং সেই সময়েই তিনি প্রথম স্কি করতে শিখেছিলেন।\n১৯৯৪ সালে, অস্ট্রিয়ার কাপরুনের থায়ার রেসিং ক্লাবে তিনি ওটো স্যান্টনার এবং পিটার স্যান্টনারের অধীনে একটি দুই সপ্তাহের প্রশিক্ষণ শিবিরে অংশগ্রহণ করেছিলেন। এই শিবিরের  স্কিকে খেলা হিসাবে নিতে তিনি উৎসাহিত হয়েছিলেন। এর পরেই, তিনি জাপানে অনুষ্ঠিত ১৯৯৬ সালের জুনিয়র এশিয়ান শীতকালীন গেমসে অংশগ্রহণের জন্য কাজুও সাতোর অধীনে প্রশিক্ষণ শুরু করেন। ১৬ বছর বয়সে, আহুজা কলোরাডোর ভ্যালে চলে যান এবং উটার সল্ট লেক সিটিতে ২০০২ সালে অনুষ্ঠিতব্য শীতকালীন অলিম্পিকের জন্য ভ্যাল মাউন্টেন স্কুলে প্রশিক্ষণ নেন। সেই বছর প্রশিক্ষণের সময় হাঁটুতে আঘাত পাওয়ার পর, তিনি ছয় মাস শারীরিক অনুশীলন থেকে দূরে ছিলেন। ফলস্বরূপ, তিনি সল্টলেক সিটিতে শীতকালীন অলিম্পিকে অংশগ্রহণ করতে পারেননি। তবে, এক বছর পরে, তিনি শীতকালীন এশিয়ান গেমসে (২০০৩) অংশ নেন।\nএরপর তিনি ২০০৬ সালের শীতকালীন অলিম্পিকের জন্য অস্ট্রিয়ার বার্টস রেস একাডেমিতে ডায়েটমার থনির অধীনে প্রশিক্ষণ নেন।\n১৯৯৯ সালে, তিনি এয়ার ফোর্স বাল ভারতী থেকে স্নাতক হন এবং ২০০৩ সালে, তিনি কলোরাডো বোল্ডার বিশ্ববিদ্যালয় থেকে আবার স্নাতক হন। এর সাথে, তিনি একজন প্রতিযোগী সাঁতারু ছিলেন এবং দিল্লিতে রাজ্য স্তরে সাঁতার কেটেছিলেন। তিনি জাতীয় পর্যায়ের ডুবুরিও ছিলেন।\n\n\n== ব্যক্তিগত জীবন ==\nআহুজার দুই ছেলে আছে। তিনি বর্তমানে একটি বড় ব্যবসায়িক প্রতিষ্ঠানে কৌশল পরামর্শক হিসেবে কাজ করেন। তিনি এখন বিনোদনমূলকভাবে টেনিস খেলেন এবং স্কি করেন।\n\n\n== আলপাইন স্কিইং ফলাফল ==\nসমস্ত ফলাফল ইন্টারন্যাশনাল স্কি ফেডারেশন (এফআইএস) থেকে প্রাপ্ত।\n\n\n=== অলিম্পিক ফলাফল ===\n\n\n== তথ্যসূত্র ==\n\n\n== বহিঃসংযোগ =="}