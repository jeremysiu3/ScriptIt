{"pageid": 1515369, "title": "বাংলাদেশ ইসলামী ছাত্রী সংস্থা", "url": "https://bn.wikipedia.org/wiki?curid=1515369", "content": "বাংলাদেশ ইসলামী ছাত্রীসংস্থা বাংলাদেশের একমাত্র অরাজনৈতিক ইসলামী ছাত্রী সংগঠন। ১৯৭৮ সালের ১৫ই জুলাই  ইডেন মহিলা কলেজের ১১ জন ছাত্রীর যৌথ উদ্যোগে সংগঠন যাত্রা শুরু করে।\nইসলামী ছাত্রীসংস্থার বিভিন্ন স্কুল, কলেজ, মাদ্রাসা, সরকারি ও বেসরকারি বিশ্ববিদ্যালয়, মেডিকেল কলেজ, থানা, জেলা এবং মহানগর এলাকায় কমিটি রয়েছে। সংগঠনটির সদস্য সংখ্যা ৮,০০০ এবং সারা দেশে ১১২টি ইউনিট রয়েছে বলে প্রতিবেদন প্রকাশিত হয়েছে। ২০০৯ সাল থেকে আওয়ামী লীগ সরকারের শাসনকালে সংগঠনটির উপর ব্যাপক চাপ সৃষ্টি হয়।\n\n\n== ইতিহাস ==\n১৯৭৮ সালের ১৫ জুলাই, বাংলাদেশ ইসলামী ছাত্রী সংস্থা গঠন করা হয়, ইডেন মহিলা কলেজ এর ১১ জন শিক্ষার্থীর হাত ধরে এই সংগঠন যাত্রা শুরু করে। সংগঠনটির প্রতিষ্ঠাতাকালীন সভানেত্রী ছিলেন খন্দকার আয়েশা খাতুন।\n২০০৯ সালের ৪ জুলাই, পুলিশ পিরোজপুর, বরিশাল থেকে ৩ জন ছাত্রী সংস্থার সদস্যকে একটি মাদ্রাসা থেকে আটক করে।\n২০১২ সালের ১৭ ডিসেম্বর, ছাত্রী সংস্থার ২০ জন নারী শিক্ষার্থী এবং আব্দুল কাদের মোল্লা'র স্ত্রী সানোয়ারা জাহান আটক হন।\n২০১৪ সালের জুনে, মহিলা জামায়াত-এর বিভিন্ন শাখার ২৪ জন সদস্যসহ ছাত্রী সংস্থার সদস্যরা খিলগাঁও থেকে আটক হন। ২০১৪ সালের নভেম্বর, ঢাকা বিশ্ববিদ্যালয়ের শামসুন্নাহার হলে ৩ জন ছাত্রী সংস্থার সদস্য আটক হন।\n২০১৬ সালে, শিক্ষা প্রতিষ্ঠানে ছাত্রী সংস্থার কার্যক্রম নিষিদ্ধ করার নির্দেশনা প্রদান করা হয়।\n২০১৭ সালের জানুয়ারিতে, ছাত্রী সংস্থার সদস্য সন্দেহে ৪ জন শিক্ষার্থী আটক হন।\n২০১৭ সালের ফেব্রুয়ারিতে, স্থানীয় পুলিশ ৬ জন ছাত্রী সংস্থা সদস্যকে আটক করে এবং তারা মার্চ ২০১৭ সালে কারাগারে পাঠানো হয়।\n২০১৭ সালের জুনে, বাংলাদেশ পুলিশ পঞ্চগড় জেলার বোদা উপজেলার ছাত্রী সংস্থার আহ্বায়ক তাহিরা আখতারকে আটক করে।\n২০১৭ সালের আগস্টে, কক্সবাজারে এক ইসলামী ছাত্রীসংস্থার নেত্রী আটক হন।\n২০১৭ সালের অক্টোবর মাসে, বাংলাদেশ পুলিশ ঢাকা শহরের কদমতলী এলাকায় ইসলামী ছাত্রী সংস্থার ২১ সদস্যকে আটক করেছিল।\n২০১৯ সালের অক্টোবর মাসে, বাংলাদেশ পুলিশ পাবনা জেলার বিভিন্ন এলাকায় ইসলামী ছাত্রী সংস্থার কর্মীসহ ১৪ জনকে আটক করে, তাদের মধ্যে একজন মাদ্রাসার অধ্যক্ষও ছিলেন।\n২০২৪ সালের ছাত্র-জনতার অভ্যুত্থানে আওয়ামী লীগ সরকারের পতনের পর, ইসলামী ছাত্রী সংস্থা আবারও প্রতিবাদ সমাবেশ করতে সক্ষম হয় এবং শিক্ষাপ্রতিষ্ঠানে তাদের উপস্থিতি বৃদ্ধি পায়।\n\n\n== লক্ষ্য ==\nএ সংগঠনের লক্ষ্য ও উদ্দেশ্য: বাংলাদেশের ছাত্রী সমাজকে আল্লাহর কুরআন ও রাসূলের সুন্নাহ অনুযায়ী গঠন করে তাদেরকে আদর্শ মুসলিম নারী হিসেবে গড়ে তোলা এবং দ্বীন ইসলামের প্রতি সঠিক দায়িত্ব পালন করে আল্লাহর সন্তোষ লাভ করা-যাতে দুনিয়ায় শান্তি ও আখিরাতে মুক্তি হাসিল করা যায়।\nএ সংগঠনের ৩দফা কর্মসূচী: \n\nছাত্রীদের মধ্যে দ্বীন ইসলামের সঠিক ধারণার ব্যাপক প্রচার ও প্রসার।\nইসলাম প্রিয় ছাত্রীদেরকে সুসংগঠিত করে উন্নত নৈতিক জীবনযাপন-এর প্রশিক্ষণ দান।\nছাত্রী সমাজের মর্যাদা প্রতিষ্ঠা ও বিভিন্নমুখী সমস্যা সমাধানের পদক্ষেপ গ্রহণ।\n\n\n== দমন-পীড়নের শিকার ==\nবাংলাদেশ আওয়ামী লীগ সরকার গঠন করার পর থেকে ছাত্রীসংস্থা'র উপর নানাভাবে বলপ্রয়োগ করা শুরু করে। বিশেষ করে ২০১৩ সালের পর থেকে আটক, জেল নির্যাতন এবং রিমান্ডসহ বিভিন্ন শিক্ষা প্রতিষ্ঠান থেকে ছাত্রী সংস্থার সাথে সংশ্লিষ্ট ছাত্রীদেরকে বহিষ্কারের ঘটনা ঘটেছে। সর্বশেষ ২০১৬ সালের আগষ্টে ইসলামী ছাত্রীসংস্থার কার্যক্রম বন্ধে ব্যবস্থা নিতে শিক্ষা মন্ত্রণালয় বিশ্ববিদ্যালয় মঞ্জুরি কমিশন ও ইসলামি আরবি বিশ্ববিদ্যালয়কে নির্দেশ দেয়। পরে শিক্ষা মন্ত্রণালয়ের নির্দেশে বিভিন্ন কলেজ, বিশ্ববিদ্যালয়, ফাযিল এবং কামিল পর্যায়ের মাদ্রাসাগুলোর ছাত্রীসংস্থার নিষিদ্ধের চিঠি দেয়া হয়।\n\n\n== তথ্যসূত্র ==\n\n\n== বহিঃসংযোগ ==\nঅফিসিয়াল ওয়েবসাইট"}