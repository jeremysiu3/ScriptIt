{"pageid": 1452009, "title": "দইখাওয়া আদর্শ কলেজ", "url": "https://bn.wikipedia.org/wiki?curid=1452009", "content": "দইখাওয়া আদর্শ কলেজ বাংলাদেশের রংপুর বিভাগের লালমনিরহাট জেলার হাতিবান্ধা উপজেলার একটি এমপিওভূক্ত উচ্চ মাধ্যমিক ও উচ্চ শিক্ষাপ্রতিষ্ঠান। এটি ১৯৯৯ সালের ০৭ ডিসেম্বর প্রতিষ্ঠিত হয়েছিল। এটি হাতিবান্ধা উপজেলার প্রাণকেন্দ্র দইখাওয়াতে অবস্থিত । বর্তমানে কলেজটিতে এইচএসসি, স্নাতক (পাস) ও স্নাতক কোর্স চালু আছে।\n\n\n== ইতিহাস ==\nস্থানীয়দের ঐকান্তিক প্রচেষ্ঠায় কলেজটি প্রতিষ্ঠা লাভ করে। প্রতিষ্ঠার পর থেকে প্রতি বছর কলেজটি কৃতিত্বের সাথে লালমনিরহাট জেলার শেষ্ঠ শিক্ষা প্রতিষ্ঠানের মর্যাদা অর্জন করে আসছে।\n\n\n== প্রশাসন ==\nকলেজটি দিনাজপুর শিক্ষা বোর্ডের আওতাধীন এবং জাতীয় বিশ্ববিদ্যালয়ের অধিভুক্ত। এটির শিক্ষাপ্রতিষ্ঠান শনাক্তকারী নম্বর (ইআইআইএন) হলো ১২২৮২৭। কলেজটির প্রতিষ্ঠাকালীন ও বর্তমান অধ্যক্ষ জনাব মোফাজ্জল হোসেন। \n\n\n== শিক্ষা কার্যক্রম ==\n\n\n=== ভর্তি ===\nকলেজটিতে সহশিক্ষা কার্যক্রম চালু থাকায় উচ্চমাধ্যমিক শ্রেণিতে এবং জাতীয় বিশ্ববিদ্যালয় অধিভুক্ত ডিগ্রি (পাস) ও অনার্স কোর্সগুলোতে ভর্তি হতে পারে। একাদশ শ্রেণিতে ভর্তি কার্যক্রম মাধ্যমিক স্কুল সার্টিফিকেট (এসএসসি) পরীক্ষার ফলাফল প্রকাশের পর শুরু হয় এবং শিক্ষার্থীদের এসএসসি পরীক্ষার ফলাফলের ভিত্তিতে কলেজে ভর্তি সম্পন্ন হয়। দিনাজপুর শিক্ষা বোর্ডের অধীনে একাদশ শ্রেণিতে ভর্তির জন্য কলেজটিতে মোট ৬০০টি আসন রয়েছে।\nজাতীয় বিশ্ববিদ্যালয় অধিভুক্ত কোর্সগুলোর ক্ষেত্রে শিক্ষার্থীদের এসএসসি ও উচ্চ মাধ্যমিক সার্টিফিকেট (এইচএসসি) পরীক্ষার ফলাফলের ভিত্তিতে ভর্তি সম্পন্ন হয়।\nউচ্চমাধ্যমিক শ্রেণিতে এবং জাতীয় বিশ্ববিদ্যালয় অধিভুক্ত ডিগ্রি (পাস) ও অনার্স কোর্সগুলোতে শিক্ষার্থী সংখ্যা ১ হাজার ৩০০জন।\n\n\n=== পাঠক্রম ===\nউচ্চ মাধ্যমিক সার্টিফিকেট (এইচএসসি):\nবিজ্ঞান\nমানবিক\nব্যবসায় শিক্ষা\nডিগ্রি (পাস) কোর্স:\nবিএ (পাস)\nবিএসএস (পাস)\nঅনার্স কোর্স:\n\n\n== পাঠক্রম-বহির্ভূত কার্যক্রম ==\n\nলেখাপড়ার পাশাপাশি দইখাওয়া আদর্শ কলেজে প্রতিবছর বিভিন্ন শিক্ষা-সহায়ক অনুষ্ঠান আয়োজন করা হয়। কলেজটিতে একটি অডিটরিয়াম (মিলনায়তন) রয়েছে, যেখানে সারাবছর বিভিন্ন ধরনের সেমিনার যেমন উচ্চশিক্ষা বিষয়ক সেমিনার এবং শিক্ষার্থীদেরকে মুক্তিযুদ্ধের চেতনায় উদ্বুদ্ধ করার জন্য সেমিনার আয়োজন করা হয়। পাঠক্রম-বহির্ভূত বিভিন্ন কার্যক্রমের মধ্যে আরও রয়েছে নবীনবরণ আয়োজন, পিঠা উৎসব আয়োজন এবং বিদায় অনুষ্ঠান আয়োজন।\n\n\n== ১০ টাকার খাবার কর্মসূচী ==\nদইখাওয়া আদর্শ কলেজের ৭০-৮০ শতাংশ শিক্ষার্থী মধ্যবিত্ত বা দরিদ্র পরিবার থেকে আসে। সকালে কলেজে আসার সময় অনেকেই বাড়ি থেকে খাবার আনতে পারেন না। তাই কলেজ অধ্যক্ষ শিক্ষার্থীদের কথা চিন্তা করে ২০১৮ সালে টেন টাকা ফুড নামে এই ক্যানটিন চালু করেন। সেখানে ১০ টাকায় দুপুরে ডাল-ভাত বা খিচুড়ি খাওয়ার সুযোগ পাচ্ছেন শিক্ষার্থীরা। শিক্ষকেরাও ওই ক্যানটিনে দুপুরের খাবার খান। কলেজ অধ্যক্ষের নিজস্ব তহবিল আর বাইরের দু-একজন বন্ধুর সহযোগিতায় চলে ক্যানটিনটি। প্রতিদিন ২০০ থেকে ২৫০ জন শিক্ষার্থীর জন্য খাবারের ব্যবস্থা করা হয় এখানে।\n\n\n== পুস্তক তোরণ ==\nবই পড়লে পৃথিবী হাতের মুঠোয় ধারণ করা যায়। শিক্ষার্থী ও সাধারণ মানুষের মধ্যে এ ধারণা ছড়িয়ে দিতে উদ্যোগ নেন দইখাওয়া আদর্শ কলেজের অধ্যক্ষ মো. মোফাজ্জল হোসেন। তিনি প্রথমে শহীদ মিনারের নকশায় জুড়ে দেন স্বরবর্ণ ও ব্যঞ্জনবর্ণ। সে নকশায় যোগ করেন একটি বইয়ের খোলা দুটি পাতা। এর একটিতে ফুটিয়ে তোলা হয় ১৯৫২ সালের ভাষা আন্দোলনের প্রেক্ষাপট এবং অন্যটিতে আন্তর্জাতিক মাতৃভাষা দিবস হওয়ার আনন্দ প্রকাশের বিভিন্ন দৃশ্য। পরে তিনি কলেজের প্রধান ফটকের পিলার তৈরি করতে বইয়ের আদল ব্যবহারের পরিকল্পনা করেন। বিষয়টি পরিচালনা পর্ষদকে জানানো হয়। পর্ষদের অনুমোদন নিয়ে ২০১৯ সালের সেপ্টেম্বর মাসে কলেজের ব্যতিক্রমী এ তোরণ তৈরির কাজ শুরু করা হয়। কলেজের নিজস্ব অর্থায়নে প্রায় ২ বছর চলে এর নির্মাণকাজ। ব্যয় হয় প্রায় ১০ লাখ টাকা। এ নকশা করতে মোফাজ্জল হোসেন সহযোগিতা নেন দুজন শিক্ষার্থীর। তাঁদের একজন বাংলাদেশ প্রকৌশল বিশ্ববিদ্যালয়ের নেভাল আর্কিটেকচার বিভাগের আসাদুজ্জামান শাকিল এবং অন্যজন কলেজটির সাবেক ও রাজশাহী বিশ্ববিদ্যালয়ের চারুকলা বিভাগের শিক্ষার্থী গৌরাঙ্গ রায়। \nনকশা করার জন্য বেছে নেওয়া হয় বাংলা ভাষার ২৫টি এবং ইংরেজি ভাষার ২৫টি চিরায়ত বই। মূল প্রবেশদ্বারের একটিতে এবং অন্যটিতে ইংরেজি বইগুলোর আদল তৈরি করা হয়; এগুলো তৈরি করা হয় ইট, সিমেন্ট ও অন্যান্য উপকরণ দিয়ে। বিশ্বকবি রবীন্দ্রনাথ ঠাকুরের নোবেলজয়ী কাব্যগ্রন্থ গীতাঞ্জলি, বিদ্রোহী ও জাতীয় কবি কাজী নজরুল ইসলামের অমর কাব্যগ্রন্থ অগ্নিবীণা থেকে শুরু করে মহাকবি কায়কোবাদের মহাশ্মশান, মীর মশাররফ হোসেনের বিষাদ সিন্ধু, শরৎচন্দ্র চট্টোপাধ্যায়ের শ্রীকান্ত, ডা. লুৎফর রহমানের মহৎ জীবন, সৈয়দ শামসুল হকের নুরুলদীনের সারাজীবন, হুমায়ুন আহমেদের শঙ্খনীল কারাগার— এমন সাহিত্যরত্নের কী নেই এই গেটে। আবার গেটের ওপরে রয়েছে একটি গ্লোব, যেখানে বিভিন্ন দেশের পতাকা অঙ্কিত রয়েছে।\n\n\n== আরও দেখুন ==\nকারমাইকেল কলেজ, রংপুর\nবেগম রোকেয়া বিশ্ববিদ্যালয়, রংপুর\n\n\n== তথ্যসূত্র =="}