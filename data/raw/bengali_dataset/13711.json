{"pageid": 13711, "title": "পাকান্ত্রবিজ্ঞান", "url": "https://bn.wikipedia.org/wiki?curid=13711", "content": "পাকান্ত্রবিজ্ঞান (কদচিৎ পাকান্ত্রবিদ্যা) চিকিৎসাবিজ্ঞানের একটি বিশেষায়িত শাখা যেখানে পরিপাকতন্ত্র অর্থাৎ মানুষের মুখগহ্বর থেকে মলাধার অবধি বিস্তৃত পরিপাকনালীর রোগ, সমস্যা ও অস্বাভাবিকতা অধ্যয়ন ও গবেষণা করা হয়। যে চিকিৎসক এ সম্পর্কিত সমস্যা নিয়ে কাজ করেন তাকে পাকান্ত্রবিজ্ঞানী (অথবা পাকান্ত্রবিদ বা অন্ত্রবিদ) বলে। ইংরেজি পরিভাষায় পাকান্ত্রবিজ্ঞানকে গ্যাস্ট্রো-এন্টেরোলজি (Gastroenterology) বলা হয় ও এই শাস্ত্রের বিশেষজ্ঞদের গ্যাস্ট্রো-এন্টেরোলজিস্ট (gastroenterologists) বলা হয়।\nমানুষের পরিপাকতন্ত্রে পরিপাকনালী (ইংরেজি gastrointestinal tract বা সংক্ষেপে GI tract) থাকে, যার মধ্যে অন্ননালী, পাকস্থলী, ক্ষুদ্রান্ত্র ও বৃহদান্ত্র অন্তর্ভুক্ত। এছাড়াও পরিপাক বা হজমে সহায়ক অন্যান্য অঙ্গ যেমন অগ্ন্যাশয়, পিত্তথলি ও যকৃত-ও এই তন্ত্রের অন্তর্ভুক্ত। পরিপাকতন্ত্রের কাজ হল ভক্ষণকৃত খাদ্যকে পরিপাকনালীর মধ্য দিয়ে ক্রমসংকোচন প্রক্রিয়ার মাধ্যমে প্রবাহিত করা, সেই খাদ্যকে হজম প্রক্রিয়ার মাধ্যমে ভেঙে ফেলা, সেই ভাঙন প্রক্রিয়ায় প্রাপ্ত পুষ্টি উপাদানগুলিকে শোষণ করা, যাতে সেগুলি দেহের সর্বত্র কাজে লাগে এবং সবশেষে মলত্যাগের মাধ্যমে ঐ প্রক্রিয়াশেষে অবশিষ্ট বর্জ্য পদার্থ দেহ থেকে নিষ্কাশন করা।\nপাকান্ত্রবিজ্ঞানী তথা পাকান্ত্রবিজ্ঞানে বিশেষজ্ঞ চিকিৎসকেরা প্রায়শই যে রোগগুলির বিহিত করে থাকেন, সেগুলির মধ্যে আছে পাক-অন্ননালীয় বিপরীত প্রবাহ রোগ, পাকান্ত্রীয় রক্তক্ষরণ,  উত্তেজনাপ্রবণ অন্ত্র সংলক্ষণ, প্রদাহপ্রবণ অন্ত্র রোগ যার মধ্যে ক্রোনের রোগ ও দুষ্টক্ষতজনক বৃহদন্ত্রপ্রদাহ, পাকস্থলীর দুষ্টক্ষত রোগ, পিত্তথলী ও পিত্তনালীর রোগ, যকৃৎপ্রদাহ, অগ্ন্যাশয় প্রদাহ, বৃহদন্ত্র প্রদাহ, বৃহদন্ত্রের পলিপ ও কর্কটরোগ (ক্যান্সার), পুষ্টিগত সমস্যা, ইত্যাদি।\n\n\n== তথ্যসূত্র ==\n\n\n== বহিঃসংযোগ ==\nকার্লিতে Publications/Journals (ইংরেজি)\nGastroHep.com - Gastrohep  ওয়েব্যাক মেশিনে আর্কাইভকৃত ১৪ ডিসেম্বর ২০০৫ তারিখে\nThe Digital Atlas of Video Education - Gastroenterology"}