{"pageid": 1433664, "title": "সোফিয়া কুইন্টিনো", "url": "https://bn.wikipedia.org/wiki?curid=1433664", "content": "সোফিয়া কুইন্টিনো (১৮৭৯ - ১৯৬৪) ছিলেন পর্তুগালে স্নাতক হওয়া প্রথম মহিলা চিকিৎসকদের মধ্যে একজন। তিনি ছিলেন একজন সক্রিয় নারীবাদী, যিনি পর্তুগিজ রাজতন্ত্র এবং সামন্তবাদের বিরোধিতা করেছিলেন। তিনি এমন একটি দেশে একটি ধর্মনিরপেক্ষ নার্সিং পরিষেবা বিকাশে বিশেষভাবে গুরুত্বপূর্ণ ভূমিকা পালন করেছিলেন যেখানে আগে নার্সিং মঠবাসিনীদের জন্য সংরক্ষিত ছিল।\n\n\n== পটভূমি এবং কর্মজীবন ==\nসোফিয়া দা কনসিকাও কুইন্টিনো ১৮৭৯ সালে পর্তুগালের কাদাভাল পৌরসভার লামাস গ্রামে জন্মগ্রহণ করেন। তিনি এস্কোলা মেডিকো-সার্জিকা ডি লিসোবা (মেডিকেল-সার্জিক্যাল স্কুল অফ লিসবন ) -এ যোগদান করেন, এই প্রতিষ্ঠানটি অবশেষে লিসবন বিশ্ববিদ্যালয়ের মেডিসিন অনুষদে পরিণত হয়েছিল। স্নাতক হওয়ার পর, সাম ওয়ার্ডস রিগার্ডিং সেন্টিসাইজেশন অফ ব্যাকটেরিয়া  শিরোনামের একটি গবেষণাপত্র সহ, তিনি ক্লিনিকাল বিশ্লেষণ পরীক্ষাগারে একজন সহকারী হিসাবে কাজ করেছিলেন। এটি লিসবনের পাবলিক হাসপাতালে পরিষেবা দিয়েছিল। ১৯১৮ এবং ১৯৪৮ সালের মধ্যে তিনি লিসবনের সরকারী হাসপাতালে ফিজিওথেরাপি পরিষেবাগুলির প্রধান ছিলেন, এছাড়াও তিনি একজন সাধারণ ডাক্তার এবং একজন উচ্চ বিদ্যালয়ের শিক্ষক হিসাবে কাজ করেছিলেন। তাঁর কর্মজীবনের মাঝপথে তিনি বিশ্ববিদ্যালয়ে ফিরে আসেন এবং ১৯৩১ সালে প্যারিস বিশ্ববিদ্যালয়ের মেডিসিন অনুষদ থেকে স্নাতক হন।\n\n\n== নারীবাদ ==\nএকজন নারীবাদী এবং শান্তিবাদী হিসেবে, তিনি পর্তুগিজ গ্রুপ অফ ফেমিনিস্ট স্টাডিজ -এর সহ-প্রতিষ্ঠাতা ছাড়াও পর্তুগিজ এবং আন্তর্জাতিক শান্তিবাদী গোষ্ঠীর সাথে জড়িত ছিলেন (গ্রুপো পর্তুগুয়েস দে এস্তুডোস ফেমিনিস্তাস), যা ১৯০৭ সালে গঠিত হয়েছিল। এর নেতৃত্বে ছিলেন আনা ডি কাস্ত্রো ওসোরিও, অ্যাডিলেড ক্যাবেট, মারিয়া ভেলেদা এবং এছাড়াও একজন ডাক্তার যাঁর সাথে সোফিয়া কুইন্টিনো লিসবনে পড়াশোনা করেছিলেন। ১৯০৮ সালে বন্ধ হওয়া এই সংগঠনটির লক্ষ্য ছিল নারীমুক্তির আদর্শ ছড়িয়ে দেওয়া। এর সংক্ষিপ্ত জীবন সত্ত্বেও এটি অন্যান্য, দীর্ঘস্থায়ী নারী আন্দোলনের ভবিষ্যতের বিকাশের ভিত্তি তৈরি করেছে। তিনি নারীদের লক্ষ্য করে একটি জার্নালে নারীবাদী নিবন্ধ লিখেছেন, যার নাম জর্নাল দাস সেনহোরাস। তিনি শিশুদের স্বাস্থ্যের প্রতি বিশেষ মনোযোগ দিয়ে মহিলাদের জন্য প্রশিক্ষণের উপাদান লিখেছেন। যাঁরা তাঁর বিশ্বাস ভাগ করে নিয়েছিলেন, তাঁদের বেশিরভাগের মতো, তিনিও ছিলেন একজন রিপাবলিকান রাজতন্ত্রের উৎখাতের পক্ষে। এই বিপ্লব ১৯১০ সালের ৫ই অক্টোবরে হয়েছিল। প্রথম পর্তুগিজ প্রজাতন্ত্র প্রতিষ্ঠার পর, পর্তুগিজ মহিলাদের রিপাবলিকান লীগের সদস্য হিসাবে, তিনি বিবাহবিচ্ছেদের অনুমতি দেওয়ার জন্য আইন পরিবর্তন করার পক্ষে জোরালো যুক্তি দিয়েছিলেন।\n\n\n== নার্সিং ==\nপ্রথম বিশ্বযুদ্ধের প্রাদুর্ভাব (১৯১৪ - ১৮) সৈন্যদের সমর্থনে এবং যুদ্ধে আহতদের পাশাপাশি তাদের পরিবারের সমর্থনে বেশ কয়েকটি নারী আন্দোলনের সৃষ্টি হয়েছিল। \"যুদ্ধের শিকারদের জন্য পর্তুগিজদের সহায়তা\" ক্যাথলিক চার্চ দ্বারা গঠিত হয়েছিল। কিন্তু এই ধরনের তত্ত্বাবধানকে ধর্মের সাথে যুক্ত করা উচিত নয় এই যুক্তি দিয়ে, সোফিয়া কুইন্টিনো ১৯১৪ সালে তৈরি একটি ধর্মনিরপেক্ষ সংগঠন পেলা প্যাট্রিয়ার অন্যতম প্রধান চালক হয়েছিলেন। এটি পর্তুগালে প্রথম নার্সিং কোর্স পরিচালনা করেছিল, যেগুলি আগে শুধু নানদের জন্যই সংরক্ষিত ছিল। ১৯১৬ সালের মার্চে জার্মানি পর্তুগালের বিরুদ্ধে যুদ্ধ ঘোষণা করার পর, কুইন্টিনো পর্তুগিজ মহিলা ধর্মযুদ্ধের নার্সিং প্রশিক্ষণের প্রধান ছিলেন। এরা সংঘবদ্ধ সৈন্যদের সহায়তা প্রদান করেছিল এবং যুদ্ধের প্রচেষ্টার জন্য মহিলাদের সংগঠিত করার উদ্দেশ্যে পর্তুগালের প্রথম প্রতিষ্ঠানগুলির মধ্যে একটি ছিল। এদের কাজের মধ্যে ছিল গরম জামাকাপড় তৈরি যেগুলি যুদ্ধে পাঠানো হয়েছিল।\n\n\n== তথ্যসূত্র =="}