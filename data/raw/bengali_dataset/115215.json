{"pageid": 115215, "title": "বিগ্‌ল প্রণালি", "url": "https://bn.wikipedia.org/wiki?curid=115215", "content": "বিগ্‌ল প্রণালি (ইংরেজি: Beagle Channel; স্পেনীয় ভাষায়: El Canal Beagle) দক্ষিণ আমেরিকার দক্ষিণতম প্রান্তে তিয়ের্‌রা দেল ফুয়েগো দ্বীপপুঞ্জে অবস্থিত একটি সমুদ্র প্রণালি। প্রণালিটি পূর্ব-পশ্চিমে প্রায় ২৪০ কিলোমিটার ধরে প্রসারিত এবং সংকীর্ণতম অংশে এর প্রস্থ প্রায় ৫ কিলোমিটার। এটির উত্তরে তিয়ের্‌রা দেল ফুয়েগো দ্বীপপুঞ্জের মূল দ্বীপ ইসলা গ্রান্দে দে তিয়ের্‌রা দেল ফুয়েগো এবং দক্ষিণে নাবারিনো, পিক্তন, ওস্তে ও অন্যান্য ক্ষুদ্রাকার দ্বীপগুলি অবস্থিত। পশ্চিম প্রান্তে গিয়ে প্রণালিটি দুইটি শাখায় বিভক্ত হয়ে ইসলা গর্দন নামের দ্বীপের দুই পাশ দিয়ে প্রবাহিত হয়েছে এবং ডারউইন সাউন্ড নামের জলরাশির মাধ্যমে প্রশান্ত মহাসাগরের সাথে মিলিত হয়েছে। প্রণালির পূর্ব অংশ চিলি ও আর্জেন্টিনার মধ্যে সীমান্ত নির্ধারণ করেছে। প্রণালির পশ্চিম অংশ সম্পূর্ণ চিলির সীমানার অভ্যন্তরে অবস্থিত।\nপ্রণালির পূর্ব প্রান্তে অবস্থিত তিনটি দ্বীপের (পিক্তন, নুয়েবা এবং লেনক্স) নিয়ন্ত্রণ নিয়ে ১৮৪০ সাল থেকে চিলি ও আর্জেন্টিনার মধ্যে বিবাদ শুরু হয় এবং ১৯৭৮ সালে এ নিয়ে দুই দেশের মধ্যে যুদ্ধের সম্ভাবনা তৈরি হয়। শেষ পর্যন্ত ১৯৮৫ সালের ২রা মে তারিখে এর মীমাংসা হয় এবং দ্বীপ তিনটির নিয়ন্ত্রণ চিলিকে দিয়ে দেওয়া হয়।\nচার্লস ডারউইন জাহাজে করে ১৮৩৩-১৮৩৪ খ্রিষ্টাব্দে অঞ্চলটিতে অভিযান চালান, তার নাম ছিল “বিগ্‌ল”। এই জাহাজের নামেই প্রণালিটির নামকরণ করা হয়েছে।\nআর্জেন্টিনার উশুয়াইয়া শহর এবং চিলির পুয়ের্তো উইলিয়াম্‌স শহর এই প্রণালির উপর অবস্থিত বৃহত্তম লোকালয়। এই দুইটি গোটা পৃথিবীর দক্ষিণতম মনুষ্য লোকালয়গুলির মধ্যেও অন্যতম।"}