{"pageid": 1092400, "title": "সুরেশ সিং ওয়ানজাম", "url": "https://bn.wikipedia.org/wiki?curid=1092400", "content": "সুরেশ সিং ওয়ানজাম (হিন্দি: सुरेश सिंह वांगजाम, ইংরেজি: Suresh Singh Wangjam; জন্ম: ৭ আগস্ট ২০০০; সুরেশ সিং নামে সুপরিচিত) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব বেঙ্গালুরু এবং ভারত জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় হিসেবে খেলেন।\n২০১৬–১৭ মৌসুমে, ভারতীয় ফুটবল ক্লাব এআইএফএফ এলিটের যুব পর্যায়ের হয়ে খেলার মাধ্যমে সুরেশ ফুটবল জগতে প্রবেশ করেছেন এবং পরবর্তীকালে বেঙ্গালুরুর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, ভারতীয় ক্লাব ইন্ডিয়ান অ্যারোসের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ইন্ডিয়ান অ্যারোসের হয়ে দুই মৌসুমে ৩৩ ম্যাচে অংশগ্রহণ করার পর তিনি ভারতীয় ক্লাব বেঙ্গালুরুতে যোগদান করেছেন।\n২০১৫ সালে, সুরেশ ভারত অনূর্ধ্ব-১৭ দলের হয়ে ভারতের বয়সভিত্তিক পর্যায়ে অভিষেক করেছিলেন। প্রায় ৩ বছর যাবত ভারতের বয়সভিত্তিক দলের হয়ে খেলার পর, তিনি ২০২১ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ১১ ম্যাচে ১টি গোল করেছেন।\n\n\n== প্রারম্ভিক জীবন ==\nসুরেশ সিং ওয়ানজাম ২০০০ সালের ৭ই আগস্ট তারিখে ভারতের মণিপুরে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nসুরেশ ভারত অনূর্ধ্ব-১৭ এবং ভারত অনূর্ধ্ব-২০ দলের হয়ে খেলার মাধ্যমে ভারতের প্রতিনিধিত্ব করেছেন। ভারত অনূর্ধ্ব-১৭ দলের হয়ে তিনি ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে তার দল উক্ত আসরের গ্রুপ পর্ব থেকেই বিদায় নিয়েছিল। এই আসরে তিনি ২ ম্যাচে অংশগ্রহণ করেছিলেন। ভারতের বয়সভিত্তিক দলের হয়ে তিনি প্রায় ৩ বছরে ৩২ ম্যাচে অংশগ্রহণ করে ৮টি গোল করেছেন।\n২০২১ সালের ২৫শে মার্চ তারিখে, মাত্র ২০ বছর, ৭ মাস ও ১৮ দিন বয়সে, ডান পায়ে ফুটবল খেলায় পারদর্শী সুরেশ ওমানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১২ নম্বর জার্সি পরিধান করে কেন্দ্রীয় মধ্যমাঠের খেলোয়াড় হিসেবে খেলেছিলেন। ম্যাচটি ভারত ১–১ গোলে ড্র করেছিল। জাতীয় দলের হয়ে অভিষেকের ৬ মাস ও ২১ দিন পর, ভারতের জার্সি গায়ে প্রথম গোলটি করেছেন; ২০২১ সালের ১৬ই অক্টোবর তারিখে, নেপালের বিরুদ্ধে ম্যাচের ৫০তম মিনিটে মুহাম্মদ ইয়াসিরের অ্যাসিস্ট হতে ভারতের হয়ে গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে সুরেশ সিং ওয়ানজাম  (ইংরেজি)  \nট্রান্সফারমার্কেটে সুরেশ সিং ওয়ানজাম (ইংরেজি) \nওয়ার্ল্ডফুটবল.নেটে সুরেশ সিং ওয়ানজাম (ইংরেজি) \nইএসপিএন এফসিতে সুরেশ সিং ওয়ানজাম (ইংরেজি) \nন্যাশনাল-ফুটবল-টিমস.কমে সুরেশ সিং ওয়ানজাম (ইংরেজি)"}