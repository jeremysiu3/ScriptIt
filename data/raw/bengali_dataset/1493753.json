{"pageid": 1493753, "title": "শেষ মাইল (পরিবহন)", "url": "https://bn.wikipedia.org/wiki?curid=1493753", "content": "সরবরাহ শৃঙ্খল ব্যবস্থাপনা ও পরিবহন পরিকল্পনায় শেষ মাইল বা শেষ কিলোমিটার পরিভাষাটি দিয়ে একটি পরিবহন বিনিময় কেন্দ্র থেকে চূড়ান্ত গন্তব্যস্থল পর্যন্ত যাত্রী ও পণ্যের যাত্রার শেষ ধাপটিকে নির্দেশ করা হয়। \"শেষ মাইল\" ধারণাটি মূলত টেলিযোগাযোগ শিল্প থেকে গ্রহণ করা হয়েছে, যেখানে প্রধান টেলিযোগাযোগ ব্যবস্থার সাথে একক বাসগৃহগুলির সংযোগ করতে অসুবিধার সম্মুখীন হতে হয়েছিল। অনুরূপভাবে সরবরাহ শৃঙ্খল ব্যবস্থাপনাতেও \"শেষ মাইল\" কথাটি দিয়ে পরিবহনের শেষ ধাপ বা দশাতে লোকজন ও পণ্যগুলিকে পরিবহন কেন্দ্র থেকে তাদের চূড়ান্ত গন্তব্যে পৌঁছে দেওয়ার জন্য পণ্য স্থানান্তরজনিত সমস্যাগুলিকে নির্দেশ করা হয়।\nশেষ-মাইল বিলির ধারণাটির উপরে গবেষণা ক্রমেই বৃদ্ধি পাচ্ছে, কেননা ব্যবসা-থেকে-ভোক্তা (b2c) ধরনের বিলির সংখ্যা বৃদ্ধি পাচ্ছে। বিশেষ করে মালবাহী পরিবহনে ই-বাণিজ্য প্রতিষ্ঠানগুলি এবং ব্যক্তিগত পরিবহনে অংশীদারি যাত্রা  সেবাদানকারী প্রতিষ্ঠানগুলির জন্য এটি গুরুত্বপূর্ণ। শেষ-মাইল বিলির সাথে সম্পর্কিত কিছু সমস্যার মধ্যে রয়েছে খরচ ন্যূনতম করা, স্বচ্ছতা নিশ্চিত করা, দক্ষতা বৃদ্ধি করা এবং পরিকাঠামোর উন্নতিসাধন।\n\n\n== ইতিহাস ==\n\"শেষ মাইল\" পরিভাষাটি মূলত টেলিযোগাযোগ শিল্পে মূল টেলিযোগাযোগ ব্যবস্থার সাথে অন্তিম ব্যবহারকারীদের বাসগৃহ এবং ব্যবসা প্রতিষ্ঠানের সংযোগস্থাপনে অসুবিধা বর্ণনা করতে ব্যবহৃত হয়েছিল। টেলিযোগাযোগের তারের তথাকথিত শেষ \"মাইল\"-টি শুধুমাত্র একজন গ্রাহক ব্যবহার করেন। তাই এই পরিকাঠামো সংস্থাপন এবং রক্ষণাবেক্ষণের খরচ শুধুমাত্র একজন গ্রাহকের নিয়মিত নির্দিষ্ট অঙ্কে পরিশোধের মাধ্যমে তুলে আনা যেতে পারে।এর বিপরীতে ব্যবস্থার প্রধান প্রধান \"মহাপথ\"-গুলির খরচে বহুসংখ্যক গ্রাহকের অবদান থাকে।\nসরবরাহ শৃঙ্খল ব্যবস্থাপনায় শেষ মাইল কথাটি দিয়ে ব্যক্তি বা মালামাল পরিবহনের জন্য অনুরূপ একটি সমস্যা বর্ণনা করা হয়। মালবাহী পরিবহন ব্যবস্থাগুলিতে  মালখণ্ডগুলি (পার্সেল) জাহাজ, রেলগাড়ি বা অন্যান্য উপায়ের মাধ্যমে দক্ষতার সাথে একটি কেন্দ্রীয় পরিবহন বিনিময় কেন্দ্রে বিতরণ করা যায়, কিন্তু তারপর সেগুলিকে নির্দিষ্ট একক  গ্রাহকদের কাছে বিলি করার জন্য অপেক্ষাকৃত ছোট যানবাহনে বোঝাই করা আবশ্যক হয়। পরিবহন ব্যবস্থাগুলিতে \"শেষ মাইল\" কথাটি দিয়ে একটি পরিবহন  বিনিময় কেন্দ্র যেমন বিমানবন্দর বা রেলস্টেশন থেকে ব্যক্তিদের তাদের চূড়ান্ত গন্তব্যস্থলে নিয়ে যাওয়ার ক্রমবর্ধমান প্রান্তিক খরচ নির্দেশ করা হয়।\n\n\n== বিতরণ ব্যবস্থায় ব্যবহার ==\nমালবাহী রেল ব্যবস্থা এবং মালবাক্সবাহী (কন্টেইনার) জাহাজের মাধ্যমে পণ্য পরিবহন করা প্রায়শই পণ্যপ্রেরণের সবচেয়ে দক্ষ এবং সাশ্রয়ী পদ্ধতি। তার পরেও যখন পণ্যগুলি একটি উচ্চ-ধারণক্ষমতার মালবাহী পরিবহন কেন্দ্র বা বন্দরে পৌঁছায়, তখন তাদেরকে বাধ্যতামূলক তাদের চূড়ান্ত গন্তব্যে পরিবহন করতে হয়। সরবরাহ শৃঙ্খলের এই শেষ ধাপটি প্রায়শই সবচেয় কম দক্ষ হয়ে থাকে, কেননা এই ধাপটি পণ্য পরিবহনের মোট খরচের ৫৩% পর্যন্ত গঠন করতে পারে। এই ব্যাপারটি \"শেষ মাইল সমস্যা\" হিসেবে পরিচিত হয়ে উঠেছে। শেষ মাইল সমস্যাটিতে পৌর এলাকায় পণ্য বিলি করার সমস্যাও অন্তর্ভুক্ত থাকতে পারে। শহরের কেন্দ্রীয় বাণিজ্যিক এলাকায় খুচরা দোকান, রেস্তোরাঁ এবং অন্যান্য বণিকদের বিলির কাজটি প্রায়ই যানজট এবং নিরাপত্তাজনিত সমস্যার সৃষ্টি করে।\nযেসব এলাকায় মানবিক ত্রাণের প্রয়োজন, সেসব এলাকায় পণ্য পরিবহনের ক্ষেত্রেও শেষ মাইল সমস্যা দেখতে পাওয়া যায়।  সাহায্যের মাল ক্ষতিগ্রস্ত এলাকায় একটি কেন্দ্রীয় পরিবহন বিনিময় কেন্দ্রে পৌঁছাতে সক্ষম হলেও প্রাকৃতিক দুর্যোগজনিত ক্ষয়ক্ষতি বা অবকাঠামোর অভাবের কারণে বিতরণ করা যায় না।\nশেষ মাইল বিলিতে একটি সমস্যা হল অরক্ষিত মোড়কজাত পণ্য। ইউপিএস, ফেডেক্স, মার্কিন ডাক সেবা, ডিএইচএল এবং অন্যান্য মাল পরিবহনকারী কোম্পানিগুলি কোনও ব্যবসা প্রতিষ্ঠান বা বাড়িতে মোড়কজাত পণ্য অরক্ষিত অবস্থায় রেখে যায়, যার ফলে পণ্যটি খারাপ আবহাওয়ার ঝুঁকি বহন করে এবং এটি \"বারান্দা চোর\"-দের (গ্রাহকদের বারান্দা বা সামনের দরজার জায়গা থেকে মোড়কজাত পণ্য চুরি করে এমন ব্যক্তি) দ্বারা চুরির সম্ভাবনা থাকে। এই সমস্যার একটি সমাধান হল শহরাঞ্চলে তালাবদ্ধ দেরাজ স্থাপন করা। যেমন মার্কিন যুক্তরাষ্ট্রে অ্যামাজন তালাবদ্ধ দেরাজ (লকার) স্থাপন করেছে যেখানে গ্রাহকরা তাদের মোড়কজাত পণ্যগুলি সরাসরি বাড়িতে গ্রহণ করার পরিবর্তে দেরাজ থেকে তুলতে পারবেন। এটি তাদেরকে চুরি ও ক্ষতি থেকে রক্ষা করে এবং কোম্পানিগুলিকে একাধিক পৃথক বাড়ি বা ব্যবসার পরিবর্তে একটি স্থানে পণ্য সরবরাহ করার সুযোগ দেয়। একইভাবে তাইওয়ানে  কিছু আন্তর্জালিক (অনলাইন) বিক্রেতা গ্রাহকের পছন্দসই একটি সুবিধাজনক দোকানে বিলির বিকল্প প্রস্তাব দেয়, যাতে গ্রাহক সেই দোকান থেকে পণ্য তুলে নিতে পারে। এই পদ্ধতিটি চুরির সম্ভাবনা হ্রাস ও মোড়কজাত পণ্যগুলিকে একীভূত করার পাশাপাশি ঐ দোকানে ক্রয়ের অর্থ পরিশোধের সুযোগও দেওয়া হতে পারে।\nখরচ কমাতে খুচরা বিক্রেতারা মোড়কজাত পণ্য সরবরাহের জন্য স্বয়ংক্রিয় যানবাহন ব্যবহার করার উপরে গবেষণা করছে। মার্কিন যুক্তরাষ্ট্র-ভিত্তিক অ্যামাজন এবং চীন-ভিত্তিক আলিবাবা গ্রাহকদের কাছে পণ্য পৌঁছে দেওয়ার জন্য মানবহীন আকাশযান (ড্রোন) মোতায়েনের উপর গবেষণা করেছে। ইউরোপ, জার্মানি, যুক্তরাজ্য ও পোল্যান্ড স্বয়ংক্রিয় মোড়কজাত পণ্য বিলি প্রদানকারী পরিষেবা নিয়ে পরীক্ষা-নিরীক্ষা করেছে।\n\n\n== পরিবহন ব্যবস্থায় ব্যবহার ==\n\n\"শেষ মাইল\" পরিভাষাটি পরিবহন বিনিময় কেন্দ্র, বিশেষ করে রেলওয়ে স্টেশন, বাস ডিপো এবং ফেরি বার্থ থেকে লোকেদের তাদের চূড়ান্ত গন্তব্যে পৌঁছানোর অসুবিধার বর্ণনাও দেয়। যখন যাত্রীর যাত্রা শুরুর অবস্থান থেকে মূল পরিবহন ব্যবস্থায় যুক্ত হতে অসুবিধা হয়, তখন পরিস্থিতিটিকে বিকল্পভাবে \"প্রথম মাইল সমস্যা\" হিসাবে ডাকা হতে পারে। মার্কিন যুক্তরাষ্ট্রে ভূমি ব্যবহারের বিন্যাস চাকরি এবং মানুষকে কম ঘনত্বের শহরতলীগুলিতে স্থানান্তরিত করেছে, কিন্তু এই শহরতলীগুলি প্রায়শই বিদ্যমান গণপরিবহনগুলি থেকে হাঁটা-দূরত্বে অবস্থিত নয়। তাই এই অঞ্চলগুলিতে গণপরিবহন ব্যবহার প্রায়শই তেমন ব্যবহারিক নয়। সমালোচকরা দাবি করেন যে এই পরিস্থিতিতে মোটরগাড়ির উপর নির্ভরতা বৃদ্ধি পায়, যার ফলে যানজট, দূষণ এবং অপরিকল্পিত নগরায়ন বৃদ্ধি পায়।\nগণপরিবহন ক্ষেত্রে শেষ মাইল সমস্যার সমাধানের মধ্যে রয়েছে শাখাপথ বাসের ব্যবহার, সাইকেল চালানোর অবকাঠামো এবং নগর পরিকল্পনা সংস্কার। শেষ মাইলের সমস্যা দূর করার অন্যান্য পদ্ধতি যেমন সাইকেল-অংশীদারি ব্যবস্থা,  গাড়ি অংশীদারি কর্মসূচী,  পডগাড়ি (ব্যক্তিগত দ্রুত পরিবহন), এবং মোটরচালিত জুতা  বিভিন্ন মাত্রায় গ্রহণের প্রস্তাব করা হয়েছে। ২০১৫ সালের শেষের দিকে ফোর্ড মোটর কোম্পানি \"যানবাহনের সাথে সংযুক্ত স্বতশ্চালিত এক-চাকার সাইকেল\"-এর কৃতিস্বত্ব পেয়েছে, যা শেষ মাইল যাত্রীদের জন্য একটি সমাধান হিসেবে তৈরি করা হয়েছে। ইউরোপ এবং এশিয়ায় সাইকেল অংশীদারি কর্মসূচি সফলভাবে বাস্তবায়িত হয়েছে এবং উত্তর আমেরিকাতেও এটি বাস্তবায়িত হতে শুরু করেছে। ২০১৭ সালের শেষের দিকে, ঘাটবিহীন বৈদ্যুতিক কিক স্কুটার  বা বিদ্যুৎ-সহায়তাপ্রাপ্ত সাইকেলের মতো অংশীদারি যানবাহন সরবরাহকারী ক্ষুদ্র মাপের যান পরিষেবাগুলি বাজারে প্রবেশ করে। যেগুলি পরিবহন অবকাঠামোর অভ্যন্তরে ও বাইরে চলতে সক্ষম দ্বৈত-পদ্ধতির যানগুলিকেও প্রথম মাইল এবং শেষ মাইল সমস্যার সমাধান হিসেবে বিবেচনা করা হয়। একই দ্বৈত-পদ্ধতির যানটি অবকাঠামো ব্যবহার করে স্টেশন পর্যন্ত যেতে পারে এবং স্টেশন থেকে ফিরতি যাত্রা করতে পারে।\n\n\n== শেষ মাইল সমস্যা ==\nশেষ মাইল সমস্যা বলতে বোঝায় শেষ মাইলটি পণ্য স্থানান্তর যাত্রার সবচেয়ে ব্যয়বহুল পর্যায়। আরও সঠিক করে বললে শেষ মাইলটি পণ্য পৌঁছে দেয়ার খরচের ৫৩%-এর জন্য দায়ী। শেষ মাইল পণ্য বিলির উচ্চ খরচের অনেকগুলি কারণ আছে, যেগুলির কয়েকটি নিচে দেয়া হল।\n\nঘন পৌর এলাকাগুলিতে যানচলাচলে অনেক বেশি বিরতি থাকে এবং অধিকতর সমস্যার সম্মুখীন হতে হয়।\nই-বাণিজ্যের উত্থানের কারণে ছোট মাপের পণ্য বিলির খরচ বেড়ে যায়।\nদ্রুত পণ্য বিলির জন্য গ্রাহকের যে প্রত্যাশা থাকে, তা ব্যয়বহুল পণ্য বিলির দ্রুত বিকল্পগুলির উপর চাপ বৃদ্ধি করে।\nএকটি দক্ষ পণ্য বিলিকারী কর্মীবাহিনী বজায় রাখতে হয়।\nজ্বালানির দাম ও গাড়ির রক্ষণাবেক্ষণ খরচ ক্রমবর্ধমান।\nশেষ মাইলের সমস্যাটি সাধারণত পণ্য বিলি বা পৌঁছানোর পথ কাম্যতমকরণ পদ্ধতিগুলি দ্বারা সমাধান করা হয়, যেগুলি অতিক্রান্ত দূরত্ব (মাইলেজ), জ্বালানির ব্যবহার এবং কর্মঘন্টা হ্রাস করে। শেষ মাইল খাতের ব্যবসা প্রতিষ্ঠানগুলি হয় হাতের দ্বারা পথ কাম্যতম করতে পারে কিংবা পণ্য বিলি ব্যবস্থাপনা প্রযুক্তিমঞ্চ ব্যবহার করতে পারে।\n\n\n== শেষ মাইল প্রযুক্তিমঞ্চ ==\nখুচরা বিক্রেতা এবং পণ্য প্রস্তুতকারকদের দ্রুত (একই দিন এবং পরের দিন) পণ্য বিলি করার চাহিদা সৃষ্টির কারণসহ অন্যান্য কারণে তথ্যপ্রযুক্তি-নির্ভর শেষ মাইল প্রযুক্তিমঞ্চগুলির আবির্ভাব হয়েছে। শেষ-মাইলের বর্ধিত চাহিদা পূরণের পণ্য প্রেরণকারীদের উপর চাপ সৃষ্টি হয়েছে, যার ফলে তাদেরকে অনেক ধরনের পণ্য বিলি প্রতিষ্ঠান পরিচালনা করতে হচ্ছে। এসব প্রতিষ্ঠানের মধ্যে  ঐতিহ্যবাহী মাল-বাহক (পার্সেল ক্যারিয়ার) ও পত্রবাহক (কুরিয়ার) ছাড়াও চাহিদা অনুযায়ী সেবা প্রদানকারীও অন্তর্ভুক্ত, যারা ঠিকাদারদের ব্যবহার করে একটি \"পণ্য বিলির জন্য উবার\" ধরনের ব্যবস্থা বাস্তবায়ন করে।\nপণ্যপ্রেরকদের দ্বারা সৃষ্ট চাহিদার সাথে বিলির সরবরাহ মেলানো একটি সমস্যা, যা একাধিক শেষ-মাইল প্রযুক্তিমঞ্চ দ্বারা সমাধান করা হচ্ছে। এই সংস্থাগুলি শেষ মাইল বিলির সুবিধার্থে পণ্যপ্রেরকদেরকে বিলি পরিষেবা প্রদানকারীদের সাথে সংযুক্ত করে। এই শেষ-মাইল প্রযুক্তিমঞ্চগুলি পণ্যপ্রেরক এবং পণ্য গ্রাহক দ্বারা তৎক্ষণাৎ উপাত্ত গ্রহণ করার অনুমতি দেয় যা বিলম্বিত বিলি, ঠিকানার ত্রুটি বা পণ্যের ক্ষতির মতো ব্যতিক্রমগুলি ঘটলে পরিচালকদের অবিলম্বে পদক্ষেপ নিতে সক্ষম করে।\nঅ্যামাজন তার শেষ-মাইল পণ্য-স্থানান্তর ক্ষমতা শক্তিশালী করছে বলে প্রতিযোগী খুচরা বিক্রেতারা প্রতিযোগিতা করার জন্য শেষ-মাইল প্রযুক্তিতে আগের চেয়েও বেশি আগ্রহী হয়ে উঠছে। অ্যামাজনের ভয়ে প্রধান পরিবহন এবং পণ্য স্থানান্তর সংস্থাগুলির প্রধান নির্বাহী কর্মকর্তারা বিকল্প কৌশল খুঁজতে বাধ্য হয়েছে।\n\n\n=== কোম্পানিগুলি ===\nসার্কিট - https://www.getcircuit.com\nওয়ানরেল - https://www.onerail.com\nব্রিং - https://www.bringg.com/\nভেহো টেক\nটিউবুলার নেটওয়ার্ক\nইউফ্লিট\nট্র্যাক-পড\n\n\n=== রোবট ===\n\n\n==== ফুটপাতের রোবট ====\n\nবেশ কয়েকটি কোম্পানি সক্রিয়ভাবে ছোট বিলিকারী রোবট (স্বতশ্চল স্বয়ংক্রিয় যন্ত্র) ব্যবহার করছে, যেগুলি খাদ্য এবং মুদিখানার মতো ছোট মোড়কজাত পণ্যের শেষ মাইল বিলি সম্পাদন করে। এ জন্য রোবটগুলি ফুটপাত ব্যবহার করে এবং দ্রুত হাঁটার গতির সাথে তুলনীয় গতিতে যাত্রা করে। বর্তমানে চালু এই ধরনের সরবরাহকারী কোম্পানিগুলির মধ্যে রয়েছে:\n\nস্টারশিপ টেকনোলজিস - ২০২১ সালের জানুয়ারির মধ্যে এটি দশ লক্ষেরও বেশি বিলি করেছে। \nসার্ভ রোবোটিক্স - লস অ্যাঞ্জেলেস এলাকায় বিলি করে\nটাইনি মাইল – টরন্টো এলাকায় বিলি করে\nকিউইবট – ২০১৭ সালের মধ্যে ১,২০,০০০ বিলি সম্পূর্ণ করেছে।\n\n\n==== মানবহীন আকাশযান (ড্রোন) ====\nজিপলাইন - অবতরণছত্র (প্যারাশুট) ব্যবহার করে ঔষধ এবং রক্ত সরবরাহকারী স্বয়ক্রিয় বিমান; ২০২২ সালের জুন নাগাদ তারা এইভাবে ৩২৫,০০০ বার বিলি করেছে।\n\n\n== আরও দেখুন ==\nসক্রিয় চলাচল\nসাইকেল চালনযোগ্যতা\nবৈদ্যুতিক সাইকেল\nগণপরিবহনমুখী উন্নয়ন – একটি গণপরিবহন বিরতিকেন্দ্র বা স্টেশন থেকে হাঁটার দূরত্বের মধ্যে উচ্চ-ঘনত্বের বিকাশ তৈরি করে শেষ মাইল সমস্যা সমাধানের একটি পদ্ধতি\n\n\n== তথ্যসূত্র =="}