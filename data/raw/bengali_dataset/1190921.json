{"pageid": 1190921, "title": "ইসলাম ও আধুনিক রাজনীতি", "url": "https://bn.wikipedia.org/wiki?curid=1190921", "content": "ইসলাম ও আধুনিক রাজনীতি (উর্দু: اسلام اور سیاست حاضرہ‎‎) পাকিস্তান সুপ্রিম কোর্টের বিচারক ও পাকিস্তানের সাংবিধানিক উপদেষ্টা সংস্থা ইসলামি আদর্শ পরিষদের সাবেক সদস্য তাকি উসমানির লিখিত একটি উর্দু গ্রন্থ, যাতে ইসলাম ও আধুনিক রাজনীতি নিয়ে আলোচনা করা হয়েছে। এই গ্রন্থে তিনি গত দু'শ বছর যাবত মুসলিম বিশ্বের অধঃপতনের মূল কারণ সমূহ চিহ্নিত করেছেন এবং এ থেকে উত্তরণেরও ব্যবস্থা বাতলিয়েছেন। এটি মূলত বিভিন্ন সময়ে বিভিন্ন ঘটনা ও ইস্যুকে কেন্দ্র করে লিখিত বিভিন্ন প্রবন্ধ মালার সমন্বিত রূপ। বইটিতে নির্বাচনের প্রেক্ষাপটে জনগণের দায়িত্ব বর্ণনা করা হয়েছে। ইসলামে ভোটের স্তর স্পষ্ট করার সময় নির্বাচনি সংকট, দেশপ্রেম এবং প্রাদেশিকতার কারণ ও প্রতিকারের মতো বিষয়গুলো আলোচনা করা হয়েছে। মুসলিম জাতীয়তার ধারণা ব্যাখ্যা করতে গিয়ে এবং সবশেষে ইসলামি বিশ্বের সমস্যা ব্যাখ্যা করতে গিয়ে বায়তুল মাকদিসের পতনের কারণগুলো বিস্তারিতভাবে উল্লেখ করা হয়েছে। বইটি ২০০৮ সালে মাকতাবা দারুল উলুম করাচি থেকে প্রকাশিত হয়।\n\n\n== বিষয়বস্তু ==\nগ্রন্থটিতে নিম্নোক্ত বিষয়সমূহ আলোচিত হয়েছে:\n\nনির্বাচনে জনগণের দায়িত্ব\nইসলামের দৃষ্টিতে ভোটের গুরুত্ব ও প্রয়োজনীয়তা\nইসলামী রাজনৈতিক দলগুলোর অবস্থা\nমুসলিম জাতীয়তাবাদ ও আধুনিক রাষ্ট্রব্যবস্থা\nদেশপ্রেম ও স্বজনপ্রীতি\nস্বজনপ্রীতির কারণ ও সমাধান\nবাংলাদেশের স্বাধীনতা ও দ্বি-জাতিতত্ত্ব\nইরানের আড়াই হাজার বছর পূর্তি উৎসব\nআমেরিকা ও ইসলাম\nতুরস্কে নবজাগরণ\nবায়তুল মুকাদ্দাসের পতনের কারণ\nবায়তুল মুকাদ্দাসের ইতিহাস\nমুসলিমবিশ্বের মূল সমস্যা\nমুসলিমবিশ্বের ঐক্য ভাবনা\n\n\n== অনুবাদ ==\nবইটির বেশ কয়েকটি নিবন্ধের অনুবাদ দৈনিক ইনকিলাব এ প্রকাশিত হয়। বইটির পূর্ণাঙ্গ বঙ্গানুবাদ করেছেন আবুল কাসেম মুহাম্মদ আশরাফুল হক, যা ২০০৯ সালে দারুল হক প্রকাশনী থেকে প্রকাশিত হয়।\n\n\n== মূল্যায়ন ==\nগ্রন্থটির মূল্যায়ন করে দৈনিক ইনকিলাবের সহকারী সম্পাদক উবায়দুর রহমান খান নদভী বলেন, \"এ লেখাগুলো বিশেষভাবে মূল্যবান বলার কারণ হলো, এসব লেখা আধুনিক যুগের মানুষকে ইসলামের ব্যাপকতা সম্পর্কে ধারণা দেয়।\"\nইসলামি চিন্তাবিদ, সাহিত্যিক ও গবেষক আ ফ ম খালিদ হোসেন বলেন, \"বাংলাদেশসহ উপমহাদেশের এক শ্রেণীর মানুষ প্রচলিত নির্বাচনে অংশ গ্রহণ ও ভোটাধিকার প্রয়োগকে শরীয়ত সম্মত মনে করেন না। দ্বিজাতি তত্ত্ব ভারতীয় উপমহাদেশের আরেকটি বিতর্কিত বিষয়। আল্লামা উসমানির বিশ্লেষণের ফলে এ বিষয়টি পরিষ্কার হয়েছে যা অনেকের ভ্রান্ত ধারণার পরিসমাপ্তি ঘটাবে।\"\n\n\n== আরও দেখুন ==\nতাকি উসমানির গ্রন্থপঞ্জি\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nইসলাম ও আধুনিক রাজনীতি"}