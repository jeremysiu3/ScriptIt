{"pageid": 1129890, "title": "গান্ধী টুপি", "url": "https://bn.wikipedia.org/wiki?curid=1129890", "content": "গান্ধী টুপি (হিন্দি: गांधी टोपी) হল একটি সাদা সাইডক্যাপ (এমন টুপি যাকে ভাঁজ করে রাখা চলে)। এর সামনের ও পেছনের দিকটি সরু এবং মধ্যভাগ প্রশস্ত। এটি খাদি কাপড় দিয়ে তৈরি। ভারতীয় নেতা মহাত্মা গান্ধীর নামানুসারে এর নাম রাখা হয়েছে, তিনি ভারতের স্বাধীনতা আন্দোলনের সময় প্রথম এর ব্যবহারকে জনপ্রিয় করে তোলেন। সাধারণত ভারতীয় স্বাধীনতা সক্রিয় কর্মীরা এটি পরিধান করতেন, স্বাধীন ভারতে রাজনীতিবিদ এবং রাজনৈতিক কর্মীদের জন্য এটি একটি প্রতীকী ঐতিহ্য হয়ে উঠেছিল।\n\n\n== উৎপত্তি ==\n\n১৯২০-২২ সাল নাগাদ অসহযোগ আন্দোলনের সময় থেকে ভারতে গান্ধী টুপির উদ্ভাবন হয়েছিল। সেই সময় থেকে এটি কংগ্রেসের আদর্শ পোশাক হয়ে উঠেছিল। ১৯২১ সালে, ব্রিটিশ সরকার গান্ধী টুপির ব্যবহার নিষিদ্ধ করার চেষ্টা করেছিল। ১৯২০-১৯২১ সালে গান্ধী নিজে শুধুমাত্র এক বা দুই বছরের জন্য এই টুপি পরেছিলেন।\nগান্ধীর স্বদেশে বোনা খাদির ঐতিহ্যবাহী ভারতীয় পোশাক ছিল তাঁর সাংস্কৃতিক গর্বের বার্তার প্রতীক। স্বদেশী পণ্যের ব্যবহার (ইউরোপে উৎপাদিত পণ্যের বিরোধিতা করে) ছিল স্বনির্ভরতা এবং ভারতের গ্রামীণ জনতার সঙ্গে সংহতির প্রতীক। গান্ধীর অধিকাংশ অনুসারী এবং ভারতীয় জাতীয় কংগ্রেস সদস্যরা প্রায় সকলেই এই টুপিটি ব্যবহার করতেন। সেই সময়ে যে কোনো ব্যক্তিই যখন এই টুপি পরতেন, তখন তিনিই স্বাধীনতা আন্দোলনের সাথে সংযুক্ত হয়ে যেতেন।\n১৯০৭ থেকে ১৯১৪ সালের মধ্যে, \"নিগ্রো\" হিসাবে শ্রেণিবদ্ধ (গান্ধী দক্ষিণ আফ্রিকায় থাকাকালীন ভারতীয়দেরও বলা হত) দক্ষিণ আফ্রিকার কারাগারের বন্দীদের কারাগারে একই ধরনের টুপি পরতে হত। দক্ষিণ আফ্রিকার কারাগারে থাকার সময় গান্ধীকে \"নিগ্রো\" হিসাবে শ্রেণিবদ্ধ করা হয়েছিল এবং তাঁকে এই জাতীয় টুপি পরতে হয়েছিল। গান্ধীর ঘনিষ্ঠ বন্ধু হেনরি পোলাকের ধারণা অনুযায়ী সেইখান থেকেই গান্ধী টুপির উৎপত্তি।\n\n যাইহোক, কাকা কালেলকারকে লেখা একটি চিঠিতে গান্ধী বিস্তারিত বর্ণনা করেছেন, কীভাবে তিনি কাশ্মীরি টুপির উপর ভিত্তি করে তাঁর সাদা টুপির কল্পনা করেছিলেন।\n\n\n== স্বাধীনতার পর ==\nস্বাধীনতা-পরবর্তী প্রথম প্রজন্মের ভারতীয় রাজনীতিবিদরা প্রায় সর্বজনীনভাবেই ভারতের স্বাধীনতা সংগ্রামের সদস্য ছিলেন। মহাত্মা গান্ধীর হত্যাকাণ্ডের পর গান্ধী টুপি একটি মানসিক গুরুত্ব পেয়েছিল, এটি ভারতের প্রথম প্রধানমন্ত্রী জওহরলাল নেহেরু এবং তাঁর মতো ভারতীয় নেতারা নিয়মিত পরতেন। লাল বাহাদুর শাস্ত্রী এবং মোরারজী দেশাইয়ের মতো পরবর্তী প্রধানমন্ত্রীরা এই ঐতিহ্যকে অব্যাহত রেখেছিলেন। ভারতীয় সংসদের অধিকাংশ সদস্য (বিশেষ করে রাজনীতিবিদ এবং কংগ্রেস দলের কর্মী) খাদি পোশাক এবং গান্ধী টুপি পরতেন। ১৫ আগস্ট ভারতের স্বাধীনতা দিবস উদযাপন বা ২৬ জানুয়ারি প্রজাতন্ত্র দিবস ঘোষণা করার সময় বিপুল সংখ্যক মানুষ টুপিটি পরেছিলেন।\nজওহরলাল নেহরুকে সবসময় এই টুপি পরিহিত অবস্থায় দেখা যেত। ১৯৬৪ সালে, একটি মুদ্রা প্রকাশ করা হয়েছিল, যেখানে নেহরুকে টুপি পরিহিত দেখানো হয়নি। এটি ব্যাপকভাবে সমালোচিত হয়েছিল। পরবর্তীতে ১৯৮৯ সালে তাঁর জন্মশতবার্ষিকীতে আরেকটি নেহেরু মুদ্রা প্রকাশ করা হয়েছিল, যেখানে তাঁকে টুপি পরিহিত দেখানো হয়।\nপরবর্তী সময়ে, টুপিটির জনপ্রিয়তা এবং রাজনৈতিক আবেদন কমে গিয়েছিল, যদিও কংগ্রেস দলের অনেক সদস্যই সেই ঐতিহ্য অব্যাহত রেখেছিলেন। কিন্তু প্রতিদ্বন্দ্বী রাজনৈতিক দলগুলি কংগ্রেসের সাথে যুক্ত ঐতিহ্য থেকে নিজেদের বিচ্ছিন্ন করাটাই পছন্দ করেছিলেন। রাজনীতিবিদদের কাছে পাশ্চাত্য-শৈলীর পোশাকের ব্যাপক গ্রহণযোগ্যতা, ভারতীয় শৈলীর পোশাক পরার গুরুত্বকেও হ্রাস করেছিল।\nমহারাষ্ট্র রাজ্যের গ্রামীণ অংশে এখনো পুরুষদের দ্বারা পরিধান করা প্রতিদিনের সবচেয়ে জনপ্রিয় মস্তক আবরণী হিসেবে গান্ধী টুপির ব্যবহার রয়ে গেছে।\n\n১৯৬৩ সালে মার্টিন লুথার কিং জুনিয়রের \"আমার একটি স্বপ্ন আছে\" (আই হ্যাভ এ ড্রিম) ভাষণে, মঞ্চে তাঁর পিছনে দাঁড়িয়ে থাকা অনেকেই গান্ধী টুপি পরেছিলেন।\n\n\n== পুনরুত্থান ==\n২০১১ সালে, মহারাষ্ট্র রাজ্যের একজন বিশিষ্ট গান্ধীবাদী আন্না হাজারে ভারতে দুর্নীতি বিরোধী আন্দোলন শুরু করার পর গান্ধী টুপি আবারও ভারতে জনপ্রিয়তা লাভ করে। এই আন্দোলনের কেন্দ্রস্থল ছিল দিল্লি। ২০১১ সালের আগস্ট মাসে, গান্ধী টুপি পরা হাজার হাজার লোক দিল্লির রামলীলা ময়দানে জড়ো হয়েছিল আন্না হাজারেকে তাঁর আমরণ অনশনে সমর্থন করার জন্য। এই আন্দোলন দেশের অন্যান্য অনেক জায়গায় ছড়িয়ে পড়ে এবং এই উপলক্ষে অনেক স্টেডিয়াম, কমিউনিটি সেন্টার এবং মাঠ বুক করা হয়েছিল। এই গণ-আন্দোলনে সকল বয়সী, ধর্ম এবং সামাজিক অবস্থানের (প্রধানত মধ্যবিত্ত) মানুষ অংশগ্রহণ করেছিল, তাদের মধ্যে অনেকেই স্লোগান দিচ্ছিল এবং গান্ধী টুপি পরেছিল।\n২০১৪ সালের নির্বাচনে, আম আদমী পার্টির কর্মীরা ব্যাপকভাবে গান্ধী টুপি পরিধান করেছিল এবং তাতে দলের নাম লেখা ছিল। ভারতীয় জনতা পার্টির সমর্থকরা একই ধরনের জাফরান রঙের টুপি পরে।\n\n\n== আরও দেখুন ==\nভারতীয় জাতীয় কংগ্রেস\nপাগড়ি\nপেশোয়ারী পাগড়ি\nতাকিয়াহ\nসংকোক\nডাচ টুপি\nক্যাপ অফ মেইন্টিন্যান্স\n\n\n== তথ্যসূত্র ==\n\nKatherine Frank, Indira: The Life of Indira Nehru Gandhi (2002)\nRajmohan Gandhi, Patel: A Life (1992)\n\n\n== বহিঃসংযোগ ==\n\nGANDHI CAP FROM NEWSPAPER - HINDI - ARVIND GUPTA, Jun 3, 2011\nGandhi cap out of fashion,  Mar 27, 2004\nगांधी टोपी का अब तक का सफर.. Samaylive\nIndian headdresses\nটেমপ্লেট:Mohandas K. Gandhi"}