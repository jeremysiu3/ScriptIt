{"pageid": 1033619, "title": "মারভি মেমন", "url": "https://bn.wikipedia.org/wiki?curid=1033619", "content": "মারভি মেমন ( উর্দু: ماروی میمن‎‎; জন্ম ২১ জুলাই, ১৯৭২) হলেন একজন পাকিস্তানি রাজনীতিবিদ যিনি সম্প্রতি ২০১৫ সালের ফেব্রুয়ারি থেকে ২০১৮ সালের জুন পর্যন্ত বেনজির ইনকাম সাপোর্ট প্রোগ্রামের সভাপতির দায়িত্ব পালন করেছেন। তিনি ২০০৮ সালের মার্চ থেকে ২০১১ সালের জুন এবং পুনরায় ২০১৩ সালের জুন থেকে ২০১৮ সালের মে পর্যন্ত পাকিস্তানের জাতীয় পরিষদের সদস্য ছিলেন।\n\n\n== প্রাথমিক ও শিক্ষাজীবন ==\nমারভি মেমন ১৯৭২ সালের জুলাই মাসে পাকিস্তানের করাচিতে জন্মগ্রহণ করেছিলেন। তিনি নিসার মেমনের কন্যা।\nমেমন করাচি, কুয়েত সিটি এবং প্যারিসে পড়াশোনা করেছিলেন। তারপর তিনি লন্ডন স্কুল অব ইকোনমিক্সে ভর্তি হয়েছিলেন এবং সেখান থেকে ১৯৯৩ সালে আন্তর্জাতিক সম্পর্কে বিএসসি সম্মান পাস করেছিলেন।\n\n\n== পেশাদার কর্মজীবন ==\nরাজনীতিতে যোগ দেওয়ার আগে মারভি মেমন ডন, নিউজলাইন, পাকিস্তান ইনস্টিটিউট অব ইন্টারন্যাশনাল অ্যাফেয়ার্স, প্রকৃতি সংরক্ষণের জন্য আন্তর্জাতিক ইউনিয়ন এবং ইসলামাবাদের মার্কিন দূতাবাসে শিক্ষানবিশ হিসাবে কাজ করেছিলেন।\nলন্ডন স্কুল অফ ইকোনমিক্স থেকে স্নাতক পাস করার পরে তিনি সিটি ব্যাংকে বিপণন ও গুণমান ব্যবস্থাপনায় কাজ করেছিলেন।\n\n\n== রাজনৈতিক জীবন ==\nমারভি মেমন পাকিস্তানের বিনিয়োগ বোর্ডের উপদেষ্টা হিসাবে তার রাজনৈতিক জীবন শুরু করেছিলেন। এতে তার প্রাথমিক কাজ ছিল পাকিস্তানের লাভজনক খাত বিপণনে কৌশল মন্ত্রণালয়কে পরামর্শ প্রদান করা। তিনি ২০০৭ সালে পাকিস্তান মুসলিম লীগ (কিউ) (পিএমএল-কিউ)-এ যোগ দিয়েছিলেন এবং ২০০৮ সালের সাধারণ নির্বাচনে পাকিস্তানের জাতীয় পরিষদে পাঞ্জাবের নারীদের জন্য সংরক্ষিত একটি আসনে নির্বাচিত হয়েছিলেন।\n\n\n== পুরস্কার এবং সম্মাননা ==\nমার্চ, ২০১৭– যুক্তরাজ্যের হাউস অফ কমন্স থেকে স্পিকার্স ডেমোক্রেসি পুরস্কার\nজুলাই, ২০১৭– পাকিস্তানের ইসলামাবাদে নিযুক্ত ফরাসি রাষ্ট্রদূত কর্তৃক  ফ্রেঞ্চ ন্যাশনাল অর্ডার অফ মেরিট পদক\n\n\n== তথ্যসূত্র =="}