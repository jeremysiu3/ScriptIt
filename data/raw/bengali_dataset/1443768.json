{"pageid": 1443768, "title": "আব্দুল আজিজ বিন সালমান আল সৌদ", "url": "https://bn.wikipedia.org/wiki?curid=1443768", "content": "আব্দুল আজিজ বিন সালমান আল সৌদ (আরবি: عبد العزيز بن سلمان آل سعود) হলেন সৌদি রাজকীয় পরিবারের একজন সদস্য এবং রাজনীতিবিদ। তিনি ২০১৯ সালের সেপ্টেম্বর থেকে সৌদি আরবের জ্বালানি মন্ত্রী হিসেবে আছেন। তিনি সৌদি রাজ পরিবারের মধ্যে প্রথম জ্বালানি মন্ত্রী হিসেবে দায়িত্ব পালন করছেন। তিনি ২০০৫ সাল থেকে ২০১৭ সাল পর্যন্ত সৌদি আরবের উপ-তেলমন্ত্রী ছিলেন। ২০১৭ সালে তাকে জ্বালানি প্রতিমন্ত্রী হিসেবে দায়িত্ব দেওয়া হয়।\n\n\n== প্রাথমিক জীবন এবং শিক্ষা ==\nযুবরাজ আব্দুল আজিজ ১৯৬০ সালে জন্মগ্রহণ করেন। তিনি বাদশাহ সালমান বিন আব্দুল আজিজের চতুর্থতম পুত্র। তার মা সুলতানা বিনতে তুর্কি আল সুদাইরি ২০১১ সালের জুলাই মাসে ৭১ বছর বয়সে মারা যান। তার মা যুবরাজ সালমানের চাচা তুর্কি বিন আহমেদ আল সুদাইরির মেয়ে, যিনি পূর্বে আসির প্রদেশের গভর্নর ছিলেন। আব্দুল আজিজ বিন সালমান হলেন ফাহাদ বিন সালমান, আহমেদ বিন সালমান, সুলতান বিন সালমান, ফয়সাল বিন সালমান এবং হাসা বিনতে সালমানের ভাই।\nআবদুল আজিজ বিন সালমান কিং ফাহাদ ইউনিভার্সিটি অব পেট্রোলিয়াম অ্যান্ড মিনারেলস থেকে শিল্প প্রশাসনে বিজ্ঞানে ডিগ্রি অর্জন করেন। তিনি ১৯৮৫ সালে একই বিশ্ববিদ্যালয় থেকে শিল্প প্রশাসনে এমবিএ ডিগ্রি অর্জন করেন।\n\n\n== কর্মজীবন ==\nআব্দুল আজিজ বিন সালমান কিং ফাহাদ ইউনিভার্সিটি অব পেট্রোলিয়াম অ্যান্ড মিনারেলস এ প্রভাষক হিসেবে কর্মজীবন শুরু করেন। পরে তিনি একই প্রতিষ্ঠানে অর্থনৈতিক ও শিল্প গবেষণা বিভাগের ব্যবস্থাপক হিসেবে দায়িত্ব পালন করেন।\n১৯৮৭ সালে তিনি তেল মন্ত্রণালয়ের উপদেষ্টা হন। তার সময়ে তেলমন্ত্রী হিশাম নাজেরের সঙ্গে তার উত্তেজনাপূর্ণ সম্পর্ক ছিল বলে জানা গেছে। যুবরাজ আব্দুল আজিজ ১৯৯৫ সালের জুনে উপ-তেলমন্ত্রী হিসেবে পদোন্নতি পান। তিনি ১৯৯৬ সালের জুনে প্রতিষ্ঠিত খনিজ তেল বিষয়ক সহকারীও নিযুক্ত হন। এছাড়াও তিনি জ্বালানি যৌক্তিকীকরণ কমিটির প্রধান ছিলেন।\nযখন তিনি উপ-তেলমন্ত্রী হিসেবে নিযুক্ত হন তখন তাঁর মেয়াদ ২০০৫ সাল পর্যন্ত স্থায়ী হয়েছিল। ২০১৭ সালের ২২ এপ্রিলে যখন তাকে জ্বালানি বিষয়ক প্রতিমন্ত্রী হিসেবে নিয়োগ করা হয় তখন উপ-তেলমন্ত্রী হিসেবে তার মেয়াদ শেষ হয়। এই ভূমিকার সময়, তিনি চার বছর বন্ধ থাকার পরে দুই দেশের মধ্যে নিরপেক্ষ অঞ্চলে উৎপাদন পুনরায় শুরু করার জন্য ওপেক সদস্য কুয়েতের সাথে আলোচনায় একটি বড় সাফল্য অর্জন করেছিলেন।\n৮ সেপ্টেম্বর ২০১৯ সালে তাকে জ্বালানী মন্ত্রী হিসাবে মনোনীত করা হয়েছিল।\n\n\n== প্রভাব ==\nউপ-তেলমন্ত্রী হিসাবে প্রিন্স আব্দুল আজিজকে সৌদি রাজনীতিতে একটি গুরুত্বপূর্ণ ব্যক্তিত্ব হিসাবে বিবেচনা করা হতো। কারণ তিনি সরাসরি রাজ্যের আয়ের প্রধান উৎস খনিজ তেল নিয়ে কাজ করতেন। তাকে জনপ্রিয় বলা হয় এবং তার সমর্থকরা তাকে এবং তার বাবা বাদশাহ সালমানের সমর্থন থেকে উপকৃত হয়েছে। বাদশাহ আবদুল আজিজের নাতি যখন দেশ শাসন শুরু করেন তখন যুবরাজ আব্দুল আজিজকে সৌদি আরবের ভবিষ্যতের অন্যতম প্রধান যুবরাজ হিসাবে বিবেচনা করা হয়েছিল। তাকে সাবেক তেলমন্ত্রী আলী আল-নাইমির সম্ভাব্য উত্তরসূরি হিসেবেও বিবেচনা করা হত।\n\n\n== অন্যান্য ভূমিকা ==\nযুবরাজ আব্দুল আজিজ নিম্নলিখিত সংস্থাগুলির গভর্নর বোর্ডের সদস্য: অক্সফোর্ড ইনস্টিটিউট ফর এনার্জি স্টাডিজ, অক্সফোর্ড এনার্জি পলিসি ক্লাব এবং পেট্রোলিয়াম ইনস্টিটিউট। তিনি সৌদি অর্থনৈতিক সংস্থার সম্মানিত সভাপতি। তিনি যুবরাজ ফাহাদ বিন সালমান চ্যারিটি অ্যাসোসিয়েশন ফর রেনাল ফেইলিওর পেশেন্টস কেয়ারের সুপারভাইজার-জেনারেল।\n\n\n== ব্যক্তিগত জীবন ==\nআবদুল আজিজ বিন সালমান সারা বিনতে খালিদ বিন মুসাইদ বিন আবদুল আজিজের (জন্ম ১৯৬৬) সাথে বিবাহবন্ধনে আবদ্ধ হন। তাদের তিন সন্তান যুবরাজ সালমান, যুবরাজ খালিদ ও রাজকন্যা সুলতানা।\n\n\n== পূর্বপুরুষ ==\n\n\n== তথ্যসূত্র =="}