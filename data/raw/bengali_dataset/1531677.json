{"pageid": 1531677, "title": "বাব গুইসা", "url": "https://bn.wikipedia.org/wiki?curid=1531677", "content": "বাব গুইসা বা বাব গিসা (আরবি: باب الكيسة অথবা باب عجيسة) হচ্ছে ফেস এল বালির প্রধান উত্তর-পশ্চিম নগরদ্বার, যা ফেস শহরের পুরনো প্রাচীরঘেরা অংশে অবস্থিত।\n\n\n== ইতিহাস ==\nএই স্থানে একটি নগরদ্বার ১১শ শতক থেকেই শহরের প্রাচীরের অংশ হিসেবে বিদ্যমান ছিল। এই দরজার নামকরণ হয়েছিল জেনাতা গোত্রের এক আমির 'Ajisa Ibn Dunas (عجيسة بن دوناس)-এর নামে, যিনি ফেস শহরের প্রাথমিক অংশ আল-আলিয়া (বর্তমানে কারাউইয়িন অঞ্চলের অংশ) শাসন করতেন। তাঁর ভাই এল-ফেতুহমাদিনাত ফাস (যা বর্তমানে আন্দালুস অঞ্চলের অংশ) শহর শাসন করতেন। তাঁর নামে সম্ভবত অন্য একটি দরজার নাম হয়েছিল- বাব ফেতুহ। এই দুই ভাই ১০৫৯ থেকে ১০৬১ সাল পর্যন্ত ক্ষমতায় ছিলেন এবং ধারণা করা হয়, এই সময়েই তাঁরা নিজ নিজ শহরের দরজাগুলো নির্মাণ করেছিলেন। ফলে বাব গুইসা সম্ভবত এই সময়েই নির্মিত হয়েছিল। এর কিছুদিন পরেই আলমোরাভিদরা ১০৬৯ সালে ফেস জয় করে এবং তখন এই দুই শহরকে একত্র করে একটি একক প্রাচীরঘেরা শহরে রূপান্তরিত করে।\nএই প্রাচীরগুলি ১১৪৫ সালে আলমোহাদ বিজয়ী আব্দ আল-মু'মিন কর্তৃক ধ্বংস করা হয়। পরে তার একজন উত্তরসূরি মুহাম্মদ আল-নাসির ১২১২ সালে এর পুনর্নির্মাণ করেন। বর্তমান ফটকটি মূলত মুহাম্মদ আল-নাসিরের নির্মাণকাল থেকেই বলে মনে করা হয়। ফলে এটিকে বাব মাহরুক-এর (যেটি একই সময়ের) সঙ্গে শহরের অন্যতম প্রাচীন সংরক্ষিত ফটক হিসেবে গণ্য করা হয়। তবে আলমোহাদদের পর ১৩শ শতকে মারিনিদ সুলতান আবু ইউসুফ ইয়াকুব ফটকটি পুনরুদ্ধার করেন এবং ১৭৫৫ সালের ভূমিকম্পের ধ্বংসের পর ১৮শ শতকে এটি মেরামত বা পুনর্নির্মাণ করা হয়।\n\n\n== বিবরণ ==\n\nমূল স্মারক ফটকটি (যা এখনও অক্ষত) একটি বাঁকানো প্রবেশপথ ধারণ করে; এর অভ্যন্তরীণ পথ শহরে প্রবেশের সময় ৯০ ডিগ্রি মোড় নেয়। পরে ফটকের পাশে একটি নতুন অংশ সৃষ্টি করা হয়েছে যাতে করে আরো সরাসরি যাতায়াত সম্ভব হয় (সম্ভবত ২০শ শতকের শুরুতে)। মূল ফটকে থাকা সাধারণ অলংকরণ সম্ভবত পুনরুদ্ধারের সময় স্টুকো বা প্লাস্টার দিয়ে তৈরিকৃত।\nঐতিহাসিকভাবে এলাকাটিতে একটি পাখির বাজার অবস্থিত ছিল। পাখির বাজার এবং লোককাহিনিকারদের জনসম্মক্ষে করা পরিবেশনার জন্য বাব গুইসা পরিচিত ছিল। ফটকের ঠিক ভিতরে বাব গুইসা মসজিদ এবং এর সংলগ্ন মাদ্রাসা অবস্থিত, যা শহরের একটি গুরুত্বপূর্ণ ঐতিহাসিক ধর্মীয় প্রতিষ্ঠান। পুরনো শহরের অন্যান্য প্রধান ফটকের (বাব ফতুহ ও বাব মাহরুক) মতোই ফটকের বাইরে শহরের প্রাচীরের পাশে বিস্তৃত একটি বড় কবরস্থান রয়েছে, যা বাব গুইসা কবরস্থান নামে পরিচিত। তবে এই কবরস্থানটি মেরিনিড সমাধি দ্বারা উপেক্ষিত, যা ১৪ শতকের ধ্বংসপ্রাপ্ত মেরিনিড রাজকীয় সমাধিস্থল। \n\n\n== তথ্যসূত্র =="}