{"pageid": 1342638, "title": "দিলরুবা দোয়েল", "url": "https://bn.wikipedia.org/wiki?curid=1342638", "content": "দিলরুবা হোসেন দোয়েল (দোয়েল ম্যাশ নামেও পরিচিত) একজন বাংলাদেশী মডেল ও অভিনেত্রী। তিনি চন্দ্রাবতী কথা (২০২১) চলচ্চিত্রে চন্দ্রাবতী অভিনয় করে শ্রেষ্ঠ চলচ্চিত্র অভিনেত্রী বিভাগে মেরিল-প্রথম আলো সমালোচক পুরস্কারের মনোনয়ন লাভ করেন। এছাড়া তার অভিনীত উল্লেখযোগ্য চলচ্চিত্র হল আলফা ও লাল মোরগের ঝুঁটি। ওটিটিতে তিনি বায়োস্কোপের কে? (২০২২) এবং হইচইয়ের বুকের মধ্যে আগুন (২০১৩) ওয়েব ধারাবাহিকে অভিনয় করেন।\n\n\n== প্রারম্ভিক জীবন ==\nদোয়েল উচ্চ মাধ্যমিকে পড়াকালীন বাড়ি থেকে পালিয়ে বিয়ে করেন। একই বছর তার সন্তান মাশরিকের জন্ম হয়। শ্বশুরবাড়ীর লোকজনের নিগ্রহের শিকার হয়ে তিনি তার ছেলেকে নিয়ে বাবার বাড়িতে চলে আসেন। ২০১২ সালে তার ছেলের ৫ম জন্মদিনে তার বন্ধু ও অভিভাবকদের সাথে তার স্বামীকে দাওয়াত দেন। তার স্বামী তার ছেলেকে নিয়ে ঢাকা সাভারে চলে যান। দোয়েলও ঢাকায় তার বোনের বাসায় ওঠেন। ২০১৪ সালে তিনি তার স্বামীর কাছ থেকে বিচ্ছেদ চাইলে তার স্বামী তার ছেলেকে নিয়ে ঝিনাইদহ চলে যান। সেখান থেকে আইনশৃঙ্খলা রক্ষাকারী বাহিনীর সহায়তায় তিনি তার ছেলেকে উদ্ধার করে ঢাকা নিয়ে আসেন। পরে ছেলেকে ভারতের কালিম্পং বোর্ডিং স্কুলে ভর্তি করেন।\n\n\n== কর্মজীবন ==\n২০১৪ সালের আগস্ট মাসে দৈনিক প্রথম আলোর ক্রোড়পত্র নকশার মডেল হিসেবে প্রথম তার ছবি ছাপা হয়। ২০১৬ সালে তিনি তাসমিয়াহ্‌ আফরিন মৌয়ের কবি স্বামীর মৃত্যুর পর আমার জবানবন্দী স্বল্পদৈর্ঘ্য চলচ্চিত্রে কেন্দ্রীয় চরিত্রে অভিনয় করেন। এটি ভারতের মুম্বইয়ে ১৫তম থার্ড আই এশিয়ান চলচ্চিত্র উৎসবে জুরি স্পেশাল মেনশন পুরস্কার, বোধিসত্ত্ব চলচ্চিত্র উৎসবে আন্তর্জাতিক স্বল্পদৈর্ঘ্য বিভাগে সিলভার বোধিসত্ত্ব পুরস্কার, বাংলাদেশের ১৪তম আন্তর্জাতিক স্বল্পদৈর্ঘ্য ও মুক্ত চলচ্চিত্র উৎসবে তারেক শাহারিয়ার শ্রেষ্ঠ চলচ্চিত্র পুরস্কারসহ বেশ কয়টি জাতীয় ও আন্তর্জাতিক পুরস্কার লাভ করে। ২০১৮ সালে তিনি মৌ পরিচালিত দুরন্ত টিভির শিশুতোষ ধারাবাহিক কাবিল কোহকাফী-তে অভিনয় করেন।\n২০১৯ সালে নাসির উদ্দীন ইউসুফের নাট্যধর্মী আলফা দিয়ে তার চলচ্চিত্রে অভিষেক ঘটে। তার অভিনীত ইতি, তোমারই ঢাকা চলচ্চিত্রটি দেশের বাইরে একাধিক চলচ্চিত্র উৎসবে প্রদর্শিত হয়। এতে তিনি \"আফটার টুয়েলভ এএম\" খণ্ডে একটি ছোট অংশে অভিনয় করেন। ২০২১ সালে তার অভিনীত এন রাশেদ চৌধুরীর ঐতিহাসিক নাট্যধর্মী চন্দ্রাবতী কথা ও নুরুল আলম আতিকের মুক্তিযুদ্ধভিত্তিক লাল মোরগের ঝুঁটি চলচ্চিত্র দুটি সমাদৃত হয়। ২০১৫ সালে আলফা চলচ্চিত্রের শুটিং সেটে পরিচালক এন রাশেদ তাকে প্রথম দেখেন। দোয়েল এরপর অডিশন দেন এবং মাসখানের মহড়ার পর ২০১৫ সালের শেষদিকে এই চলচ্চিত্রের শুটিং শুরু হয়। এই চলচ্চিত্রে বাংলা সাহিত্যের প্রথম মহিলা কবি চন্দ্রাবতী চরিত্রে অভিনয়ের জন্য তিনি শ্রেষ্ঠ চলচ্চিত্র অভিনেত্রী বিভাগে মেরিল-প্রথম আলো সমালোচক পুরস্কারের মনোনয়ন লাভ করেন। ২০১৪-১৫ অর্থবছরে সরকারি অনুদানপ্রাপ্ত লাল মোরগের ঝুঁটি চলচ্চিত্রটির শুটিং শুরু হয় ২০১৬ সালে। এটি নোনা জলের কাব্য চলচ্চিত্রের সাথে যৌথভাবে শ্রেষ্ঠ চলচ্চিত্র বিভাগে জাতীয় চলচ্চিত্র পুরস্কার অর্জন করে।\n২০২২ সালে ঢাকা আন্তর্জাতিক চলচ্চিত্র উৎসবে প্রদর্শিত হয় তার অভিনীত চলচ্চিত্র আজব কারখানা। তিনি ২০২২ সালের আগস্ট মাসে রবীন্দ্রনাথ ঠাকুরের প্রয়াণ দিবস উপলক্ষ্যে বাংলাদেশ টেলিভিশনে প্রচারিত নিশীথে নাটকে অভিনয় করেন। একই বছর তাকে চরকির যদি আমি বেঁচে ফিরি ওয়েব ধারাবাহিকে মিশা সওদাগর অভিনীত দুর্নীতিগ্রস্ত প্রকৌশলী রবিউলের বান্ধবী চরিত্রে এবং বায়োস্কোপের কে? ওয়েব ধারাবাহিকে তৌকীর আহমেদ অভিনীত পরিচালক ফয়সাল রহমানের বান্ধবী ও অভিনেত্রী দিয়া চরিত্রে দেখা যায়।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== ওয়েব প্ল্যাটফর্ম ===\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে দিলরুবা দোয়েল \nইন্টারনেট মুভি ডেটাবেজে দিলরুবা দোয়েল (ইংরেজি)"}