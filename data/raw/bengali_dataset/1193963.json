{"pageid": 1193963, "title": "আনিছুর রহমান মিঞা", "url": "https://bn.wikipedia.org/wiki?curid=1193963", "content": "আনিছুর রহমান মিঞা বাংলাদেশ সিভিল সর্ভিসের একজন অবসরপ্রাপ্ত সচিব। তিনি রাজধানী উন্নয়ন কর্তৃপক্ষের (রাজউক) চেয়ারম্যান ছিলেন।\n\n\n== জন্ম ==\nআনিছুর রহমানের গ্রামের বাড়ি গাজীপুর জেলার পূবাইল ইউনিয়নের অন্তর্গত কুদাব গ্রামে। তার পিতা আব্দুল মোত্তালেব ও মাতা মাজেদা বেগম। পাঁচ ভাই-বোনের মধ্যে তিনি সর্বকনিষ্ঠ।\n\n\n== কর্মজীবন ==\nআনিছুর রহমান মিঞা বাংলাদেশ সিভিল সার্ভিসের একাদশ ব্যাচের প্রশাসন ক্যাডারের একজন কর্মকর্তা হিসেবে ১৯৯৩ খ্রিষ্টাব্দে সরকারি চাকরিতে যোগ দেন। তিনি প্রশাসনের বিভিন্ন স্তরে কাজ করেছেন। তিনি সহকারী কমিশনার, সহকারী কমিশনার (ভূমি), উপজেলা নির্বাহী অফিসার, অতিরিক্ত জেলা প্রশাসক এবং টাঙ্গাইল ও নারায়ণগঞ্জ জেলার জেলা প্রশাসকসহ মন্ত্রণালয়ের বিভিন্ন পর্যায়ে দায়িত্ব পালন করেছেন। এছাড়া তিনি রাজধানী উন্নয়ন কর্তৃপক্ষের সম্পত্তি বিভাগে পরিচালক এবং জনপ্রশাসন মন্ত্রণালয়ের নিয়োগ, পদোন্নতি ও প্রেষণ (এপিডি) অনুবিভাগের অতিরিক্ত সচিব হিসেবেও কর্তব্যরত ছিলেন। ২০২২ খ্রিষ্টাব্দের ৪ জুন তিনি রাজধানী উন্নয়ন কর্তৃপক্ষের (রাজউক) চেয়ারম্যান হিসেবে হিসেবে কর্মকাল শুরু করেন। একই বছরের ২৭ অক্টোবর তিনি সচিব পদে পদোন্নতি লাভ করেন। পদোন্নতির পর তাকে রাজউকের চেয়ারম্যান পদেই পদায়ন করা হয়।\n\n\n== পুরস্কার ==\nকাজের স্বীকৃতিস্বরূপ তিনি সরকার কর্তৃক একাধিক পুরস্কারে ভূষিত হন। এরমধ্যে রয়েছে-\n\nশ্রেষ্ঠ ডিজিটাল জেলা পুরস্কার (২০১৫), প্রধানমন্ত্রী কর্তৃক প্রদত্ত;\nপণ্যে পাটজাত মোড়ক ব্যবহার নিশ্চিত করায় শ্রেষ্ঠ জেলা প্রশাসক পুরস্কার-২০১৬, প্রধানমন্ত্রী কর্তৃক প্রদত্ত;\nবাংলাদেশ সিভিল সার্ভিসের সর্বোচ্চ সম্মানসূচক পুরস্কার জনপ্রশাসন পদক-২০১৬, প্রধানমন্ত্রী কর্তৃক প্রদত্ত;\nবেস্ট সার্ভিস ডেলিভারি পদক-২০১৬, মন্ত্রিপরিষদ সচিব, মুখ্য সচিব ও জনপ্রশাসন সচিব কর্তৃক যৌথভাবে স্বাক্ষরিত।\n\n\n== তথ্যসূত্র =="}