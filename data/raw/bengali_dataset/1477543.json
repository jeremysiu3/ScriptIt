{"pageid": 1477543, "title": "টাইফুন ইয়াগি", "url": "https://bn.wikipedia.org/wiki?curid=1477543", "content": "টাইফুন ইয়াগি (ফিলিপাইনে প্রবল গ্রীষ্মমন্ডলীয় ঝড় এন্তেং নামে আঘাত হানে এবং পরবর্তীতে উত্তর ভারত মহাসাগর অঞ্চলে গভীর নিম্নচাপ BOB 05 হিসাবে পুনর্জন্মিত হয়) ছিল একটি মারাত্মক, শক্তিশালী এবং ধ্বংসাত্মক গ্রীষ্মমন্ডলীয় ঘূর্ণিঝড় যা ২০২৪ সালের সেপ্টেম্বরের শুরুতে দক্ষিণ-পূর্ব এশিয়া এবং চীনের দক্ষিণাঞ্চলে আঘাত করে। ইয়াগি শব্দটি জাপানি ভাষার, যেটি ছাগল বা মকর রাশি অর্থে ব্যবহৃত হয়। এটি ছিল মৌসুমের একাদশ নামকরণকৃত ঝড়, প্রথম সহিংস টাইফুন এবং প্রথম ক্যাটাগরি ৫ ঝড়। এটি উত্তর ভিয়েতনামে আঘাত হানা সবচেয়ে তীব্র টাইফুনগুলির মধ্যে অন্যতম, শরৎকালে হাইনানে আঘাত করা সবচেয়ে শক্তিশালী টাইফুন এবং ২০১৪ সালে রাম্মাসুনের পর সবচেয়ে শক্তিশালী ঝড় ছিল।\nইয়াগির উৎপত্তি হয় ৩০ আগস্ট একটি নিম্নচাপ অঞ্চল থেকে, যা পালাউ থেকে প্রায় ৫৪০ কিমি (৩৩০ মা) উত্তর-পশ্চিমে গঠিত হয়। ১ সেপ্টেম্বর, এই ঘূর্ণাবর্তটিকে একটি গ্রীষ্মমণ্ডলীয় ঝড় হিসাবে শ্রেণীবদ্ধ করা হয় এবং জাপান আবহাওয়া সংস্থা (জেএমএ) এর নামকরণ করে \"ইয়াগি\"। ২ সেপ্টেম্বর এটি ফিলিপাইনের অরোরা প্রদেশের কাজিগুরান এলাকায় স্থলভাগে আঘাত হানে এবং লুজোনের কর্ডিলেরা সেন্ট্রাল এর দুর্গম পার্বত্য অঞ্চল অতিক্রমকালে দুর্বল হয়ে পড়ে। পরে এটি দক্ষিণ চীন সাগরে প্রবেশ করে এবং লিনগায়েন উপসাগর এর পশ্চিমে একটি দ্বিতীয় একটি চক্রের সাথে মিলিত হতে শুরু করে, যার গভীর মেঘমালা সংযুক্ত হয়ে ঘূর্ণি তৈরি করছিল এবং পশ্চিম ও দক্ষিণে ঘনীভূত হতে শুরু করেছিল। ৫ সেপ্টেম্বর, জেএমএ জানায় যে ঝড়টি তার সর্বোচ্চ তীব্রতায় পৌঁছেছে, তখন এর দশ-মিনিটের স্থায়ী বাতাসের গতিবেগ ছিল ১৯৫ কিমি/ঘ (১২০ মা/ঘ) এবং এর কেন্দ্রীয় চাপ ছিল ৯১৫ হেPa (২৭.০২ inHg)। এটি পরবর্তীতে স্যাফির-সিম্পসন স্কেল এর ভিত্তিতে ক্যাটাগরি ৫ শ্রেণীর সুপার টাইফুনে পরিণত হয়, যার এক-মিনিটের স্থায়ী বাতাসের গতিবেগ ছিল ২৬০ কিমি/ঘ (১৬০ মা/ঘ)। ঝড়টির \"চোখের\" প্রাচীরের প্রতিস্থাপন প্রক্রিয়ার সময় এটি দুর্বল হয়ে পড়লেও, কিছুটা পুনরুজ্জীবিত হয় এবং ৬ সেপ্টেম্বর চীনের হাইনান প্রদেশের ওয়েনচ্যাং এলাকার কাছে স্থলভাগে আঘাত করে। ইয়াগি উত্তর হাইনান পার হয়ে সরাসরি হাইকো শহরের উপর দিয়ে যায়, তারপর কুয়াংতুং প্রদেশের জুয়েন কাউন্টি তে সংক্ষিপ্তভাবে স্থলভাগে আঘাত করে এবং টংকিন উপসাগর এর জলসীমায় প্রবেশ করে। ৭ সেপ্টেম্বর এটি ভিয়েতনামের হাইফং ও কোয়াং নিনহের স্থলভাগে আঘাত করে এবং ৮ সেপ্টেম্বর শেষবারের মত পূর্বে দক্ষিণ-পশ্চিম দিকে প্রবেশ করে। ইয়াগির অবশিষ্টাংশ উত্তর ভারত মহাসাগরের দিকে অগ্রসর হয় এবং ছয় দিন পরে একটি গভীর নিম্নচাপে পরিণত হয়।\nটাইফুন ইয়াগি এবং দক্ষিণ-পশ্চিম মৌসুমী বায়ু এর সংমিশ্রণে ফিলিপাইনের লুজোনে ভারী বৃষ্টিপাত হয়, যার ফলে বিভিন্ন এলাকায় ব্যাপক আকস্মিক বন্যার সৃষ্টি হয়। টাইফুন ইয়াগির আঘাতের সাথে সাথে হংকং অবজারভেটরি গেইল বা ঝড় নং ৮ সতর্কতা জারি করে। হাইনান দ্বীপে চরম বৃষ্টিপাত হয় এবং সেখানে ৫৭,০০০ এরও বেশি বাড়ি ক্ষতিগ্রস্ত হয়। টাইফুনের প্রস্তুতির অংশ হিসেবে, ঝড়ের পথে অবস্থিত এলাকাগুলির স্কুল এবং পরিবহন ব্যবস্থা বন্ধ করে দেওয়া হয়। ভিয়েতনামে, ৫০,০০০ এরও বেশি বাড়ি ক্ষতিগ্রস্ত হয় এবং ভূমিধসের কারণে ২৫৮ জন মারা যায় ও ৮২ জন নিখোঁজ হয়। ইয়াগির অবশিষ্টাংশ মিয়ানমারে বিধ্বংসী বন্যা ও ভূমিধস সৃষ্টি করে, যেখানে ৪৩৭ জনের মৃত্যু হয় এবং শতাধিক লোক নিখোঁজ হয়। এই অবশিষ্টাংশ লাওস ও থাইল্যান্ডেও ব্যাপক বন্যা এবং প্রাণহানি ঘটায়। এই টাইফুনটির প্রভাবে মোট ৭৭৬ জন নিহত, ১,০৬৮ জনের আহত এবং ২০৯ জন নিখোঁজ হওয়ার ঘটনা ঘটে, যার ফলে নয়টি দেশে মোট ৯.৮৯ বিলিয়ন ডলার অর্থমূল্যের ক্ষয়ক্ষতি হয়।\n\n\n== তথ্যসূত্র =="}