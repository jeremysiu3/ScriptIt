{"pageid": 1145256, "title": "উমরগঞ্জ ইমদাদুল উলুম মাদ্রাসা", "url": "https://bn.wikipedia.org/wiki?curid=1145256", "content": "জামেয়া ইসলামিয়া ইমদাদুল উলুম উমরগঞ্জ মাদরাসা (সংক্ষেপে উমরগঞ্জ মাদ্রাসা) পূর্ব সিলেটের কানাইঘাট উপজেলার ৬নং কানাইঘাট সদর ইউনিয়নের বাটইআইল গ্রামে অবস্থিত একটি কওমি মাদ্রাসা। এটি বেফাকুল মাদারিসিল আরাবিয়া বাংলাদেশভূক্ত একটি কওমি মাদ্রাসা। সমাজ সংস্কারক ও মরমি কবি ইবরাহীম আলী তশনা ১৮৯৮ সালে এ মাদ্রাসা প্রতিষ্ঠা করেন। এটি বাংলাদেশের অন্যতম প্রাচীন কওমি মাদরাসা। \n\n\n== ইতিহাস ও অবদান ==\nমাওলানা ইবরাহীম আলী তশনা ১৮৯৮ খ্রিস্টাব্দে দারুল উলুম দেওবন্দ-এ উচ্চশিক্ষা সমাপ্ত করে দেশে ফিরেন। দেশে ফিরে তিনি নিজ এলাকার পশ্চাদপদতা দেখে বিচলিত হন এবং অর্জিত ইলম মানুষের মাঝে বিলিয়ে দিতে উদ্যোগী হন। এ উদ্দেশ্যে পার্শ্ববর্তী ৭টি গ্রামের জনসাধারণকে নিয়ে স্থানীয় উমরগঞ্জ বাজারে এক আলোচনা সভার আয়োজন করে শিক্ষাদীক্ষার ওপর নাতিদীর্ঘ বক্তব্য দেন। এক পর্যায়ে বলেন, ‘আমি দীর্ঘ নয় বছর বিদেশে থেকে আপনাদের জন্য সামান্য খেজুর নিয়ে এসেছি। আমার ইচ্ছা আজকের সভায় খেজুরগুলো বণ্টন করে দিই।’ তিনি আরও বলেন, ‘এ খেজুর ইলমে দ্বীনের খেজুর। আজ এ মাটিতে ইলমে দ্বীনের একটি বীজ রোপণ করতে চাই, যার চারা একদিন আলোকিত করবে দেশ, যেখানে ইসলামের আলো চিরদিন জ্বলবে।’ উপস্থিত লোকজন একবাক্যে সম্মতি প্রদান করলে ১৮৯৮ খ্রিস্টাব্দে প্রতিষ্ঠিত হয় বৃহত্তর জৈন্তা অঞ্চলের প্রাচীনতম দ্বীনি প্রতিষ্ঠান উমরগঞ্জ ইমদাদুল উলুম মাদ্রাসা।\nউমরগঞ্জ মাদ্রাসা নিয়ে জনপ্রিয় একটি লোকসঙ্গিত:\n\nউমরগঞ্জ ইমদাদুল উলুম মাদ্রাসা ইসলামি শিক্ষা বিকাশে ভূমিকা রেখেছে। ১৯৬৮ সালে উমরগঞ্জ ইমদাদুল উলুম মাদ্রাসায় সিলেট বিভাগের মধ্যে প্রথম বারের মতো নাদিয়াতুল কুরআন ট্রেনিং ক্যাম্প চালু হয়। নাদিয়াতুল কুরআন ট্রেনিং-এর উদ্ভাবক মাওলানা আব্দুল ওহহাব। শুদ্ধ পদ্ধতিতে কুরান শেখার জন্য তার উদ্ভাবিত এ পদ্ধতি বাংলাদেশে জনপ্রিয় হয়। কর্মসূচীর সূচনালগ্নেই নাদিয়াতুল কুরআন ট্রেনিং-এর প্রসারে উমরগঞ্জ ইমদাদুল উলুম মাদ্রাসা অংশগ্রহণ করে এবং বাংলাদেশের বিপুল অংশে এ পদ্ধতির প্রসারে ভূমিকা রাখে। নাদিয়াতুল কুরআন ট্রেনিং মক্তব শিক্ষায় বৈপ্লবিক গতি আনে, এ পদ্ধতি বাংলাদেশে ব্যাপক জনপ্রিয় ও স্বীকৃত। এর মাধ্যমে সহীহ-শুদ্ধভাবে কুরআন মাজীদ তিলাওয়াত করতে শিখেছে।\n১৯৭৯ সালে প্রতিষ্ঠা হয় ‘আঞ্জুমাস-ই-ইছলাহুল মুছলিমীন’। এ লক্ষ্য উদ্দেশ্য:\n১। শরীয়ত বিরোধী ও দুর্নীতিবাজদের ইছলাহ ও হেদায়াতের জন্য দ্বীনি দাওয়াত ও তাবলীগের উছুল অনুযায়ী চেষ্টা চালানো। তাহারা ইছলাহ ও সংশোধন না হলে সামাজিকভাবে বয়কট করা।\n২। এলাকার প্রত্যেক মুসলিম নর নারীর জন্য শরীয়তের জরুরি আহকাম শিক্ষার ব্যবস্থা করা ও ক্বায়ীম করার চেষ্টা করা।\n৩। দেশের মক্তবগুলো বাংলাদেশ নাদিয়াতুল ক্বোরআন বোর্ডের তর্জে চালু করা।\n\n\n== শিক্ষা আন্দোলন ==\nউত্তর-পূর্ব সিলেটে ইসলামী শিক্ষা বিস্তারে এ মাদ্রাসা অগ্রণী ভূমিকা পালন করে। সে সময় সিলেট অঞ্চলে তাজবিদের সাথে কুরআন শিক্ষার জন্য প্রতিষ্ঠান ছিল না। এ মাদরাসা তাজবিদের সাথে কুরআন শিক্ষাক্রমের উদ্যোগ গ্রহণ করে। মাদ্রাসার এ উদ্যোগে প্রচলিত লোকসঙ্গীত,\n\n১৯৩০ সালে হাফিজ আহসান উল্লাহ সাহেবের শিক্ষকতার মাধ্যমে চালু হয় হিফজুল কুরআন শাখা। উমরগঞ্জ ইমদাদুল উলুম মাদরাসা বৃহত্তর জৈন্তিয়া অঞ্চলে ইলমে দ্বীনের প্রচার-প্রসারে পথিকৃতের ভূমিকা পালন করে। বর্তমানে কানাইঘাট ও জৈন্তা অঞ্চল বাংলাদেশে আলিম-উলামার অঞ্চল হিসাবে পরিচিত। এ বিশেষত্ব ধারণে ইমদাদুল উলুম মাদরাসার অংশগ্রহণ অগ্রগণ্য। স্থানীয় পরিসরে নানাধর্মী সংস্কারধর্মী আন্দোলনেও নেতৃত্ব দেয় ইমদাদুল উলুম।। ১৯৬৮ সালে উমরগঞ্জ ইমদাদুল উলুম মাদ্রাসায় সিলেট বিভাগে প্রথম বারের মতো নাদিয়াতুল কুরআন-এর ট্রেনিং ক্যাম্প চালু হয়।\n\n\n== ইসলামী জলসা ==\n১৯০৬ খ্রিস্টাব্দ, মোতাবেক ১৩২৪ হিজরি সনে এ মাদরাসা প্রাঙ্গণে বাংলাদেশের প্রথম ইসলামি জলসার আয়োজন হয়। ভিন্নধর্মী এ আয়োজনের খবর দ্রুতই সিলেট ও আসাম অঞ্চলে ছড়িয়ে পড়ে এবং বিভিন্ন স্থানে অনুরূপ জলসার আয়োজন হতে থাকে। আমজনতার জন্য সার্বজনীন এই আন্দোলন ছিল একটি শিক্ষাবিপ্লব, এ শিক্ষা আন্দোলন জনমানষে ব্যাপক প্রভাব তৈরি করেছে। সাধারণ জনতা দলে দলে এ মাদ্রাসার বার্ষিক ইসলামী জলসায় উপস্থিত হতেন। ১৯২২ সালের খেলাফত আন্দোলনে ইসলামি জলসাসমূহ তখন সিলেট অঞ্চলে খেলাফত আন্দোলনের চেতনা-কেন্দ্র হয়ে উঠেছিল। আন্দোলনের অংশহিসেবে ১৯২২ খ্রিস্টাব্দের ২৩শে মার্চ কানাইঘাট মানসুরিয়া মাদ্রাসা-র জলসা উপলক্ষে জনসভা আহবান করা হয় । সেদিন ইবরাহীম তশ্না-র সভাপতিত্বে জলসার কার্যক্রম শুরু হলে ব্রিটিশ প্রশাসন জলসা নিষিদ্ধ করে ১৪৪ ধারা জারি করে। সুরমা ভেলির কমিশনার জে. ই. ওয়েবস্টার ঘটনাস্থলে উপস্থিত হলে জনতার মাঝে প্রচণ্ড উত্তেজনার সৃষ্টি করে। কমিশনার গুর্খা ও পুলিশবাহিনীকে গুলি বর্ষণের আদেশ করলে ঘটনাস্থলেই সাতজন মুক্তিযোদ্ধা শহীদ হন। স্থানীয় লোকসঙ্গীতে ইসলামি জলসার আবেদন,\n\n।\n\n\n== মহিলা জলসা ও নারী শিক্ষা ==\nউমরগঞ্জ ইমদাদুল উলুম মাদ্রাসার মুহ্তামিম ওলিউর রহমান-এর উদ্যোগে ১৯৭২ সালে শুরু হয় বাংলাদেশের প্রথম ইসলামি মহিলা জলসা। ১৯৮১ সালে এ মাদরাসার অধীনে চালু হয় বাংলাদেশের অন্যতম প্রাচীন মাদরাসাতুল বানাত বা মহিলা মাদরাসা।। এ মাদ্রাসা সিলেট বিভাগের প্রথম মহিলা মাদ্রাসা। প্রতি বছর দুইবার এমন মহিলা জলসা অনুষ্ঠিত হয়।\n\n১৯৬৮ সালে উমরগঞ্জ মাদরাসায় সাপ্তাহিক মহিলা ইজতেমার আয়োজন হয়। প্রতি বুধবার মহিলাদের জন্য ছিল নির্দিষ্ট। এ শিক্ষাক্রমে বয়সের বিধিনিষেধ ছিল না, যেকোনো বয়সের নারী আসতে পারতেন, কোনো শ্রেণিবিন্যাসও ছিল না। বৃহত্তর জৈন্তাপুর-এর কোথাও মেয়েদের প্রাতিষ্ঠানিক শিক্ষার ব্যবস্থা ছিল না। ১৯৮১ সালে মহিলা মাদরাসা বা ‘উমরগঞ্জ দ্বীনীয়া ইমদাদিয়া বালিকা মাদ্রাসা’ নামে মহিলা মাদরাসা প্রতিষ্ঠা হয়। এটি সিলেটের প্রথম মহিলা মাদ্রাসা। এই মহিলা জলসায় পাশ্ববর্তী কয়েকটি উপজেলা আগেরদিন থেকে মহিলাগণ উপস্থিত হতেন।\nমাদরাসার শিক্ষাসূচীঃ\n১। তাজবীদের সহিত কুরআন শিক্ষা।\n২। উর্দুতে দ্বীনিয়াত শিক্ষা।\n৩। বাংলা সাহিত্য, গণিত, শ্রুতলিপি ও হস্তলিপি (বাধ্যতামূলক)।\n৪। সৎ উপদেশ।\n৫। কুটির শিল্প (হাতের কাজ, সেলাই ও পাকপ্রণালী ইত্যাদি)।\n\n\n== ব্যবস্থাপনা ==\nমূল মাদ্রাসা-ভবন ১৯৯১ সালে সুরমা নদীর ভাঙনে বিলীন হলে ১৯৯২ সালে ২.০৩ একর জমির উপর পুনঃপ্রতিষ্ঠিত হয়। ক্যাম্পাস ও ছাত্র-হোস্টেল পরিচালনা করেন ২৭ সদস্যবিশিষ্ট 'ম্যানেজিং কমিটি', এ কমিটির মেয়াদ তিন বছর। গ্রতিষ্টার পর থেকেই মাদরাসার লাইব্রেরিতে নানানরকম কিতাব সংগ্রহ করা হয়, এ মাদ্রাসার প্রতিষ্ঠাতা ইবরাহীম আলী তশনা একজন তাপসী ছিলেন, তার রেখে যাওয়া কিতাবের হাত ধরে আজ অবধি প্রায় পাচ হাজার দেশি-বিদেশি দুর্লভ কিতাব যুক্ত হয়েছে মাদরাসার লাইব্রেরিতে। মাদরাসা ছাত্রদেরকে নামমাত্র ফি-এর বিনিময়ে প্রয়োজনীয় কিতাব সরবরাহ করা হয়। তাছাড়া রেফারেন্স বই বা বিভিন্ন প্রয়োজনীয় গবেষণামূলক পুস্তকাদি জ্ঞান তাপসদের জন্য সর্বদা উন্মুক্ত রয়েছে।\n\n\n== মুহ্তামিমগণের তালিকা ==\nইবরাহীম আলী তশনা (১৮৯৮-১৯৩৩)\nশফিকুল হক (১৯৩৩-১৯৫৩)\nমাহমুদ আলি (১৯৫৩-১৯৬৮)\nওলিউর রহমান (১৯৬৮-২০০৬)\nআফতাব উদ্দিন (২০০৬- চলমান)\n\n\n== প্রাক্তন ছাত্রগণ ==\nশফিকুল হক (১৯৩৩-১৯৫৩)\nমাহমুদ আলি (১৯৫৩-১৯৬৮)\nওলিউর রহমান (১৯৬৮-২০০৬)\nফজলে হক\nমাওলানা হাফিজ আব্দুর রহিম\nফয়জুলবারী মহেষপুরি \nআল্লামা ইসহাক\n\n\n== আরও দেখুন ==\nদেওবন্দি\nকওমি মাদ্রাসা\nদারুল উলুম দেওবন্দ\nবাংলাদেশের কওমি মাদ্রাসার তালিকা\n\n\n== তথ্যসূত্র =="}