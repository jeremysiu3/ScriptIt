{"pageid": 1365870, "title": "আবহা ক্লাব", "url": "https://bn.wikipedia.org/wiki?curid=1365870", "content": "আবহা ফুটবল ক্লাব (আরবি: نادي أبها السعودي, ইংরেজি: Abha Club; সাধারণত আবহা ক্লাব এবং সংক্ষেপে আবহা নামে পরিচিত) হচ্ছে আবহা ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯৬৬ সালে আল ফারুক নামে প্রতিষ্ঠিত হয়েছে। ২৫,০০০ ধারণক্ষমতাবিশিষ্ট প্রিন্স সুলতান বিন আব্দুল আজিজ স্টেডিয়ামে জাইম আল-জানুব নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন পোলীয় সাবেক ফুটবল খেলোয়াড় শেসুয়াফ মিচনিয়েভিৎস এবং সভাপতির দায়িত্ব পালন করছেন আহমদ আল হুদিসি। বর্তমানে সৌদি রক্ষণভাগের খেলোয়াড় আব্দুল্লাহ আল জুরি এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, আবহা এপর্যন্ত ৫টি শিরোপা জয়লাভ করেছে; যার মধ্যে একটি সৌদি প্রথম বিভাগ লিগ এবং দুইটি সৌদি দ্বিতীয় বিভাগ লিগ শিরোপা রয়েছে। সাদ বাগুইর, আমিন আত্তুশি, সালিহ জামান আল আমরি, কার্লোস স্ত্রানবুর্গ এবং আব্দুল ফাত্তাহ আদমের মতো খেলোয়াড়গণ আবহার জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৩৯ বছর পর, ২০০৫–০৬ মৌসুমে আবহা প্রথমবারের মতো সৌদি আরবের পেশাদার ফুটবলের শীর্ষ স্তর সৌদি প্রিমিয়ার লিগে অংশগ্রহণ করতে সক্ষম হয়েছিল। ২০০৫ সালের সালের ২৭শে সেপ্টেম্বর তারিখে, সৌদি প্রিমিয়ার লিগে ক্লাব ইতিহাসে নিজেদের প্রথম ম্যাচে ইউসুফ আল সুরিয়াতির অধীনে আবহা আল হিলালের কাছে ৩–২ গোলের ব্যবধানে পরাজিত হয়েছিল। তবে, তারা সৌদি প্রিমিয়ার লিগে তাদের প্রথম মৌসুমটি স্মরণীয় করে রাখতে পারেনি, কেননা ২০০৫–০৬ সৌদি প্রিমিয়ার লিগে তারা ৩টি জয় এবং ৪টি ড্রয়ে মাত্র ১৩ পয়েন্ট অর্জন করে পয়েন্ট তালিকার ১১তম দল হিসেবে সৌদি প্রিমিয়ার লিগ হতে অবনমিত হয়েছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nটেমপ্লেট:সৌদি পেশাদার লিগ"}