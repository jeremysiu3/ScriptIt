{"pageid": 11414, "title": "মোহাম্মদ লুৎফর রহমান", "url": "https://bn.wikipedia.org/wiki?curid=11414", "content": "মোহাম্মদ লুৎফর রহমান (১৮৮৯-১৯৩৬) ছিলেন একজন বাঙালি সাহিত্যিক, সম্পাদক ও সমাজকর্মী। তাঁর সমস্ত সৃষ্টির মুলেই রয়েছে মানুষের স্বরূপ অন্বেষণ ও সামাজিক কল্যাণবোধ। তিনি 'ডাক্তার মোহাম্মদ লুৎফর রহমান' হিসেবে সমধিক পরিচিত।\nনারী সমাজের উন্নতির জন্য নারীতীর্থ নামে একটি সেবা প্রতিষ্ঠান গঠন এবং নারীশক্তি নামে একটি পত্রিকা প্রকাশ করেছিলেন তিনি এবং একজন চিন্তাশীল ও যুক্তিবাদী প্রাবন্ধিক হিসেবে পরিচিত হয়েছিলেন। তার প্রবন্ধ সহজবোধ্য এবং ভাবগম্ভীর। মহান জীবনের লক্ষ্যে সাহিত্যের মাধ্যমে মহান চিন্তাচেতনার প্রতি আকৃষ্ট হতে মানুষকে উদ্বুদ্ধ করেছেন তিনি। গভীর জীবনবোধ, মানবিক মূল্যবোধ, উচ্চ জীবন, সত্য জীবন, মানব জীবন, সূক্ষ্ম বিশ্লেষণী দৃষ্টিভঙ্গি তার রচনার প্রসাদগুণ। প্রবন্ধ ছাড়াও তিনি কবিতা, উপন্যাস ও শিশুসাহিত্য রচনা করেছেন।\n\n\n== প্রাথমিক জীবন ==\nমোহাম্মদ লুৎফর রহমান তৎকালীন ব্রিটিশ ভারত যশোর জেলার মাগুরা মহাকুমার (বর্তমান মাগুরা জেলা) পরনান্দুয়ালী গ্রামে ১৮৮৯ সালে জন্মগ্রহণ করেন। তার মাতা শামসুন নাহার এবং পিতা সরদার মইনউদ্দিন আহমদ, যিনি একজন স্টেশন মাস্টার ছিলেন। এই দম্পতির চার পুত্র ও এক কন্যার মধ্যে মোহাম্মদ লুৎফর রহমান একজন। তার পৈত্রিক নিবাস ছিল তৎকালীন যশোর জেলার মাগুরা মহাকুমার হাজীপুর গ্রামে। লুত্ফর রহমানের পিতা ছিলেন এফ.এ পাস। ইংরেজি ভাষা ও ইংরেজি সাহিত্যের প্রতি তার পিতার অনুরাগ ছিল। সম্ভবত একারণেই পিতার অনুরাগ লুৎফর রহমানের মাঝে প্রতিভাস হয়েছিল।\n\n\n== শিক্ষা ==\nলুৎফর রহমানের শিক্ষাজীবন শুরু হয় নিজ গ্রাম হাজিপুরের নিম্ন মাধ্যমিক বিদ্যালয়ে। সেখান থেকে প্রাথমিক শিক্ষা শেষে তিনি মাগুরা শহরের মাগুরা উচ্চ ইংরেজি বিদ্যালয়ে (বর্তমান মাগুরা সরকারি বালক উচ্চ বিদ্যালয়) ভর্তি হন এবং ১৯১৫ সালে প্রবেশিকা পাস করেন। এরপর উচ্চ শিক্ষার জন্য তিনি কলকাতায় যান, হুগলী মহসিন কলেজে উচ্চ মাধ্যমিক শ্রেণীতে ভর্তি হন। কলকাতায় টেলর হোস্টেলে থাকাকালীন তিনি সাহিত্যচর্চায় মনোযোগী হয়ে ওঠেন। ফলে প্রাতিষ্ঠানিক শিক্ষার প্রতি তার আগ্রহ কমতে থাকে এবং এফএ পরীক্ষায় তিনি উত্তীর্ণ হতে পারেন নি। পরবর্তীকালে ১৯২১ সালে কৃষ্ণনগর হোমিওপ্যাথিক কলেজ থেকে এইচএম-বি ডিগ্রি লাভ করেন।\n\n\n== কর্মজীবন ==\nলুৎফর রহমান প্রথমে শিক্ষক এবং পরবর্তীকালে হোমিওপ্যাথ ডাক্তার হিসেবে জীবিকা নির্বাহ করেছিলেন। এফএ অধ্যয়নকালে, ১৯১৬ সালে সিরাজগঞ্জের ভিক্টোরিয়া হাই স্কুলে অ্যাংলো-পারসিয়ান শিক্ষক পদে যোগ দেন তিনি। তবে সেখানে অন্যান্য বিষয়েও তিনি পাঠদান করতেন। স্কুল কর্তৃপক্ষের সঙ্গে এক মতান্তরের কারণে এ চাকরি ছেড়ে ১৯১৮ সালে তিনি চট্টগ্রামের জোরারগঞ্জ হাই স্কুলে একই বিষয়ের শিক্ষক হিসেবে যোগ দেন। ১৯২০ সালে তিনি কলকাতায় হোমিওপ্যাথিক চিকিৎসা শুরু করেন। ১৯২৫ থেকে ১৯২৬ সালের দিকে সম্ভবত অত্যধিক শারিরীক ও মানসিক পরিশ্রমে এবং অভাব-অনটনের কারণে তার শরীর ভেঙ্গে পড়ে, এক সময় যক্ষায় আক্রান্ত হন তিনি। তাকে নিজ গ্রাম হাজিপুর নিয়ে যাওয়া হয়। সেখানে জনৈকা সন্নাসিনীর প্রদত্ত ওষুধে অনেকটা রোগমুক্ত হওয়ায় কবিরাজী ওষুধের গুণে মুগ্ধ হয়ে তিনি এর নামকরণ করেন যোগিনী পাচন। সুস্থ হওয়ার পর তিনি পার্শ্ববর্তী মির্জাপুর গ্রামে হোমিওপ্যাথি চিকিৎসা আরম্ভ করেন। এসময় তিনি কয়েকটি পেটেন্ট ওষুধ বিক্রয়ের বন্দবস্ত করেন, এগুলোর মধ্যে যোগিনী পাচন, আনন্দ বটিকা, জ্বরবিজয়ী বটিকা, নয়ন শান্তি, মুখারি, ক্ষত-শান্তি উল্লেখযোগ্য। সে সময়ে তিনি চিকিৎসক হিসেবে সুনাম অর্জন করতে শুরু করেলেও স্থানীয় অন্য চিকিৎসকের ষড়যন্ত্রের কারণে তিনি মির্জাপুর ছেড়ে চলে যান। পরবর্তীকালে মাগুরার স্টিমারঘাট সংলগ্ন পান্নান্দুয়ালি গ্রামের একটি বাড়িতে ডাক্তারখানা খুলেছিলেন। ১৯৩১ সালে তিনি আবার নিজ গ্রাম হাজিপুরে ফিরে আসেন এবং সমাজসেবায় আত্মনিয়োগ করেন।\n\n\n== ব্যক্তিগত জীবন ==\nএফ.এ অধ্যয়নকালীন সময়ে লুৎফর রহমান তার নিজ গ্রাম হাজীপুরের 'আয়েশা খাতুন' নামে এক মহিলা সাথে বিবাহ বন্ধনে আবদ্ধ হন। আয়শা খাতুনের পিতা মোহাম্মদ বদরউদ্দীন এ সময়ে মুন্সীগঞ্জ রেলওয়ের বুকিং ক্লার্ক ছিলেন। অন্যদিকে লুৎফর রহমানের পিতা এই বিবাহে অমত থাকায় তাকে ঘর ছাড়তে হয়েছিল।\n\n\n== সাহিত্যকর্ম ==\nলুৎফর রহমানের সাহিত্য সাধনা শুরু হয়েছিল মূলত কবিতা রচনার মাধ্যমে। ১৯১৫ সালে চল্লিশটি কবিতা নিয়ে তার প্রথম এবং একমাত্র কাব্যগ্রন্থ প্রকাশ প্রকাশিত হয়। পরে তিনি বিভিন্ন প্রবন্ধ, উপন্যাস, ছোটগল্প, কথিকা, শিশুতোষ সাহিত্য ইত্যাদি রচনা করেছেন। তার কিছু অনুবাদ কর্মও পাওয়া যায়।\n১৯১৮ সালে প্রকাশিত হয় তার প্রথম উপন্যাস সরলা, যেখানে তিনি একটি পথভ্রান্ত নারীর জীবনের সমস্যা এবং প্রতিকূল অবস্থার সঙ্গে তার সংগ্রামের বিবরণ তুলে ধরেছেন। ১৯১৯ সালে প্রকাশিত হয় পথহারা এবং রায়হান নামে দুইটি উপন্যাস। আদর্শ নারী-সমাজ গড়ে তোলার লক্ষ্যে ভিন্নধর্মী উপন্যাস ১৯২৭ সালে প্রকাশিত হয় প্রীতি উপহার।\nলুৎফর রহমান মুক্তবুদ্ধির অধিকারী ছিলেন যার প্রভাব সাহিত্যচর্চায় তার ফুটে উঠেছে। ১৯২০ সালে তিনি সাহিত্যচর্চা ও সমাজসেবার ব্রত নিয়ে কলকাতা যান। এ সময় অসহযোগ আন্দোলনের প্রাক্কালে তিনি বিভিন্ন পত্র পত্রিকার সাথে যোগাযোগ গড়ে তোলেন। নভেম্বর মাসের তৃতীয় বর্ষ, তৃতীয় সংখ্যা থেকে তিনি মুহম্মদ শহীদুল্লাহ (পরে ডক্টরেট প্রাপ্ত) ও মোহাম্মদ মোজাম্মেল হক সম্পাদিত ত্রৈমাসিক বঙ্গীয় মুসলমান সাহিত্য পত্রিকা প্রভৃতির প্রকাশ ভার গ্রহণ করেছিলেন।\nতৎকালীন বাংলা ভাষার বিখ্যাত পত্রিকা ও সাময়িকীগুলোতে তার রচনা সমূহ প্রকাশ হত যা পরে একত্রে সঙ্কলিত হয়েছে। বিশেষত সওগাত, প্রবাসী, হিতবাদী, বঙ্গীয় মুসলমান সাহিত্য পত্রিকা, মোসলেম ভারত, সাধনা, সোলতান, সহচর, সাম্যবাদী, সাহিত্যিক, মোয়াজ্জিন, মাসিক মোহাম্মদী প্রভৃতি বিভিন্ন পত্রিকায় তার রচনা প্রকাশ হত।\n\n\n== চিন্তাধারা ও আদর্শ ==\nলুৎফর রহমান বিশ্বাস করতেন, মানুষের শক্তির প্রধান উৎস হচ্ছে জ্ঞান এবং জীবনের সুন্দর বিশুদ্ধতম অনুভূতির নাম হচ্ছে প্রেম। উন্নত জীবন দর্শন মেনে চলতেন। লোকদেখানো এবং বংশগত সম্মানকে তিনি গ্রহণ করেননি। নামের সাথে তিনি কখনো নিজ কৌলিক উপাধি জরদার ব্যবহার করতেন না। এ সম্বন্ধে উচ্চজীবন গ্রন্থের পিতৃমাতৃভক্তি প্রবন্ধে লিখেছিলেন,\n\nসমাজসেবার ব্রত গ্রহণ করেছিলেন লুৎফর রহমান। পথভ্রষ্ট ও সমাজ পরিত্যক্ত নারীদের সামাজিক ভাবে প্রতিষ্ঠিত করার উদ্দেশ্যে নিজ আবাসস্থলেই গড়ে তোলেন নারীতীর্থ নামে একটি সেবা প্রতিষ্ঠান। এ প্রতিষ্ঠানের সভানেত্রী ছিলেন বেগম রোকেয়া সাখাওয়াত হোসেন এবং সম্পাদক ছিলেন তিনি নিজেই। এছাড়াও কবি খান মোহাম্মদ মইনুদ্দীন ও মোহাম্মদ জোবেদ আলী কার্যনির্বাহী পরিষদের সক্রিয় কর্মী ছিলেন।\n\n\n== গ্রন্থতালিকা ==\n\n\n== মৃত্যু ==\nচরম দারিদ্রের মুখোমুখি যক্ষায় আক্রান্ত হয়ে মানবতাবাদী সাহিত্যিক ডাক্তার লুৎফর রহমান ১৯৩৬ সালের ৩১ মার্চ ৪৭ বৎসর বয়সে বিনা চিকিৎসায় নিজ গ্রাম মাগুরার হাজিপুর গ্রামে মৃত্যুবরণ করেন।\n\n\n== তথ্যসূত্র ==\n\n\n== বহিঃসংযোগ ==\nমোহাম্মদ লুৎফর রহমান - বাংলাপিডিয়া"}