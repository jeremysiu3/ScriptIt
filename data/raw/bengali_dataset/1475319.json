{"pageid": 1475319, "title": "উলপিটের সবুজ শিশু", "url": "https://bn.wikipedia.org/wiki?curid=1475319", "content": "উলপিটের সবুজ শিশু ত্বকের অস্বাভাবিক রঙবিশিষ্ট দুটি শিশুকে নির্দেশ করে, যারা যে ১২ শতকের কোনো এক সময়ে ইংল্যান্ডের সাফোকের উলপিট গ্রামে পাওয়া গিয়েছিল, সম্ভবত রাজা স্টিফেনের রাজত্বকালে (শা. ১১৩৫–১১৫৪)। মূলত, তারা ভাই এবং বোন ছিল, মানুষের মত সাধারণ চেহারা থাকলেও তাদের ত্বকের রং সবুজ ছিলো। তারা একটি অজানা ভাষায় কথা বলত। খাবারের মাঝে শুধু মটরশুঁটি আর কাঁচা শিম খেত; পরে অবশ্য তারা অন্যান্য খাবার খেতে শিখেছিল। যাই হোক, ছেলেটি অসুস্থ ছিল এবং তার ও তার বোনের বাপ্তিস্মের সময় সে মারা গিয়েছিল। কিন্তু মেয়েটি বেঁচে যায়। শিমের বীজের পাশাপাশি অন্যান্য খাবারও সে খেতে শুরু করে। অবশ্য, কয়েক মাসের মধ্যে মেয়েটির গায়ের সবুজ রং হারিয়ে যায়,ফিরে আসে ত্বকের স্বাভাবিক রং। মেয়েটিকে ইংরেজি ভাষা শেখানো হতে থাকে। ইংরেজি বলতে শেখার পর মেয়েটি বলে, সে এবং তার ভাই এমন একটি দেশ থেকে এসেছে যেখানে সূর্য কখনো উদিত হয় না এবং সেখানকার আলো গোধূলির মতো। কথিত আছে, মেয়েটির কথা থেকে জানা যায়, সেখানে সবকিছু সবুজ ছিল; মতান্তরে, সেখানে সর্বদা চোখ ধাঁধানো আলো থাকত। গ্রামটির পাশ দিয়ে বয়ে চলা এক নদীর কথাও সে মনে করতে পেরেছিলো।\n\n\n== কাহিনি ==\nতখন ছিল ধান চাষের সময়। মাঠে কাজ করতে থাকা কৃষকদের সামনে দিয়ে জঙ্গলের পথ ধরে গ্রামের দিকে হেঁটে আসে দুটি ছোট ছেলে-মেয়ে। সাধারণত সবাই জানতো ঐ জঙ্গলে নেকড়ে ছাড়া আর কিছু থাকে না। সেই ঘন জঙ্গল থেকে যখন দুটি মানব শিশু বের হয়ে আসে, তখন স্বভাবতই তাদের নিয়ে সবার উৎসাহ একটু বেশিই ছিল। তার উপর তাদের সবুজ গায়ের রঙ এবং উদ্ভট পোশাক দেখে বেশ ভালোই অবাক হয় গ্রামবাসী। কথা বলতে গিয়ে ঘটে আরেক মুসিবত! এমন এক ভাষায় কথা বলছিল বাচ্চা দুটো যে তার একটি অক্ষরও বুঝবে এমন সাধ্য কার আছে! কোত্থেকেই বা তারা আসলো আর যাবেই বা কোথায়- কিছুই জানা সম্ভব হচ্ছিল না গ্রামবাসীর পক্ষে।\nমেয়েটি গ্রামবাসীকে জানায়, তারা দুই ভাই-বোন একদিন তাদের বাবার গরু খুঁজতে ফসলের ক্ষেতের মধ্যে দিয়ে হাঁটছিলো। হঠাৎ করে পাশের গুহা থেকে এক অদ্ভুত ঘণ্টার শব্দ শুনতে পায় তারা। খুব জোরে জোরে ঘণ্টার শব্দ হওয়ায় চমকে যেয়ে শব্দের উৎস খুঁজতে থাকে তারা। গুহার মধ্যে ঢুকে হারিয়ে যায় দুই ভাই-বোন। দীর্ঘক্ষণ ধরে ঘুরতে ঘুরতে এক সময় গুহার অপর প্রান্তে এসে পৌছায় তারা। প্রখর সূর্যের আলোতে চোখ ধাঁধিয়ে যায় দুজনের।\nহতবুদ্ধি অবস্থায় বেশ অনেকক্ষণ গুহার মুখে শুয়ে থাকে বাচ্চা দুটো। আস্তে আস্তে কৃষকদের কাজ করার শব্দ কানে আসলে সেদিকে হাঁটতে শুরু করে তারা। সব কথা শুনে স্তব্ধ হয়ে যায় গ্রামের লোকজন। কোন সে গ্রাম যেখানে সবুজ গাত্রবর্ণের অধিবাসীরা বাস করে তা খুঁজতে বের হয়ে যায় অভিযাত্রীর দল। কিন্তু মেয়েটির নির্দেশনা মোতাবেক গিয়ে নদী ছাড়া আর কিছুই খুঁজে পায় না তারা। বড় হয়ে মেয়েটি নর্টফোক রাজ্যের কিং’স লিনের এক যুবককে বিয়ে করে যিনি ছিলেন রাজা দ্বিতীয় হেনরির মুখপাত্র। বলা হয়, পরবর্তী জীবনে মেয়েটি ‘আগনেস বাড়ৈ’ নাম ধারণ করে।"}