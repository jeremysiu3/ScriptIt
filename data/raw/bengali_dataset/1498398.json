{"pageid": 1498398, "title": "অনুগামী রাষ্ট্র", "url": "https://bn.wikipedia.org/wiki?curid=1498398", "content": "অনুগামী রাষ্ট্র, অনুবর্তী রাষ্ট্র বা পরনির্ভরশীল রাষ্ট্র (satellite state বা dependent state) বলতে এমন একটি দেশকে বোঝায় যেটি আনুষ্ঠানিকভাবে স্বাধীন হলেও অপর কোনও দেশের ব্যাপক রাজনৈতিক, অর্থনৈতিক ও সামরিক প্রভাব বা নিয়ন্ত্রণের অধীন থাকে। পরিভাষাটি মূলত বিংশ শতাব্দীর স্নায়ুযুদ্ধের সময় ওয়ারশ' চুক্তিতে স্বাক্ষরকারী মধ্য ইউরোপ ও পূর্ব ইউরোপের সদস্য রাষ্ট্রগুলিকে নির্দেশ করতে ব্যবহার করা হয়।। এছাড়া ১৯২৪ থেকে ১৯৯০ সাল পর্যন্ত মঙ্গোলিয়া ও তুভা প্রজাতন্ত্রকেও এই পরিভাষাটি দিয়ে নির্দেশ করা হয়। এই সবগুলি রাষ্ট্রের উপরেই অর্থনৈতিক, সাংস্কৃতিক ও রাজনৈতিকভাবে সোভিয়েত ইউনিয়ন আধিপত্য বিস্তার করত। মূলত মধ্য ও পূর্ব ইউরোপ বা এশিয়ার সোভিয়েত নিয়ন্ত্রিত রাষ্ট্রগুলিকে নির্দেশ করতে ব্যবহৃত হলেও স্নায়ুযুদ্ধের সময় সোভিয়েত আধিপত্যের অধীনস্থ অন্যান্য কিছু দেশ যেমন কোরীয় যুদ্ধের সময় উত্তর কোরিয়া, কোমেকনে যোগদানের পরে কিউবা এবং মার্কিন প্রভাব বলয়ের অধীন কিছু দেশ, যেমন ভিয়েতনাম যুদ্ধের সময় দক্ষিণ ভিয়েতনামকেও অনুগামী রাষ্ট্র বলা হত। পশ্চিমা ভাষার ব্যবহারে সোভিয়েত বলয়ের বাইরে অবস্থিত অন্যান্য রাষ্ট্রের জন্য এই পরিভাষাটির তেমন প্রচলন নেই। অন্যদিকে সোভিয়েত ভাষার ব্যবহারে পরিভাষাটি দিয়ে নাৎসি জার্মানি, ফ্যাসিবাদী ইতালি ও জাপান সাম্রাজ্যের শক্তি-বলয়ের অন্তর্ভুক্ত রাষ্ট্রগুলিকে নির্দেশ করা হত। তবে পশ্চিমাদের ভাষায় এগুলি সাধারণত পোষ্য রাষ্ট্র হিসেবে পরিচিত।।\n\n\n== তথ্যসূত্র =="}