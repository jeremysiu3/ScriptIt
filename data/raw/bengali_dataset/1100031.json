{"pageid": 1100031, "title": "দেবকুমার বসু", "url": "https://bn.wikipedia.org/wiki?curid=1100031", "content": "ু\nদেবকুমার বসু ( ৬ অক্টোবর ১৯২৯  - ২৪ ফেব্রুয়ারি  ২০০৭) ছিলেন প্রখ্যাত ভারতীয় বাঙালি প্রকাশক ও সম্পাদক। তিনি ১৯৯২ খ্রিস্টাব্দ থেকে আমৃত্যু  কবি-লেখকদের আন্তর্জাতিক সংস্থা   পেন ইন্টারন্যাশনালের  সর্বভারতীয় কেন্দ্রের সম্পাদক ছিলেন। \n\n\n== জন্ম ও প্রারম্ভিক জীবন ==\nদেবকুমার বসুর জন্ম ব্রিটিশ ভারতের অধুনা পশ্চিমবঙ্গের কলকাতায়। পিতা প্রমথনাথ বসু। তার পড়াশোনা দক্ষিণ কলকাতার পন্ডিতিয়ার কুঁজোমাস্টারের পাঠশালাতেই  শুরু হয় এবং এরপর মনোহরপুকুরের কর্পোরেশন ফ্রি প্রাইমারি স্কুল ও তীর্থপতি ইন্সটিটিউশনে। তবে তার প্রারম্ভিক জীবন কেমন ছিল এবং কীভাবে পেশায় এলেন সেটি কবি অমিতাভ দাশগুপ্তরের কথায় -\n\n \".....ভারত সেবাশ্রম সংঘে লাঠি, ছুরি-সড়কি চালনা শিখে, নিজে কুস্তির আখড়া গড়ে, ফিল্মের কাগজ 'কলম'-এ ঢুকে বেরিয়ে, মার খাওয়া মানুষের হয়ে কাজিয়া লড়ে জেলখানায় গিয়ে, সাপ্তাহিক দৈনিক সম্পাদনা করে তারপর একসময় এসব কিছুতে ইতি দিয়ে বাইরে কন্ট্রাকটরের সুপারভাইজারি নিয়ে  অনায়াসে চলে গিয়েছিলেন, আবার তেমনই ফিরে এসে কিছুদিনের জন্য সে আমলের বিবলিওফাইলের কাউন্টারে সেলসম্যান হয়ে বসে গেছেন।\" এসবের সাথে  তাকে কলকাতায় বিভিন্ন সাহিত্যসভা, সাংস্কৃতিক অনুষ্ঠানে দেখা যেত ভবঘুরের মত। সাহিত্য সংস্কৃতির প্রতি একটা টান ছিল তার। শেষে বিনয়কৃষ্ণ দত্তের সংস্পর্শে এসে সাহিত্য-সংস্কৃতি ও প্রকাশনার জগতে প্রবেশ করেন। প্রতিষ্ঠা করেন গ্রন্থজগৎ। প্রখ্যাত চিত্রশিল্পী জয়নুল আবেদিন চিত্রিত রামায়ণ, রত্নসাগর গ্রন্থমালা প্রকাশ করেন। শক্তি চট্টোপাধ্যায়, বিনয় মজুমদার সহ অনেক নবীন কবিদের প্রথম কাব্যগ্রন্থের প্রকাশক ছিলেন তিনি। ১৯৬৯ খ্রিস্টাব্দে প্রকাশনা সংস্থা গ্রন্থজগৎ এর নাম পরিবর্তন করে বিশ্বজ্ঞান রাখা হয়। বিভিন্ন সময়ে যে যে পত্রিকা তিনি  সম্পাদনা করেন সেগুলি হল -\nদর্শক\nসৈনিক\nঈক্ষণ\nত্রিনয়ন\nরণন\nখেলাঘর\nসময়ানুগত\nনাট্যাচার্য শিশিরকুমার বহু রচনা সম্পাদনা করেছেন। সেগুলি -\n\nশিশির সান্নিধ্যে\nনাট্যাচার্য শিশিরকুমার রচনা সংগ্রহ\nশতবর্ষের আলোকে শিশিরকুমার\nএছাড়া ও তিনি  বিদ্যাসাগর রচনাবলী এবং নতুনকালের গল্পসংকলন সম্পাদনা করেন।\n\n\n== সম্মাননা ==\nঅন্নদাশঙ্কর রায় (১৯০৪-২০০২) যে দীর্ঘ সময় আমৃত্যু কবি-লেখক প্রাবন্ধিক  ও ঔপন্যাসিকদের আন্তর্জাতিক সংস্থা  পেন ইন্টারন্যাশনালের সর্বভারতীয় কেন্দ্রের প্রেসিডেন্ট পদে আসীন ছিলেন, দেবকুমার বসুও ১৯৯২ খ্রিস্টাব্দ হতে আমৃত্যু  পেন ইন্টারন্যাশনালের ভারতীয় শাখার সম্পাদক-কোষাধ্যক্ষ ছিলেন।\n\n\n== জীবনাবসান ==\nদেবকুমার বসু বঙ্গীয় প্রকাশক  সংস্থার বার্ষিক সভায় যোগ দিতে পুরী যান। সেখানে  ২০০৭ খ্রিস্টাব্দের ২৪শে ফেব্রুয়ারি হৃদরোগে আক্রান্ত হয়ে পরলোক গমন করেন।\n\n\n== তথ্যসূত্র =="}