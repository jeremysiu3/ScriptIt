{"pageid": 1072886, "title": "দানিয়েলে ওরসাতো", "url": "https://bn.wikipedia.org/wiki?curid=1072886", "content": "দানিয়েলে ওরসাতো (ইতালীয়: Daniele Orsato; জন্ম: ২৩ নভেম্বর ১৯৭৫) হলেন একজন ইতালীয় ফুটবল রেফারি।\n\n\n== রেফারি ==\n২০১০ সালে ওরসাতো ফিফার রেফারি হিসেবে নিযুক্ত হয়েছেন। ২০১৪ ফিফা বিশ্বকাপ এবং উয়েফা ইউরো ২০১২-এর বাছাইপর্বের ম্যাচে রেফারির দায়িত্ব পালন করেছেন তিনি। ওরসাতো ২০১২–১৩, ২০১৩–১৪ এবং ২০১৪–১৫ উয়েফা চ্যাম্পিয়নস লিগের গ্রুপ পর্বের ম্যাচগুলোতে রেফারির দায়িত্ব পালন করেছিলেন। ২০১৬ সালে, ওরসাতো ২০১৫–১৬ উয়েফা চ্যাম্পিয়নস লিগের এইন্থোভেন এবং আতলেতিকো মাদ্রিদের মধ্যকার ১৬ দলের পর্বের ম্যাচে রেফারির দায়িত্ব পালন করেছিলেন। ২০১৭ সালের ১৪ই মার্চ তারিখে, ওরসাতো ২০১৬–১৭ উয়েফা চ্যাম্পিয়নস লিগের মৌসুমের লেস্টার সিটি এবং সেভিয়ার মধ্যকার ১৬ দলের পর্বের ম্যাচে রেফারির দায়িত্ব পালন করেছিলেন।\n২০১৮ সালের ১লা জুলাই তারিখে, ক্রোয়েশিয়া এবং ডেনমার্কের মধ্যকার ২০১৮ ফিফা বিশ্বকাপ ম্যাচের জন্য ওরসাতোকে ভিএআর রেফারি হিসেবে নিযুক্ত করা হয়েছিল। ২০১৯ সালের ১২ই ফেব্রুয়ারি তারিখে, ওরেসাতো উয়েফা চ্যাম্পিয়নস লিগে ম্যানচেস্টার ইউনাইটেড এবং পারি সাঁ-জেরমাঁর মধ্যকার ১৬ দলের পর্বের ম্যাচে রেফারির দায়িত্ব পালন করেছিলেন। উক্ত ম্যাচে তিনি দুই দলকে সর্বমোট ১০টি হলুদ কার্ড দিয়েছিলেন (ম্যানচেস্টার ইউনাইটেডকে ৬টি এবং পারি সাঁ-জেরমাঁকে ৪টি) এবং ৮৯তম মিনিটে পল পগবাকে লাল কার্ড দেখিয়েছিলেন। ওরসাতো ২০২০ উয়েফা চ্যাম্পিয়নস লিগ ফাইনালে পারি সাঁ-জেরমাঁ এবং বায়ার্ন মিউনিখের ম্যাচে রেফারি রেফারির দায়িত্ব পালন করেছিলেন।\n২০২০ সালে, ওরসাতোকে ইন্টারন্যাশনাল ফেডারেশন অফ ফুটবল হিস্টোরি অ্যান্ড স্ট্যাটিসটিক্স দ্বারা বছরের সেরা রেফারি হিসেবে ভূষিত করা হয়েছিল।\n\n\n== তথ্যসূত্র =="}