{"pageid": 1386569, "title": "অরলান্ডো সিটি সকার ক্লাব", "url": "https://bn.wikipedia.org/wiki?curid=1386569", "content": "অরলান্ডো সিটি সকার ক্লাব (ইংরেজি: Orlando City SC; সাধারণত অরলান্ডো সিটি এসসি এবং সংক্ষেপে অরলান্ডো সিটি নামে পরিচিত) হচ্ছে অরলান্ডো সিটি ভিত্তিক একটি মার্কিন পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ইস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ২০১৩ সালের ১৯শে নভেম্বর তারিখে প্রতিষ্ঠিত হয়েছে। ২৫,৫০০ ধারণক্ষমতাবিশিষ্ট এক্সপ্লোরিয়া স্টেডিয়ামে দ্য লায়ন্স নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন কলম্বীয় সাবেক ফুটবল খেলোয়াড় অস্কার পারেহা এবং মালিকানায় রয়েছেন জিগি উইলফ, লিওনার্ড উইলফ ও মার্ক উইলফ। বর্তমানে উরুগুয়েয়ীয় মধ্যমাঠের খেলোয়াড় মাউরিসিও পেরেইরা এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, অরলান্ডো সিটি এপর্যন্ত ১টি শিরোপা জয়লাভ করেছে। রবিন ইয়ানসন, কাইল স্মিথ, ক্রিস মুলার, কাইল লারিন এবং কাকার মতো খেলোয়াড়গণ অরলান্ডো সিটির জার্সি গায়ে মাঠ কাঁপিয়েছেন।\n\n\n== ইতিহাস ==\n২০১১ মৌসুমে, পেশাদার ফুটবল ক্লাব হিসেবে প্রথম মৌসুমে অরলান্ডো সিটি মার্কিন যুক্তরাষ্ট্রের পেশাদার ফুটবল ক্লাবগুলোর মধ্যকার আয়োজিত মার্কিন ফুটবল লিগ পদ্ধতির তৎকালীন তৃতীয় স্তরের পেশাদার ফুটবল লিগ ইউনাইটেড সকার লিগে প্রতিদ্বন্দ্বিতা করেছিল; অ্যাড্রিয়ান হিথের অধীনে উক্ত মৌসুমে অরলান্ডো সিটি ১৫ জয় এবং ৬ ড্রয়ে সর্বমোট ৫১ পয়েন্ট অর্জন করে ২০১১ ইউনাইটেড সকার লিগের চ্যাম্পিয়ন হয়েছিল। ইউনাইটেড সকার লিগের উক্ত মৌসুমে মার্কিন আক্রমণভাগের খেলোয়াড় ম্যাক্সওয়েল গ্রিফিন ১১টি গোল করে অরলান্ডো সিটির হয়ে সর্বোচ্চ গোল করেছিলেন।\n২০১৫ মৌসুমে অরলান্ডো সিটি প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ২০১৫ সালের সালের ৮ই মার্চ তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে অ্যাড্রিয়ান হিথের অধীনে অরলান্ডো সিটি নিউ ইয়র্ক সিটির সাথে ১–১ গোলে ড্র করেছিল। ২০১৫ মেজর লিগ সকারে অরলান্ডো সিটি ১২টি জয় এবং ৮টি ড্রয়ে সর্বমোট ৪৪ পয়েন্ট অর্জন করে সামগ্রিক পয়েন্ট তালিকায় ১৪তম স্থান অর্জন করেছিল, যেখানে কাইল লারিন ১৭টি গোল করে লিগে অরলান্ডো সিটির হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে অরলান্ডো সিটি সকার ক্লাব (ইংরেজি)"}