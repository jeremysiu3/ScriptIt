{"pageid": 1524096, "title": "সিমোন টাটা", "url": "https://bn.wikipedia.org/wiki?curid=1524096", "content": "সিমোন নেভাল টাটা (জন্ম নাম দুনোয়ার ) একজন ভারতীয় ব্যবসায়ী এবং টাটা পরিবারের সদস্য।\nসিমোন টাটা ১৯৩০ সালে জন্মগ্রহণ করেন এবং সুইজারল্যান্ডের জেনেভায় বড় হয়ে ওঠেন। তিনি জেনেভা বিশ্ববিদ্যালয় থেকে স্নাতক ডিগ্রি অর্জন করেন। তিনি ১৯৫৩ সালে একজন পর্যটক হিসেবে ভারত সফর করেন, সেখানে নেভাল এইচ. টাটার সঙ্গে তাঁর পরিচয় হয়। এর দু'বছর পর, ১৯৫৫ সালে তাঁদের বিয়ে হয় এবং সিমোন  মুম্বাইতে স্থায়ীভাবে বসবাস শুরু করেন। সিমোন এবং নেভাল হলেন নোয়েল টাটার বাবা-মা। সিমোন হলেন টাটা গ্রুপের প্রাক্তন চেয়ারম্যান রতন টাটার সৎ মা, যিনি নেভালের আগের স্ত্রীর সন্তান।\nসিমোন টাটা ১৯৬২ সালে ল্যাকমে বোর্ডে যোগ দেন, সেই সময় এটি টাটা অয়েল মিলসের একটি ছোটখাটো সহায়ক প্রতিষ্ঠান ছিল। ১৯৬১ সালে তিনি এর ব্যবস্থাপনা পরিচালক  এবং ১৯৮২ সালে এর চেয়ারপারসন নিযুক্ত হন। ২০০৬ সালের ৩০শে অক্টোবর পর্যন্ত তিনি ট্রেন্ট লিমিটেডের অ-নির্বাহী চেয়ারম্যান ছিলেন।\n১৯৮৯ সালে তিনি টাটা ইণ্ডাস্ট্রিজের বোর্ডে নিযুক্ত হন।\nখুচরো খাতে প্রবৃদ্ধি দেখে, ১৯৯৬ সালে, টাটা সংস্থা ল্যাকমে কসমেটিকসকে বিক্রি করে দেয় হিন্দুস্তান লিভার লিমিটেডের (এইচএলএল) কাছে এবং বিক্রয়লব্ধ অর্থ দিয়ে ট্রেন্ট লিমিটেড তৈরি করে। ল্যাকমের সকল শেয়ারহোল্ডারকে ট্রেন্ট সংস্থায় সমতুল্য শেয়ার দেওয়া হয়েছিল। ওয়েস্টসাইড ব্র্যাণ্ড এবং স্টোরগুলি ট্রেন্ট সংস্থার।\n\n\n== তথ্যসূত্র =="}