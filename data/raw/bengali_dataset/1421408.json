{"pageid": 1421408, "title": "মায়িম বিয়ালিক", "url": "https://bn.wikipedia.org/wiki?curid=1421408", "content": "মায়িম চেয়া বিয়ালিক ( MY-im bee-AH-lik; জন্ম: ১২ ডিসেম্বর ১৯৭৫) হলেন একজন আমেরিকান অভিনেত্রী, লেখক এবং প্রাক্তন গেম শো হোস্ট। ১৯৯১ সাল থেকে ১৯৯৫ সাল পর্যন্ত তিনি এনবিসি নেটওয়ার্কের তাৎক্ষণিক হাস্যরসাত্মক টেলিভিশন ধারাবাহিক ব্লোসমের কেন্দ্রীয় চরিত্রে অভিনয় করেছিলেন। ২০১০ সাল থেকে ২০১৯ সাল পর্যন্ত তিনি সিবিএস নেটওয়ার্কের তাৎক্ষণিক হাস্যরসাত্মক টেলিভিশন ধারাবাহিক দ্য বিগ ব্যাং থিওরিতে স্নায়ুবিজ্ঞানী অ্যামি ফারাহ ফাউলার-এর ভূমিকায় অভিনয় করেছিলেন যার জন্য তিনি কমেডি সিরিজে অসামান্য সহায়ক অভিনেত্রীর জন্য প্রাইমটাইম এমি পুরস্কারের জন্য চারবার মনোনীত হয়েছিলেন এবং কমেডি সিরিজের সেরা পার্শ্ব অভিনেত্রী হিসাবে ২০১৫ এবং ২০১৭ সালে \"হাস্যরসাত্মক ধারাবাহিকে সেরা পার্শ্ব অভিনেত্রী বিভাগে সমালোচকদের পছন্দ টেলিভিশন পুরস্কার\" জিতেছিলেন। বিয়ালিক কেন জেনিংসের সাথে একত্রিতভাবে ২০১২ সালের আগস্ট হতে ২০২৩ সালের ডিসেম্বরের মধ্যে প্রচারিত জেওপার্ডি! গেম শো'টি পর্যায়ক্রমিক ভিত্তিতে উপস্থাপনা করেন।\n\n\n== প্রাথমিক জীবন ও শিক্ষা ==\nমায়িম চেয়া বিয়ালিক ১৯৭৫ সালের ১২ ডিসেম্বর যুক্তরাষ্ট্রের ক্যালিফোর্নিয়ার স্যান ডিয়েগোতে বসবাসকারী বেভারলি (নী উইঙ্কেলেমেন) এবং ব্যারি বিয়ালিক দম্পত্তির সংসারে জন্মগ্রহণ করেন। তার পরিবার ছিল ইহুদি অভিবাসী যারা নিউ ইয়র্ক সিটির দ্য ব্রংক্‌সে বসবাস করতো। তার চার দাদা-দাদি-নানা-নানির মধ্যে তিনজনই পোল্যান্ড, চেকোস্লোভাকিয়া এবং হাঙ্গেরি থেকে যুক্তরাষ্ট্রে অভিবাসন করে এসেছিলেন। একজন সংশোধিত ইহুদি হিসাবে বেড়ে ওঠার পর তিনি ২০১৩ সালে নিজেকে একজন আধুনিক অর্থোডক্স ইহুদি হিসাবে ঘোষণা করেন। বিয়ালিক একজন ব্যাট মিৎজভা হয়ে ওঠেন এবং নিজেকে একজন \"কট্টর জায়নবাদী\" বলে অভিহিত করেছেন। তার নামের \"মায়িম\" (হিব্রুতে \"পানি\") অংশটি তার প্রপিতামহী মরিয়মের পারিবারিক ডাকনাম হতে উৎপত্তি লাভ করেছে। হিব্রু ভাষার প্রখ্যাত কবি হায়িম নাহমান বিয়ালিক ছিলেন তার প্র-প্র-প্র-পরমামা।\nবিয়ালিক ১৯৯৩ সালে ক্যালিফোর্নিয়ার লস এঞ্জেলেসের নর্থ হলিউড হাই স্কুল থেকে স্নাতক হন। একজন প্রতিশ্রুতিশীল অভিনয় শিল্পীর স্বীকৃতিস্বরূপ তাকে বিলম্বে অনুমোদন প্রদান করা হয় এবং এর ফলশ্রুতিতে তিনি ক্যালিফোর্নিয়া বিশ্ববিদ্যালয়, লস এঞ্জেলেস (ইউসিএলএ)-এ শিক্ষর্থী হিসাবে ভর্তি হতে সক্ষম হয়েছিলেন। এখান থেকে তিনি ২০০০ সালে স্নায়ুবিজ্ঞান বিষয়ে বিজ্ঞানে স্নাতক ডিগ্রি অর্জন করেন যেখানে তিনি হিব্রু ভাষা এবং ইহুদি অধ্যয়ন বিষয় দুটি তার পঠন তালিকায় গৌণ-বিষয় হিসাবে অন্তর্ভূক্ত করেছিলেন।\nবিয়ালিক বলেছেন যে তার চিকিৎসা শিক্ষাপ্রতিষ্ঠানে ভর্তির জন্য প্রয়োজনীয় গ্রেড ছিলো না। তিনি স্নায়ুবিজ্ঞান বিষয়ে ডক্টরেট ডিগ্রি অর্জনের জন্য অধ্যয়ন করতে ভর্তি হন। তিনি ২০০৫ সালে অভিনয়ে ফিরে যাওয়ার জন্য পড়াশোনা থেকে সাময়িক বিরতি নেন। পরবর্তীতে, ২০০৭ সালে তিনি স্নায়ুবিজ্ঞান বিষয়ে ডাঃ জেমস ম্যাকক্র্যাকেনের অধীনে ইউসিএলএ থেকে তার ডক্টর অব ফিলোসফি ডিগ্রি অর্জন করতে ফিরে আসেন। তার অভিসন্দর্ভের শিরোনাম ছিল \"প্রাডার-উইলি সিনড্রোমে অস্বাভাবিক, আবেশিক অনুকর্ষী ব্যাধি, অনুষঙ্গী এবং তৃপ্তিকর আচরণ সম্পর্কিত অবকক্ষ (আন্তরমস্তিষ্ক) কেন্দ্রিক চক্র\" (\"Hypothalamic regulation in relation to maladaptive, obsessive-compulsive, affiliative and satiety behaviors in Prader–Willi syndrome\")।\n\n\n== মনোনয়ন এবং পুরস্কার ==\n\n\n== তথ্যসূত্র =="}