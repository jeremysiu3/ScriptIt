{"pageid": 1427372, "title": "ইয়া গিয়াসি", "url": "https://bn.wikipedia.org/wiki?curid=1427372", "content": "ইয়া গিয়াসি (জন্ম ১৯৮৯) একজন ঘানা-আমেরিকান ঔপন্যাসিক। ২০১৬ সালে প্রকাশিত তাঁর প্রথম উপন্যাস হোমগোয়িং, তাঁকে ২৬ বছর বয়সে, শ্রেষ্ঠ প্রথম বইয়ের জন্য ন্যাশনাল বুক ক্রিটিক সার্কেলের জন লিওনার্ড পুরস্কার, কথাসাহিত্যের প্রথম বইয়ের জন্য পেন/হেমিংওয়ে পুরস্কার, ২০১৬ সালের জন্য ন্যাশনাল বুক ফাউণ্ডেশন-এর \"৫ অনূর্ধ্ব ৩৫\", আমেরিকান বুক অ্যাওয়ার্ড সম্মান এনে দিয়েছিল। তিনি ২০২০ সালে সাহিত্যে সৃজনশীল প্রতিশ্রুতির জন্য একটি ভিলসেক পুরস্কারে ভূষিত হন। ২০১৬-এর হিসাব অনুযায়ী , গিয়াসি ক্যালিফোর্নিয়ার বার্কলেতে থাকেন।\n\n\n== প্রাথমিক জীবন এবং শিক্ষা ==\nইয়া গিয়াসি ঘানার মামপং -এ জন্মগ্রহণ করেন, তিনি হান্টসভিলের আলাবামা বিশ্ববিদ্যালয়ের ফরাসি অধ্যাপক কোয়াকু গ্যাসি এবং একজন নার্স সোফিয়ার কন্যা। ১৯৯১ সালে যখন তাঁর বাবা ওহিও স্টেট ইউনিভার্সিটিতে নিজের পিএইচডি শেষ করছিলেন, সে সময় তাঁর পরিবার মার্কিন যুক্তরাষ্ট্রে চলে আসে। পরিবারটি ইলিনয় এবং টেনেসিতেও বাস করত এবং ১০ বছর বয়স থেকে, ইয়া গিয়াসি আলাবামার হান্টসভিলে বড় হয়ে ওঠেন।\nইয়া গিয়াসি স্মরণ করেছেন, শৈশবে তিনি লাজুক ছিলেন। আলাবামাতে তাঁর ভাইদের অল্পবয়সে অভিবাসী শিশু হিসাবে যে অভিজ্ঞতা হয়েছিল তা ভাগ করে নেওয়ার জন্য তিনি তাদের সাথে ঘনিষ্ঠ বোধ করতেন। তাঁর \"ঘনিষ্ঠ বন্ধু\" হিসাবে তিনি বইয়ের দিকে ঝুঁকে পড়েছিলেন। তাঁর লেখা প্রথম গল্পের জন্য তিনি লেভার বার্টনের স্বাক্ষরিত একটি কৃতিত্ব শংসাপত্র পেয়ে উৎসাহিত হয়েছিলেন, এটি তিনি রিডিং রেনবো ইয়াং রাইটার্স অ্যাণ্ড ইলাস্ট্রেটর প্রতিযোগিতায় জমা দিয়েছিলেন। ১৭ বছর বয়সে, গ্রিসম হাই স্কুলে পড়ার সময়, ইয়া গিয়াসি টনি মরিসনের সং অফ সলোমন পড়ার পর একটি পেশা হিসেবে লেখালেখি করার জন্য অনুপ্রাণিত হন।\nতিনি স্ট্যানফোর্ড ইউনিভার্সিটিতে ইংরেজিতে স্নাতক এবং আইওয়া রাইটার্স ওয়ার্কশপ থেকে চারুকলায় (ফাইন আর্টস) স্নাতকোত্তর অর্জন করেন, এটি আইওয়া বিশ্ববিদ্যালয়ের একটি সৃজনশীল লেখার প্রোগ্রাম।\n\n\n== কর্মজীবন ==\nস্ট্যানফোর্ড থেকে স্নাতক হওয়ার কিছুদিন পরেই, ইয়া গিয়াসি তাঁর প্রথম উপন্যাস লেখা শুরু করেন এবং সান ফ্রান্সিসকোতে একটি নতুন শুরু হওয়া কোম্পানিতে কাজ করেন, কিন্তু তিনি কাজটি উপভোগ করেননি এবং ২০১২ সালে আইওয়াতে গৃহীত হওয়ার পরে তিনি পদত্যাগ করেন।\nতাঁর প্রথম উপন্যাস হোমগোয়িং ২০০৯ সালে ঘানা ভ্রমণের দ্বারা অনুপ্রাণিত হয়েছিল, শিশু অবস্থায় দেশ ছাড়ার পর এটি গিয়াসির প্রথম স্বদেশ ভ্রমণ। উপন্যাসটি ২০১৫ সালে শেষ হয়েছিল। প্রকাশকেরা প্রাথমিকভাবে এটি পাঠ করার পরে, তিনি অসংখ্য প্রস্তাব পেয়েছিলেন। শেষে তিনি নপফের কাছ থেকে সাত অঙ্কের অগ্রিম গ্রহণ ক'রে বইটি তাদের দেন। তা-নেহিসি কোটস ন্যাশনাল বুক ফাউণ্ডেশন তাদের ২০১৬ \"৫ অনূর্ধ্ব ৩৫\" পুরস্কারের জন্য হোমগোয়িং-কে নির্বাচিত করে। এছাড়াও উপন্যাসটি ন্যাশনাল বুক ক্রিটিক সার্কেলের জন লিওনার্ড পুরস্কার, সেরা প্রথম বইয়ের জন্য হেমিংওয়ে ফাউন্ডেশন/পেন পুরস্কার এবং আমেরিকান সাহিত্যে বৈচিত্র্যের অবদানের জন্য আমেরিকান বই পুরস্কার জেতে।\nআফ্রিকান আমেরিকান রিভিউ, ক্যালালু, গুয়েরনিকা দ্য গার্ডিয়ান, এবং গ্রান্টা-র মতো প্রকাশনাগুলিতেও তাঁর লেখা প্রকাশিত হয়েছে।\nইয়া গিয়াসি তাঁর লেখার অনুপ্রেরণা হিসাবে টনি মরিসন (সং অফ সলোমন), গ্যাব্রিয়েল গার্সিয়া মার্কেজ (ওয়ান হাণ্ড্রেড ইয়ার্স অফ সলিটিউড), জেমস বাল্ডউইন (গো টেল ইট অন দ্য মাউন্টেন), এডওয়ার্ড পি জোনস (লস্ট ইন দ্য সিটি ) এবং ঝুম্পা লাহিড়ীর (আনঅ্যাকাসটমড আর্থ ) উল্লেখ করেছেন।\n২০১৭ সালে, ইয়া গিয়াসিকে ফোর্বস তাদের \"৩০ অনূর্ধ্ব ৩০ তালিকা\"র জন্য নির্বাচিত করেছিল।\n২০২০ সালের ফেব্রুয়ারিতে, ইয়া গিয়াসির দ্বিতীয় বই ট্রান্সসেণ্ডেন্ট কিংডম নপফ থেকে প্রকাশিত হয়। দ্য গার্ডিয়ান -এর সারা কলিন্স এটিকে \"হোমগোয়িং- এর অন্তর্নিহিতভাবে অনুপ্রেরিত\" হিসেবে বর্ণনা করেছেন, ইউএসএ টুডে বলেছে \"এটি অজ্ঞাতসারে বিধ্বংসী\"। এছাড়াও দ্য ভক্স, শিকাগো রিভিউ অফ বুকস, এবং দ্য নিউ রিপাবলিক-এ এটিকে অনুকূলভাবে পর্যালোচনা করা হয়েছে। বইটিতে \"ইনস্কেপ\" শিরোনামের একটি ছোট গল্পের চরিত্রগুলিকে দেখানো হয়েছে, যেটি ইয়া গিয়াসি ২০১৫ সালে গুয়ের্নিকা পত্রিকায় প্রকাশ করেছিলেন, যদিও চরিত্রগুলি এখানে বিভিন্ন পরিস্থিতিতে রয়েছে।\n২০২১ সালের মার্চ মাসে, তিনি একটি প্রবন্ধ লিখেছিলেন \"'পড়ার ব্যবসায়' এই প্রশ্নের বিষয়ে, 'আমরা কীভাবে পড়ি, কেন পড়ি এবং পড়া আমাদের জন্য এবং আমাদের কি করে\"। তিনি লিখেছেন: \"যদিও আমি সাহিত্যের চ্যালেঞ্জ করার, গভীর করার, পরিবর্তন করার ক্ষমতায় নিষ্ঠার সাথে বিশ্বাস করি, আমি এটাও জানি যে কৃষ্ণাঙ্গ লেখকদের বই কেনা কেবল একটি তাত্ত্বিক, গুরুতরভাবে বিলম্বিত এবং শতাব্দী ধরে শারীরিক এবং মানসিক ক্ষতির জন্য সম্পূর্ণ দরিদ্র প্রতিক্রিয়া।\"\n\n\n== কাজ ==\nহোমগোয়িং (২০১৬)\nট্রান্সসেণ্ডেন্ট কিংডম (২০২০)\nদ্য ১৬১৯ প্রজেক্ট: এ নিউ অরিজিন স্টোরি (২০২১)-তে \"ব্যাড ব্লাড\"\n\n\n== পুরস্কার ==\n২০১৬: সেরা প্রথম বইয়ের জন্য ন্যাশনাল বুক ক্রিটিক সার্কেলের জন লিওনার্ড পুরস্কার\n২০১৬: ন্যাশনাল বুক ফাউণ্ডেশনের \"৫ অনূর্ধ্ব ৩৫\"\n২০১৭: আমেরিকান বই পুরস্কার\n২০১৭: গ্রান্টা সেরা তরুণ আমেরিকান ঔপন্যাসিক\n২০১৭: কথাসাহিত্যের প্রথম বইয়ের জন্য পেন/হেমিংওয়ে পুরস্কার\n২০২০: সাহিত্যে সৃজনশীল প্রতিশ্রুতির জন্য ভিলসেক পুরস্কার, ভিলসেক ফাউণ্ডেশন\n২০২১: কথাসাহিত্যের জন্য নারী পুরস্কার, ট্রান্সসেন্ডেন্ট কিংডমের জন্য সংক্ষিপ্ত তালিকাভুক্তি\n২০২৩: রয়্যাল সোসাইটি অফ লিটারেচার ইন্টারন্যাশনাল রাইটার\n\n\n== তথ্যসূত্র ==\n\n\n== বহিঃসংযোগ ==\nইয়া গিয়াসি, \"আই'ম ঘানাইয়ান-আমেরিকান। অ্যাম আই ব্ল্যাক?\", দ্য নিউ ইয়র্ক টাইমস সানডে রিভিউ মতামত, জুন ৮, ২০১৬\nইন্টারভিউ অন দ্য ডেইলি শো উইথ ট্রেভর নোয়া  ওয়েব্যাক মেশিনে আর্কাইভকৃত ২৮ নভেম্বর ২০২০ তারিখে (ভিডিও, ৫:৪৩), আগস্ট ১৬, ২০১৬\nইন্টারভিউ অন লেট নাইট উইথ শেঠ মেয়ার্স (ভিডিও, ৩:১৫), আগস্ট ২, ২০১৬\nটাভিস স্মাইলির সাক্ষাৎকার (ভিডিও, ১১:৩৪) এবং প্রতিলিপি, ২ জুন, ২০১৬\nকেট কেলাওয়ে, \"ইয়া গিয়াসি: 'দাসত্ব মানুষের মনে রয়েছে। এটি এখনও আমাদের প্রভাবিত করে '\" , দ্য গার্ডিয়ান, ৮ জানুয়ারি, ২০১৭।\nফয়েলস এ \"ইয়া গিয়াসি\" ।\nঅ্যালেক রাসেল, \"ইয়া গিয়াসি: 'বর্ণবাদ এখনও আমেরিকার ড্রামবিট '\" , ২০ এপ্রিল, ২০১৮।"}