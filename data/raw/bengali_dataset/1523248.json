{"pageid": 1523248, "title": "অপর্ণা গোপিনাথ", "url": "https://bn.wikipedia.org/wiki?curid=1523248", "content": "অপর্ণা গোপীনাথ একজন ভারতীয় চলচ্চিত্র অভিনেত্রী এবং নাট্যশিল্পী। ২০১৩ সালে তিনি দুলকার সালমান অভিনীত মালায়ালাম ছবি এবিসিডি: আমেরিকান-বর্ন কনফিউজড দেশি -তে একটি চরিত্রের ভূমিকা পালন করেছিলেন। এই চলচ্চিত্রের মাধ্যমে তার অভিনয় জগতে অভিষেক ঘটে।\n\n\n== জীবনের প্রথমার্ধ ==\nঅপর্ণা চেন্নাইয়ের একটি মালয়ালি পরিবারে জন্মগ্রহণ করেন।  অভিনয়ে আত্মপ্রকাশের আগে তিনি একজন থিয়েটার শিল্পী এবং নৃত্যশিল্পী ছিলেন। তিনি চেন্নাইয়ের একটি অগ্রগামী নাট্য আন্দোলন কুথু-পি-পাত্তারাইয়ের সাথে যুক্ত ছিলেন। ভাইকম মুহাম্মদ বশিরের সাতটি ছোটগল্পের উপর ভিত্তি করে নির্মিত সিক্স ক্যারেক্টারস ইন সার্চ অফ অ্যান অথর -এ অভিনয় করেছিলেন। এছাড়াও তার অভিনীত অন্যান্য কিছু জনপ্রিয় মঞ্চনাটক হল; ওয়াইজেক , মুনশাইন, স্কাই টফি, সাঙ্গাদি আরিঞ্জো। এছাড়াও বেশ কয়েকটি শেক্সপিয়ারীয় নাটকে তিনি অভিনয় করেছেন । \n\n\n== কর্মজীবন ==\n\n\n=== চলচ্চিত্র জীবন ===\nঅপর্ণা মার্টিন প্রাক্কাটের এবিসিডি: আমেরিকান-বর্ন কনফিউজড দেশি নামক একটি চলচ্চিত্রে অভিনয়ের মাধ্যমে অভিনয় জগতে আত্মপ্রকাশ করেন। তিনি এই সিনেমায় মধুমিতার চরিত্রে অভিনয় করেছিলেন। চলচ্চিত্রে মধুমিতা ছিল একজন কলেজ ছাত্রী এবং দুলকার সালমানের অভিনীত চরিত্রের প্রেমিকা।  নায়িকা হিসেবে তার দ্বিতীয় সিনেমা ছিল আসিফ আলী অভিনীত বাইসাইকেল থিভস । \nঅপর্না মামাস নির্মিত মান্নার মাথাই স্পিকিং ২ -এ প্রধান চরিত্রে অভিনয় করেছিলেন। এই চলচ্চিত্রটি কালজয়ী কৌতুক চলচ্চিত্র মান্নার মাথাই স্পিকিং (১৯৯৫) এবং জয়সূর্য অভিনীত বোবান স্যামুয়েলের হ্যাপি জার্নি (২০১৪) -এই দ্বৈত চলচ্চিত্রের দ্বিতীয় ভাগ। \nএরপর অপর্না পরিচালক ভেনুর নির্মিত এবং অভিনেতা মামুট্টি অভিনীত মুন্নারিইপ্পু ছবিতে একজন সাংবাদিকের ভূমিকায় অভিনয় করেছিলেন, যা তার অভিনয় দক্ষতার জন্য প্রশংসিত হয়েছিল।  তিনি মোহনলাল অভিনীত এবং প্রিয়দর্শন দ্বারা নির্মিত চলচ্চিত্র আম্মু টু আম্মু -তে অভিনয় করার জন্য চুক্তিবদ্ধ হয়েছিলেন কিন্তু পরবর্তীতে প্রযোজনা সমস্যার কারণে এটি স্থগিত রাখা হয়।  ২০১৬ সালে, তিনি ক্রান্তি চলচ্চিত্রের চিত্রায়নের কাজ সম্পূর্ণ করেন কিন্তু কোনও প্রেক্ষাগৃহে এই ছবিটি মুক্তি পায়নি।\n\n\n=== নাট্য জীবন ===\nচেন্নাইতে, তিনি মূলত ইংরেজি নাটক দলগুলির স্বক্রিয় অংশ ছিলেন। অপর্না সিক্স ক্যারেক্টারস ইন সার্চ অফ অ্যান অথরের মতো নাটকের অংশ ছিলেন এবং মাস্কেরেড, দ্য লিটল থিয়েটার, ম্যাজিক ল্যান্টার্ন, মাদ্রাজ প্লেয়ার্স, কুথু–পি-পাত্তারাই সহ বিভিন্ন নাট্য দলের সাথে কাজ করেছিলেন।  তিনি  ৫০ টিরও বেশি নাটক পরিচালনা এবং অভিনয় করেছেন। তার প্রিয় নাটক ছিল রাজীব কৃষ্ণণ পরিচালিত মুনশাইন অ্যান্ড স্কাইটফিবি, যা চেন্নাইয়ের নাট্যদল পার্চ দ্বারা পরিচালিত হয়েছিল। \n২০১৪ সালে, তিনি ভাইকম মুহাম্মদ বশিরের গল্পের নাট্য রূপান্তর আন্ডার দ্য ম্যাঙ্গোস্টিন ট্রি -এর অংশ ছিলেন।"}