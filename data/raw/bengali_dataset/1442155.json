{"pageid": 1442155, "title": "জ্যোতিঃপদার্থবৈজ্ঞানিক প্লাজমা", "url": "https://bn.wikipedia.org/wiki?curid=1442155", "content": "জ্যোতিঃপদার্থবৈজ্ঞানিক প্লাজমা (Astrophysical plasma) সৌরজগতের বাইরে অবস্থিত প্লাজমা (পদার্থের একটি দশা)। এটিকে প্রায়শই মহাকাশে দেখতে পাওয়া যায় এবং জ্যোতিঃপদার্থবিজ্ঞান শাস্ত্রে অধ্যয়ন করা হয়। বিজ্ঞানীরা এই দৃষ্টিভঙ্গি গ্রহণ করেছেন যে মহাবিশ্বের সিংহভাগ ব্যারিয়নজাত পদার্থ এই প্লাজমা দশায় বিরাজমান।\nযখন পদার্থ যথেষ্ট পরিমাণে উত্তপ্ত হয় ও শক্তি অর্জন করে, তখন সেটি আয়নিত হয়ে প্লাজমা গঠন করে। এই প্রক্রিয়াতে পদার্থ ভেঙে এর গাঠনিক উপাদান কণাতে পরিণত হয়, যাদের মধ্যে ঋণাত্মক আধানবিশিষ্ট ইলেকট্রন ও ধনাত্মক আধানবিশিষ্ট আয়ন অন্তর্ভুক্ত। এই বৈদ্যুতিকভাবে আহিত কণাগুলি স্থানীয় তড়িৎচুম্বকীয় ক্ষেত্রগুলির প্রভাবগস্ত হবার সম্ভাবনা রাখে। এইসব ক্ষেত্রের মধ্যে নক্ষত্র তথা তারাদের দ্বারা উৎপাদিত শক্তিশালী চৌম্বক ক্ষেত্রগুলি ছাড়াও অনেক দুর্বল ক্ষেত্র আছে, যেগুলি নক্ষত্র গঠন প্রক্রিয়া অঞ্চল, আন্তঃনাক্ষত্রিক স্থান ও আন্তঃছায়াপথ স্থানগুলিতে বিদ্যমান। অনুরূপভাবে কিছু নাক্ষত্রিক জ্যোতিঃপদার্থবৈজ্ঞানিক ঘটনাবলীতে বৈদ্যুতিক ক্ষেত্র পর্যবেক্ষণ করা গেছে, কিন্তু সেগুলি খুবই নিম্ন-ঘনত্বের বায়বীয় (গ্যাসীয়) মাধ্যমে অকিঞ্চিৎকর।\nজ্যোতিঃপদার্থবৈজ্ঞানিক প্লাজমাকে প্রায়শই মহাকাশ প্লাজমা থেকে স্বতন্ত্র গণ্য করা হয়। মহাকাশ প্লাজমা বলতে সাধারণত সূর্যের প্লাজমা, সৌরবায়ু এবং পৃথিবী ও অন্যান্য গ্রহের আয়নমণ্ডল ও চৌম্বকমণ্ডলকে নির্দেশ করা হয়।\n\n\n== তথ্যসূত্র ==\n\n\n== বহিঃসংযোগ ==\n\"প্লাজমা জ্যোতিঃপদার্থবিজ্ঞানে মার্কিন/রুশ সহযোগিতা\""}