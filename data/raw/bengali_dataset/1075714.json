{"pageid": 1075714, "title": "প্রকট (চিকিৎসাবিজ্ঞান)", "url": "https://bn.wikipedia.org/wiki?curid=1075714", "content": "চিকিৎসাবিজ্ঞানের আলোচনায় কোনও রোগকে প্রকট হিসেবে বর্ণনা করলে বোঝায় যে এটির স্থায়িত্বকাল হ্রস্ব এবং এ ব্যাপারটির একটি অনুসিদ্ধান্ত হিসেবে এ-ও বোঝায় যে সাম্প্রতিককালে রোগটির সূত্রপাত হয়েছে। \"হ্রস্ব\" এবং \"সাম্প্রতিক\" বলতে কতটুকু সময় বোঝানো হয়, তা রোগ ও তার পারিপার্শ্বিকতার উপরে নির্ভর করে, তবে \"প্রকট\" পরিভাষাটির মূল ব্যক্তার্থটি সর্বদাই গুণবাচকভাবে \"দীর্ঘমেয়াদী\" পরিভাষাটির বিপরীত অর্থ বহন করে (যেমন প্রকট শ্বেতিকাকর্কট বনাম দীর্ঘমেয়াদী শ্বেতিকাকর্কট)। উপরন্তু \"প্রকট\" পরিভাষাটির মধ্যে আরও দুইটি অর্থ নিহিত থাকে: হঠাৎ বা আচমকা সূত্রপাত এবং তীব্রতা বা প্রাবল্য, যেমন প্রকট হৃৎপেশীমৃত্যু (Acute myocardial infarction, বা AMI) বলতে অবস্থাটি যে হঠাৎ ও তীব্র - এই দুইটি নিহিত অর্থই সুপ্রতিষ্ঠিত। সুতরাং \"প্রকট\" পরিভাষাটি দিয়ে প্রায়শই রোগাবস্থাটি যে হঠাৎ-বর্ধমান (fulminant), তা নির্দেশ করা হতে পারে (যেমন প্রকট হৃৎপেশীমৃত্যুর ক্ষেত্রে), তবে সর্বদা নয় (যেমন প্রকট নাসাপ্রদাহ, যা সাধারণত সর্দিকাশির সমার্থক)। প্রকট হৃৎপেশীমৃত্যু ও প্রকট নাসাপ্রদাহের সাধারণ বৈশিষ্ট্যটি হল এগুলি কোনওটিই দীর্ঘমেয়াদী নয়। এগুলি আবারও ঘটতে পারে (যেমন পুনর্ঘটমান বা পৌনঃপুনিক ফুসফুস প্রদাহ, অর্থাৎ একাধিক প্রকট, স্বল্পমেয়াদী ফুসফুস প্রদাহের পর্ব), কিন্তু এগুলি বহু মাস বা বহু বছর ধরে চলমান কোনও রোগ (যেমন দীর্ঘমেয়াদী প্রতিবন্ধক ফুসফুসীয় রোগ) নয়।\nবাংলায় অনেকসময় প্রকট-এর পরিবর্তে তীব্র বা স্বল্পমেয়াদী পরিভাষাগুলিও ব্যবহার করা হতে পারে।\n\n\n== অর্থের প্রকারভেদ ==\nসব প্রকট রোগ বা জখম/আঘাত তীব্র বা প্রবল হয় না, এবং একইভাবে সব তীব্র বা প্রবল রোগ প্রকট হয় না। উদাহরণস্বরূপ পায়ের আঙুলে হালকা চোট পাওয়া এক ধরনের প্রকট জখম। একইভাবে প্রাপ্তবয়স্কদের জন্য প্রকট ঊর্ধ্ব শ্বাসযন্ত্রীয় সংক্রমণ ও প্রকট পাকান্ত্রপ্রদাহ  লঘু প্রকৃতির হয়ে থাকে এবং সাধারণত কয়েক দিন বা কয়েক সপ্তাহে নিজে থেকেই সেরে যায়।\n\"প্রকট\" পরিভাষাটি বেশ কিছু রোগের নামে ব্যবহার করা হয়, যেমন প্রকট শ্বেতিকা কর্কট (Acute leukaemia), প্রকট গণ্ডাস্থিগহ্বর প্রদাহ (Acute maxilary sinusitis), প্রকট অগ্ন্যাশয়প্রদাহ (Acute pancreatitis), প্রকট বৃক্কাধার-বৃক্কপ্রদাহ (Acute pyelonephritis), প্রকট বৃক্কনিষ্ক্রিয়া (Acute renal failure), প্রকট শ্বাসকষ্ট সংলক্ষণ (Acute respiratory distress syndrome), প্রকট পীড়নবৈকল্য (Acute stress disorder), প্রকট বৃক্কনালিকা কলামৃত্যু (Acute tubular necrosis), প্রকট উদরব্যথা (Acute abdomen), প্রকট হৃৎপেশীমৃত্যু (Acute myocardial infarction), ইত্যাদি। অনেকসময় \"প্রকট\"-এর পরিবর্তে \"স্বল্পমেয়াদী\" বা \"তীব্র\" পরিভাষাগুলিও ব্যবহার করা হতে পারে।\n\n\n=== সম্পর্কিত পরিভাষাসমূহ ===\n\"প্রকট\"-এর সাথে সম্পর্কিত পরিভাষাগুলি নিম্নরূপ:\n\n\n== প্রকট রোগীর সেবা ==\nপ্রকট রোগীর সেবা বলতে বহুবিভিন্ন ধরনের রোগে আক্রান্ত প্রাপ্তবয়স্ক রোগীদের কোনও আশু বা জরুরি সেবার প্রয়োজন হলে তাদেরকে কোনও হাসপাতালে বা চিকিৎসাকেন্দ্রে যে অবিলম্ব (সাধারণত হাসপাতালে নতুন ভর্তি হবার বা অন্য বিশেষজ্ঞ বিভাগ থেকে সুপারিশকৃত হবার ৪৮ ঘণ্টার মধ্যে) ও বিশেষজ্ঞ ব্যবস্থাপনা প্রদান করা হয়, তাকে প্রকট রোগীর সেবা (Acute care) বলা হয়।\nপ্রকট চিকিৎসা হাসপাতাল বলতে স্বল্পমেয়াদী চিকিৎসা বা অস্ত্রোপচার সেবার উদ্দেশ্যে প্রতিষ্ঠিত হাসপাতালকে বোঝায়। এ সংক্রান্ত বিশেষায়িত চিকিৎসাক্ষেত্রটির নাম প্রকট চিকিৎসাবিজ্ঞান (Acute medicine)।\n\n\n== তথ্যসূত্র ==\n\n\n== পরিভাষা =="}