{"pageid": 1091398, "title": "দানিয়েল মালদিনি", "url": "https://bn.wikipedia.org/wiki?curid=1091398", "content": "দানিয়েল মালদিনি (ইতালীয়: Daniel Maldini, ইতালীয় উচ্চারণ: [daˈnjɛl malˈdiːni]; জন্ম: ১১ অক্টোবর ২০০১) হলেন একজন ইতালীয় পেশাদার ফুটবল খেলোয়াড়। তিনি বর্তমানে ইতালির পেশাদার ফুটবল লীগের শীর্ষ স্তর সেরিয়ে আ-এর ক্লাব এসি মিলান এবং ইতালি জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\n২০১০–১১ মৌসুমে, ইতালীয় ফুটবল ক্লাব এসি মিলানের যুব পর্যায়ের হয়ে খেলার মাধ্যমে মালদিনি ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৯–২০ মৌসুমে, এসি মিলানের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। ২০১৯ সালে, মালদিনি ইতালি অনূর্ধ্ব-১৮ দলের হয়ে ইতালির বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nদানিয়েল মালদিনি ২০০১ সালের ১১ই অক্টোবর তারিখে ইতালির মিলানে জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি তৎকালীন এসি মিলানের অধিনায়ক পাওলো মালদিনি এবং ভেনেজুয়েলার মডেল আদ্রিয়ানা ফোসার দ্বিতীয় পুত্র। তার পিতামহ সেসারে মালদিনিও ১৯৬০-এর দশকে এসি মিলানের অধিনায়কত্ব করেছেন, যার ফলে তিনি উক্ত ক্লাবের তৃতীয় প্রজন্মের খেলোয়াড়ে পরিণত হয়েছেন। তার বড় ভাই ক্রিস্তিয়ান মালদিনি এসি মিলানের যুব দলের হয়ে খেলেছেন।\n\n\n== আন্তর্জাতিক ফুটবল ==\nমালদিনি ইতালি অনূর্ধ্ব-১৮, ইতালি অনূর্ধ্ব-১৯ এবং ইতালি অনূর্ধ্ব-২০ দলের হয়ে খেলার মাধ্যমে ইতালির প্রতিনিধিত্ব করেছেন। ২০১৯ সালের ২২শে মার্চ তারিখে তিনি প্রীতি ম্যাচে নেদারল্যান্ডস অনূর্ধ্ব-১৮ দলের বিরুদ্ধে ম্যাচে ইতালি অনূর্ধ্ব-১৮ দলের হয়ে আন্তর্জাতিক পর্যায়ে অভিষেক করেছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে দানিয়েল মালদিনি  (ইংরেজি)  \nসকারবেসে দানিয়েল মালদিনি (ইংরেজি) \nবিডিফুটবলে দানিয়েল মালদিনি  (ইংরেজি)  \nট্রান্সফারমার্কেটে দানিয়েল মালদিনি (ইংরেজি) \nওয়ার্ল্ডফুটবল.নেটে দানিয়েল মালদিনি (ইংরেজি) \nইএসপিএন এফসিতে দানিয়েল মালদিনি (ইংরেজি)"}