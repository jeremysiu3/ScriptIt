{"pageid": 1519439, "title": "লিলিয়া স্কালা", "url": "https://bn.wikipedia.org/wiki?curid=1519439", "content": "লিলিয়া স্কালা (জন্ম: ২৮শে নভেম্বর ১৮৯৬ - মৃত্যু: ১৮ই ডিসেম্বর ১৯৯৪) ছিলেন একজন অস্ট্রীয় ও মার্কিন স্থপতি এবং অভিনেত্রী, যিনি লিলিস অফ দ্য ফিল্ড (১৯৬৩) ছবিতে তাঁর ভূমিকার জন্য পরিচিত। এই ছবির জন্য তিনি সমালোচকদের প্রশংসা এবং একাডেমি পুরস্কারের মনোনয়ন পেয়েছিলেন। তাঁর কর্মজীবনে, লিলিয়া স্কালা দুটি গোল্ডেন গ্লোব পুরস্কার এবং একটি প্রাইমটাইম এমি পুরস্কারের জন্যও মনোনীত হয়েছিলেন।\nঅভিনেত্রী হওয়ার সিদ্ধান্ত নেওয়ার আগে, লিলিয়া স্কালা স্থাপত্যকে পেশা হিসেবে গ্রহণ করেছিলেন। তিনি অস্ট্রিয়ার প্রথম নারী স্থপতিদের একজন ছিলেন এবং অস্ট্রীয় অ্যাসোসিয়েশন অফ ইঞ্জিনিয়ার্স অ্যাণ্ড আর্কিটেক্টস-এর প্রথম নারী সদস্য ছিলেন। তিনি ড্রেসডেন বিশ্ববিদ্যালয় থেকে স্নাতক ডিগ্রি সুম্মা কাম লডে (যে ডক্টরাল প্রার্থীরা ব্যতিক্রমীভাবে ভাল ফল করেন তাঁদের জন্য প্রদত্ত একটি একাডেমিক ডিস্টিংশন) অর্জন করেন; জার্মানিতে অবস্থিত প্রতিষ্ঠানটি এখন ড্রেসডেনের টেকনিক্যাল বিশ্ববিদ্যালয় নামে পরিচিত।\nতাঁর জীবন ছিল স্ব-শিরোনামযুক্ত লিলিয়া! নামের এক নারীর নাটকের বিষয়বস্তু। তাঁর নাতনি লিবি স্কালা এটি লিখেছেন এবং এতে অভিনয় করেছেন।\n\n\n== প্রাথমিক জীবন এবং শিক্ষা ==\nলিলিয়া স্কালা জন্মগ্রহণ করেন ভিয়েনায়, লিলিয়া সোফার নামে। তাঁর মা, ক্যাথারিনা স্কালা, ছিলেন রোমান ক্যাথলিক, এবং তাঁর বাবা, জুলিয়াস সোফার, ছিলেন ইহুদি। জুলিয়াস সোফার  ওয়াল্ডেস কোহ-ই-নূর কোম্পানির একজন প্রস্তুতকারকের প্রতিনিধি হিসেবে কাজ করতেন। লিলিয়া ড্রেসডেন বিশ্ববিদ্যালয় থেকে স্থাপত্য এবং প্রকৌশলে স্নাতক ডিগ্রি অর্জনকারী প্রথম নারীদের মধ্যে একজন, তারপর তিনি ভিয়েনায় পেশাদারভাবে স্থাপত্য অনুশীলন করেন।\n১৯৩০-এর দশকের শেষের দিকে, তিনি এবং তাঁর স্বামী লুই এরিখ স্কালা তাঁদের দুই ছোট ছেলেকে নিয়ে নাৎসি-অধিকৃত মাতৃভূমি ছেড়ে পালাতে বাধ্য হন। (লিলিয়া এবং এরিখ দুজনেই লিলিয়ার মায়ের অ-ইহুদি উপাধি গ্রহণ করেছিলেন।) লিলিয়া এবং তাঁর স্বামী (বিভিন্ন সময়ে) অস্ট্রিয়া থেকে পালিয়ে যেতে সক্ষম হন এবং অবশেষে মার্কিন যুক্তরাষ্ট্রে স্থায়ী হন।\n\n\n== কর্মজীবন ==\nলিলিয়া স্কালার ছেলে পিটারের একটি ছোট স্মৃতিকথা অনুসারে, ১৪-১৫ বছর বয়সে লিলিয়ার থিয়েটারের প্রতি আগ্রহ তৈরি হয়। কিন্তু, তাঁর বাবা-মা রক্ষণশীল ছিলেন এবং তাঁরা এমন একটি কর্মজীবন পছন্দ করতেন যা আরও \"সম্মানজনক\" ছিল। সেই সময়, ভিয়েনা বিশ্ববিদ্যালয়ে মহিলাদের পড়াশোনা করার অনুমতি ছিল না, তাই লিলিয়ার বাবা-মা তাঁকে জার্মানির ড্রেসডেনের টিইউতে পাঠাতে বাধ্য হন। যদিও লিলিয়া কেন স্থাপত্য অধ্যয়ন করতে বেছে নিলেন তা স্পষ্ট নয়। তিনি এই ক্ষেত্রে দক্ষতা অর্জন করেছিলেন এবং সুম্মা কাম লডে স্নাতক হন। তিনি ভিয়েনায় ফিরে আসেন এবং স্নাতক ডিগ্রি অর্জনের পর স্থাপত্য অনুশীলন চালিয়ে যান।\nলিলিয়ার ছেলের জন্মের প্রায় এক বছর পর, তিনি অভিনয়ের পাঠ্যক্রমে ভর্তি হন এবং থিয়েটারের প্রতি তাঁর আগ্রহের পুনর্নবীকরণ হয়। তাঁর সৃজনশীল প্রতিভার বিকাশের সাথে সাথে, তিনি ১৯৫২ থেকে ১৯৮৫ সাল পর্যন্ত টেলিভিশন অনুষ্ঠান এবং ধারাবাহিকে উপস্থিত হন, এর মধ্যে ছিল ১৯৬৫ সালে দ্য আলফ্রেড হিচকক আওয়ার। কিছুদিন নিউ ইয়র্কের কুইন্সের একটি জিপার কারখানায় অস্ট্রিয়া থেকে আসা একজন অ-ইংরেজিভাষী শরণার্থী হিসেবে কাজ করার পর, তিনি ব্রডওয়েতে এথেল মারম্যানের সাথে কল মি মাদাম ছবিতে গ্র্যাণ্ড ডাচেস সোফি হিসেবে কাজ করেছিলেন। তিনি ১৯৬০-এর দশকে গ্রিন একর্স-এ লিসা ডগলাসের মা কাউন্টেসের চরিত্রে অভিনয় করেছিলেন।\n১৯৬৩ সালের লিলিজ অফ দ্য ফিল্ড চলচ্চিত্রে মাদার সুপিরিয়রের ভূমিকায় তাঁর সবচেয়ে বিখ্যাত ভূমিকার জন্য তিনি সেরা পার্শ্ব অভিনেত্রী হিসেবে মনোনীত হন। লিলিয়া শিপ অফ ফুলস (১৯৬৫), চার্লি (১৯৬৮), ডেডলি হিরো (১৯৭৬), এলিনর অ্যাণ্ড ফ্র্যাঙ্কলিন (১৯৭৬), রোজল্যাণ্ড (১৯৭৭), হার্টল্যাণ্ড (১৯৭৯), ফ্ল্যাশডান্স (১৯৮৩) এবং হাউস অফ গেমস (১৯৮৭) ছবিতেও অভিনয় করেছিলেন।\n\n\n== মৃত্যু এবং অবদান ==\nলিলিয়া ১৯৯৪ সালে নিউ ইয়র্কের বে শোরে ৯৮ বছর বয়সে স্বাভাবিক ভাবেই মারা যান। ১৯১৫ থেকে ১৯২০ সাল পর্যন্ত ড্রেসডেন বিশ্ববিদ্যালয়ে স্থাপত্যের ছাত্রী হিসেবে তিনি যে স্থাপত্য চিত্রকর্মগুলি তৈরি করেছিলেন, তার একটি সংগ্রহ তাঁর দুই ছেলে পিটার এবং মার্টিন স্কালা আন্তর্জাতিক স্থাপত্য সংরক্ষণাগারে দান করেছিলেন। ১৯৩৯ সালে নাৎসিদের হাত থেকে পালিয়ে যাওয়ার সময় লিলিয়ার জিনিসপত্রের অংশ ছিল এই সংগ্রহটি।\n\n\n== ব্যক্তিগত জীবন ==\nলিলিয়া একজন খ্রিস্টান বিজ্ঞানী ছিলেন। ১৯২০-এর দশকে ভিয়েনায় তিনি ধর্মের সাথে পরিচিত হন।\n\n\n== তথ্যসূত্র =="}