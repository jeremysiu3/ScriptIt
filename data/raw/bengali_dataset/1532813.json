{"pageid": 1532813, "title": "দৌলতপুর–সাটুরিয়া টর্নেডো", "url": "https://bn.wikipedia.org/wiki?curid=1532813", "content": "দৌলতপুর–সাটুরিয়া টর্নেডো হলো ১৯৮৯ সালের ২৬ এপ্রিল তারিখে বাংলাদেশের মানিকগঞ্জ জেলায় আঘাত হানা একটি প্রবল টর্নেডো। টর্নেডোতে এই অঞ্চলের ব্যাপক ক্ষয়ক্ষতি হয়। অত্যন্ত প্রাণঘাতী হলেও, এই টর্নেডোতে মৃত মানুষের সঠিক সংখ্যা জানা যায় না। বিশ্ব আবহাওয়া সংস্থা থেকে প্রাপ্ত আনুষ্ঠানিক তথ্য অনুযায়ী, টর্নেডোর আঘাতে প্রায় ১,৩০০ জন মানুষের প্রাণহানী ঘটে। ফলে টর্নেডোটি ইতিহাসের সবচেয়ে প্রাণঘাতী টর্নেডো হিসেবে স্বীকৃত। তবে ২০২২ সালে টর্নেডোতে ২৫৬ জনের প্রাণহানী হয়েছিল বলে দাবি তোলা হলে, সবচেয়ে প্রাণঘাতী টর্নেডো হিসেবে এর স্বীকৃতি নিয়ে প্রশ্ন ওঠে। টর্নেডোর আঘাতে সবচেয়ে বেশি ক্ষতিগ্রস্ত হয় মানিকগঞ্জের দৌলতপুর ও সাটুরিয়া শহর। টর্নেডোটি পূর্বদিক থেকে দৌলতপুর হয়ে উত্তর-পূর্বে সাটুরিয়ার আঘাত হানে। টর্নেডো আঘাত হানার পূর্বে এই অঞ্চলে ছয় মাসের জন্য খরা পরস্থিতি বিরাজমান ছিল।\n\n\n== প্রেক্ষাপট ==\nবাংলাদেশের অধিকাংশ অঞ্চল নিয়ে গঠিত গাঙ্গেয় অববাহিকায় দুর্যোগের প্রাদুর্ভাব অত্যন্ত বেশি। মৌসুমি বায়ুপ্রবাহের পূর্বের এবং পরের মাসগুলোর বায়ুপ্রবাহ এই অঞ্চলে টর্নেডো সৃষ্টির বিশেষ উপযোগী। বাংলাদেশে প্রতিবছর গড়ে ছয়টি টর্নেডো সৃষ্টি হয় এবং এপ্রিল মাসে টর্নেডোর সম্ভাব্যতা সবচেয়ে বেশি থাকে। মৌসুমি বায়ুপ্রবাহের পূর্ববর্তী সময়ে (মার্চ থেকে মে) আবহাওয়া ঝঞ্ঝাবাতের উপযোগী থাকে। এই সময়ে পরিচলন উপযোগী বিভব শক্তি (বায়ুমণ্ডলীয় অস্থিরতার একটি সূচক, যার উচ্চমান ঝড়বৃষ্টির সম্ভাব্যতা নির্দেশ করে) এবং বায়ু বৈষম্য ঘূর্ণিবাত সৃষ্টির বিশেষ উপযোগী। ভারতের পশ্চিমবঙ্গ ও তৎসংলগ্ন বাংলাদেশ অঞ্চলে বায়ুমণ্ডলীয় অস্থিরতা বেশি থাকে। এই সময়ে তাই প্রায়শই ঝড় ওঠে এবং দক্ষিণ-পূর্ব দিক বরাবর গতিশীল হয়। স্থানীয়ভাবে এই ঝড় কালবৈশাখী নামে পরিচিত।\n\n\n== ঘটনা ও ফলাফল ==\n১৯৮৯ সালের ২৫ এপ্রিল ভারতের পশ্চিমবঙ্গ ও বিহারসংলগ্ন এলাকায় ১,০০০ হেক্টোpascal (২৯.৫৩ inches of mercury) নিম্নচাপীয় অঞ্চল সৃষ্টি হয়, যা সমগ্র বাংলাদেশ ছাড়িয়ে ভারতের মণিপুর পর্যন্ত বিস্তৃত হয়। ২৬ এপ্রিল পর্যন্ত নিম্নচাপীয় অবস্থা অপরিবর্তিত থাকে। একই দিনে মধ্যপ্রদেশ থেকে আরেকটি নিম্নচাপ অগ্রসর হয়। অন্যদিকে চীন সীমান্তের কাছে একটি উচ্চচাপীয় রেখা তৈরি হওয়ায় বাংলাদেশের উপর চাপীয় নতি বাড়তে থাকে। বঙ্গোপসাগর থেকে উষ্ম ও আর্দ্র বাতাস উত্তর দিক বরাবর প্রবাহিত হয় এবং হিমালয় থেকে আগত শুষ্ক ও শীতল বায়ু দক্ষিণ দিক বরাবর এসে মিলিত হয়। নিম্নচাপীয় অঞ্চলের বায়ুমণ্ডলের উপরিভাগে জেট স্ট্রিম অঞ্চলের পশ্চিমা বায়ুপ্রবাহ টর্নেডোর উপযোগী সুপারসেল তৈরির জন্য পর্যাপ্ত বায়ু বৈষম্য সৃষ্টি করে। ২৬ এপ্রিল জেট স্ট্রিম আরও তীব্র হয়। ঢাকায় ১০.৬ কিমি (৩৫,০০০ ফু) উপরে বায়ুমণ্ডলে ২৪০ কিমি/ঘ (১৫০ মা/ঘ) বেগে বায়ুপ্রবাহ রেকর্ড করা হয়। ইতোমধ্যে তৈরি হওয়া একটি শুষ্ক বায়ুপ্রবাহ রেখা ঝড় সৃষ্টির কেন্দ্রবিন্দুতে পরিণত হয়। আন্তর্জাতিক সময় ১২টা নাগাদ (স্থানীয় সময় সন্ধ্যা ৬টা) উপরোল্লিখিত প্রতিটি বায়ুমণ্ডলীয় উপাদান একত্রে দেশব্যাপী কালবৈশাখী ঝড়ের সৃষ্টি করে।\nআন্তর্জাতিক সময় ১২:৩০টায় (স্থানীয় সময় সন্ধ্যা সাড়ে ছয়টা) মানিকগঞ্জ জেলার দৌলতপুরের নিকটে টর্নেডোর লেজ মাটি স্পর্শ করে। এরপর ঝড়টি পূর্ব দিকে অগ্রসর হয়ে সাটুরিয়ায় আঘাত হানে। টর্নেডোর আঘাতে বাংলাদেশের তিনটি উপজেলার প্রায় ১৫০ কিমি২ (৫৮ মা২) এলাকা জুড়ে ব্যাপক ক্ষয়ক্ষতি হয়। এর মধ্যে সাটুরিয়া সবচেয়ে বেশি ক্ষতিগ্রস্ত হয়। টর্নেডোটি প্রায় ৮০ কিমি (৫০ মা) পথ অতিক্রম করে। বিশ্ব আবহাওয়া সংস্থার একটি প্রতিবেদন অনুসারে, টর্নেডোটি ফুজিতা স্কেলে এফ৩ শ্রেণির ছিল বলে উল্লেখ করা হয়। তবে, প্রতিবেদনে উল্লিখিত সর্বোচ্চ ৩৩৮ থেকে ৪১৮ কিমি/ঘ (২১০ থেকে ২৬০ মা/ঘ) বেগে বায়ুপ্রবাহের ফলে টর্নেডোটি এফ৪ শ্রেণির হওয়ার কথা ছিল।\nবিশ্ব আবহাওয়া সংস্থার ২০১৭ সালের প্রতিবেদন অনুসারে টর্নেডোতে প্রায় ১,৩০০ জন নিহত হন এবং আরও ১২,০০০ জন আহত হন। তবে ২০২২ সালে অস্ট্রেলিয়া সরকারের ড. ফাহিম সুফি, চট্টগ্রাম বিশ্ববিদ্যালয়ের ড. ইদ্রিস আলম এবং উম্মুল কুরা বিশ্ববিদ্যালয়ের ড. মুসলেহ আলসুলামি একটি গবেষণাপত্র ১৯৬৯ সালের ১৪ এপ্রিল বাংলাদেশের ঢাকায় আঘাত হানা টর্নেডোকে বিশ্বের ইতিহাসের সবচেয়ে প্রাণঘাতী টর্নেডো বলে উল্লেখ করেন, যেখানে ৯২২ জন মানুষ নিহত হয়েছিলেন। গবেষকগণ বস্তুত বাংলাদেশেরই আরেকটি টর্নেডোকে সবচেয়ে প্রাণঘাতী বলে দাবি করেছেন। ১৯৮৯ সালের টর্নেডোর আঘাতে ব্যাপক ক্ষয়ক্ষতি হয়, গাছপালা উপড়ে যায় এবং টর্নেডোর গতিপথের ছয় বর্গমাইলের মধ্যে প্রায় সব বাড়িঘর ধ্বংস হয়ে যায়। বাংলাদেশ অবজার্ভার-এ প্রকাশিত প্রতিবেদনের ভাষ্যমতে, “[টর্নেডোর] ধ্বংসযজ্ঞ এতটাই নিপুণ ছিল যে, কিছু গাছের গুড়ি ছাড়া আর কোনো অবকাঠামো সেখানে দাঁড়িয়ে ছিল না।” টর্নেডোর আঘাতের পর প্রায় ৮০,০০০ মানুষ বাস্তুছাড়া হন। মানিকগঞ্জের পরে আরেকটি টর্নেডো নরসিংদী জেলায় আঘাত হানে। সেখানে ৫ জন নিহত এবং আরও প্রায় ৫০০ জন আহত হন।\n\n\n== আরও দেখুন ==\n১৮৮৫-এর মানিকগঞ্জ ভূমিকম্প - একই স্থানে আঘাত হানা ভূমিকম্প\n১৮৮৮ ঢাকা টর্নেডো\n১৯৬৯ ঢাকা টর্নেডো\n১৯৭৩ ফরিদপুর জেলার টর্নেডো\n১৯৯৬ বাংলাদেশ টর্নেডো\n২০১৩ ব্রাহ্মণবাড়িয়া টর্নেডো\n\n\n== তথ্যসূত্র ==\n\n\n== বহিঃসংযোগ ==\nবাংলাদেশ ও পূর্ব ভারতে টর্নেডো পূর্বাভাসের ওয়েবসাইট"}