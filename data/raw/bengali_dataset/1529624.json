{"pageid": 1529624, "title": "সেভকো ওমেরবাশিচ", "url": "https://bn.wikipedia.org/wiki?curid=1529624", "content": "সেভকো ওমেরবাশিচ (৯ জুন ১৯৪৫ - ৩১ অক্টোবর ২০২৪) ছিলেন একজন ক্রোয়েশিয়ান ইমাম। তিনি ক্রোয়েশিয়া এবং স্লোভেনিয়ার ইসলামি সম্প্রদায়ের সভাপতি ছিলেন। ২০০২ সালে তাকে স্টজেপান রাদিচ পদক দেওয়া হয়। ক্রোয়েশিয়ার জনগণের সাথে অন্য দেশগুলোর রাষ্ট্রীয় ও সাংস্কৃতিক সম্পর্ক স্থাপন এবং ক্রোয়েশিয়া-বসনিয়া সম্পর্ক উন্নত করার জন্য এ পুরষ্কার দেয়া হয়। তিনি জাগরেবে ইসলামিক সেন্টার ও মসজিদ নির্মাণে গুরুত্বপূর্ণ ভূমিকা রাখেন।\n\n\n== জীবনী ==\nওমেরবাশিচ বর্তমানে বসনিয়া ও হার্জেগোভিনায়, যুগোস্লাভিয়ার ফোকা শহরের কাছে উস্তিকোলিনায় জন্মগ্রহণ করেন। তিনি তার জন্মস্থানে প্রাথমিক বিদ্যালয় পর্যন্ত পড়ালেখা  শেষ করেন। পরে তিনি সারায়েভো যান। সেখানে তিনি গাজী হুসরেভ বে'র মাদ্রাসা উচ্চ বিদ্যালয়ে ভর্তি হন। এখানে তিনি ১৯৫৬ থেকে ১৯৬৪ সাল পর্যন্ত পড়াশোনা করেন। উচ্চ বিদ্যালয়ের শিক্ষা শেষ করার পর, তিনি রুডোতে ইমাম হিসেবে কাজ করেন। তারপর তিনি ইমাম হিসেবে উস্তিকোলিনায় ফিরে আসেন।\nযুগোস্লাভ সেনাবাহিনীতে যোগদানের পরপরই তিনি লিবিয়ায় ইসলামি বিশ্ববিদ্যালয়ে শিক্ষা গ্রহণের জন্য যান। সেখানে তিনি ইসলাম এবং আরবি ভাষা শিখেন। ১৯৭৫ সালে তিনি যুগোস্লাভিয়ায় ফিরে আসেন এবং জাগরেবের ইমাম নিযুক্ত হন। ১৯৮৮ সালে তিনি ক্রোয়েশিয়া এবং স্লোভেনিয়ার ইসলামিক সম্প্রদায়ের প্রধান মুফতি হন। ১৯৯০ সালে যখন ক্রোয়েশিয়া এবং স্লোভেনিয়ার ইসলামি সম্প্রদায়ের  জ্যেষ্ঠতার ভিত্তিতে ওমেরবাশিচকে এর সভাপতি হিসেবে মনোনীত করা হয় এবং এইভাবে তিনি \"মুফতি\" উপাধি পান।\nতিনি জাগরেব বিশ্ববিদ্যালয়ের জেসুইট দর্শন অনুষদে পাঁচ বছর শিক্ষকতা করেন। দশ বছর ধরে তিনি জাগরেবের ডক্টর আহমেদ স্মাজলোভিচ মাদ্রাসায় ইসলামের ইতিহাস, কুরআনের ব্যাখ্যা, আরবি ভাষা এবং ইসলামিক অধ্যয়নের উপর শিক্ষকতা করেন। ওমেরবাশিচ জাগরেবের ক্যাথলিক ধর্মতত্ত্ব অনুষদের ক্যাটেচেটিক্যাল ইনস্টিটিউটে দুই বছরের জন্য ধর্মীয় শিক্ষাদানে অংশগ্রহণ করেন।\n২০১৭ সালের জাগরেব স্থানীয় নির্বাচনে তিনি মিলান বান্দিচের দলের প্রার্থী হিসেবে জাগরেব সিটি অ্যাসেম্বলির সদস্য নির্বাচিত হন।\nওমেরবাশিচ ৩০ অক্টোবর ২০২৪ সালে ৭৯ বছর বয়সে মারা যান।\n\n\n== দর্শন ==\nওমেরবাশিচ আন্তঃধর্মীয় সহিষ্ণুতার জন্য পরিচিত ছিলেন। তিনি যখন শিক্ষকতা করছিলেন, তখন তিনি তার ছাত্রদের ক্যাথলিক প্রার্থনায় পাঠানোর রীতি চালু করেছিলেন। তিনি ইসলামী চরমপন্থীদের দ্বারা সংঘটিত সন্ত্রাসবাদেরও বিরোধী ছিলেন। তিনি ব্যাখ্যা করেছিলেন যে এই ধরনের ঘটনা কুরআনের ভুল ব্যাখ্যার কারণে ঘটে।\n\n\n== তথ্যসূত্র =="}