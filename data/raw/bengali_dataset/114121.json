{"pageid": 114121, "title": "বিদ্যা সিনহা সাহা মীম", "url": "https://bn.wikipedia.org/wiki?curid=114121", "content": "বিদ্যা সিনহা সাহা মীম (জন্ম: ১০ নভেম্বর) একজন বাংলাদেশী মডেল ও অভিনেত্রী। তিনি ২০০৭ সালের লাক্স-চ্যানেল আই সুপারস্টার প্রতিযোগিতায় তিনি প্রথম-স্থান লাভ করেছিলেন। একই বছরে হুমায়ুন আহমেদ পরিচালিত আমার আছে জল চলচ্চিত্রের মাধ্যমে চলচ্চিত্রে তার অভিষেক ঘটে। জোনাকির আলো চলচ্চিত্রে অভিনয় করে তিনি শ্রেষ্ঠ অভিনেত্রী বিভাগে ২০১৪ সালের জাতীয় চলচ্চিত্র পুরস্কার অর্জন করেন। তিনি মৌসুমীর সাথে যৌথভাবে এই পুরস্কার অর্জন করেন, মৌসুমী তারকাঁটা চলচ্চিত্রের জন্য পুরস্কার পেয়েছিলেন।\n\n\n== প্রাথমিক জীবন ও শিক্ষা ==\nবিদ্যা সিনহা সাহা মীম ১৯৯২ সালের ১০ নভেম্বর রাজশাহী জেলার বাঘা উপজেলায় বিরেন্দ্র নাথ সাহা ও ছবি সাহার ঘরে জন্মগ্রহণ করেন। বাবার চাকরিসূত্রে ভোলা ও কুমিল্লায় তিনি শৈশব ও কৈশোর অতিবাহিত করেন। তার ছোট বোনের নাম- প্রজ্ঞা সিনহা সাহা মমি।\nবিদ্যা সিনহা সাহা মীম তার মাধ্যমিক শিক্ষা গ্রহণ করেন নবাব ফয়জুন্নেছা সরকারি বালিকা উচ্চ বিদ্যালয় থেকে, পরে তিনি কুমিল্লা ভিক্টোরিয়া সরকারি কলেজ থেকে উচ্চমাধ্যমিক সম্পন্ন করেন।\nতিনি সাউথ ইস্ট বিশ্ববিদ্যালয়ের বাংলা বিভাগে পড়াশোনা করেন ও সেখান থেকে বাংলা সাহিত্যে ব্যাচেলর অব আর্টস (বিএ) ও এমএ ডিগ্রি অর্জন করেন।\n\n\n== কর্মজীবন ==\n\n\n=== অভিনেত্রী ===\nহুমায়ুন আহমেদ পরিচালিত আমার আছে জল চলচ্চিত্রে অসাধারন অভিনয় করে মীম সবার নজরে আসেন। এই চলচ্চিত্রে অভিনয় করে তিনি মেরিল-প্রথম আলো পুরস্কার-এ সমালোচকদের বিচারে শ্রেষ্ঠ চলচ্চিত্র অভিনয়শিল্পীর পুরস্কার লাভ করেন। পরের বছর ২০০৯ সালে মীম অভিনয় করেন জাকির হোসেন রাজু পরিচালিত আমার প্রাণের প্রিয়া ছায়াছবিতে। যাতে তার বিপরীতে অভিনয় করেন শাকিব খান। এই ছায়াছবির জন্য তিনি মেরিল-প্রথম আলো পুরস্কার-এ তারকা জরিপে শ্রেষ্ঠ চলচ্চিত্র অভিনয়শিল্পীর পুরস্কারের জন্য মনোনীত হন। এর সাথে সাথে মীম ছোট পর্দায় বেশ কিছু নাটকেও নিয়মিত অভিনয় করেন।\n২০১৩ সালে মিজানুর রহমান আরিয়ানের অপরাধধর্মী ট্রাম্প কার্ড নাটকে অভিনয় করেন। নাটকটি ঈদুল ফিতরে আরটিভিতে প্রচারিত হয়। এরই অনুবর্তী পর্ব ট্রাম্প কার্ড ২ একই বছর ঈদুল আযহায় আরটিভিতে প্রচারিত হয়। এরপর লম্বা বিরতি নিয়ে ২০১৪ সালে পহেলা বৈশাখে খালিদ মাহমুদ মিঠু পরিচালিত জোনাকির আলো মুক্তি পায়। ত্রিভুজ প্রেমের গল্পে তার বিপরীতে অভিনয় করেন মামনুন হাসান ইমন ও কল্যাণ কোরাইয়া।  ছায়াছবিটি ব্যবসায়িক সফলতার মুখ না দেখলেও তার গ্ল্যামার প্রশংসিত হয়। এই চলচ্চিত্রে সমাজকর্মী 'কবিতা' চরিত্রে অভিনয়ের জন্য তিনি ৩৯তম জাতীয় চলচ্চিত্র পুরস্কারে মৌসুমীর সাথে যৌথভাবে শ্রেষ্ঠ অভিনেত্রীর পুরস্কার অর্জন করেন। এরপর মুক্তি পায় তার পরবর্তী ছায়াছবি মুহাম্মদ মোস্তফা কামাল রাজ পরিচালিত তারকাঁটা। এতে তার সঙ্গে আরও অভিনয় করেন আরিফিন শুভ ও মৌসুমী।\nছবিটি সম্পর্কে পরবর্তীকালে মীম বলেন যে, \"এই ছবিটি তার না করাই ভালো ছিল\" এবং কারণ হিসেবে বলেন, \"এই ছবির গল্প শুনেছি একরকম, শুটিং শেষ করে দেখেছি আরেকরকম।\"\n২০১৫ সালের ঈদুল ফিতরে মীমের বহুল প্রতীক্ষিত ছবি পদ্ম পাতার জল মুক্তি পায়। ছবিটি কম সংখ্যক হলে মুক্তি পেলেও ভালো ব্যবসা করেছে। তাছাড়া মীম যৌথ প্রযোজনার ছায়াছবি ব্ল্যাক-এ অভিনয় করেছেন। ছবিটি ২০১৫ সালের ২৭ নভেম্বর ভারতে ও ৪ ডিসেম্বর বাংলাদেশে প্রায় ২০০টি হলে মুক্তি পায়। রাজা চন্দ পরিচালিত এই ছায়াছবিতে তার বিপরীতে অভিনয় করেন কলকাতার জনপ্রিয় নায়ক সোহম চক্রবর্তী। ২০১৬ সালে ভালোবাসা দিবসে মুক্তি পায় মীম অভিনীত সুইটহার্ট। ছায়াছবিটি পরিচালনা করেন শাহীন-সুমন পরিচালক জুটির ওয়াজেদ আলী সুমন। এতে তার বিপরীতে অভিনয় করেন বাপ্পি চৌধুরী এবং একটি বিশেষ চরিত্রে অভিনয় করেন রিয়াজ। ঈদুল ফিতরের তৃতীয় দিন আরটিভিতে প্রচারিত হয় টেলিছবি সেই মেয়েটি। মিজানুর রহমান আরিয়ান নির্মিত টেলিছবিতে তার বিপরীতে ছিলেন তাহসান রহমান খান। বছরের শেষে মুক্তি পায় অনন্য মামুন পরিচালিত আমি তোমার হতে চাই। এই ছবিতেও তার বিপরীতে অভিনয় করেছেন বাপ্পি চৌধুরী।\n২০১৭ সালে ফেব্রুয়ারিতে মুক্তি পায় তানিয়া আহমেদের পরিচালনায় ভালোবাসা এমনই হয়। প্রণয়ধর্মী-হাস্যরসাত্মক এই ছবিতে তার বিপরীতে অভিনয় করেন ইরফান সাজ্জাদ। ফেব্রুয়ারিতে ভালোবাসা দিবসে বাংলাভিশনে প্রচারিত হয় নাট্য নির্মাতা মাবরুর রশিদ বান্নার তোমার পিছু পিছু। এতে তার বিপরীতে অভিনয় করেন তাহসান রহমান খান। ২০১৮ সালে তাকে মনতাজুর রহমান আকবরের দুলাভাই জিন্দাবাদ, সৈকত নাসিরের পাষাণ ও সুলতান দ্য সেভিয়ার চলচ্চিত্রে দেখা যায়। এছাড়া নির্মাণাধীন রয়েছে তারেক শিকদারের দাগ, ও তেলুগু নায়ক অরিন্দমের বিপরীতে রকি।\n\n\n=== মডেল ও শুভেচ্ছাদূত ===\nবিদ্যা সিনহা সাহা মীম ২০১৬ সালের ফেব্রুয়ারি মাসে এক বছরের চুক্তিতে ল্যাপটপ ব্রান্ড এসারের শুভেচ্ছাদূত হন। মে মাসে গ্রামীণফোনের একটি বিজ্ঞাপনে মডেল হিসেবে কাজ করেন। আদনান আল রাজীব নির্দেশনায় এই বিজ্ঞাপনে আরও আছেন গায়ক ও মডেল তাহসান রহমান খান। আগস্ট মাসে ইউনিলিভারের সাবান লাক্সের শুভেচ্ছাদূত হন এবং পাঁচটি বিজ্ঞাপনের মডেল হন।\n\n\n=== লেখিকা ===\n২০১২ সালের অমর একুশে গ্রন্থমেলায় বিদ্যা সিনহা সাহা মীমের প্রথম গল্পের বই শ্রাবণের বৃষ্টিতে ভেজা প্রকাশিত হয়। তার পরের বছর অর্থাৎ ২০১৩ সালের বইমেলায় প্রকাশিত হয় তার উপন্যাস পূর্ণতা। উপন্যাসটি সম্পর্কে বিদ্যা সিনহা সাহা মীম বলেন, \"একটি মেয়ের গল্প নিয়ে আমার উপন্যাস। মেয়েটির জীবনের কয়েকটি অধ্যায়, টানাপোড়েন আর সংগ্রামের কথা রয়েছে তাতে।\" দুইটি বই-ই প্রকাশ করে শব্দশিল্প প্রকাশনী।\n\n\n== চলচ্চিত্র ==\n\n\n== টেলিভিশন নাটক ==\n\n\n== টিভি অনুষ্ঠান ==\n\n\n== ওয়েব সিরিজ ==\n\n\n== স্বল্পদৈর্ঘ্য চলচ্চিত্র ==\n\n\n== টিভি বিজ্ঞাপন ==\n\n\n== পুরস্কার ও সম্মাননা ==\nজাতীয় চলচ্চিত্র পুরস্কার\n\nমেরিল-প্রথম আলো পুরস্কার\n\nসিজেএফবি পারফরম্যান্স পুরস্কার\n\nভারত-বাংলাদেশ চলচ্চিত্র পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে বিদ্যা সিনহা সাহা মীম  (ইংরেজি)\nবাংলা মুভি ডেটাবেজে বিদ্যা সিনহা সাহা মীম"}