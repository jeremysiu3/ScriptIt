{"pageid": 1089246, "title": "তেজ তামাং", "url": "https://bn.wikipedia.org/wiki?curid=1089246", "content": "তেজ তামাং (নেপালি: तेज तामाङ, ইংরেজি: Tej Tamang; জন্ম: ১৪ ফেব্রুয়ারি ১৯৯৮) হলেন একজন নেপালি পেশাদার ফুটবল খেলোয়াড়। তিনি বর্তমানে নেপালি ক্লাব কাঠমান্ডু রেজার্স এবং নেপাল জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেলেন।\n২০১৮–১৯ মৌসুমে, নেপালি ক্লাব নেপাল পুলিশের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; নেপাল পুলিশের হয়ে ৩ মৌসুম অতিবাহিত করার পর ২০২১–২২ মৌসুমে তিনি কাঠমান্ডু রেজার্সে যোগদান করেছেন।\n২০১৭ সালে, তেজ নেপাল অনূর্ধ্ব-২৩ দলের হয়ে নেপালের বয়সভিত্তিক পর্যায়ে অভিষেক করেছিলেন। প্রায় ১ বছর যাবত নেপালের বয়সভিত্তিক দলের হয়ে খেলার পর, তিনি ২০১৮ সালে নেপালের হয়ে আন্তর্জাতিক পর্যায়ে অভিষেক করেছেন; নেপালের জার্সি গায়ে তিনি এপর্যন্ত ১৭ ম্যাচে ১টি গোল করেছেন।\n\n\n== প্রারম্ভিক জীবন ==\nতেজ তামাং ১৯৯৮ সালের ১৪ই ফেব্রুয়ারি তারিখে নেপালের মেহচুতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nতেজ নেপাল অনূর্ধ্ব-২৩ দলের হয়ে খেলার মাধ্যমে নেপালের প্রতিনিধিত্ব করেছেন। ২০১৭ সালের ১৭ই জুলাই তারিখে তিনি প্রীতি ম্যাচে উজবেকিস্তান অনূর্ধ্ব-২৩ দলের বিরুদ্ধে ম্যাচে নেপাল অনূর্ধ্ব-২৩ দলের হয়ে আন্তর্জাতিক পর্যায়ে অভিষেক করেছেন। তেজ ইন্দোনেশিয়ায় অনুষ্ঠিত ২০১৮ এশিয়ান গেমসের জন্য ২০১৮ সালের সেপ্টেম্বর মাসে প্রকাশিত নেপাল অনূর্ধ্ব-২৩ দলে স্থান পেয়েছিলেন; যেখানে তিনি ৩ ম্যাচে অংশগ্রহণ করেছেন। নেপালের বয়সভিত্তিক দলের হয়ে তিনি ৪ ম্যাচে অংশগ্রহণ করেছেন।\n২০১৮ সালের ২রা অক্টোবর তারিখে, মাত্র ২০ বছর, ৭ মাস ও ১৮ দিন বয়সে, ডান পায়ে ফুটবল খেলায় পারদর্শী তেজ তাজিকিস্তানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে নেপালের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১২ নম্বর জার্সি পরিধান করে রক্ষণাত্মক মধ্যমাঠের খেলোয়াড় হিসেবে খেলেছিলেন। ম্যাচটি তাজিকিস্তান ০–২ গোলের ব্যবধানে জয়লাভ করেছিল। নেপালের হয়ে অভিষেকের বছরে তেজ সর্বমোট ২ ম্যাচে অংশগ্রহণ করেছেন। জাতীয় দলের হয়ে অভিষেকের ২ বছর, ১১ মাস ও ৩ দিন পর, নেপালের জার্সি গায়ে প্রথম গোলটি করেছেন; ২০২১ সালের ৫ই সেপ্টেম্বর তারিখে, ভারতের বিরুদ্ধে ম্যাচের ৮৭তম মিনিটে বিশাল রায়ের অ্যাসিস্ট হতে নেপালের হয়ে গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে তেজ তামাং  (ইংরেজি)  \nট্রান্সফারমার্কেটে তেজ তামাং (ইংরেজি) \nওয়ার্ল্ডফুটবল.নেটে তেজ তামাং (ইংরেজি) \nইএসপিএন এফসিতে তেজ তামাং (ইংরেজি) \nন্যাশনাল-ফুটবল-টিমস.কমে তেজ তামাং (ইংরেজি)"}