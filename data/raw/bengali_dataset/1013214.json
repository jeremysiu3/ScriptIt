{"pageid": 1013214, "title": "ছিংতাও", "url": "https://bn.wikipedia.org/wiki?curid=1013214", "content": "ছিংতাও (চীনা: 青岛) চীনের শানতুং প্রদেশের পূর্বভাগের একটি প্রধান নগরী। এটি চীনের পীত সাগর উপকূলের উপরে অবস্থিত। নগরীটি এশিয়া ও ইউরোপকে সংযোগকারী এক অঞ্চল, এক পথ  নামক চীনা সরকারী উদ্যোগের একটি প্রধান কেন্দ্র। শানতুং প্রদেশের সব নগরীর মধ্যে ছিংতাও নগরীর স্থূল অভ্যন্তরীণ উৎপাদন সর্বোচ্চ। প্রশাসনিকভাবে এটিকে উপ-প্রাদেশিক স্তরের মর্যাদা দিয়ে পরিচালনা করা হয়। ছিংতাও উপ-প্রাদেশিক নগর এলাকার অধীনে ছয়টি পৌরজেলা এবং চারটি উপজেলা-স্তরের নগরী অবস্থিত। ২০১৪ সালের প্রাক্কলন অনুযায়ী ছিংতাও পৌর এলাকাতে প্রায় ৬২ লক্ষ অধিবাসী রয়েছে। নগরীটি শানতুং উপদ্বীপের বিপরীতে, পীত সাগরের উপকূলে অবস্থিত এবং এর সাথে উত্তর-পূর্বে ইয়েনথাই, পশ্চিমে ওয়েইফাং এবং দক্ষিণ-পশ্চিমে রিচাও নগরীর সীমানা রয়েছে।\nছিংতাও একটি প্রধান সমুদ্রবন্দর ও নৌঘাঁটি। এটি একই সাথে একটি আর্থ-বাণিজ্যিক কেন্দ্র। এখানে হাইয়ার ও হাইসেন্স নামক ইলেকট্রনীয় পণ্য উৎপাদনকারী ব্যবসা প্রতিষ্ঠানগুলির প্রধান কার্যালয় অবস্থিত। ছিংতাও নগরীর প্রধান নগর এলাকাটি থেকে হুয়াংতাও জেলা পর্যন্ত চিয়াওচৌ উপসাগরের উপর দিয়ে বিশ্বের দীর্ঘতম সমুদ্র সেতুটি নির্মাণ করা হয়েছে। ছিংতাও নগরীটি বিংশ শতাব্দীর শুরুতে প্রায় দেড় দশক ধরে (১৮৯৮-১৯১৪) জার্মানদের দখলে ছিল।  নগরীর ঐতিহাসিক, জার্মান-শৈলীর স্থাপত্যে নির্মিত ভবনগুলি এবং ছিংতাও মদ চোলাইখানা, যা কিনা চীনের ২য় বৃহত্তম মদ চোলাইখানা, সেই জার্মান দখলদারির সময়ের সাক্ষী।\n২০২০ সালের বৈশ্বিক আর্থিক কেন্দ্রসমূহের সূচীতে ছিংতাও বিশ্বে ৪৭তম স্থান অধিকার করে। ২০০৭ সালের চীনা নগরীসমূহের বেইজিং সম্মেলনে প্রকাশিত চীনা নগরীসমূহের মার্কা মূল্য প্রতিবেদনে ছিংতাও চীনের সেরা দশটি নগরীর একটি হিসেবে নির্বাচিত হয়েছিল।  ২০০৯ সালে নগরী প্রতিযোগিতামূলকতা সংক্রান্ত চীনা গবেষণা কেন্দ্রের প্রতিবেদনে ছিংতাও চীনের সর্বাধিক বাসযোগ্য নগরীর মর্যাদা লাভ করে। \n২০২০ সালের বিজ্ঞান নগরীসমূহের নেচার সাময়িকীর সূচক অনুযায়ী ছিংতাও বৈশ্বিক বৈজ্ঞানিক গবেষণার অন্যতম প্রধান একটি কেন্দ্র।  এখানে বেশ কিছু উল্লেখযোগ্য বিশ্ববিদ্যালয় আছে, যেমন চীন মহাসাগর বিশ্ববিদ্যালয় এবং চীন পেট্রোলিয়াম বিশ্ববিদ্যালয়।\n\n\n== তথ্যসূত্র =="}