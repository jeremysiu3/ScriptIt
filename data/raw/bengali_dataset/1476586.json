{"pageid": 1476586, "title": "মানব পাচার প্রতিরোধ ও দমন আইন, ২০১২", "url": "https://bn.wikipedia.org/wiki?curid=1476586", "content": "মানব পাচার প্রতিরোধ ও দমন আইন, ২০১২ (২০১২ সনের ৩ নং আইন) এই আইনটি বাংলাদেশে মানব পাচার প্রতিরোধ, দমন এবং পাচারের শিকার ব্যক্তিদের সুরক্ষা, পুনর্বাসন ও অধিকার বাস্তবায়নের জন্য প্রণীত। আইনটি আন্তর্জাতিক মানদণ্ড অনুসরণ করে পাচার সংক্রান্ত আন্তঃদেশীয় অপরাধ প্রতিরোধের ওপর গুরুত্ব আরোপ করে। এই আইনে পাচারকারীদের বিরুদ্ধে কঠোর শাস্তি, ট্রাইব্যুনালের মাধ্যমে দ্রুত বিচার, এবং পাচারের শিকার ব্যক্তিদের আইনি সহায়তা ও পুনর্বাসন ব্যবস্থা রাখা হয়েছে। মানব পাচারের উদ্দেশ্যে কোনো ব্যক্তি বিক্রয়, ক্রয়, স্থানান্তর বা অপহরণ করলে তাদের বিরুদ্ধে এই আইনের অধীনে ফৌজদারি ব্যবস্থা গ্রহণ করা হয়। আইনটি পাচারের শিকার ব্যক্তিদের নিরাপদে ফিরিয়ে আনা, পুনর্বাসন, এবং তাদের জন্য উপযুক্ত আশ্রয় ও পুনর্বাসন কেন্দ্র স্থাপনের বিষয়গুলো উল্লিখিত হয়েছে।\n\n\n== প্রথম অধ্যায়: প্রারম্ভিক ==\nপ্রথম অধ্যায়ে আইনের সংক্ষিপ্ত শিরোনাম ও কার্যকরকরণের বিধান নির্ধারণ করা হয়েছে। এতে \"আশ্রয় কেন্দ্র\" বলতে এমন প্রতিষ্ঠান বোঝানো হয়েছে, যেখানে মানব পাচারের শিকার ব্যক্তিদের পুনর্বাসনের জন্য সেবা প্রদান করা হয়, এবং \"আশ্রয় দেওয়া\" বা \"লুকিয়ে রাখা\" বলতে পাচারের উদ্দেশ্যে কাউকে আড়াল বা সাহায্য করার কাজকে বোঝানো হয়েছে। এছাড়া, \"ঋণ-দাসত্ব\" বলতে এমন পরিস্থিতিকে বোঝানো হয়েছে যেখানে কোন ব্যক্তি ঋণ শোধের জন্য শ্রম দিতে বাধ্য হয়, কিন্তু সেই শ্রমকে ঋণ শোধ হিসাবে গণ্য করা হয় না। \"জবরদস্তিমূলক শ্রম\" বলতে কারো স্বাধীনতা, সম্পত্তি, বা সুনামের ক্ষতির হুমকি দেখিয়ে তার কাছ থেকে কাজ আদায় করাকে বোঝায়। আইনে \"দাসত্ব\", \"পতিতাবৃত্তি\", \"শিশু\", \"প্রতারণা\", \"বলপ্রয়োগ\", এবং \"শোষণ\" এর সংজ্ঞাও প্রদান করা হয়েছে, যা বিভিন্নভাবে পাচার, দাসত্ব, এবং শোষণমূলক কর্মকাণ্ডের অন্তর্ভুক্ত। \"সংঘবদ্ধ অপরাধী চক্র\" বলতে দুই বা ততোধিক ব্যক্তির সংগঠিত একটি গোষ্ঠীকে বোঝানো হয়েছে, যারা মানব পাচার বা সম্পর্কিত অপরাধ সংঘটিত করে। আইনটি বিভিন্ন অপরাধ এবং দণ্ডের বিষয়গুলো সংজ্ঞায়িত করেছে, যা মানব পাচার প্রতিরোধ ও দমন করতে কার্যকর ভূমিকা রাখে।\n\n\n== দ্বিতীয় অধ্যায়: মানব পাচার ও তদ্‌সংশ্লিষ্ট অপরাধসমূহ এবং দণ্ড ==\nএই অধ্যায়ে মানব পাচার এবং এর সাথে সম্পর্কিত অপরাধগুলোকে নিষিদ্ধ ও শাস্তিযোগ্য করা হয়েছে।\n\nমানব পাচার নিষিদ্ধকরণ ও দণ্ড: যদি কোনো ব্যক্তি এই আইনের ৩ নং ধারায় বর্ণিত কর্মকাণ্ডে লিপ্ত হয়, তাহলে তা মানব পাচার অপরাধ হিসেবে গণ্য হবে। মানব পাচার অপরাধে অভিযুক্ত ব্যক্তি সর্বোচ্চ যাবজ্জীবন কারাদণ্ড এবং সর্বনিম্ন ৫ বছর কারাদণ্ডে দণ্ডিত হবেন, পাশাপাশি কমপক্ষে ৫০ হাজার টাকা জরিমানা প্রদান করবেন।\nসংঘবদ্ধ মানব পাচারের দণ্ড: যদি কোনো সংঘবদ্ধ চক্র মানব পাচারের অপরাধ সংঘটন করে, তবে চক্রের প্রতিটি সদস্য দোষী সাব্যস্ত হবে এবং সংশ্লিষ্ট ব্যক্তি মৃত্যুদণ্ড বা যাবজ্জীবন কারাদণ্ড বা সর্বনিম্ন ৭ বছরের কারাদণ্ডে এবং ৫ লক্ষ টাকা জরিমানা দণ্ডে দণ্ডিত হবে।\nঅপরাধ সংঘটনের প্ররোচনা বা ষড়যন্ত্রের দণ্ড: যদি কেউ মানব পাচার অপরাধে প্ররোচনা দেয়, ষড়যন্ত্র করে, বা সুযোগ সৃষ্টি করে নিজেকে অপরাধের সাথে যুক্ত করে, তবে তাকে সর্বোচ্চ ৭ বছরের কারাদণ্ড এবং সর্বনিম্ন ৩ বছরের কারাদণ্ড এবং ২০ হাজার টাকা জরিমানা প্রদান করা হবে।\nজবরদস্তিমূলক শ্রম বা সেবা আদায়ে দণ্ড: যদি কেউ কাউকে তার ইচ্ছার বিরুদ্ধে শ্রম প্রদান বা সেবা করতে বাধ্য করে, তাহলে তাকে সর্বোচ্চ ১২ বছরের কারাদণ্ড এবং সর্বনিম্ন ৫ বছরের কারাদণ্ড এবং ৫০ হাজার টাকা জরিমানা প্রদান করা হবে।\nমানব পাচারের জন্য অপহরণ ও চুরি সংক্রান্ত দণ্ড: যদি কোনো ব্যক্তি মানব পাচারের উদ্দেশ্যে অন্য কাউকে অপহরণ, গোপন বা আটক করে, তবে তাকে সর্বোচ্চ ১০ বছরের কারাদণ্ড এবং সর্বনিম্ন ৫ বছরের কারাদণ্ড এবং ২০ হাজার টাকা জরিমানা প্রদান করা হবে।\nপতিতাবৃত্তি বা যৌন শোষণের জন্য আমদানী বা স্থানান্তরের দণ্ড: যদি কেউ প্রতারণা বা জবরদস্তি করে কাউকে পতিতাবৃত্তি বা যৌন শোষণে নিযুক্ত করে, তবে তাকে সর্বোচ্চ ৭ বছরের কারাদণ্ড এবং সর্বনিম্ন ৫ বছরের কারাদণ্ড এবং ৫০ হাজার টাকা জরিমানা প্রদান করা হবে।\nপতিতালয় পরিচালনা ও ব্যবহারের দণ্ড: যদি কেউ পতিতালয় পরিচালনা করে বা এটি পরিচালনায় সহায়তা করে, তবে তাকে সর্বোচ্চ ৫ বছরের কারাদণ্ড এবং সর্বনিম্ন ৩ বছরের কারাদণ্ড এবং ২০ হাজার টাকা জরিমানা প্রদান করা হবে।\n\n\n== তৃতীয় অধ্যায়: অভিযোগ দায়ের এবং তদন্ত ==\nতৃতীয় অধ্যায়ে অভিযোগ দায়ের এবং তদন্তের বিষয়গুলো তুলে ধরা হয়েছে। এই আইনের অধীনে সংঘটিত কোনো অপরাধের বিষয়ে যে কোনো ব্যক্তি পুলিশ বা ট্রাইব্যুনালে অভিযোগ দায়ের করতে পারেন। পুলিশ অভিযোগকারীর নাম পরিচয় গোপন রাখবে যদি আইনি কার্যক্রমে তা প্রয়োজন না হয়। সরকার, প্রয়োজনে, মামলা পরিচালনার জন্য বিশেষ প্রসিকিউটর নিয়োগ করতে পারবে। যদি কোনো বিশেষ প্রসিকিউটরের বিরুদ্ধে গুরুতর দায়িত্ব অবহেলার অভিযোগ আসে, সরকার তাকে অপসারণ করতে পারে। মানব পাচার অপরাধ সংঘটিত হলে যদি কোনো ব্যক্তির হেফাজত বা তত্ত্বাবধানে থাকা স্থান থেকে পাচারের শিকার ব্যক্তিকে উদ্ধার করা হয়, এবং যদি তাকে মানব পাচারকারী হিসাবে সন্দেহ করা হয় বা ভিকটিম দ্বারা চিহ্নিত করা হয়, তাহলে ওই ব্যক্তিকে মানব পাচারকারী হিসেবে বিবেচনা করা হবে যদি না তিনি নিজেকে নির্দোষ প্রমাণ করতে পারেন। পুলিশ বা ট্রাইব্যুনাল কর্তৃক নির্দেশিত তদন্তে থানার একজন উপ-পরিদর্শকের নিম্ন পদমর্যাদার নয় এমন পুলিশ কর্মকর্তা তদন্তকার্য সম্পাদন করবেন। মামলা দায়েরের বা ট্রাইব্যুনালের নির্দেশ প্রাপ্তির ৯০ দিনের মধ্যে তদন্ত সম্পন্ন করতে হবে, তবে বিশেষ প্রয়োজনে সময়সীমা বাড়ানোর আবেদন করা যেতে পারে। আন্তঃরাষ্ট্রীয় অপরাধ তদন্তের ক্ষেত্রে ট্রাইব্যুনালের অনুমতি নিয়ে বিশেষ তদন্ত দল গঠন করা হবে এবং তাদের প্রয়োজনীয় সহায়তা প্রদান করা হবে। তল্লাশী এবং আটক করার ক্ষমতা প্রদান করা হয়েছে পুলিশ কর্মকর্তাদের, যারা সন্দেহভাজন স্থানে প্রবেশ করতে এবং অপরাধের সঙ্গে সম্পর্কিত সামগ্রী জব্দ করতে পারেন। যদি কোনো সন্দেহজনক সরঞ্জাম বা প্রমাণ পাওয়া যায় এবং পরোয়ানা সংগ্রহে বিলম্ব হলে তা বিনা পরোয়ানায় তল্লাশি করা যাবে। তল্লাশীর সময় মানবাধিকারের প্রতি সম্মান রেখে প্রক্রিয়া সম্পাদন করা হবে, বিশেষ করে নারীদের বিরুদ্ধে তল্লাশীর সময় একজন নারী কর্মকর্তা উপস্থিত থাকবেন।\n\n\n== চতুর্থ অধ্যায়: মানব পাচার অপরাধ দমন ট্রাইব্যুনাল এবং অপরাধের বিচার ==\nচতুর্থ অধ্যায়ের অধীনে মানব পাচার অপরাধ দমন ট্রাইব্যুনাল এবং এর বিচার সংক্রান্ত বিষয়াদি নির্ধারিত হয়েছে। মানব পাচারের অপরাধসমূহের দ্রুত বিচার নিশ্চিত করতে সরকার দায়রা জজ বা অতিরিক্ত দায়রা জজ পদমর্যাদার বিচারকের সমন্বয়ে মানব পাচার অপরাধ দমন ট্রাইব্যুনাল গঠন করতে পারে। যদি ট্রাইব্যুনাল গঠিত না হয়, তখন সরকার জেলার নারী ও শিশু নির্যাতন দমন ট্রাইব্যুনালকে মানব পাচার ট্রাইব্যুনাল হিসেবে নিয়োগ করতে পারে। এই আইনের অধীনে সংঘটিত অপরাধগুলোর বিচার কেবলমাত্র ট্রাইব্যুনালে হবে, এবং যেই অঞ্চলে অপরাধ সংঘটিত হয়েছে বা ভিকটিমকে উদ্ধার করা হয়েছে, সেই অঞ্চলের ট্রাইব্যুনাল অপরাধের বিচার করতে পারবে। যদি কোনো অপরাধ বাংলাদেশের বাহিরে সংঘটিত হয়, তবে অভিযুক্ত ব্যক্তি যেখানে অবস্থান করেছেন, সেই অঞ্চলের ট্রাইব্যুনাল বিচার করবে। ট্রাইব্যুনালের ক্ষমতার মধ্যে দায়রা আদালতের সমস্ত ক্ষমতা অন্তর্ভুক্ত থাকবে। ন্যায়বিচারের স্বার্থে, ট্রাইব্যুনাল সুরক্ষামূলক আদেশ প্রদান করতে পারে এবং তদন্ত প্রতিবেদন বা অন্যান্য নথি ট্রাইব্যুনালের কাছে উত্থাপন করার নির্দেশ দিতে পারে। দ্রুত বিচার সম্পন্নের জন্য ট্রাইব্যুনাল যে কোন স্থানে, সরাসরি বা ইলেকট্রনিক মাধ্যমে সাক্ষ্য গ্রহণ করতে পারবে। মানব পাচারের শিকার ব্যক্তিদের ট্রাইব্যুনাল আশ্রয়কেন্দ্রে প্রেরণ করতে পারবে, এবং যদি ভিকটিম নারী বা শিশু হয়, তাহলে তার মতামত বিবেচনা করা হবে। ট্রাইব্যুনাল কোন মামলার বিচার সম্পন্ন করার জন্য ১৮০ দিনের মধ্যে বিচারকার্য সম্পন্ন করতে হবে, তবে বিশেষ পরিস্থিতিতে সুপ্রীম কোর্টে ব্যাখ্যাসহ প্রতিবেদন দাখিল করতে হবে। ন্যায়বিচারের স্বার্থে, ট্রাইব্যুনাল নারী বা শিশু ভিকটিমের বিচার রুদ্ধ-কক্ষে (in-camera) পরিচালনা করতে পারে। ট্রাইব্যুনাল, বিচার কার্যক্রমে অনুবাদক বা দোভাষীর সহায়তা নিতে পারবে, বিশেষ করে যখন পাচারের শিকার ব্যক্তিদের ভাষাগত সহায়তার প্রয়োজন হবে। বিচারকার্যের যে কোন পর্যায়ে ট্রাইব্যুনাল সম্পত্তি আটক, অবরুদ্ধ বা বাজেয়াপ্ত করতে পারে, এবং বিদেশে অবস্থিত সম্পত্তি নিয়ন্ত্রণের নির্দেশ দিতে পারবে। অভিযুক্ত ব্যক্তিকে দোষী সাব্যস্ত করা হলে, তার অর্জিত সম্পত্তি বাজেয়াপ্ত করে মানব পাচার প্রতিরোধ তহবিলে জমা করা হবে। মানব পাচারের শিকার ব্যক্তিকে ক্ষতিপূরণ প্রদানের জন্য ট্রাইব্যুনাল আদেশ প্রদান করতে পারে, এবং ক্ষতিপূরণের পরিমাণ নির্ধারণের সময় ট্রাইব্যুনাল ভিকটিমের শারীরিক ও মানসিক চিকিৎসা, ক্ষয়ক্ষতি, এবং আবাসনের ব্যয় বিবেচনা করবে। ট্রাইব্যুনাল, বিদেশী নথিপত্র এবং ইলেকট্রনিক প্রমাণ গ্রহণ করতে পারে যদি তা প্রমাণিত এবং যথাযথভাবে সত্যায়িত হয়। যদি কোনো ব্যক্তি ট্রাইব্যুনালের রায় বা আদেশের বিরুদ্ধে আপিল করতে চায়, তাহলে তারা ৩০ দিনের মধ্যে সুপ্রীম কোর্টের হাইকোর্ট বিভাগে আপিল করতে পারবে।\n\n\n== পঞ্চম অধ্যায়: মানব পাচারের শিকার ব্যক্তিবর্গ এবং সাক্ষীদের সহায়তা এবং তাদের সুরক্ষা ও পুনর্বাসন ==\nপঞ্চম অধ্যায়ের অধীনে মানব পাচারের শিকার ব্যক্তিবর্গ এবং সাক্ষীদের সহায়তা, সুরক্ষা ও পুনর্বাসন সংক্রান্ত বিষয়গুলি নির্ধারিত হয়েছে। এই আইনের আওতায় সরকার মানব পাচারের শিকার ব্যক্তিদের চিহ্নিতকরণ, উদ্ধার, এবং পুনর্বাসনের জন্য কর্মপ্রণালী তৈরি করবে এবং সরকারি ও বেসরকারি সংস্থার সঙ্গে অংশীদারিত্বে কাজ করবে। চিহ্নিতকরণ এবং পুনর্বাসনের কার্যক্রমগুলো ভিকটিমদের কল্যাণ এবং বিশেষ চাহিদার প্রতি যথাযথ সম্মান রেখে পরিচালিত হবে। মানব পাচারের শিকার ব্যক্তি যদি অন্য দেশে থাকে, সরকার তাকে দেশে ফেরত আনার জন্য প্রক্রিয়া শুরু করবে, এবং বাংলাদেশ দূতাবাসের মাধ্যমে আইনগত সহায়তা প্রদান করবে। যদি একজন বিদেশী নাগরিক বাংলাদেশে মানব পাচারের শিকার হয়, সরকার তাকে তার নিজ দেশে ফেরত পাঠানোর ব্যবস্থা গ্রহণ করবে। মানব পাচারের শিকার ব্যক্তিরা সরকার, পুলিশ বা বেসরকারি সংস্থার মাধ্যমে পাচারকারীদের বিরুদ্ধে গৃহীত ব্যবস্থার এবং ফৌজদারী মামলার সর্বশেষ অবস্থা সম্পর্কে মাসে অন্তত একবার অবগত হতে পারবেন। তদন্তকারী কর্মকর্তা বা উদ্ধারকারী ব্যক্তি ভিকটিমদের ক্ষতিপূরণের অধিকার, আইনি সহায়তা এবং অন্যান্য সুবিধা সম্পর্কে তাৎক্ষণিকভাবে অবগত করবেন। সরকার একটি তথ্যভাণ্ডার পরিচালনা করবে যাতে মানব পাচারের শিকার ব্যক্তিদের সুরক্ষা নিশ্চিত করার জন্য প্রয়োজনীয় তথ্য সরবরাহ করা হবে। সরকার মানব পাচারের শিকার ব্যক্তিদের জন্য পর্যাপ্ত সংখ্যক আশ্রয় এবং পুনর্বাসন কেন্দ্র প্রতিষ্ঠা করবে। এই ধরনের কেন্দ্র পরিচালনার জন্য ব্যক্তিগত বা বেসরকারি প্রতিষ্ঠানকে সরকারের লাইসেন্স বা সাময়িক অনুমোদন নিতে হবে। মানব পাচারের শিকার ব্যক্তিদের পুনর্বাসন এবং সামাজিকভাবে পুনর্গঠন করার ক্ষেত্রে শারীরিক ও মানসিক চিকিৎসা সেবা, আইনি সহায়তা, এবং মানসিক পরামর্শ পাওয়ার অধিকার থাকবে। এছাড়া, ভিকটিম এবং সাক্ষীদের নিরাপত্তা নিশ্চিত করতে ট্রাইব্যুনাল কোনো ভিকটিমের বা তার পরিবারের পরিচয় প্রকাশে নিষেধাজ্ঞা আরোপ করতে পারবে। শিশু ভিকটিম এবং শিশু সাক্ষীর সর্বোত্তম কল্যাণ এবং অগ্রাধিকারের নীতি অনুসরণ করা হবে। কোনো শিশু যদি মানব পাচারের শিকার হয়, তবে তাকে উন্নয়ন কেন্দ্রে প্রেরণ বা আটক রাখা যাবে না, বরং শিশু-বান্ধব প্রক্রিয়ায় পুনর্বাসন করা হবে। মানব পাচারের শিকার ব্যক্তিরা আইনি বা প্রকৃত ক্ষতির জন্য দেওয়ানী আদালতে ক্ষতিপূরণের মামলা দায়ের করতে পারবেন। সরকার মানব পাচারের শিকার ব্যক্তিকে আর্থিক সহায়তা প্রদান করবে, তবে এই সহায়তা আইনি সহায়তার অধিকারকে প্রভাবিত করবে না।\n\n\n== ষষ্ঠ অধ্যায়: মাবন পাচার দমন ও প্রতিরোধে যৌথ বা পারশপরিক আইনি সহযোগিতা ==\nমানব পাচার প্রতিরোধ ও দমন সম্পর্কিত ষষ্ঠ অধ্যায়ে যৌথ বা পারস্পরিক আইনি সহযোগিতার ওপর গুরুত্বারোপ করা হয়েছে। এই আইনের অধীনে সংঘটিত অপরাধগুলোর তদন্ত, বিচার এবং বিচারিক কার্যক্রমে সহায়তার জন্য সরকার সেইসব দেশের সঙ্গে সমঝোতা স্মারক বা চুক্তি স্বাক্ষর করবে, যেখানে পাচারের শিকার ব্যক্তি, সাক্ষী, অপরাধলব্ধ অর্থ বা অপরাধের উপকরণ উপস্থিত থাকতে পারে। সমঝোতা স্মারক না থাকলেও প্রশাসনিক ব্যবস্থা গ্রহণ করা হবে।\nএই চুক্তি বা সমঝোতার মাধ্যমে মানব পাচার অপরাধের তদন্ত, তল্লাশি, সাক্ষী বিনিময়, অপরাধলব্ধ সম্পত্তি বাজেয়াপ্তকরণ, এবং মানব পাচারের শিকার ব্যক্তিদের পুনর্বাসনের জন্য আইনি, কূটনৈতিক ও প্রশাসনিক সহায়তার বিধান করা হবে।\n\n\n== সপ্তম অধ্যায়: বিবিধ ==\nসপ্তম অধ্যায়টি মানব পাচার প্রতিরোধ ও দমন সংক্রান্ত বিভিন্ন বিধান এবং আইন সংক্রান্ত বিষয়গুলোকে অন্তর্ভুক্ত করে। সরকার একটি \"মানব পাচার প্রতিরোধ তহবিল\" গঠনের প্রস্তাব রেখেছে, যা সরকারের অনুদান, স্থানীয় কর্তৃপক্ষ, ব্যক্তি বা প্রতিষ্ঠানের অনুদান থেকে প্রাপ্ত অর্থ দ্বারা পরিচালিত হবে। তহবিলটি মানব পাচার প্রতিরোধে ব্যাবহৃত হবে। এছাড়া সরকার একটি \"জাতীয় মানব পাচার দমন সংস্থা\" গঠনেরও ক্ষমতা রাখে।\nএই অধ্যায়ে কোম্পানি বা ফার্ম কর্তৃক মানব পাচার অপরাধ সংঘটনের ক্ষেত্রে দায়বদ্ধতা নির্ধারণ করা হয়েছে, যেখানে প্রতিষ্ঠানটির মালিক, পরিচালক বা অন্যান্য উচ্চপদস্থ ব্যক্তিরা অপরাধের জন্য দায়ী হবেন যদি না তারা প্রমাণ করতে পারেন যে অপরাধটি তাদের অজ্ঞাতসারে সংঘটিত হয়েছে। এ ছাড়া, সমতার নীতির প্রয়োগ এবং ক্ষমতার অপব্যবহার রোধে বিধানও অন্তর্ভুক্ত রয়েছে। সরকারি কর্মকর্তাদের ক্ষমতার অপব্যবহার বা দায়িত্ব পালনে ব্যর্থতা প্রমাণিত হলে তাদের বিরুদ্ধে শাস্তিমূলক ব্যবস্থা গ্রহণের নির্দেশ দেওয়া হয়েছে। এই অধ্যায়ের আওতায় সরকার বিধি প্রণয়ন করতে পারবে, যা তহবিলের উৎস, পরিচালনা এবং অনুদানের পদ্ধতি ও যোগ্যতা নির্ধারণ করবে। এছাড়া পূর্ববর্তী আইনগুলো যেমন \"Suppression of Immoral Traffic Act, 1933\" এবং \"নারী ও শিশু নির্যাতন দমন আইন, ২০০০\" এর নির্দিষ্ট ধারাগুলো রহিত করা হয়েছে।\n\n\n== তথ্যসূত্র =="}