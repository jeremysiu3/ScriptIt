{"pageid": 1002809, "title": "নিউপোর্ট, রোড আইল্যান্ড", "url": "https://bn.wikipedia.org/wiki?curid=1002809", "content": "নিউপোর্ট মার্কিন যুক্তরাষ্ট্রের রোড আইল্যান্ড অঙ্গরাজ্যের আকুইডনেক দ্বীপের একটি সমুদ্রতীরবর্তী শহর। ন্যারানগানসেট উপসাগরের  তীরে এটি অবস্থিত। শহরটি রোড আইল্যান্ডের রাজধানী প্রভিডেন্সের ৩৩ মাইল দক্ষিণ-পূর্বে, ম্যাসাচুসেটস অঙ্গরাজ্যের ফল রিভার শহরের ২০ মাইল দক্ষিণে, বস্টনের ৭৪ মাইল দক্ষিণে ও নিউ ইয়র্ক সিটির ১৮০ মাইল উত্তর-পূর্বে অবস্থিত। নিউ ইংল্যান্ড অঞ্চলে গ্রীষ্মকালীন অবকাশযাপন,  ঐতিহাসিক প্রাসাদোপম ভবন ও সমুদ্রযাত্রার সমৃদ্ধ ইতিহাসের জন্য নিউপোর্ট বিখ্যাত। টেনিস ও গলফ খেলার প্রথম মার্কিন উন্মুক্ত টুর্নামেন্ট এখানেই আয়োজিত হয়। ১৯৩০ থেকে ১৯৮৩ পর্যন্ত আমেরিকাস কাপ ক্রীড়া প্রতিযোগিতা এখানেই আয়োজিত হয়। এখানে সালভে রেজিনা বিশ্ববিদ্যালয় ও নিউপোর্ট নৌ স্টেশন অবস্থিত। নিউপোর্ট নৌ স্টেশনে মার্কিন নৌযুদ্ধ কলেজ ও সমুদ্রের নিচে যুদ্ধ প্রশিক্ষণ কেন্দ্র রয়েছে। নিউপোর্ট অষ্টাদশ শতাব্দীর অন্যতম বন্দরনগরী ছিল। ঔপনিবেশিক যুগের অনেক ভবন এখানেই অবস্থিত।\nনিউপোর্ট শহর নিউপোর্ট কাউন্টির কাউন্টি আসন। আদালত প্রশাসন ও সীমানা সংশোধন ব্যতীত এর কোনো কার্যক্রম নেই। রাষ্ট্রপতি ডোয়াইট ডি. আইজেনহাওয়ার ও জন এফ কেনেডি রাষ্ট্রপতি থাকাকালীন এখানে যুক্তরাষ্ট্রের রাষ্ট্রপতির গ্রীষ্মকালীন আবাস ছিল। ২০১০ সালে এর জনসংখ্যা ছিল ২৪,৬৭২।\n\n\n== ইতিহাস ==\n\n\n=== ঔপনিবেশিক যুগ ===\n\n১৬৩৯ সালে আকুইডনেক দ্বীপে নিউপোর্ট শহরটি প্রতিষ্ঠিত হয়। তখন একেই \"রোড আইল্যান্ড\" বলা হতো। আটজন ব্যক্তি নিউপোর্ট প্রতিষ্ঠা করেন। এরা হলেন- নিকোলাস ইস্টন, উইলিয়াম কোডিংটন, জন ক্লার্ক, জন কুগেশ্যাল, উইলিয়াম ব্রেন্টন, জেরেমি ক্লার্ক, টমাস হ্যাজার্ড \nও হেনরি বুল। অ্যান হাচিনসন ও তার অনুগামীরা পোর্টসমাউথে বসতি স্থাপন করেছিলেন। প্রতিষ্ঠাতাদের মধ্যে কেউ কেউ ঐ বসতি স্থাপনকারীদের মধ্যে একজন ছিলেন।\nনিউপোর্ট রোড আইল্যান্ড অ্যান্ড প্রভিডেন্স প্ল্যান্টেশন উপনিবেশের চারটি আদি বসতির মধ্যে বৃহত্তম বসতি হিসেবে আবির্ভূত হয়। নিউপোর্টের প্রথম অধিবাসীরা ব্যাপটিস্ট মতবাদে দীক্ষিত হন। ১৬৪০ সালে জন কার্ক এখানে রোড আইল্যান্ডের দ্বিতীয় ব্যাপটিস্ট উপাসনালয় প্রতিষ্ঠিত হয়।\nস্পেন ও পর্তুগালে ক্যাথলিক চার্চের আগ্রাসন হতে বাঁচতে ১৬৫৮ সালে ইহুদিরা এখানে আগমন করে। জেসুয়াট ইসরায়েল নামে তারা যে উপাসনালয় প্রতিষ্ঠা করে, সেটি যুক্তরাষ্ট্রের দ্বিতীয় প্রাচীনতম ইহুদি উপাসনালয়। টোরো সিনাগগে এর সদস্যরা মিলিত হন। এটি যুক্তরাষ্ট্রের প্রাচীনতম সিনাগগ।\n১৬৬৩ সালে প্রভিডেন্স ও রোড আইল্যান্ড উপনিবেশ রাজকীয় সনদ লাভ করে। বেনেডিক্ট আর্নল্ড নিউপোর্টে রোড আইল্যান্ডের প্রথম গভর্নর নির্বাচিত হন। ১৭৪১ সালে পুরাতন উপনিবেশ ভবনে রোড আইল্যান্ড সরকারের কার্যক্রম শুরু হয়। ১৯০৪ সালে প্রভিডেন্স শহরে প্রভিডেন্স ও রোড আইল্যান্ড বিধানসভার নির্মাণকাজ সম্পন্ন হলে সরকারের কার্যক্রম সেখানেই স্থানান্তরিত হয়।\n\n\n== তথ্যসূত্র ==\n\n\n== বহিঃসংযোগ =="}