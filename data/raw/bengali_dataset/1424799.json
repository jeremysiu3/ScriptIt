{"pageid": 1424799, "title": "শেখর সুমন", "url": "https://bn.wikipedia.org/wiki?curid=1424799", "content": "শেখর সুমন (জন্ম: ৭ ডিসেম্বর ১৯৬২) একজন ভারতীয় অভিনেতা, উপস্থাপক, প্রযোজক, পরিচালক এবং গায়ক।\n\n\n== ব্যক্তিগত জীবন ==\nশেখর সুমন ৪ মে ১৯৮৩ সালে অলকা সুমনকে বিয়ে করেন। তার এক ছেলে অধ্যয়ন সুমন একজন বলিউড অভিনেতা। তার বড় ছেলে আয়ুষ ১১ বছর বয়সে হৃদরোগে আক্রান্ত হয়ে মারা গিয়েছিলেন।\n\n\n== কর্মজীবন ==\nশশী কাপুর প্রযোজিত এবং গিরিশ কারনাড পরিচালিত উৎসব (১৯৮৪) চলচ্চিত্রে রেখার বিপরীতে অভিনয়ের মাধ্যমে সুমন চলচ্চিত্রে আত্মপ্রকাশ করেন। তিনি মানব হত্যা (১৯৮৬), নাচে ময়ূরী (১৯৮৬), সংসার (১৯৮৭), অনুভব (১৯৮৬), ত্রিদেব (১৯৮৯), পতি পরমেশ্বর (১৯৯০) এবং রণভূমি (১৯৯১) সহ প্রায় ৩৫টি চলচ্চিত্রে কাজ করেছেন।\nতিনি ১৯৮৪ সালে বাহ জনাব ধারাবাহিকের মাধ্যমে টেলিভিশনে আত্মপ্রকাশ করেন যেখানে তিনি কিরণ জুনেজার সাথে অভিনয় করেছিলেন। তার টেলিভিশন ক্যারিয়ারে তিনি দেখ ভাই দেখ, রিপোর্টার, কভি ইধার কভি উধার, ছোটে বাবু, আন্দাজ, অমর প্রেম, বিলায়তি বাবু, মুভার্স এন শেকার্স, সিম্পলি শেখর এবং ক্যারি অন শেখর এর মতো বিভিন্ন অনুষ্ঠান, ধারাবাহিকে কাজ করেছেন। তিনি ফেব্রুয়ারী ২০০৬ পর্যন্ত স্টার ওয়ানে দ্য গ্রেট ইন্ডিয়ান কমেডি শো, ফিল্ম দিওয়ানে উপস্থাপনা করেন এবং সাহারা টিভিতে ডায়াল ওয়ান ঔর জিতো-এর কিছু পর্বে উপস্থিত হন। তিনি জি টিভিতে নীলাম ঘর, স্টার ওয়ানে হি-ম্যান এবং স্টার নিউজে পোল খোল সহ বিভিন্ন কুইজ অনুষ্ঠানের উপস্থাপনা করেছিলেন। ২০১৫ সালে তিনি আজ তক-এ আবকি বারি শেখর বিহারী অনুষ্ঠান উপস্থাপনা শুরু করেন।\nতিনি নবজ্যোত সিং সিধুর সাথে দ্য গ্রেট ইন্ডিয়ান লাফটার চ্যালেঞ্জ-এর একজন বিচারক ছিলেন, তার সহ-উপস্থাপকের সাথে মতপার্থক্যের কারণে তিন মৌসুম পরে তিনি এই অনুষ্ঠান ছেড়ে দেন। তিনি সনি টিভিতে কমেডি সার্কাস এবং সাব টিভিতে কমেডি সুপারস্টার-এর মতো আরও কয়েকটি কমেডি শো-তে বিচারক হিসেবে উপস্থিত হয়েছেন। তিনি সাব টিভিতে জব খেলো সব খেলো অনুষ্ঠানটি উপস্থাপনা করেন এবং সনি টিভিতে প্রচারিত জনপ্রিয় ডান্স রিয়্যালিটি শো ঝলক দিখলা জা-এর চতুর্থ সিজনে অংশগ্রহণ করেন।\nতিনি গায়ক হিসেবে আত্মপ্রকাশ করেন কুছ খ্বাব অ্যায়সে নামে একটি সঙ্গীত অ্যালবামের মাধ্যমে, যার সঙ্গীত রচনা করেছিলেন আদেশ শ্রীবাস্তব এবং গান লিখেছিলেন শ্যাম রাজ। ২০০৯ সালের ডিসেম্বরে তিনি অতীত জীবনের প্রত্যাবৃত্তির উপর ভিত্তি করে আপাতবাস্তব টেলিভিশন ধারাবাহিক রাজ পিছলে জনম কা-এ অংশগ্রহণকারী হিসেবে উপস্থিত হন। সুমন ২০১৪ সালের চলচ্চিত্র হার্টলেস-এর মাধ্যমে চলচ্চিত্র পরিচালক হিসেবে আত্মপ্রকাশ করেন।\nসুমন ২০০৯ সালের মে মাসে পাটনা সাহিব থেকে কংগ্রেসের টিকিটে লোকসভা নির্বাচনে লড়েছিলেন এবং তৃতীয় স্থানে এসে বিজেপির শত্রুঘ্ন সিনহার কাছে হেরেছিলেন।\n\n\n== চলচ্চিত্রের তালিকা ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে শেখর সুমন (ইংরেজি)"}