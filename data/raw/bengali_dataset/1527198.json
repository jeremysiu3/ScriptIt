{"pageid": 1527198, "title": "সুমতি রাও", "url": "https://bn.wikipedia.org/wiki?curid=1527198", "content": "সুমতি রাও (জন্ম ৫ই ডিসেম্বর ১৯৫৬) একজন ভারতীয় তাত্ত্বিক পদার্থবিদ এবং বেঙ্গালুরুর আন্তর্জাতিক তাত্ত্বিক বিজ্ঞান কেন্দ্রের অধ্যাপক, যিনি ঘনপদার্থবিজ্ঞানের ক্ষেত্রে কাজ করেন। তিনি ২০০০ থেকে ২০০৮ সাল পর্যন্ত ইন্টারন্যাশনাল ইউনিয়ন অফ পিওর অ্যাণ্ড অ্যাপ্লায়েড ফিজিক্স (আইইউপিএপি)-এর পদার্থবিদ্যার উন্নয়নে নারীর একজন প্রাক্তন সদস্য ছিলেন।\n\n\n== শিক্ষা ==\nসুমতি রাও ১৯৭৭ সালে বরোদার মহারাজা সায়াজিরাও বিশ্ববিদ্যালয় থেকে পদার্থবিদ্যায় স্নাতক ডিগ্রি এবং ১৯৭৯ সালে ইণ্ডিয়ান ইনস্টিটিউট অফ টেকনোলজি মুম্বাই থেকে পদার্থবিদ্যায় স্নাতকোত্তর ডিগ্রি অর্জন করেন। তিনি মাস্টার্স পাঠ্যক্রমের সময় নিউট্রিনো অসিলেশনের ওপর কাজ করেছিলেন। তিনি ১৯৮৩ সালে রবার্ট শ্রকের তত্ত্বাবধানে মার্কিন যুক্তরাষ্ট্রের স্টনি ব্রুক বিশ্ববিদ্যালয় থেকে বি-এল ভায়োলেশন ইন গ্র্যাণ্ড ইউনিফায়েড থিওরি  শীর্ষক গবেষণা পত্রে ডক্টরেট ডিগ্রি অর্জন করেন।\n\n\n== গবেষণা কর্মজীবন ==\nসুমতি রাও গ্র্যাণ্ড ইউনিফায়েড থিওরির উপ-ক্ষেত্রে উচ্চ শক্তি পদার্থবিদ্যায় তাঁর পিএইচডি সম্পন্ন করেছেন। ফার্মিল্যাব এবং উইসকনসিন-ম্যাডিসন বিশ্ববিদ্যালয়ে পোস্টডক্টরাল পদে অধিষ্ঠিত থাকার পর, তিনি ১৯৮৭ সালে ভুবনেশ্বরের ইনস্টিটিউট অফ ফিজিক্সে যোগদান করেন। যখন তিনি জানতে পারেন যে তাঁর কৃতিত্বগুলির অবমূল্যায়ন করা হচ্ছে এবং তাঁর কাজ ও গবেষণাপত্রগুলির কৃতিত্ব একই ক্ষেত্রে কর্মরত তাঁর স্বামী অশোক সেনের নামে দেওয়া হচ্ছে, তিনি তাঁর গবেষণার ক্ষেত্রটি উচ্চ শক্তি পদার্থবিদ্যা থেকে তাত্ত্বিক ঘনীভূত পদার্থবিদ্যায় পরিবর্তিত করার গুরুত্বপূর্ণ সিদ্ধান্ত নেন। এর ফলে উচ্চ শক্তির পদার্থবিদ্যা এবং বিদেশে যোগাযোগের উপর তাঁর বেশিরভাগ প্রশিক্ষণ আর অকার্যকর হয়ে পড়ে এবং তাঁকে আবার নতুন করে শুরু করতে হয়।\nসুমতি রাও ১৯৯৫ সাল থেকে হরিশ-চন্দ্র গবেষণা ইনস্টিটিউটে (এইচআরআই) একজন কনডেন্সড ম্যাটার সিস্টেমস অধ্যাপক হিসেবে কাজ করছেন। তিনি কোয়ান্টাম তার, কোয়ান্টাম ডট এবং নিম্ন মাত্রায় পারস্পরিক সম্পর্কযুক্ত মেসোস্কোপিক পদার্থবিদ্যার ক্ষেত্রে ইলেকট্রনিক পরিবহন নিয়ে কাজ করছেন।\nতিনি টাটা ইনস্টিটিউট অফ ফাণ্ডামেন্টাল রিসার্চের একটি কেন্দ্র, ইন্টারন্যাশনাল সেন্টার ফর থিওরিটিক্যাল সায়েন্সেস (আইসিটিএস) এবং ট্রিয়েস্টের আবদুস সালাম ইন্টারন্যাশনাল সেন্টার ফর থিওরিটিক্যাল ফিজিক্স (আইসিটিপি) -এ  সহযোগী বিজ্ঞানী হিসেবেও কাজ করেছেন। ২০২০ সালে তিনি মধ্যপ্রদেশের ভোপালের ইণ্ডিয়ান ইনস্টিটিউট অফ সায়েন্স এডুকেশন অ্যাণ্ড রিসার্চ (আইআইএসইআর, ভোপাল)-এ পদার্থবিদ্যা বিভাগে পরিদর্শক / সংযোজিত অধ্যাপক হিসেবে যোগদান করেন।\n\n\n== বিজ্ঞান প্রচারে নারীরা ==\nমহিলা শিক্ষাবিদরা যে হানিকর পক্ষপাতের সম্মুখীন হন, সে বিষয়ে সুমতি রাও সর্বদা সোচ্চার ছিলেন। তাঁর বৈজ্ঞানিক অবদানকে অবমূল্যায়ন করা হয়েছিল এবং এই অভিযোগ করা হয়েছিল যে একই ক্ষেত্রের একজন বিখ্যাত বিজ্ঞানী তাঁর স্বামী, তাঁর গবেষণাপত্র লিখে দিয়েছেন। তিনি ইন্টারন্যাশনাল ইউনিয়ন অফ পিওর অ্যাণ্ড অ্যাপ্লায়েড ফিজিক্স (আইইউপিএপি) এর কার্যকরী গোষ্ঠী উইমেন ইন ফিজিক্স -এর সাথে জড়িত। ২০০০ সালে প্রতিষ্ঠার পর থেকে ২০০৮ সাল পর্যন্ত এই সংস্থা পদার্থবিদ্যায় নারীদের প্রতিনিধিত্ব বৃদ্ধির জন্য কাজ করে আসছে, বিশেষ করে উচ্চতর স্তরে এবং সিদ্ধান্ত গ্রহণের ক্ষেত্রে নারীদের প্রতিনিধিত্ব বৃদ্ধির জন্য।\nবিজ্ঞান বা প্রকৌশলী জীবনে মেয়েদের আগ্রহী করে তোলা, তাদের পেশার শীর্ষে পৌঁছাতে আগ্রহী করে তোলা, তাদের যে বাধাগুলির মুখোমুখি হতে হবে এবং সংশ্লিষ্ট ক্ষেত্রে শীর্ষে পৌঁছানোর সম্ভাবনা কিভাবে বাড়ানো যায় তার ওপর আলোকপাত করে তিনি প্রবন্ধ লিখেছিলেন।\n\n\n== ফেলোশিপ এবং পুরস্কার ==\nতাত্ত্বিক ঘনপদার্থবিজ্ঞানে অবদানের জন্য সুনিতা রাও ২০০১ সালে ভারতের জাতীয় বিজ্ঞান একাডেমির ফেলো এবং ২০১৭ সালে ভারতীয় বিজ্ঞান একাডেমির ফেলো হিসেবে ভূষিত হন। \"নিম্ন-মাত্রিক ইন্টারঅ্যাক্টিং সিস্টেমে, বিশেষ করে দুটির বেশি তারের সংযোগস্থলের পরিবহনে অবদানের জন্য, টপোলজিক্যাল সিস্টেমের প্রান্ত/পৃষ্ঠ পদার্থবিদ্যায় অবদানের জন্য এবং পদার্থবিদ্যায় নারীর নিম্ন-প্রতিনিধিত্ব কাটিয়ে ওঠার ক্ষেত্রে অবদানের জন্য\" তাঁকে ২০২২ সালে আমেরিকান ফিজিক্যাল সোসাইটির ফেলো মনোনীত করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\nবি-এল ভায়োলেশন ইন গ্র্যাণ্ড ইউনিফায়েড থিওরি - সুনিতা রাওয়ের পিএইচডি থিসিস\nপদার্থবিদ্যায় নারী - আইইউপিএপি-এর ওয়ার্কিং গ্রুপ"}