{"pageid": 1467589, "title": "মুকেশ তিওয়ারি", "url": "https://bn.wikipedia.org/wiki?curid=1467589", "content": "মুকেশ তিওয়ারি একজন ভারতীয় অভিনেতা। তিনি মূলত বলিউডে কাজ করেন, পাশাপাশি তিনি তামিল, পাঞ্জাবি, কন্নড়, মারাঠি ও তেলুগু চলচ্চিত্রেও কাজ করে থাকেন। তাকে খল ও কৌতুক চরিত্রে অভিনয় করতে দেখা যায়। ১৯৯৪ সালে রাষ্ট্রীয় নাট্য বিদ্যালয় থেকে পাস করে ১৯৯৮ সালে চায়না গেট-এ অভিনয়ের মধ্য দিয়ে তার বলিউডে অভিষেক ঘটে। এই চলচ্চিত্রের জন্য তিনি শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কারের মনোনয়ন লাভ করেন এবং শ্রেষ্ঠ নবাগত অভিনেতা বিভাগে জি সিনে পুরস্কার অর্জন করেন। এরপর তিনি গঙ্গাজল (২০০৩) চলচ্চিত্রে অভিনয়ের জন্য শ্রেষ্ঠ পার্শ্ব অভিনেতা বিভাগে স্ক্রিন পুরস্কারের মনোনয়ন লাভ করেন। পরবর্তীকালে তিনি গোলমাল: ফান আনলিমিটেড (২০০৭)-এ বসুলি ভাই চরিত্রে অভিনয় করে অধিক খ্যাতি অর্জন করেন।\n\n\n== কর্মজীবন ==\n১৯৯৮ সালে চায়না গেট-এ অভিনয়ের মধ্য দিয়ে তিওয়ারির বলিউডে অভিষেক ঘটে। এই চলচ্চিত্রের জন্য তিনি ৪৪তম ফিল্মফেয়ার পুরস্কারে শ্রেষ্ঠ খল অভিনয়শিল্পী বিভাগে মনোনয়ন লাভ করেন এবং ২য় জি সিনে পুরস্কারে শ্রেষ্ঠ নবাগত অভিনেতা বিভাগে পুরস্কার অর্জন করেন।\nতিনি গঙ্গাজল (২০০৩) চলচ্চিত্রে ইনস্পেক্টর বাচ্চা যাদব চরিত্রে অভিনয়ের জন্য শ্রেষ্ঠ পার্শ্ব অভিনেতা বিভাগে জি সিনে পুরস্কার ও স্ক্রিন পুরস্কারের মনোনয়ন লাভ করেন। ২০০৭ সালে তিনি গোলমাল: ফান আনলিমিটেড (২০০৭)-এ বসুলি ভাই চরিত্রে অভিনয় অধিক খ্যাতি অর্জন করেন।\n২০১৫ সালে গান অ্যান্ড গোল-এ অভিনয়ের মধ্য দিয়ে তার পাঞ্জাবি চলচ্চিত্রে অভিষেক ঘটে। ২০১৭ সালে আদেশ - পাওয়ার অব ল-এ অভিনয়ের মধ্য দিয়ে তার মারাঠি চলচ্চিত্রে অভিষেক ঘটে। ২০০৮ সালের মুম্বই জঙ্গি হামলায় জড়িত পাকিস্তানি জঙ্গী আজমল কাসাবের মৃত্যুদণ্ডের রায়ে ভূমিকা পালনকারী আইনজীবী উজ্জ্বল নিকমের জীবনী অবলম্বনে নির্মিত এই চলচ্চিত্রে তাকে একজন আইনজীবী চরিত্রে দেখা যায়।\n২০১৮ সালে তিনি কাশীনাথ সিংয়ের বিশ্বায়ন নিয়ে ব্যঙ্গধর্মী উপন্যাস কাশী কি অস্‌সি অবলম্বনে নির্মিত মহল্লা অস্‌সি চলচ্চিত্রে অভিনয় করেন। ২০১৯ সালে তিনি ফ্যামিলি অব ঠাকুরগঞ্জ-এ খল চরিত্রে অভিনয় করেন।\n২০২২ সালে তাকে গোলমাল চলচ্চিত্র ধারাবাহিকের ২০১৭ সালের গোলমাল অ্যাগেইন চলচ্চিত্রের স্পিন-অফ ও ১৯৮২ সালের আঙ্গুর চলচ্চিত্রের পুনর্নির্মাণ সার্কাস-এ দেখা যায়। ২০২৩ সালে তিনি তিগমাংশু ধুলিয়া পরিচালিত সনি লিভের গর্মি ওয়েব ধারাবাহিকে বিনীত কুমার, পঙ্কন সরস্বত, জতিন গোস্বামী ও ব্যোম যাদবের সাথে শ্রেষ্ঠাংশে অভিনয় করেন। একই বছর তিনি ২০০০-এর দশকের শুরুর ভাগে আবদুল করিম তেলগির স্ট্যাম পেপার জালকরণ নিয়ে সনি লিভের স্ক্যাম ২০০৩ ওয়েব ধারাবাহিকে অভিনয় করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মুকেশ তিওয়ারি  (ইংরেজি)\nরটেন টম্যাটোসে মুকেশ তিওয়ারি (ইংরেজি)"}