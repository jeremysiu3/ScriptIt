{"pageid": 1373186, "title": "ধুলাউড়ি কাওছারিয়া কামিল মাদ্রাসা", "url": "https://bn.wikipedia.org/wiki?curid=1373186", "content": "ধুলাউড়ি কাওছারিয়া কামিল মাদ্রাসা বাংলাদেশের পাবনা জেলার সাথিয়া উপজেলার একটি প্রাচীন আলিয়া মাদ্রাসা। এটি ১৯০৭ সালে স্থানীয় ব্যক্তিদের উদ্যোগে প্রতিষ্ঠিত হয়। মাদ্রাসাটির দাখিল ও আলিম স্তর বাংলাদেশ মাদ্রাসা শিক্ষাবোর্ড কর্তৃক নিয়ন্ত্রিত হয় এবং ফাজিল ও কামিল স্তর ইসলামি আরবি বিশ্ববিদ্যালয় কর্তৃক নিয়ন্ত্রিত হয়। এখানে আলিয়া মাদ্রাসার প্রথম শ্রেণী থেকে শুরু করে সর্বোচ্চ শ্রেণী কামিল পর্যন্ত রয়েছে। মাদ্রাসার ফলাফল প্রায়ই পাবনা জেলার মধ্যে শীর্ষস্থান দখল করে থাকে।\n\n\n== ইতিহাস ==\nব্রিটিশ আমলে বৃহত্তর পাবনা জেলায় ইসলামি শিক্ষার প্রসারণ ঘটাতে এই মাদ্রাসাটি প্রতিষ্ঠার উদ্যোগ নেওয়া হয়। প্রথম দিকে কার্যক্রম শুরু হিসাবে প্রাথমিক মসজিদ ভিত্তিকভাবে একটি মাদ্রাসা স্থাপন করা হয়। এরপর ১৯০৭ সালে এই মাদ্রাসার নামে একটি মক্তব চালু করে ছাত্রদের প্রাতিষ্ঠানিকভাবে শিক্ষা প্রদান করা শুরু হয়। এরপর মাদ্রাসাটি দাখিল শ্রেণীতে পাঠদান শুরু করা হয়। ধীরে ধীরে মাদ্রাসার শিক্ষা কার্যক্রম বিস্তৃত আকার ধারণ করলে মাদ্রাসায় আলিম ও ফাজিল শ্রেণী এবং পরবর্তী সময়ে কামিল শ্রেণীতে পাঠদান শুরু করা হয়।\nএরপর মাদ্রাসাটি ইসলামী বিশ্ববিদ্যালয় আইনের ২০০৬ সালের সংশোধনী রূপ অনুসারে কুষ্টিয়া ইসলামী বিশ্ববিদ্যালয়ের অন্তর্ভুক্তি লাভ করে। এরপরে ২০১৬ সালে মাদ্রাসাটি ইসলামি আরবি বিশ্ববিদ্যালয়ের অন্তর্ভুক্তি লাভ করে।\n\n\n== শিক্ষা কার্যক্রম ==\nএই মাদ্রাসার দাখিল ও আলিম শ্রেণীতে মানবিক ও বিজ্ঞান উভয় শাখা বিদ্যমান রয়েছে। এবং ফাজিল ও কামিল শ্রেণীতে কিছু বিভাগে ডিগ্রি কোর্স চালু আছে। মাদ্রাসার ফাজিল ও কামিল শ্রেণীতে আল কুরআন, আল হাদিস ও দাওয়াহ বিভাগে পাঠদান করা হয়।\n\n\n== তথ্যসূত্র ==\n\n\n== বহিঃসংযোগ ==\nফেসবুকে ধুলাউড়ি কাওছারিয়া কামিল মাদ্রাসা"}