{"pageid": 1177625, "title": "সিলেট কেন্দ্রীয় কারাগার-২", "url": "https://bn.wikipedia.org/wiki?curid=1177625", "content": "সিলেট কেন্দ্রীয় কারাগার-২ (সিলেট পুরাতন কেন্দ্রীয় কারাগার নামেও পরিচিত) হলো বাংলাদেশের সিলেট বিভাগের একটি পুরাতন কারাগার। এটি সিলেট শহরের ধোপাদিঘীর পাড়ে অবস্থিত। জনশ্রুতি আছে, সিলেট কারাগার একসময় ভারতের আসামের কেন্দ্রীয় কারাগারগুলোর একটি হিসেবে পরিচিত ছিল। স্বরাষ্ট্র মন্ত্রণালয়ের সুরক্ষা সেবা বিভাগের নির্দেশনা অনুসারে নতুন কারাগার তৈরির পর এটিকে 'সিলেট কেন্দ্রীয় কারাগার-২' নামে ব্যবহার করা হচ্ছে।\n\n\n== ইতিহাস ==\nআসামের কালেক্টর জন উইলিশ ১৭৮৯ সালে সিলেট জেলা কারাগার প্রতিষ্ঠা করেন। পরবর্তীতে, ৩ মার্চ ১৯৯৭ এ বাংলাদেশ সরকার এটিকে কেন্দ্রীয় কারাগার হিসেবে উন্নীত করেন।  ১৯৬৬ সালে ৬ দফা আন্দোলনের সময় শেখ মুজিবুর রহমান গ্রেপ্তার হয়ে এই কারাগারে ৫দিন বন্দি ছিলেন। কারাগারের কক্ষটিকে বঙ্গবন্ধু মিউজিয়াম নামকরণ করা হয়েছে। ১৯৩৭ সালে এখানে করিমুন্নেসা নামক প্রথম এক মহিলা কারাবন্দির ফাঁসি দেওয়া হয়। এছাড়াও, এখানে দেশের একমাত্র মহিলা কারাবন্দির ফাঁসির মঞ্চ অবস্থিত। উল্লেখ্য, এই কারাগারে মোট সাতজনের ফাঁসি কার্যকর করা হয়।\n\n\n== অবকাঠামো ও ধারণক্ষমতা ==\nসিলেট পুরাতন কেন্দ্রীয় কারাগার ২৪.৭৬ একর ভূমির ওপর প্রতিষ্ঠিত। এর কারাবন্দি ধারণক্ষমতা ছিল ১২১০ জন, তবে এতে দ্বিগুণেরও বেশি সংখ্যক কারাবন্দি অবস্থান করতো। ২০১৮ সালে নির্মিত সিলেট কেন্দ্রীয় কারাগারে বেশিরভাগ কারাবন্দিদের স্থানান্তর করা হয়েছে। বর্তমানে, এখানে ২৭ জন সাজাপ্রাপ্ত কারাবন্দি আটক আছে এবং এটির নিরাপত্তা ও রক্ষণাবেক্ষণের জন্য ৪৭ জন কর্মচারী নিয়োজিত আছেন। এখানে রয়েছে কারাবন্দিদের জন্য কারা প্রাথমিক বিদ্যালয়। \n\n\n== আরও দেখুন ==\nসিলেট কেন্দ্রীয় কারাগার\nচট্টগ্রাম কেন্দ্রীয় কারাগার\n\n\n== তথ্যসূত্র =="}