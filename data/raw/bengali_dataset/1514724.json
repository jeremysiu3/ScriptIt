{"pageid": 1514724, "title": "ভারতে ডাইনী হত্যা", "url": "https://bn.wikipedia.org/wiki?curid=1514724", "content": "একবিংশ শতাব্দীতেও ভারতে ডাইনি হত্যার প্রচলন রয়েছে। যাদের ডাইনি হিসেবে চিহ্নিত করা হয় তারা সাধারণত বয়স্ক বা অবিবাহিত মহিলা। তাদের বিরুদ্ধে অভিযোগ করা হয় তারা দূষিত উদ্দেশ্য নিয়ে অতিপ্রাকৃত শক্তি ব্যবহার করে। ডাইনি চিহ্নিতকরণ মূলত দেশের গ্রামীণ, দরিদ্র অঞ্চলে ঘটে যেখানে প্রায়শই উপজাতীয় সম্প্রদায়ের সংখ্যা বেশি থাকে।\nএকাধিক কারণে ডাকিনীবিদ্যার অভিযোগ করা হয়, যার মধ্যে রয়েছে ফসল না হওয়া, আর্থিক কষ্ট এবং গবাদি পশুর মৃত্যু থেকে শুরু করে পরিবারের সদস্যদের অসুস্থতা বা মৃত্যু। অভিযোগের ফলে প্রায়শই 'ডাইনির' জমি এবং সম্পত্তি দখল করা হয়, ব্যক্তিগত ক্ষোভ মেটানো হয়, এমনকি যৌন প্রস্তাব প্রত্যাখ্যান করার কারণেও ডাইনী হিসেবে চিহ্নিত করা হতে পারে। ডাইনি হত্যার আরও গভীর অন্তর্নিহিত কারণ রয়েছে, মূলত শিক্ষা এবং মৌলিক সামাজিক সুবিধার অভাব, বিশেষ করে স্বাস্থ্যসেবার অভাব।\nডাইনি-হত্যার শিকারদের বেশিরভাগই হল নারী, বিশেষ করে বয়স্ক, নিম্ন বর্ণের অবিবাহিত মহিলা, যারা তাদের পটভূমির কারণে সামাজিকভাবে প্রান্তিক এবং তাই তাদের প্রতিবেশীদের দুর্ভাগ্যের জন্য তাদেরই বলির পাঁঠা করা হয়। যদিও সাধারণ নয়, তবুও কখনো কখনো দেখা যায় পুরুষদের ওপর ডাইনি অভিযোগ আনা হয়েছে, বিশেষ করে যদি তারা অভিযুক্ত ডাইনির আত্মীয় বা পরিবারের সদস্য হয়।\nভারতের জাতীয় অপরাধ রেকর্ড ব্যুরো (এনসিআরবি) অনুসারে, ২০০০ থেকে ২০১৬ সাল পর্যন্ত, ডাইনি শিকারে ২,৫০০ জনেরও বেশি মানুষ নিহত হয়েছে, যাদের বেশিরভাগই নারী। এই সংখ্যাটি আরও বেশি বলে অনুমান করা হচ্ছে, কারণ অনেক ঘটনাই নথিবদ্ধ হয় না। ডাকিনীবিদ্যার অভিযোগে অভিযুক্ত নারীদের বিভিন্ন ধরণের শারীরিক ও মানসিক নির্যাতনের পাশাপাশি মৃত্যুদণ্ডও দেওয়া হয়। অভিযুক্ত ডাইনিদের শাস্তি দেওয়ার জন্য সাধারণত তীব্র সহিংসতা ব্যবহার করা হয়, এর মধ্যে ধর্ষণ, মারধর, বেত্রাঘাত এবং অঙ্গ-প্রত্যঙ্গ কেটে ফেলা অন্তর্ভুক্ত থাকতে পারে। অধিকন্তু, সমাজচ্যুত করে, নির্বাসন দিয়ে, নির্যাতন করে এবং জনসমক্ষে অপমানের মাধ্যমে 'ডাইনিদের' মানসিক এবং আবেগগতভাবে নির্যাতন করা হতে পারে।\n\n\n== ইতিহাস ==\nভারতে ডাইনি হত্যা বহু শতাব্দী ধরে চলে আসা একটি প্রাচীন প্রথা, বেশ কয়েকটি প্রাচীন সংস্কৃত রচনায় ডায়েন-দের (ডাইনিদের) উল্লেখ পাওয়া যায়। আধুনিক ইউরোপ এবং ঔপনিবেশিক আমেরিকায় রাষ্ট্র পরিচালিত বিচার বিভাগ কর্তৃক ডাইনি বিচারের শিকারদের বিচার এবং রেকর্ড করা হত। বিপরীতদিকে ভারতে ডাইনি শিকারের বিস্তারিত রেকর্ড খুঁজে পাওয়া কঠিন, কারণ অনেক হত্যা ছিল জনতা-প্ররোচিত, যেগুলি প্রকাশ্যে বিচারের অনানুষ্ঠানিক ঘটনা। এই কারণে, ১৭৯২ সালের সাঁওতাল ডাইনি বিচারের আগে ভারতে ডাইনি-হত্যার কোনও সুনির্দিষ্ট প্রমাণ নেই এবং ডাইনি-হত্যার বেশিরভাগ ঘটনা ঔপনিবেশিক আমলের তথ্যে পাওয়া যায়।\n\n\n=== ঔপনিবেশিক ভারতে ডাইনি শিকার ===\nউনিশ শতকের ঔপনিবেশিক ভারতে, ডাইনি শিকারের অনেক ঘটনা নথিবদ্ধ করা হয়েছিল এবং কর্মকর্তারা অনুমান করেছিলেন যে এই সময়কালে শুধুমাত্র মধ্যভারতের সমভূমিতে ডাইনিবিদ্যার কারণে এক হাজারেরও বেশি মহিলাকে হত্যা করা হয়েছিল। এটাও বিশ্বাস করা হত যে সতীদাহ প্রথার মাধ্যমে যত নারী মারা গিয়েছিল তার চেয়ে বেশি নারীকে ডাইনি হিসেবে হত্যা করা হয়েছিল। সাধারণত ডাইনিদের (যারা ডাকিনি বা ডায়ন নামেও পরিচিত) চিহ্নিত করত পুরুষ জাদু অনুশীলনকারী এবং আধ্যাত্মিক নেতারা। সম্প্রদায়ের সদস্যদের কোন আত্মীয়স্বজন বা গ্রামের নেতারা দুর্ভাগ্যের শিকার হলে ডাকিনীবিদ্যার অভিযোগ করে বোহপা, বহগাট এবং অন্যান্য নামে পরিচিত এই ডাইনি শিকারিদের কাছে পরামর্শ নেওয়া হত। একবার 'ডাইনি' শনাক্ত হয়ে গেলে, বোহপারা জাদু, ভূত-প্রতারণা, নির্যাতন এবং মৃত্যুদণ্ডের মাধ্যমে ভুক্তভোগীকে তার ক্ষমতা থেকে 'মুক্ত' করার চেষ্টা করত। উদাহরণস্বরূপ, পশ্চিম ভারতে নির্যাতনের একটি জনপ্রিয় পদ্ধতি ছিল 'ডাইনি-দোলানো', যেখানে একজন অভিযুক্ত ডাইনির চোখে লঙ্কা বাটা ঘষে দেওয়া হত, গাছ থেকে উল্টো করে খোলা আগুনের ওপর ঝুলিয়ে রাখা হত যতক্ষণ না সে তার অপরাধ স্বীকার করে অথবা তার শিকার (দের) ছেড়ে দেওয়ার প্রতিশ্রুতি দেয়। ১৮৮৬ সালের একটি মামলায়, কুনকু নামে একজন বয়স্ক মহিলার বিরুদ্ধে একজন সৈনিকের স্ত্রীর অসুস্থতার অভিযোগ আনা হয়েছিল, ফুটন্ত তেলে তার হাত ডুবিয়ে তাকে কয়েকদিন ধরে ঝুলিয়ে রাখা হয়েছিল। এরপর তাকে ছেড়ে দেওয়া হয়েছিল এবং অবশেষে তাকে হত্যা করা হয়েছিল।\n\n\n==== ডাইনি শিকারের উপর নিষেধাজ্ঞা ====\nব্রিটিশ কর্তৃপক্ষ ১৮৪০ থেকে ৬০ এর দশকের মধ্যে পূর্ব ভারতে ডাইনি হত্যার উপর বেশ কয়েকটি নিষেধাজ্ঞা কার্যকর করেছিল। এই নিষেধাজ্ঞাগুলি আধ্যাত্মিক নেতা এবং পবিত্র পুরুষদের লক্ষ্য করে তৈরি করা হয়েছিল যারা নিজেদের গ্রামে ডাইনিদের চিহ্নিত করত এবং তাদের বিরুদ্ধে অভিযোগ করত। গুরুতর ক্ষেত্রে এই হত্যাকারীদের শাস্তি মৃত্যুদণ্ড পর্যন্ত হতে পারত।\nপ্রাথমিকভাবে, নিষেধাজ্ঞাগুলি কার্যকর বলে মনে হয়েছিল এবং ডাইনি শিকারের সংখ্যা হ্রাস করার লক্ষ্য পূরণ হয়েছিল। ডাকিনীবিদ্যার অভিযোগে অভিযুক্ত নারী এবং তাদের পরিবারকে আরও সম্পদ এবং সুযোগ দিয়ে সহায়তা, ক্ষতিপূরণ এবং ন্যায়বিচার দেওয়া হয়েছিল। ভোপারা মহিলাদের ডাইনি হিসেবে চিহ্নিত করা এবং তাদের ওপর আরও নিষ্ঠুর শাস্তি প্রয়োগ করা থেকেও নিরুৎসাহিত হয়েছিল। তবে, নতুন আইন থাকা সত্ত্বেও, আরও অস্পষ্ট এবং কম সহিংস আকারে হত্যা অব্যাহত ছিল। উপজাতীয় সমাজে ডাকিনীবিদ্যার বিশ্বাস কতটা গভীরভাবে প্রোথিত ছিল, ব্রিটিশরা তা বুঝতে ব্যর্থ হয়েছিল এবং ডাইনী শিকার বন্ধ করার পরিবর্তে নিষেধাজ্ঞা জারি করার ফলে এই প্রথা গোপনে পরিচালিত হতে থাকে। অনেক ঔপনিবেশিক কর্মকর্তা উত্তেজনা কমাতে এবং স্থানীয় ঐতিহ্যকে কিছুটা মান্যতা দিতে চেষ্টা করছিলেন, তাঁরা ডাইনি-শিকারের কিছু নির্দিষ্ট রীতি মেনে নিতেন এবং অপরাধীদের প্রতি নম্র ছিলেন, এমনকি কেউ কেউ ডাইনি-ঝোলানোতেও যোগ দিতেন, কিন্তু তাতে কোনও লাভ হয়নি।\n\n\n== আরও দেখুন ==\n২০১৭ সালে ভারতে চুল এবং বিনুনি কাটার ঘটনা\nভারতীয় হোয়াটসঅ্যাপ লিঞ্চিং\nআধুনিক জাদুকরী শিকার\nডাইনি-শিকার\nনেপালে ডাইনি-শিকার\nপাপুয়া নিউ গিনিতে ডাইনি-শিকার\n\n\n== তথ্যসূত্র =="}