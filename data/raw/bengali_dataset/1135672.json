{"pageid": 1135672, "title": "সঞ্জয় কুমার অধিকারী", "url": "https://bn.wikipedia.org/wiki?curid=1135672", "content": "সঞ্জয় কুমার অধিকারী একজন বাংলাদেশী শিক্ষাবিদ। তিনি খুলনা বিশ্ববিদ্যালয়ের (খুবি) কৃষি প্রযুক্তি ডিসিপ্লিনের অধ্যাপক এবং নোয়াখালী বিজ্ঞান ও প্রযুক্তি বিশ্ববিদ্যালয়ের (নোবিপ্রবি) দ্বিতীয় উপাচার্য।\n\n\n== শিক্ষা ==\nতিনি ১৯৭৯ সালে বাংলাদেশ কৃষি বিশ্ববিদ্যালয়ের কৃষি অনুষদের অধীনে স্নাতক এবং ১৯৮২ সালে একই বিশ্ববিদ্যালয় থেকে উদ্ভিদ রোগতত্ত্বে স্নাতকোত্তর ডিগ্রি লাভ করেন। তিনি ২০০০ সালে বঙ্গবন্ধু শেখ মুজিবুর রহমান কৃষি বিশ্ববিদ্যালয় থেকে উদ্ভিদ রোগতত্ত্বে পিএইচডি ডিগ্রি অর্জন করেন।\n\n\n== কর্মজীবন ==\nসঞ্জয় কুমার অধিকারী ১৯৮১ সালে পটুয়াখালী কৃষি কলেজে (বর্তমানে পটুয়াখালী বিজ্ঞান ও প্রযুক্তি বিশ্ববিদ্যালয়) প্রভাষক হিসেবে কর্মজীবন শুরু করেন। তিনি হাজী মোহাম্মদ দানেশ কৃষি কলেজেও (বর্তমানে হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়) শিক্ষকতা করেছেন। ২০০১ সালে তিনি খুলনা বিশ্ববিদ্যালয়ে অধ্যাপক হিসেবে যোগ দেন। তিনি বাংলাদেশ বিশ্ববিদ্যালয় মঞ্জুরী কমিশনের (ইউজিসি) অধীনে কোয়ালিটি অ্যাসুরেন্স ইউনিটের একজন বিশেষজ্ঞ এবং প্রধান হিসেবেও দায়িত্ব পালন করেছেন। এছাড়া ২০১৯ সালে তিনি বাংলাদেশ অ্যাক্রেডিটেশন কাউন্সিলের পূর্ণকালীন সদস্য হিসেবে নিযুক্ত হন।\nসঞ্জয় কুমার অধিকারী ২০০৮ থেকে ২০১০ সাল পর্যন্ত নোয়াখালী বিজ্ঞান ও প্রযুক্তি বিশ্ববিদ্যালয়ের (নোবিপ্রবি) দ্বিতীয় উপাচার্য হিসেবে দায়িত্ব পালন করেন।\n\n\n== প্রকাশনা ==\nদেশীয় ও আন্তর্জাতিক জার্নালে তার প্রায় অর্ধশত গবেষণাপত্র প্রকাশিত হয়েছে।\n\n\n== তথ্যসূত্র =="}