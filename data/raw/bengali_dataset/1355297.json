{"pageid": 1355297, "title": "গীতবিতান তথ্যভাণ্ডার", "url": "https://bn.wikipedia.org/wiki?curid=1355297", "content": "গীতবিতান তথ্যভাণ্ডার হল কলকাতার চক্ষু বিশেষজ্ঞ  ডা.পূর্ণেন্দুবিকাশ সরকার সম্পাদিত এবং  আনন্দ পাবলিশার্স প্রাইভেট লিমিটেডের সহযোগী সংস্থা সিগনেট প্রেস দ্বারা প্রকাশিত একটি সংকলন গ্রন্থ। গুরুদেব  রবীন্দ্রনাথ ঠাকুরের  গীতবিতানের ১৯১২ টি গানের সমস্ত তথ্যসমৃদ্ধ গ্রন্থ– গীতবিতান তথ্যভাণ্ডার। ৮৭৪ পৃষ্ঠার গ্রন্থটিকে তাই  রবীন্দ্র সঙ্গীতের কোষগ্রন্থ বলা চলে।  গ্রন্থটি ২০২৩ খ্রিস্টাব্দে ১৪২৯ বঙ্গাব্দের আনন্দ পুরস্কার লাভ করেছে। \nপ্রসঙ্গত, উল্লেখ্য এই যে, ডা.পূর্ণেন্দুবিকাশ সরকার ২০০৬ খ্রিস্টাব্দে গীতবিতানের সমস্ত গানের তালিকা, কথা, স্বরলিপি ও অন্যান্য তথ্যাদি যেমন, গানের রচনাকাল, স্থান, কবির বয়স, বিভাগ, উপবিভাগ, রাগ/সুর, তাল ইত্যাদি নিয়ে সঙ্গীতসমৃদ্ধ সফটওয়্যার– গীতবিতান আর্কাইভতৈরি করেন । সেই সফটওয়্যার বিভিন্ন সঙ্গীতশিল্পীর কণ্ঠে গীত ২৮৯১ টি রবীন্দ্র সংগীত নিয়ে  সারেগামা ইন্ডিয়া লিমিটেড প্রথম প্রকাশ করে পশ্চিমবঙ্গ বাংলা আকাদেমিতে। \n\n\n== প্রেক্ষাপট ==\n১৩৩৮ বঙ্গাব্দের আশ্বিনে  রবীন্দ্র সংগীতের আকর গ্রন্থ  গীতবিতানের প্রথম প্রকাশের আগে সন্নিবেশিত গানগুলি তেরোটি গ্রন্থে ছড়িয়ে ছিটিয়ে ছিল। তারপর অনেক পরিবর্তন হয়েছে এবং সেই সব পরিবর্তন করেছেন রবীন্দ্রনাথ স্বয়ং। পরে ১৩৮০ বঙ্গাব্দে অখণ্ড সংস্করণ প্রকাশের দীর্ঘ সময় পর রবীন্দ্র সংগীত বিষয়ে মৌলিক এবং প্রাসঙ্গিক ও আনুষঙ্গিক তথ্য সংগ্রথিত করে পুস্তক সংকলনের প্রচেষ্টা হয়েছে। ২০০৪ খ্রিস্টাব্দে প্রখ্যাত রবীন্দ্র সংগীত শিক্ষক সুভাষ চৌধুরী কৃত গীতবিতান জগৎ এবং পরে (২০০৮/২০১৩ ) খ্রিস্টাব্দে প্রবীর গুহঠাকুরতা কৃত  রবীন্দ্রসংগীত মহাকোষ উল্লেখযোগ্য। এইদুটি গ্রন্থের পরিপূরক কোষগ্রন্থ হল ২০১৯ খ্রিস্টাব্দে প্রকাশিত  ডা.পূর্ণেন্দুবিকাশ সরকার সংকলিত ও সম্পাদিত গীতবিতান তথ্যভাণ্ডার । রবীন্দ্রসঙ্গীতপ্রেমী ডা. সরকার ২০০৩ খ্রিস্টাব্দ থেকে দু বছরের অক্লান্ত পরিশ্রমে সংগ্রহ করেন রবীন্দ্রনাথের গান সম্পর্কিত যাবতীয় তথ্য এবং ২০০৬ খ্রিস্টাব্দে  সারেগামার সহায়তায় প্রকাশ করেন তথ্যভিত্তিক সঙ্গীতসমৃদ্ধ সফটওয়্যার গীতবিতান আর্কাইভ। এটি রবীন্দ্রসঙ্গীতপ্রেমীদের কাছে সমাদৃত ও প্রশংসিত হলেও, ডা. সরকার  সুচিত্রা মিত্রের আগ্রহে পুস্তকাকারে তথ্যভাণ্ডার সংকলনের কাজ শুরু করেন।\n\n\n== তথ্যসূত্র =="}