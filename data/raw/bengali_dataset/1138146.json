{"pageid": 1138146, "title": "আপবীতি (কান্ধলভি)", "url": "https://bn.wikipedia.org/wiki?curid=1138146", "content": "আপবীতি (উর্দু: آپ بیتی‎‎) ভারতীয় দেওবন্দি ইসলামি পণ্ডিত মুহাম্মদ জাকারিয়া কান্ধলভির উর্দু ভাষায় রচিত আত্মজীবনী। এটি ১৯৭০ সালে ৭ খণ্ডে প্রকাশিত হয়। আপবীতি একটি ফার্সি শব্দ, যার অর্থ আত্মজীবনী। এটি জাকারিয়া কান্ধলভির গতানুগতিক ধারায় লিখিত কোনো গ্রন্থ নয়। তিনি অসুস্থ হয়ে হাসপাতালে ভর্তি হলে, অবসর সময় কাটানোর জন্য তার অতীত জীবনের ঘটনাবলির স্মৃতিচারণ করে যান এবং একজন লেখক তা লিপিবদ্ধ করেন। এভাবে ১৮ দিনে গ্রন্থটি রচিত হয়। এটি আত্মজীবনী হলেও এর মাধ্যমে আকাবিরদের অবস্থা জানা, আত্মিক সংশোধন , বিশ্বাস ও ইয়াকিনের দৃঢ়তার শিক্ষা রয়েছে। মুহাম্মদ তাকি উসমানি বলেন, ‘এই কিতাবটি প্রত্যেক মুসলমানের জন্য এবং বিশেষ করে আলেমদের জন্য খুবই উপযোগী। এই কিতাবটি হজরত শায়খুল হাদিসের অন্যান্য সকল কিতাব থেকে আলাদা।’\n\n\n== প্রেক্ষাপট ==\nএটি জাকারিয়া কান্ধলভির স্বতন্ত্র কোনো রচনা নয়। মুহাম্মদ ইউসুফ কান্ধলভির মৃত্যুর পর মুহাম্মদ সানী নদভী \"সাওয়ানেহে ইউসুফী\" নামে তার জীবনচরিত রচনা করেন। যেহেতু জাকারিয়া কান্ধলভি ছিলেন ইউসুফ কান্ধলভির উস্তাদ ও মুরব্বি, তাই এ গ্রন্থের প্রথম অধ্যায়টি ছিল জাকারিয়া কান্ধলভি সম্পর্কে। গ্রন্থটি প্রকাশের পর জাকারিয়া কান্ধলভি যখন তার উপর লিখিত অধ্যায়টি দেখেন তখন পরবর্তী সংস্করণে সংযোজনের জন্য তিনি এর পরিপূরক হিসেবে কিছু ঘটনা লিখে দেন এবং কিছু বিষয়ের সমালোচনাও করেন। পরবর্তীতে বন্ধুদের অনুরোধে তার রচিত স্ট্রাইক গ্রন্থের অংশ হিসেবে \"আপবীতি\" নামে প্রকাশিত হয়। গ্রন্থটি প্রকাশের পর পাঠকমহল থেকে আপবীতির উপকারিতা ও আকাবিরদের হালত জানার সহায়ক বলে মন্তব্য আসতে থাকে এবং তাকে কলেবর বৃদ্ধি করার এবং তার জীবনের শিক্ষণীয় ঘটনাবলী সংযোজনের চাপ বাড়তে থাকে। বন্ধুদের অনুরোধ সত্ত্বে তিনি হাদিস সংক্রান্ত লেখালেখিকে বেশি গুরুত্ব দেন। তাই এ দিকে সময় দেওয়ার অবসর হয়নি। কিন্তু ১৯৭০ সালে চোখের সমস্যার কারণে তিনি চিকিৎসার উদ্দেশ্যে আলিগড় হাসপাতালে ভর্তি হন। হাসপাতালে তাকে আঠারো দিন থাকতে হয়। হাসপাতালের অবসর সময়গুলোকে কাজে লাগানোর জন্য তিনি তার অতীত জীবনের ঘটনাবলী, আকাবিরদের সাহচর্যের মুহূর্তগুলো স্মৃতিচারণ করে গেছেন আর একজন লেখক তা লিপিবদ্ধ করেছেন। এভাবে আঠারো দিনে এ কিতাবের পাণ্ডুলিপি তৈরি হয়।\n\n\n== বিষয়বস্তু ==\nগ্রন্থটির আলোচ্য বিষয়:\n\nনিয়তের বিশুদ্ধতা\nজন্মকাল , ছাত্রজীবন , মাজাহির উলুমের শিক্ষকতা ও রচনাবলি\nআমার কিছু খারাপ অভ্যাস\nবিয়ে-শাদী\nআল্লাহর নেআমত ও অনুগ্রহের বর্ণনা\nহজ্জের বিবরণ\nভারত ভাগ\nআকাবিরগণের পাঠদান পদ্ধতি\nছাত্রদের তারবিয়াত ও তার গুরুত্ব\nইলম অর্জনে আকাবিরদের একাগ্রতা\nমাশায়েখদের কাছে প্রাত্যহিক কাজের গুরুত্ব\nকুরআন হাদিসের উপর আকাবিরগণের আস্থা\nআকাবিরগণ নিজেদের প্রাপ্ত বেতন-ভাতাকে অধিক মনে করতেন\nপরিবেশের প্রভাব\nআকাবিরদের মেহনত ও মুজাহাদা\nআকাবিরদের অভাব অনটন\nআকাবিরগণের তাকওয়া ও খোদাভীতি\nনেতৃস্থানীয় ব্যক্তিবর্গ ও বিত্তবান লোকদের সাথে সম্পর্ক\nআকাবিরদের বিনয়\nআকাবিরগণের মেধা ও ধীশক্তি\nআকাবিরগণের কারামত\nসমালোচনার জবাবে আকাবিরগণের প্রতিক্রিয়া\nআকাবিরগণের পারস্পরিক মতবিরোধ\nতাসাওউফের বর্ণনা\nহেজায সফর : ১৩৯৩ হিজরি\nহিন্দুস্তান সফর : ১৩৯৪ হিজরি\nসাহারানপুরের ইজতিমা : ১৩৯৪ হিজরি\nরমযান ১৩৯৪ হিজরি\nহিন্দুস্তান সফর : ১৩৯৫ হিজরি\n১৩৯৫ হিজরির রমযান মাসের রুটিন\nহিন্দুস্তান থেকে হেজাযে ফেরা\nহিন্দুস্তান সফর : ১৩৯৬ হিজরি\nহিন্দুস্তান থেকে হেজায গমন : ১৩৯৬ হিজরি\nহিন্দুস্তান সফর\nহিন্দুস্তান থেকে হেজাযে ফেরা\n\n\n== গ্রহণযোগ্যতা ==\nক্যালিফোর্নিয়া বিশ্ববিদ্যালয়, ডেভিস-এর অধ্যাপক এবং আমেরিকান হিস্টোরিক্যাল অ্যাসোসিয়েশনের সভাপতি বারবারা ডি. মেটকাফ আপ বীতি গ্রন্থের প্রশংসা করেছেন। তিনি বলেন, এই আত্মজীবনীতে একজন অনুশাসনপরায়ণ, নীতিবান, বিনয়ী এবং ইসলামী শিক্ষার প্রসারে সম্পূর্ণরূপে নিবেদিত ব্যক্তিত্বের চিত্র উন্মোচিত হয়েছে; যিনি পরিবার, বন্ধু ও শিক্ষার্থীদের সঙ্গে গভীর সম্পর্ক বজায় রেখেছিলেন। \nপাকিস্তানের গ্র্যান্ড মুফতি শফি উসমানি গ্রন্থটিকে পারস্পরিক সৌহার্দ্য ও সংস্কারমূলক চেতনার বিকাশে একটি মূল্যবান সম্পদ হিসেবে বিবেচনা করেছেন।\nঅক্সফোর্ড সেন্টার ফর ইসলামিক স্টাডিজ-এর সভাপতি আবুল হাসান আলী হাসানী নদভী এটিকে সাম্প্রতিক ইতিহাসের এক প্রাণবন্ত উপস্থাপনা ও প্রত্যক্ষ বিবরণ হিসেবে বর্ণনা করেছেন, যা আলেম, মাদ্রাসা শিক্ষক এবং নতুন গবেষকদের জন্য গুরুত্বপূর্ণ অন্তর্দৃষ্টি ও আলোকপ্রদ দিকনির্দেশনা প্রদান করে।\nতাকী উসমানি গ্রন্থটির তাৎপর্য উল্লেখ করে বলেন, “এই গ্রন্থটি প্রতিটি মুসলমানের জন্য, বিশেষ করে আলেমদের জন্য অমূল্য, কারণ এর ভাষা সরল ও অকপট।”\nআলিগড় মুসলিম বিশ্ববিদ্যালয়ের ধর্মতত্ত্ব অনুষদের ডিন সাঈদ আহমদ আকবরাবাদী এই গ্রন্থকে সব শ্রেণির মানুষের জন্য এক অনন্য সঙ্গী হিসেবে আখ্যায়িত করেছেন। \nওসমানিয়া বিশ্ববিদ্যালয়ের অধ্যাপক আব্দুল বারী নাদভী দুঃখ প্রকাশ করেন যে, তিনি পূর্বে যাকারিয়া কান্ধলভীর চরিত্র ও আত্মনিবেদন সম্পর্কে অবহিত ছিলেন না; তবে আপ বীতি পাঠের মাধ্যমে তিনি কৃতজ্ঞতা অনুভব করেন এবং তাঁর আদর্শে সমর্থন প্রদান করতে আন্তরিকভাবে অনুপ্রাণিত হন।\nদারুল মুসান্নিফীন শিবলী একাডেমির পরিচালক মইনুদ্দীন আহমদ নাদভী গ্রন্থটির পাঠকদের হৃদয়ে আল্লাহর সন্তুষ্টিজনক পথে পরিচালনার সম্ভাবনা রয়েছে বলে মন্তব্য করেন।\n\n\n== অনুবাদ ==\n\n\n=== বাংলা ===\nঢাকার জামিয়া শরীয়াহ মালিবাগ-এর শিক্ষক মুহাম্মদ আছিউর রহমান গ্রন্থটি বাংলায় অনুবাদ করেন। ২০০৯ সালে থানভি লাইব্রেরি থেকে এটি দুই খণ্ডে প্রকাশিত হয়।  \nএই অনুবাদের আরেকটি সংস্করণ আল-কাউসার পাবলিকেশন থেকে মুহাম্মদ হাবিবুর রহমান-এর সম্পাদনায় প্রকাশিত হয়।\n\n\n=== ইংরেজি ===\nএই গ্রন্থের একটি ইংরেজি অনুবাদ ২০১৪ সালে ইদারা ইমপেক্স থেকে প্রকাশিত হয়।\n\n\n== আরও দেখুন ==\nজাকারিয়া কান্ধলভির গ্রন্থপঞ্জি\n\n\n== তথ্যসূত্র ==\n\n\n== বহিঃসংযোগ ==\nআপবীতি–এর উর্দু সংস্করণ\nআপবীতি–এর ইংরেজি সংস্করণ\nআপবীতি–এর বাংলা সংস্করণ"}