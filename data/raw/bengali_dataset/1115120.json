{"pageid": 1115120, "title": "এ টি এম জহুরুল হক", "url": "https://bn.wikipedia.org/wiki?curid=1115120", "content": "এ টি এম জহুরুল হক (২৯ এপ্রিল ১৯৩৭ - ৭ ফেব্রুয়ারি ২০১৭) একজন বাংলাদেশী শিক্ষাবিদ এবং ঢাকা বিশ্ববিদ্যালয়ের অর্থনীতি বিভাগের সাবেক অধ্যাপক। তিনি বাংলাদেশ বিশ্ববিদ্যালয় মঞ্জুরী কমিশনের চেয়ারম্যান ছিলেন।\n\n\n== জন্ম ==\nতিনি ১৯৩৭ সালের ২৯ এপ্রিল বগুড়া জেলার সারিয়াকান্দির কুড়িপাড়ায় জন্মগ্রহণ করেন।\n\n\n== শিক্ষাজীবন ==\nজহুরুল হক রাজশাহী বিশ্ববিদ্যালয় থেকে অর্থনীতিতে স্নাতকোত্তর ডিগ্রি লাভ করেন। যুক্তরাজ্যের এক্সেটার বিশ্ববিদ্যালয় থেকেও তিনি উচ্চশিক্ষা গ্রহণ করেছেন। তিনি ঢাকা বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nজহুরুল হক ঢাকা বিশ্ববিদ্যালয়ের অর্থনীতি বিভাগে দীর্ঘকাল অধ্যাপনা করেছেন। অধ্যাপনার পাশাপাশি তিনি বিভাগীয় সভাপতি, ঢাকা বিশ্ববিদ্যালয় শিক্ষক সমিতি এবং বাংলাদেশ বিশ্ববিদ্যালয় শিক্ষক সমিতি ফেডারেশনের সভাপতিসহ বিভিন্ন গুরুত্বপূর্ণ দায়িত্ব পালন করেন। তিনি ঢাকা ওয়াসা বোর্ডেরও চেয়ারম্যান ছিলেন।\nএ টি এম জহুরুল হক ১৯৯৯ সালের ৮ এপ্রিল থেকে ২০০৩ সালের ৭ এপ্রিল পর্যন্ত বাংলাদেশ বিশ্ববিদ্যালয় মঞ্জুরী কমিশনের চেয়ারম্যান হিসেবে দায়িত্ব পালন করেন।\n\n\n== মৃত্যু ==\nতিনি ২০১৭ সালের ৭ ফেব্রুয়ারি ঢাকায় মৃত্যুবরণ করেন।\n\n\n== তথ্যসূত্র =="}