{"pageid": 1083058, "title": "ইলেইন টমসন-হিরা", "url": "https://bn.wikipedia.org/wiki?curid=1083058", "content": "ইলেইন টমসন-হিরা (ইংরেজি: Elaine Thompson-Herah; জন্ম ২৮শে জুন ১৯৯২) একজন জামাইকান স্বল্পপাল্লার ক্ষিপ্রগতির দৌড়বিদ (স্প্রিন্টার) যিনি মূলত ১০০ মিটার ও ২০০ মিটার দৌড় প্রতিযোগিতায় অংশগ্রহণ করে থাকেন। তিনি এই দুই ধরনের দৌড়ে পাঁচবার অলিম্পিক শিরোপা তথা স্বর্ণপদক জয় করেছেন। ২০২১ সালের হিসাব অনুযায়ী ঐ দুইটি দৌড়ে তিনি বিশ্বের দ্রুততম জীবিত নারী এবং ইতিহাসের দ্বিতীয়-দ্রুততম নারী ছিলেন।\nটমসন-হিরা ২০১৫ সালের বিশ্ব অ্যাথলেটিক্স শিরোপাতে পাদপ্রদীপের আলোয় আসেন; সেখানে তিনি ২০০ মিটার দৌড়ে রৌপ্যপদক জয় করেন। এরপর তিনি ব্রাজিলের রিউ দি জানেইরুতে অনুষ্ঠিত ২০১৬ সালের গ্রীষ্মকালীন অলিম্পিক প্রতিযোগিতায় এবং জাপানের টোকিওতে (কোভিড মহামারীর কারণে ২০২১ সালে অনুষ্ঠিত) ২০২০ সালের গ্রীষ্মকালীন অলিম্পিক প্রতিযোগিতায় ১০০ মিটার ও ২০০ মিটার দৌড়ে স্বর্ণপদক জয় করেন। পরপর দুইটি অলিম্পিক প্রতিযোগিতায় এইরূপ দ্বৈত সাফল্য ইতিহাসে আর কোনও নারী অর্জন করেননি। এমনকি পুরুষদের দৌড়ের ইতিহাসেও একমাত্রা টমসন-হিরার দেশের আরেক নাগরিক জামাইকার উসাইন বোল্ট এই সাফল্য দেখিয়েছিলেন।\n২০১৬ সালের অলিম্পিক জয়ের পরে টমসন-হিরা অনেক চোটের শিকার হন, ফলে ২০১৭ ও ২০১৮ সালের বিশ্ব অ্যাথলেটিক্স শিরোপাতে তেমন কৃতিত্ব প্রদর্শন করতে পারেননি। কিন্তু ২০২১ সালে অনুষ্ঠিত টোকিও অলিম্পিক প্রতিযোগিতায় তিনি আবার শীর্ষে ফেরত আসেন এবং মাত্র ১০.৬১ সেকেন্ডে মহিলাদের ১০০ মিটার দৌড় শিরোপাটি জিতে অলিম্পিকে অভূতপূর্ব কৃতিত্ব (রেকর্ড) সৃষ্টি করেন। একই প্রতিযোগিতায় তিনি ২১.৫৩ সেকেন্ড সময়ে মহিলাদের ২০০ মিটার দৌড়টি জেতেন, যেটি ছিল তাঁর ব্যক্তিগত সেরা সময়। অলিম্পিক প্রতিযোগিতার পরে ২০২১ সালের আগস্টে মার্কিন যুক্তরাষ্ট্রের ওরেগনে প্রথম দৌড়েই তিনি ১০.৫৪ সেকেন্ডে ১০০ মিটার দৌড়টি জেতেন, যা ছিল ইতিহাসের দ্বিতীয় সেরা সময়।\nইলেইন টমসন-হিরা দুইবার (২০১৬ ও ২০১৭ সালে) ডায়মন্ড লীগ (অভিজাত মল্লক্রীড়াবিদদের বছরব্যাপী প্রতিযোগিতা) জয়লাভ করেন এবং ২০১৯ সালে প্যান-আমেরিকান ক্রীড়া প্রতিযোগিতায় ১০০ মিটার দৌড়ের শিরোপা জয় করেন।"}