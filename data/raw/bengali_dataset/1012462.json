{"pageid": 1012462, "title": "মাস্টার", "url": "https://bn.wikipedia.org/wiki?curid=1012462", "content": "মাস্টার হচ্ছে ২০২১ সালের ভারতীয় তামিল ভাষার মারপিটধর্মী নাট্য চলচ্চিত্র। চলচ্চিত্রটি পরিচালনা করেছেন লোকেশ কনকরাজ, যিনি রত্ন কুমার এবং পন পার্থিবনের সঙ্গে মিলে যৌথভাবে চিত্রনাট্যও লিখেছেন। চলচ্চিত্রটিতে বিজয় ও বিজয় সেতুপতি কেন্দ্রীয় চরিত্রে অভিনয় করেছেন। এছাড়াও তাদের মালবিকা মোহনন, অর্জুন দাস, আন্দ্রে জেরেমিয়াহ ও শান্তনু ভাগ্যরাজ পার্শ্বচরিত্রে অভিনয় করেছেন। এটি জেডি এবং ভবানী নামের দুজন ব্যক্তির ব্যক্তিগত দৃষ্টিভঙ্গির মধ্যে সংঘর্ষ কেন্দ্রিক ঘটনা নিয়ে আবর্তিত যেখানে জেডি ভবানীর শত্রু আর ভবানীর শত্রু জেডি।\nচলচ্চিত্রটি ২০১৯ সালের আগস্টে শুরু হয়, যার মূল চিত্রগ্রহণ শুরু হয়েছিল ২০১৯ সালের অক্টোবরে এবং ২০২০ সালের ফেব্রুয়ারিতে শেষ হয় এটির চিত্রগ্রহণ। চলচ্চিত্রটির পুরো চিত্রগ্রহণ ভারতের দিল্লি, চেন্নাই ও কর্ণাটকসহ বিভিন্ন অনুষ্ঠিত হয়। এটির সংগীত পরিচালনা করেছেন অনিরুদ্ধ রবিচন্দ্রন, অন্যদিকে চিত্রগ্রহণ ও সম্পাদনা করেছেন যথাক্রমে সত্যান সূর্যায়ন এবং ফিলোমিন রাজ। চলচ্চিত্রটি মূলত অস্থায়ী শিরোনাম থালাপথি ৬৪ নামে শুরু হয়েছিল, পরে ২০১৯ সালের ৩১ ডিসেম্বর আনুষ্ঠানিক শিরোনাম মাস্টার ঘোষণা করা হয়।\nমাস্টার প্রাথমিকভাবে ২০২০ সালের ৯ এপ্রিল প্রেক্ষাগৃহে মুক্তির জন্য পরিকল্পনা করা হয়েছিল, তবে ভারতে কোভিড-১৯ মহামারির কারণে তা স্থগিত করা হয়। চলচ্চিত্রটির নির্মাতারা যেকোনো শীর্ষস্থানীয় ওটিটি পরিষেবাতে মুক্তির চেয়েও প্রেক্ষাগৃহে মুক্তির জন্য অপেক্ষ করেছেন। যদিও মুক্তির জন্য বেশ কয়েকমাস পেছানো, পরবর্তীতে চলচ্চিত্রটি পোঙ্গলের একদিন আগে ২০২১ সালের ১৩ জানুয়ারি প্রেক্ষাগৃহে মুক্তি পায়।\nএটি ২০২১ সালের বৈশ্বিক বক্স অফিসে সর্বাধিক উপার্জনকারী চলচ্চিত্র এবং এটি ২০২১ সালে মুক্তিপ্রাপ্ত হলিউড এবং অন্যান্য দেশের চলচ্চিত্রকে ছাড়িয়ে বৈশ্বিক বক্স অফিসে প্রথম স্থান অর্জন করে। এছাড়াও এটি ২০২১ সালের সর্বাধিক উপার্জনকারী চলচ্চিত্র।\n\n\n== অভিনয় ==\n\nপরিচালক লোকেশ কনগরাজ এবং সহকারী-লেখক রত্না কুমার চলচ্চিত্রটির শেষ দৃশ্যে বিশেষ উপস্তিত হাজির হয়েছিলেন।\n\n\n== প্রযোজনা ==\n\n\n=== উন্নয়ন ===\n২০১৯ সালের মার্চে কয়েকটি সূত্র দাবি করেছিল যে, বিজয় বিগিলের (২০১৯) পর মোহন রাজার পরবর্তী চলচ্চিত্রে কাজ করবেন। তবে ২০১৯ সালের মে মাসে এটি ঘোষণা করা হয়েছিল যে, তিনি লোকেশ কনকরাজের সঙ্গে তার ৬৪তম উদ্যোগে কাজ করবেন, যা জাভিয়ের বৃত্ত কর্তৃক প্রযোজনা করা হবে। বিজয়ের আত্মীয় জাভিয়ের বৃত্ত, যিনি সেঁঁদুরাপান্ডি (১৯৯৩) এবং রসিগন (১৯৯৪) নামে দুটি চলচ্চিত্র প্রযোজনা করেছিলেন এই অভিনেতার জন্য, উভয়ইগুলোই পরিচালনা করেছিলেন বিজয়ের বাবা বিশিষ্ট পরিচালক এস. এ. চন্দ্রশেখর। ২০১৯ সালের ২২ মে, জানা যায় যে বিজয় ১২০ দিনের জন্য একটি প্রত্যহিক কর্মপরিকল্পনা দেন। প্রযোজক বৃত্ত তাঁর সদ্য প্রবর্তিত প্রযোজনা সংস্থা এক্সবি ফিল্ম ক্রিয়েটর্সের অধীনে ২০১৯ সালের ২৪ আগস্টে একটি আনুষ্ঠানিক ঘোষণা দেন। ললিত কুমার এবং জগদীশ পলনিস্বামী চলচ্চিত্রটি সহ-প্রযোজনা করেছেন। এই খবরের পাশাপাশি তিনি আরও কিছু কলাকুশলীদের নাম প্রকাশ করেন, যারা এই চলচ্চিত্রে কাজ করবেন, যেখানে অনিরুদ্ধ রবিচন্দ্রন সংগীত পরিচালক এবং সিলভা মারপিট চিত্রগ্রাহক হিসাবে কাজ করবেন। এই পরিচালকের পূর্বের কাইথি (২০১৯) চলচ্চিত্রে এর আগে কাজ করার পর এই চলচ্চিত্রের জন্যও যথাক্রমে সত্যন সূর্যায়ন ও ফিলোমিন রাজকেই চিত্রগ্রাহক এবং সম্পাদক হিসাবে ধরে রাখা হয়। চলচ্চিত্রটি মূলত অস্থায়ী শিরোনাম থালাপথি৬৪ শিরোনামে শুরু করা হয়েছিল, এরপর ২০১৯ সালের ৩১ ডিসেম্বর আনুষ্ঠানিক শিরোনাম মাস্টার ঘোষণা করা হয়।\n\n\n=== অভিনয়শিল্পী নির্বাচন ===\n২০১৯ সালের জুলাই মাসে, খবরে বলা হয়েছিল যে নেতিবাচক চরিত্রে অর্জুন সারজা চলচ্চিত্রটির একটি অংশ হবেন, তবে শেষপর্যন্ত বিজয় সেতুপতি ভূমিকাটিতে অভিনয় করেছেন। মালবিকা মোহনন চূড়ান্ত হওয়ার আগে কিয়ারা আডবাণী, রাশি খান্না এবং রশ্মিকা মন্দানা এই চলচ্চিত্রে প্রধান নারী চরিত্রে থাকবেন বলে জানা গিয়েছিল। অভিনয়শিল্পী নির্বাচনের মধ্যে শান্তনু ভাগ্যরাজ এবং অ্যান্টনি ভার্গেসের অন্তর্ভুক্ত ছিল, যার তামিল চলচ্চিত্রশিল্পে আত্মপ্রকাশ ঘটার কথা ছিল। যদিও সময়সূচীর জটিলতার কথা উল্লেখ করে পরবর্তীতে ভার্গেস এই প্রকল্পটি ছেড়ে দেন। পরে তার পরিবর্তে অর্জুন দাসকে নেয়া হয়, যিনি লোকেশের পূর্ববর্তী প্রকল্প কাইথির (২০১৯) সঙ্গেও যুক্ত ছিলেন। ব্রিগেড়া সাগা এবং গৌরি জি. কিশানের পর, ২০১৯ সালের অক্টোবরে আন্দ্রে জেরেমিয়াহও এই চলচ্চিত্রের একটি অংশ হতে চুক্তিবদ্ধ হয়েছিলেন, চলচ্চিত্রের চিত্রগ্রহণের দ্বিতীয় কিস্তিতে রম্য সুব্রাহ্মণিয়ামও এতে যুক্ত হন। চলচ্চিত্রে অভিনয়শিল্পীতে অন্যদের মধ্যে নাসের, সানজীব, শ্রীমন, শ্রীনাথ, প্রেম কুমার, নাগেন্দ্র প্রসাদ, মহেন্দ্রন প্রমূখ রয়েছেন, রাবীনা রবি মালবিকা মোহননের কণ্ঠ ডাব করেছেন। অভিনেতা কাথিরের বাবার এই চলচ্চিত্রের মাধ্যমে চলচ্চিত্রশিল্পে অভিষেক ঘটান।\n\n\n=== চিত্রগ্রহণ ===\n২০১৯ সালের ৩ অক্টোবর ঐতিহ্যবাহী পূজা অনুষ্ঠানের মধ্য দিয়ে শুরু হয় চলচ্চিত্রটির মূল চিত্রগ্রহণ; যেখানে চলচ্চিত্রের কলাকুশলীসহ অন্যান্য শিল্পীরা উপস্থিত ছিলেন। ৪ অক্টোবর পরিচালক রত্না কুমার টুইটারে একটি পোস্ট করেছিলেন যে, তিনি লোকেশের সাথে এই প্রকল্পের চিত্রনাট্য সহ-রচনা করছেন। পন পার্থিবন, কনগরাজ ও কুমারের সঙ্গে চিত্রনাট্য লেখার জন্য চুক্তিবদ্ধ হয়েছিলেন, যিনি পূর্বে কাইথি চলচ্চিত্রে কনগরাজের সঙ্গে কাজও করেছিলেন। চলচ্চিত্রটির প্রথম সূচি ভারতের চেন্নাইয়ে ১৫ দিনের জন্য অনুষ্ঠিত হয়। প্রথম তফসিল শেষ হওয়ার পরে, চলচ্চিত্রের পুরো দল দিল্লিতে ২০ দিনের একটি কর্মপরিকল্পনা করে। ২০১৯ সালের নভেম্বরে, বিজয় এবং চলচ্চিত্রের অন্যান্য কলাকুশলীরা চলচ্চিত্রের দ্বিতীয় সূচির জন্য দিল্লি যায়। চলচ্চিত্রের চিত্রগ্রহণের স্থান শ্রী রাম কমার্স কলেজের উত্তর ক্যাম্পাসের কয়েকটি ছবি ইন্টারনেটে প্রকাশ হয়ে যায়, যেখানে চলচ্চিত্রের একটি গানের অনুক্রম চিত্রিত হচ্ছিল, যা ইন্টারনেটে ভাইরাল হয়ে যায়। দিল্লির দূষণের কারণে চলচ্চিত্রটির চিত্রগ্রহণ সংক্ষেপে বিলম্বিত হয়েছিল। চলচ্চিত্রের চিত্রগ্রহণের স্থানগুলোর কয়েকটি ছবি ফাঁসের পরে, কর্তৃপক্ষ ডিজিটাল সহস্রাব্দ গ্রন্থস্বত্ব আইনের (ডিএমসিএ) অধীনে ছবিগুলি সরিয়ে নেওয়ার চেষ্টা করেছিল।\nদিল্লির সময়সূচি শেষ হওয়ার পর চলচ্চিত্রের শিল্পী ও কুশলীরা বিজয় ও বিজয় সেতুপতির বৈশিষ্ট্যযুক্ত কয়েকটি গুরুত্বপূর্ণ দৃশ্যে চিত্রায়ণ করতে কর্ণাটকের শিমোগা জেলায় যায়, তবে নির্মাতারা এই সূচি করার আগে চেন্নাইয়ে কয়েকটি দৃশ্যের চিত্রগ্রহণ করার পরিকল্পনা করেন। ২০১৯ সালের ডিসেম্বরে শান্তনু এবং সেতুপতি শিমোগা গিয়েছিলেন। শিল্প নির্দেশক সতীশ কুমার একটি সাক্ষাৎকারে বলেন যে, চলচ্চিত্রটির চিত্রগ্রহণে ১৫টিরও বেশি সেট তৈরি করা হয়, যার মধ্যে একটি হলো মেট্রোরেল সেট, যা যেকোনো তামিল চলচ্চিত্রে প্রথমবারের মতো ব্যবহার করা হচ্ছে। নির্মাতারা নেভেলি লিগনাইট কর্পোরেশনে (এনএলসি) চলচ্চিত্রের বিজয় ও সেতুপতির শেষ অংশের লড়াইয়ের একটি দৃশ্যের চিত্রগ্রহণ করেন। তবে চলচ্চিত্রটির চিত্রগ্রহণ দুবার বাধাগ্রস্ত হয়, ২০২০ সালের ৫ ফেব্রুয়ারি যখন বিজয়কে আয়কর কর্মকর্তারা সম্ভাব্য কর ফাঁকির বিষয়ে তলব করেছিলেন তখন, এবং পরেরবার একই মাসের ৭ তারিখ ভারতীয় জনতা পার্টির (বিজেপি) সদস্যরা এনএলসির সামনে বিক্ষোভ করলে। ২০২০ সালের ফেব্রুয়ারিতে চলচ্চিত্রের চিত্রগ্রহণ সম্পন্ন হয়।\n\n\n== সঙ্গীত ==\n\nচলচ্চিত্রটির সাউন্ডট্র্যাক অ্যালবাম এবং আবহসঙ্গীত সুর করেছেন অনিরুদ্ধ রবিচন্দ্রন। অ্যালবামটিতে চারটি অতিরিক্ত গানের পাশাপাশি মুক্তির আগে প্রকাশিত তিনটি এককসহ মোট আটটি গান রয়েছে। ২০২০ সালের ১৫ই মার্চ চেন্নাইয়ের লীলা প্যালেস হোটেলে সান টিভিতে সরাসরি সম্প্রচারিত আয়োজিত একটি \"মুক্তি অনুষ্ঠানের\" মাধ্যমে অডিওটি প্রকাশ করা হয়।\n\n\n== মুক্তি ==\nমাস্টার ২০২১ সালের ১৩ জানুয়ারি পোঙ্গলের একদিন আগে, তামিলনাড়ুর ১০০০টিরও বেশি প্রেক্ষাগৃহে মুক্তি পায়। এটি প্রাথমিকভাবে ২০২০ সালের ৯ এপ্রিল মুক্তির জন্য নির্ধারণ করা হয়েছিল, তবে তা ভারতে কোভিড-১৯ মহামারির কারণে স্থগিত করা হয়। চলচ্চিত্রটি ভারতে কোভিড-১৯ লকডাউনের কারণে বেশ কয়েক মাস বিলম্বিত হয়েছিল, সেই সময়ে নির্মাতারা চলচ্চিত্রটি প্রেক্ষাগৃহে মুক্তির জন্য অপেক্ষা করার সিদ্ধান্ত নিয়েছিলেন। ২০২০ সালের ২৮ নভেম্বর, নির্মাতারা একটি প্রেস বিজ্ঞপ্তি প্রকাশ করেন, যেখানে কোনও শীর্ষস্থানীয় মিডিয়া পরিষেবায় চলচ্চিত্রটি মুক্তির গুজবকে অস্বীকার করেছেন, এবং প্রেক্ষাগৃহে মুক্তির পরিকল্পনার পুনরাবৃত্তি করেছিলেন, কারণ এই সিদ্ধান্তটি চলচ্চিত্র শিল্পের পুনর্জাগরণের জন্য গুরুত্বপূর্ণ ছিল, যা মহামারির কারণে অভূতপূর্ব ক্ষতির মুখোমুখি হয়েছিল।\n২০২০ সালের ডিসেম্বরে নির্মাতারা আনুষ্ঠানিকভাবে ঘোষণা করেন যে চলচ্চিত্রটি ২০২১ সালের ১৩ জানুয়ারি মুক্তি পাবে। চলচ্চিত্রটির ভাষান্তরিত সংস্করণগুলো একই সাথে তেলুগু, কন্নড় এবং মালয়ালমে অতিরিক্ত হিসাবে মুক্তি দেওয়া হবে। তামিলনাড়ু জুড়ে সীমিত প্রেক্ষাগৃহে জানুয়ারি থেকে চলচ্চিত্রের অগ্রিম বুকিং শুরু হয়েছিল। অন্ধ্র প্রদেশ এবং তেলঙ্গানা রাজ্যের ৬০০ প্রেক্ষাগৃহে মাস্টার চলচ্চিত্রের তেলুগু সংস্করণ মুক্তি দেওয়া হয়েছিল।\nউত্তর ভারতে চলচ্চিত্রটির ভাষান্তরিত সংস্করণের চাহিদার অনুসারে, চলচ্চিত্র নির্মাতাগণ উত্তর ভারতীয় প্রেক্ষাগৃহগুলোতে বিজয় দ্য মাস্টার শিরোনামে এটির হিন্দি সংস্করণ মুক্তির আনুষ্ঠানিক ঘোষণা করেছিলেন, যা ২০২১ সালের ১৪ জানুয়ারি মুক্তির জন্য নির্ধারণ করা হয়। চলচ্চিত্রটি তামিল, তেলুগু এবং হিন্দি সংস্করণের জন্য এটি মধ্য ভারত, রাজস্থান, দিল্লি, উত্তর প্রদেশ এবং পূর্ব পাঞ্জাবের অতিরিক্ত ৫০০ প্রেক্ষাগৃহে পেয়েছিল।\n\n\n== হোম ভিডিও ==\nচলচ্চিত্রের আধুনিক অধিকার অ্যামাজন প্রাইম ভিডিও ₹৫১.৫ কোটিতে অর্জন করেছিল, যেখানে এটি ২০২১ সালের ২৯ জানুয়ারি প্রচার শুরু করা হয়।\n\n\n== বিতরণ ==\nচলচ্চিত্রটির প্রাক-মুক্তির ব্যবসায়, যেখানে প্রেক্ষাগৃহ, বৈদেশিক, সেটেলাইট, ডিজিটাল, সঙ্গীত এবং ডাবিং অধিকার অন্তর্ভুক্ত রয়েছে কোভিড-১৯ মহামারির আগে ₹২০০ কোটির বিক্রি করা হয়েছিল। যাইহোক চলচ্চিত্রটির মুক্তির কাছাকাছি সময়ে, জানা যায় যে চলচ্চিত্রটি ₹১৫৮.৩ কোটি প্রাক-মুক্তির ব্যবসা করে ফেলে। চলচ্চিত্রটির বিশ্বব্যাপী বিতরণ অধিকারগুলো সেভেন স্ক্রিন স্টুডিওজের এস. এস. ললিত কুমার অর্জন করেন, যিনি চলচ্চিত্রটি অঞ্চল-ভিত্তিক উপ-পরিবেশকদের কাছে বিক্রি করেছিলেন: শ্রী সাঁই কম্বাইনস (তিরুনেলভেলি এবং কন্যাকুমারী), সুষমা সিনে আর্টস (মদুরাই), প্লাস ম্যাক্স ফিল্মস (তিরুচিরাপল্লি ও থানজাবুর), শ্রী রাজ ফিল্মস (সেলাম), কঁথাস্বামি আর্টস ফিল্ম ডিস্ট্রিবিউটর (কয়ম্বাটোর), ফাইব স্টার সেন্টিল (উত্তর এবং দক্ষিণ আরকোট), ধনাম পিকচারস (চেঙ্গালপট্টু), শ্রী করপাগা বিনায়াগ ফিল্ম সার্কিটস (চেন্নাই)। পৃথ্বীরাজ সুকুমারণ তাঁর পৃথ্বীরাজ প্রোডাকশন্সের অধীনে চলচ্চিত্রের মালায়ালাম সংস্করণটির বিতরণ অধিকার কিনেছিলেন। ধীরাজ এন্টারপ্রাইজ এবং মহেশ কোনেরুর ইস্ট কোস্ট প্রোডাকশনস যথাক্রমে কর্ণাটক এবং অন্ধ্র প্রদেশ-তেলেঙ্গানা অঞ্চলের বিতরণ অধিকার অর্জন করেছে এবং ইউনাইটেড ইন্ডিয়া এক্সপোর্টার্স এবং মালিক স্ট্রিম বিদেশে বিতরণ অধিকার কিনেছিল। চলচ্চিত্রটির হিন্দি এবং উত্তর ভারতের মুক্তির অধিকার বিফরইউ মোশন পিকচার্সের (B4U Motion Pictures) কাছে বিক্রি করা হয়েছিল। লোটাস ফাইভ স্টার মালয়েশিয়া এবং সিঙ্গাপুরে বিতরণ অধিকার কিনেছিল।\n\n\n== বাজারজাতকরণ ==\nচলচ্চিত্রটির প্রচারণার অংশ হিসাবে নতুন বছর উপলক্ষে ২০২১ সালের ১ জানুয়ারি একটি নতুন টুইটার ইমোজি চালু করা হয়। ২০২০ সালের ডিসেম্বরের শেষ দিকে, নির্মাতারা তাদের আনুষ্ঠানিক ব্যবসায়িক অংশীদার হিসাবে সিলাই স্কাল্পচার্সের সাথে সহযোগী হয়েছিলেন, এবং চলচ্চিত্রটি থেকে বিজয়ের লুক অবলম্বনে একটি নতুন ভাস্কর্যটি চালু করেছিলেন। পরে ২০২১ সালের জানুয়ারিতে ফুল্লি ফিল্মি মাস্টারের আনুষ্ঠানিক পণ্যদ্রব্যদি উন্মোচন করে। ২০২১ সালের ৮ জানুয়ারি নির্মাতারা হায়দ্রাবাদে চলচ্চিত্রটির তেলুগু সংস্করণ প্রচারণার জন্য প্রাক-মুক্তি অনুষ্ঠানের আয়োজন করেছিল।\n\n\n== সমালোচনা ==\n\n\n=== আয়কর অভিযান ===\n২০২০ সালের ৫ জানুয়ারি আয়কর বিভাগ চেন্নাইয়ে বিজয়ের বাসায় অভিযান চালিয়ে অস্থাবর সম্পত্তিতে তার বিনিয়োগ সম্পর্কিত সম্ভাব্য কর ফাঁকির বিষয়ে জানতে চেয়েছিল যা তিনি প্রযোজনা সংস্থা এজিএস এন্টারটেইনমেন্ট থেকে উত্তরাধিকার সূত্রে পেয়েছিলেন। বিজয় যখন নেভেলিতে মাস্টারের চিত্রগ্রহণে ব্যস্ত ছিলেন তখন তাকে তদন্ত করা হয়েছিল। এজিএস এন্টারটেইনমেন্টের প্রযোজক ও চলচ্চিত্র লগ্নিকারক আনবু চেলিয়ানের বাসভবন থেকে কর্মকর্তারা প্রায় ₹৬৫ কোটি রুপি জব্দ করেছিলেন। পরে, আই-টি বিভাগ বলেছিল যে অভিযানের সময় উল্লেখযোগ্য কিছুই পাওয়া যায় নি এবং বিজয় সমস্ত কর প্রদান করেছেন। সংসদ সদস্য দয়ানিধি মরন, ভারতীয় জনতা পার্টির (বিজেপি) সমালোচনা করার কারণে ক্ষমতাসীন বিজেপির বিরুদ্ধে আইটি (আয়কর) অভিযানের মাধ্যমে বিজয়কে রাজনৈতিকভাবে লক্ষ্যবস্তু করার অভিযোগ করেন।\n\n\n=== ভারতীয় জনতা পার্টির বিক্ষোভ ===\n২০২০ সালের ৭ ফেব্রুয়ারি ভারতীয় জনতা পার্টির (বিজেপি) সদস্যরা নেভেলি লিগনাইট কর্পোরেশনের (এনএলসি) সামনে যেখানে মাস্টারের চিত্রগ্রহণ চলছিলো তার সামনে বিক্ষোভ করেন। চিত্রগ্রহণের অনুমতি দেওয়ার জন্য বিজেপি সদস্যরা এনএলসি প্রশাসনের বিরুদ্ধেও বিক্ষোভ করেন। যদিও চলচ্চিত্রের কলাকুশলীরা দৃশ্যধারণের জন্য অনুমতি নিয়েছিলেন, তবুও বিজেপির সদস্যরা দাবি করেন যে, এটি একটি উচ্চ সুরক্ষিত অঞ্চল এবং এটি কোনও চলচ্চিত্রের চিত্রগ্রহণের জায়গা নয় এবং দৃশ্যধারণ বন্ধ না করা হলে তাদের প্রতিবাদ চালিয়ে যাওয়ারও হুমকি দেন। শীঘ্রই, বিজয়ের ভক্তরা সংখ্যায় সেখানে পৌঁছাতে শুরু করেন এবং বিজেপি কর্মীদের বিরুদ্ধে প্রতিবাদ শুরু করে। পরে পুলিশের হস্তক্ষেপে বিক্ষোভকারী এবং বিজয়ের ভক্তরা সেখান থেকে চলে যান।\n\n\n=== তামিলনাড়ুতে আসন বিন্যাস বিতর্ক ===\nভারতে বিশেষত তামিলনাড়ুতে কোভিড -১৯ রোগীর সংখ্যা বৃদ্ধি সত্ত্বেও বিজয় ব্যক্তিগতভাবে মুখ্যমন্ত্রী এডপ্পাদী কে. পলনীস্বামীকে অনুরোধ করার পরে তামিলনাড়ু সরকার কর্তৃক নির্মাতারা আসন্ন অন্যান্য তামিল চলচ্চিত্রের সঙ্গে প্রেক্ষাগৃহে ১০০ শতাংশ আসন সক্ষমতা নিয়ে চলচ্চিত্রটি মুক্তি দেওয়ার অনুমতি পেয়েছিলেন। এর খুব অল্প সময়ের মধ্যেই, ভারতের কেন্দ্রীয় সরকার ১০০% আসন ক্ষমতা পূরণ করে চলচ্চিত্র মুক্তির অনুমোদনের তামিলনাড়ু সরকারের সিদ্ধান্তের বিরুদ্ধে একটি পরোয়ানা জারি করে। কেন্দ্রীয় সরকার জানায় যে ১০০% আসন পূরণ করা স্বরাষ্ট্রমন্ত্রীর নির্দেশনা লঙ্ঘন করে, যেখানে বলা হয়েছে প্রেক্ষাগৃহে কেবল ৫০% আসনই পূরণ করতে পারবে। ১০০% আসন ধারণ ক্ষমতা পূরণ করে মুক্তির অনুমতির জন্য চলচ্চিত্রটির বিরুদ্ধে অনেক ডাক্তারও প্রতিবাদ করেছিলেন। এরপরই, কেন্দ্রীয় সরকারের নোটিশ গৃহীত হয় এবং তা তামিলনাড়ু প্রেক্ষাগৃহে ৫০% আসন ক্ষমতা পূরণ প্রজ্ঞাপনটি পুনঃবহাল করা হয়।\n\n\n=== চলচ্চিত্রের দৃশ্য ফাঁসের অভিযোগ ===\n২০২১ সালের ১২ জানুয়ারি বহুল প্রত্যাশিত প্রেক্ষাগৃহে মুক্তির একদিন আগেই চলচ্চিত্রের কিছু দৃশ্য সামাজিক যোগাযোগ মাধ্যমে অজ্ঞাতনামা কিছু লোক ফাঁস করেছিল যা চলচ্চিত্র ভ্রাতৃত্বের মধ্যে বিপর্যয় ও বিতর্ক সৃষ্টি করেছিল। পরিচালক লোকেশ কণাগরাজ এবং অভিনেত্রী মালয়িকা মোহনন দর্শকদের অন্যের মাধ্যমে ফাঁস হওয়া চলচ্চিত্রের দৃশ্য প্রচার না করার জন্য প্রকাশ্যে অনুরোধ করেন এবং প্রাসঙ্গিক সুরক্ষা সতর্কতা বজায় রেখে চলচ্চিত্রটি প্রেক্ষাগৃহে দেখার জন্য দৃঢ়ভাবে অনুরোধ করেন। পরে টুইটার চলচ্চিত্রটির প্রযোজনা দলকে ইন্টারনেটে চলচ্চিত্রের দৃশ্যগুলো কে ফাঁস করেছিল তা জানার জন্য সহায়তা করে এবং জানা যায় যে একজন ব্যক্তি যিনি একটি ডিজিটাল সংস্থার হয়ে কাজ করেন, যারা বিদেশে বিতরণ অধিকারের জন্য চলচ্চিত্রের অনুলিপি বিক্রি করে থাকেন এবং তারা ইন্টারনেটে এটি ফাঁস করে।\n\n\n=== গ্রন্থস্বত্ব লঙ্ঘন ===\n২০২১ সালের ১২ জানুয়ারি মূখ্য মহানগর হাকিম সিবি-সিআইডিকে গ্রন্থস্বত্ব লঙ্ঘনের সাথে সম্পর্কিত প্রযোজক জাভিয়ের বৃত্তের বিরুদ্ধে এজহার (এফআইআর) দায়ের করার নির্দেশ দেন। আদালতের এই আদেশটি সংগীত গ্রন্থস্বত্ব সংস্থা নোভেক্স কমিউনিকেশনস প্রাইভেট লিমিটেডের দায়ের করা মামলার ফলাফল হিসাবে আসে। আবেদনকারীর মতে, চলচ্চিত্রের অডিও মুক্তি অনুষ্ঠানে এই চলচ্চিত্রের কয়েকটি গান বাজানো হয়েছিল যা অন্যতম মক্কেল সংস্থা থিংক মিউজিকের কোনও গ্রন্থস্বত্ব অর্জন না করেই ২০২০ সালের ১৫ মার্চ হয়েছিল।\n\n\n== অভ্যর্থনা ==\n\n\n=== সমালোচনামূলক প্রতিক্রিয়া ===\nমাস্টার সমালোচকদের কাছ থেকে মিশ্র পর্যালোচনা পায়। দ্য টাইমস অফ ইন্ডিয়ার এম সুগানথ লিখেছেন, \"শেষ পর্যন্ত, এটি বিজয় এবং বিজয় সেতুপতির চমৎকার অভিনয়, যা আমাদের শেষ পর্যন্ত ধরে রাখে।\" সিফির এলএম কৌশিক লিখেছেন, \"এর গতির সমস্যা এবং দৈর্ঘ্য সত্ত্বেও, ‘জেডি’ বিজয় এবং ‘ভবানী’ বিজয় এটিকে সার্থক করে তুলেছেন।\" দ্য হিন্দুর এস. শ্রীবতসান লিখেছেন যে চলচ্চিত্রটি \"কিছুটা টানা এবং তীব্র\" হলেও এটি \"বিজয় ফর্মুলা\"র সাথে যুক্ত বেশ কয়েকটি ট্রপকে ভেঙেছে। ফার্স্টপোস্টের রঞ্জনী কৃষ্ণকুমার লিখেছেন এই চলচ্চিত্রটি \"শুধুমাত্র নায়ক এবং চটজলদি স্ট্যান্ট কোরিওগ্রাফির সাথেই উদ্বিগ্ন ছিল\" তবে বিজয় সেতুপতি তাঁর ভূমিকাতে \"অসমর্থনমূলক প্রচেষ্টা\" রাখার কথাও তিনি উল্লেখ করেছেন। এনডিটিভির শৈবাল চ্যাটার্জী চলচ্চিত্রটির দৈর্ঘ্যের সমালোচনা করলেও, তিনি লিখেছেন, \"অনিরুদ্ধ রবিচন্দ্রনের দুর্দান্ত আবহ দ্বারা প্রস্তুত, এখানে এমন একটি চলচ্চিত্র রয়েছে যা এর সমস্ত ত্রুটিগুলির জন্য তার সমাধানের ক্ষেত্রে তারার শক্তি সম্পর্কে গভীরভাবে সচেতন এবং এর গুরুত্বের চেয়ে এটি খুব কমই আঘাত দেয়।\"\n\n\n=== বক্স অফিস ===\nমাস্টার দুই মধ্যেই মার্কিন$১.৪ মিলিয়ন সংগ্রহ করে ওয়ান্ডার ওম্যান ১৯৮৪ ও টেনেটকে ছাড়িয়ে সংযুক্ত আরব আমিরাতের সর্বাধিক উপার্জনকারী চলচ্চিত্র ছিল। চলচ্চিত্রটি মুক্তির প্রথম তিন দিনে ₹৯.২০ কোটি শেয়ার সংগ্রহ করে অন্ধ্র প্রদেশ এবং তেলেঙ্গানার একটি লাভজনক উদ্যোগ ছিল। ডেডলাইন হলিউড অনুসারে এটি মুক্তির পর থেকে, মহামারি-পরবর্তী বিশ্বব্যাপী বৃহত্তম চলচ্চিত্র পাশাপাশি আন্তর্জাতিক বাজারে সর্বাধিক উপার্জনকারী চলচ্চিত্র হয়ে ওঠে এবং মুক্তির সময়ে বিশ্বব্যাপী বক্স অফিস র‌্যাঙ্কিংয়েও শীর্ষে ছিল। এটি প্রথম ভারতীয় চলচ্চিত্র যা মুক্তির সময়ে বৈশ্বিক বক্স অফিসে ১ নম্বর স্থান দখল করেছিল। এটির হিন্দি ভাষান্তরিত সংস্করণ বিজয় দ্য মাস্টার মুক্তির ৫ দিনে ₹৪.৫ কোটি সংগ্রহ করেছিলো। মুক্তির প্রথম ১৩ দিনের মধ্যে চলচ্চিত্রটি শুধু তামিলনাড়ুতেই ₹১১৩ কোটি এবং বিশ্বব্যাপী ₹২২০ কোটি সংগ্রহ করেছিল। ২০ দিন শেষে বৈশ্বিক বাজার থেকে ₹ ৫০ কোটি (ইউএস$ ৬.১১ মিলিয়ন) এবং শুধুমাত্র তামিলনাড়ু থেকে ₹১৪১ কোটি সহ চলচ্চিত্রটি বিশ্বব্যাপী ₹ ২৫০ কোটি (ইউএস$ ৩০.৫৬ মিলিয়ন) আয় করেছে।\n\n\n== প্রভাব ==\nযদিও এটির মুক্তি ২০২১ জানুয়ারীতে ঠিক করা হয়েছিল, তবে মাস্টার ২০২০ সালের সর্বাধিক প্রত্যাশিত তামিল চলচ্চিত্র হিসাবে ফার্স্টপোস্ট এবং দ্য ইন্ডিয়ান এক্সপ্রেসের নিবন্ধগুলোতে তালিকাভুক্ত হয়েছিল। টুইটার ভারতের এক জরিপের প্রতিবেদনে চলচ্চিত্র সম্পর্কে সর্বাধিক টুইট করা হ্যাশট্যাগের তালিকায় এই চলচ্চিত্রটি শীর্ষে ছিল। বিজয় নেভেলিতে একটি চিত্রগ্রহণের স্থান থেকে তার অনুরাগীদের সাথে একটি সেলফি তোলেন, যা #মাস্টারসেলফি (#MasterSelfie) নামে ২০২০ সালে ভারতে সর্বাধিক পুনঃটুইট করা টুইট হয়েছে।\nঅভিনেতা ধনুষ মাস্টারের প্রেক্ষাগৃহ মুক্তি সম্পর্কে টুইট করেন, যেখানে তিনি চলচ্চিত্র দেখার সময় ভক্তদের সুরক্ষা সতর্কতা অনুসরণ করতে বলেছেন। সুরক্ষার প্রয়োজনীয় নির্দেশিকা অনুসরণ করে ভক্তদের প্রেক্ষাগৃহে চলচ্চিত্র দেখার জন্য সিলামবারসান তাঁর চলচ্চিত্র এশ্বরন (২০২১) এর অডিও মুক্তির সময়ও একই ধরনের অনুরোধ করেন। পরিচালক মাইসকিন এবং অভিনেত্রী রাধিকা শরৎকুমার চলচ্চিত্রটি প্রেক্ষাগৃহে মুক্তি দেওয়ার অভিনেতার সিদ্ধান্তেরও প্রশংসা করেন।\n\n\n== পুনঃনির্মাণ ==\nচলচ্চিত্রটি মুক্তির একদিন পরে, অনেক উত্তর ভারতীয় বিতরণকারীরা চলচ্চিত্রটির সাফল্য দেখে আনন্দিত হওয়ার পরে একটি হিন্দি পুনঃনির্মাণ ঘোষণা করা হয়েছিল। চলচ্চিত্রটির হিন্দি পুনঃনির্মাণ অধিকার এন্ডেমল শাইন ইন্ডিয়া এবং মুরাদ খেতাণী কিনেছিলেন। পুনঃনির্মাণটি এন্ডেমল শাইনের সঙ্গে সিনে১ স্টুডিওজ এবং সেভেন স্ক্রিন স্টুডিওজ মিলিতভাবে প্রযোজনা করেছে, যেটি মূল চলচ্চিত্রটির সহ-প্রযোজনা এবং বিতরণও করেছে।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মাস্টার  (ইংরেজি)"}