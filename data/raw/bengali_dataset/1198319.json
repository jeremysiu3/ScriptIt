{"pageid": 1198319, "title": "বাংলাদেশ পূজা উদযাপন পরিষদ", "url": "https://bn.wikipedia.org/wiki?curid=1198319", "content": "বাংলাদেশ পূজা উদযাপন পরিষদ হলো একটি বাংলাদেশ ভিত্তিক অরাজনৈতিক, সমাজকল্যাণমূলক, সাংস্কৃতিক, ধর্মীয় হিন্দু সংগঠন। এটি বাংলাদেশে উদযাপিত হিন্দু উৎসব গুলো উদযাপনে সমন্বয় ও তত্ত্বাবধান করেন। সংগঠনটি ১৯৭৮ সালে মহানগর সার্বজনীন পূজা কমিটি নামে এবং পরে ১৯৮২ সালে সম্পূর্ণ বাংলাদেশে বাংলাদেশ পূজা উদযাপন পরিষদ নামে আত্মপ্রকাশ করে। এর প্রতিষ্ঠাতা চেয়ারম্যান মেজর জেনেরাল চিত্ত রঞ্জন দত্ত।\n\n\n== ইতিহাস ==\n\n\n=== প্রতিষ্ঠার কারণ ও প্রতিষ্ঠিতা ===\n১৯৭১ সালে মহান মুক্তিযুদ্ধের মাধ্যমে বাংলাদেশের অভ্যূদয় ঘটে এবং ১৯৭২ সালে গণতন্ত্র, সমাজতন্ত্র, জাতীয়তাবাদ ও ধর্মনিরপেক্ষতাকে মূলনীতি করিয়া স্বাধীন বাংলাদেশের সংবিধান রচিত হয়। পরবর্তীতে ১৯৭৫ সালে পঞ্চম সংশোধনীর মাধ্যমে সংবিধানের মূলনীতি থেকে ধর্মনিরপেক্ষতাকে বাতিল এবং একটি মাত্র ধর্মকে সংবিধানে বিশেষ মর্যাদায় প্রতিষ্ঠিত করা হয়। ফলশ্রুতিতে বাংলাদেশের ধর্মীয় সংখ্যালঘু সম্প্রদায় বিশেষ করে সনাতন হিন্দু সম্প্রদায় সম-মর্যাদা ও সম-অধিকার থেকে বঞ্চিত হয় এবং তাহাদের জাতীয় জীবনে এক অনিশ্চিত ভবিষ্যৎ ও নিরাপত্তাহীনতা সৃষ্টি হয়। ফলে, হিন্দু সম্প্রদায়ের জনগণের মধ্যে ব্যাপকভাবে দেশত্যাগের প্রবণতা দেখা দেয় এবং নিরাপত্তাহীনতা ও অবজ্ঞাজনিত কারণে সম্প্রদায়ের পূজা-পার্বণ, ধর্মীয় ও সামাজিক আচার অনুষ্ঠান আয়োজনে মারাত্মক নেতিবাচক প্রভাব পরিলক্ষিত হয়।\nএই প্রেক্ষাপটে ধর্মীয় ও সামাজিক কাঠামোর ভারসাম্য রক্ষার তাগিদ প্রাথমিকভাবে ঢাকা মহানগরকে সংগঠিত করিবার লক্ষ্যে ১৯৭৮ সালে ‘মহানগর সার্বজনীন পূজা কমিটি’ নামে একটি সংগঠন প্রতিষ্ঠা করা হয়। পরবর্তী পর্যায়ে সমগ্র বাংলাদেশের পূজা-পার্বণ, ধর্মীয় ও সামাজিক আচার-অনুষ্ঠান যথাযথ মর্যাদায় পালন এবং সকল সনাতন ধর্মাবলম্বী ও ধর্মীয় প্রতিষ্ঠান সমূহকে ঐক্যবদ্ধ করে জাতীয় জীবনের প্রতিটি ক্ষেত্রে সমমর্যাদা ও সম-অধিকার প্রতিষ্ঠার লক্ষ্যে ১৯৮২ সালে ‘বাংলাদেশ পূজা উদযাপন পরিষদ’ গঠন করা হয়। প্রতি দুই বছর পরপর এর সম্মেলন হয় ও নতুন কমিটি গঠিত হয়।\n\n\n=== কেন্দ্রীয় কমিটি ===\nপ্রতি দ্বিবার্ষিক সম্মেলনে কেন্দ্রীয় কমিটির সভাপতি ও সম্পাদক নির্বাচিত হয়। সর্বশেষ ২০২৪ সালের ১৬ মার্চ বাংলাদেশ পূজা উদযাপন পরিষদের সম্মেলন শেষে নতুন কমিটি ঘোষণা করা হয়েছে। এতে সাংবাদিক বাসুদেব ধর সভাপতি ও সাংবাদিক সন্তোষ শর্মা সাধারণ সম্পাদক নির্বাচিত হয়েছেন। তারা ২০২৪-২৫ সালে এ দায়িত্ব পালন করবে।\nকার্যকাল অনুযায়ী প্রাক্তন সভাপতি ও সাধারণ সম্পাদকের তালিকা।\n\n\n== লক্ষ্য ও উদ্দেশ্য ==\nএই সংগঠনটি সম্পূর্ণভাবে সনাতন ধর্মাবলম্বী জনগোষ্ঠির একটি ধর্মীয়, সমাজকল্যাণমূলক, অরাজনৈতিক ও সাংস্কৃতিক সংগঠন। হিন্দু ধর্মাবলন্বী সকল বর্ণের মানুষকে সংগঠিত করে পূজা-পার্বণ ও ধর্মীয় উৎসবাদি সুন্দর ও সুষ্ঠুভাবে উদযাপন, ধর্মীয় মূল্যবোধ প্রতিষ্ঠা, ধর্মীয় সংস্কৃতির বিকাশ সাধন, ধর্ম প্রচার, ধর্মীয় পুস্তকাদি প্রকাশ, ধর্মীয় শিক্ষাদান, ধর্মীয় আচার অনুষ্ঠান সুন্দরভাবে পালন, বর্ণ বৈষম্যের অবসান করে একই সমাজ গড়ে তোলা, যৌতুক প্রথার অবসান, অসবর্ণ বিবাহে উৎসাহ ও সাহায্য প্রদান, অস্বচ্ছল পরিবারের সদস্যকে বিবাহে সহযোগিতা, শিক্ষা ও চিকিৎসায় সহযোগিতা প্রদান, হিন্দু ধর্মাবলম্বীদের ঐতিহ্য ও স্বকীয়তা বজায় রাখতে সাহায্য করা, মানবাধিকার, সাংবিধানিক সম-অধিকার ও মুক্তিযু্দ্ধের চেতনা সমুন্নত রেখে দেশ ও জাতির সেবায় আত্মনিয়োগ এবং সমাজ সচেতনতামূলক কার্যক্রম পরিচালনা এই প্রতিষ্ঠানের মূল লক্ষ্য ও উদ্দেশ্য।\n\n\n== তথ্যসূত্র ==\n\n\n== বহিঃসংযোগ =="}