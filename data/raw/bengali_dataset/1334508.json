{"pageid": 1334508, "title": "উরুলি", "url": "https://bn.wikipedia.org/wiki?curid=1334508", "content": "উরুলি একটি ঐতিহ্যবাহী রান্নার পাত্র যা দক্ষিণ ভারতীয় রাজ্য তামিলনাড়ু, কেরালা এবং কয়েকটি প্রতিবেশী রাজ্যে ব্যাপকভাবে ব্যবহৃত হয়। এটি উরলি নামেও সম্বোধিত হয় এবং সাধারণত মাটি, তামা এবং ব্রোঞ্জ দিয়ে তৈরি হয়। উরুলি অগভীর, বৃত্তাকৃতি ও চওড়া মুখের হয়। এর নিম্ন অংশ বা নিচের অংশটি মোটা ও পুরু হয়। এর ভিতরের ও বাইরের অংশ পালিশ করে চকচকে করা হয়। উরুলিতে রান্না করা খাদ্য অত্যন্ত স্বাস্থ্যকর বলে বিবেচিত হয় এবং এটি পরিষ্কার ও রক্ষণাবেক্ষণ করা সহজ। এছাড়াও এটি দীর্ঘ সময়ের জন্য তাপ সহ্য করতে এবং বজায় রাখতে পারে। তাই হোটেল মালিকরা খাবার গরম রাখতেও উরুলির ব্যবহার করে।\nবাড়িতে রান্নার জন্য এবং আয়ুর্বেদে ওষুধ তৈরিতে উরুলি ব্যবহার করা হত। এখন উরুলিতে সাধারনত জল ভরে তাতে ফুল ভাসিয়ে সাজানো হয়। উরুলি দক্ষিন ভারতের প্রাচীন ঐতিহ্যের একটি গুরুত্বপূর্ণ চিহ্ন।\nদক্ষিন ভারতীয় রাজ্য, বিশেষত কেরালা ও তামিলনাড়ু রাজ্যের ঐতিহ্যবাহী গৃহস্থালীর রান্নাঘরে একটি বা দুটি উরুলি পাত্র দেখতে পাওয়া যায়। উরুলি বিভিন্ন আকারের হতে পারে। রোজকার রান্নায় ছোট আকারের উরুলির কার্যকারিতা ও ব্যবহার বেশি হয়। বড় আকৃতির উরুলিক বলা হয় ভরপুল বা বরপুল। বড় অনুষ্ঠানগুলিতে নিমন্ত্রিতদের রান্নার জন্য যখন প্রচুর পরিমাণে খাবারের প্রয়োজন হয় তখন অনেকের রান্না একসাথে করার জন্য এই বড় উরুলি বা ভরপুল -এর ব্যবহার করা হয়। উরুলি খাবার পরিবেশনেও ব্যবহার হয়। আজকাল অনেক বিলাসবহুল হোটেল তাদের অতিথিদের খাবার পরিবেশনের জন্য উরুলির ব্যবহার করে ঐতিহ্যবাহী তামিল পরিবারগুলিতে এবং মালয়ালম নববর্ষ বিশুর দিন প্রথাগতভাবে এই উরুলিতে ফুলের সজ্জা প্রস্তুত করা হয়। আজকাল বিলাসবহুল হোটেল, কর্পোরেট অফিস, বাড়ির বসার ঘরের অভ্যন্তরীণ সজ্জার জন্য ব্রোঞ্জ নির্মিত উরুলি ব্যবহৃত হয়।\n\n\n== তথ্যসূত্র =="}