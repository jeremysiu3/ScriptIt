{"pageid": 1067913, "title": "আজারবাইজানে ধর্মহীনতা", "url": "https://bn.wikipedia.org/wiki?curid=1067913", "content": "আজারবাইজানের ধর্মহীনতা ভিন্ন ভিন্ন জনশুমারি এবং জরিপ অনুযায়ী ব্যাখ্যার জন্য উন্মুক্ত। যদিও ইসলাম আজারবাইজানের প্রধান ধর্মীয় বিশ্বাস, তবে আজারবাইজানে ধর্মীয় সম্পৃক্ততা নামমাত্র এবং প্রকৃত অর্থে বাস্তব জীবনে ধর্মচর্চা করেন এমন অনুসারীদের শতকরা হার তুলনামূলক অনেক কম। আজারবাইজানে নাস্তিক বা অজ্ঞেয়বাদীদের সংখ্যা নির্ধারণ করা কঠিন কারণ তাদেরকে আনুষ্ঠানিকভাবে দেশের জনশুমারিতে গণনা করা হয় না। আজারবাইজান মুসলিম বিশ্বের সবচেয়ে ধর্মনিরপেক্ষ রাষ্ট্র।\n\n\n== গবেষণা ও পরিসংখ্যান ==\nককেশাস রিসার্চ রিসোর্স সেন্টার দ্বারা পরিচালিত একটি গবেষণা অনুসারে, ২০১০ সালে প্রায় ২,০০০ লোকের সাক্ষাৎকার নেওয়া হয়েছিল, যার মধ্যে ২৮% উত্তর দিয়েছিল যে ধর্ম তাদের জীবনের \"একটি অত্যন্ত গুরুত্বপূর্ণ\" অংশ। দুই বছর পর, জরিপটি আবার পরিচালিত হয়, কিন্তু মাত্র ১৮০০ জনের সাক্ষাৎকার নেওয়া হয়, যার মধ্যে ৩৩% উত্তর দেয় যে ধর্ম তাদের জীবনের একটি অত্যন্ত গুরুত্বপূর্ণ অংশ। উপরন্তু, আরও ৪৪% দাবি করেছেন যে ধর্ম তাদের দৈনন্দিন জীবনের একটি \"মোটামুটি গুরুত্বপূর্ণ\" অংশ। বাকি ২৩% দাবি করেছেন যে ধর্ম তাদের দৈনন্দিন জীবনের একটি কিছুটা গুরুত্বপূর্ণ বা সম্পূর্ণ তুচ্ছ অংশ। যদিও ৭৭% উত্তরদাতা উল্লেখ করেছেন যে ধর্ম তাদের জীবনের একটি গুরুত্বপূর্ণ বা অত্যন্ত গুরুত্বপূর্ণ অংশ। তাদের মধ্যে মাত্র ২% ব্যক্তি প্রতিদিন ধর্মীয় প্রার্থনায় অংশ নেয়, ৩% ব্যক্তি সপ্তাহে এক বা একাধিক বার, ২০% ব্যক্তি মাঝে মাঝে এবং প্রায় অর্ধেক অর্থাৎ ±৫০% ব্যক্তি কখনই ধর্মীয় প্রার্থনায় অংশগ্রহণ করে না।\n\nসাম্প্রতিক গ্যালপ জরিপ অনুসারে, আজারবাইজান মুসলিম বিশ্বের অন্যতম নিধার্মিক রাষ্ট্র, যেখানে প্রায় ৫৩% উত্তরদাতা তাদের জীবনে ধর্মের গুরুত্ব কে কম বা কোনোকিছুই না বলে মনে করেন। একই জরিপ ইঙ্গিত দেয় যে মাত্র ২০% উত্তরদাতা ধর্মীয় কার্যক্রমে অংশ নিয়েছেন। গ্যালপ ইন্টারন্যাশনাল ইঙ্গিত দিয়েছে যে আজারবাইজানের মাত্র ৩৪% ধর্মীয় রীতিনীতি মেনে চলেন এবং তারা ২০০৫, ২০০৮ ও ২০১৫ সালে সংকলিত তথ্য থেকে আজারবাইজানকে ১৩তম সর্বনিম্ন ধর্মীয় দেশ হিসাবে স্থান দিয়েছে।\n২০১২ সালে, ওয়ার্ল্ড ভ্যালু জরিপের অংশ হিসাবে, মানুষের জীবনে ধর্মের গুরুত্ব সম্পর্কে বিভিন্ন রাষ্ট্রের তুলনামূলক বিশ্লেষণ করা হয়েছিল। এই জরিপ টি শূন্য থেকে এক স্কেলের মধ্যে পরিচালিত হয়েছিল, যেখানে ০ চিহ্নের অর্থ ছিল ধর্ম \"মোটেই গুরুত্বপূর্ণ নয়\", এবং ১ চিহ্নের অর্থ \"অত্যন্ত গুরুত্বপূর্ণ\"। এই জরিপের ফলাফল অনুযায়ী, আজারবাইজানের সূচক ছিল ০.৫২ এবং অংশগ্রহণকারী ৮০টি দেশের মধ্যে ৩৩তম স্থান দখল করেছিল।\n\"ককেশাস অ্যান্ড গ্লোবালাইজেশন\" নামের জার্নাল অনুসারে, জরিপে অংশগ্রহণকারী ধার্মিক মানুষের সংখ্যা ছিল ৬২.৭% এবং অত্যন্ত ধার্মিক ৬.৪%। ১০.৬% উত্তরদাতাদের কাছে উত্তর দেওয়া কঠিন বলে মনে হয়েছে। জনমত জরিপে দৈনন্দিন জীবনে ধর্মের গুরুত্ব সম্পর্কেও জিজ্ঞাসা করা হয়েছিল, যাতে উত্তরদাতারা নিম্নরূপ উত্তর দিয়েছেন: ১১% লোকের জন্য ধর্ম তাদের জীবনে অত্যন্ত গুরুত্বপূর্ণ ভূমিকা পালন করে, ২৫.৭% এর জন্য গুরুত্বপূর্ণ ভূমিকা, ৪১% এর জন্য মধ্যপন্থী, অন্যদের জন্য এটি খুবই তুচ্ছ গুরুত্বপূর্ণ অথবা একেবারেই গুরুত্বপূর্ণ নয়।\n২০০৫ সালে আরেকটি জরিপ চালানো হয়, যাতে উঠে আসে যে আজারবাইজানের ১২টি অঞ্চলের জনসংখ্যার ৮৭% নিজেদের ধার্মিক বলে মনে করে, অন্যদিকে প্রায় ১০% বিশ্বাস করে যে তারা নাস্তিকদের তুলনায় ধার্মিক এবং মাত্র ১% বলছে যে তারা নাস্তিক।\nপিউ রিসার্চ সেন্টারের মতে, গবেষণার ফলাফল অনুযায়ী আজারবাইজানের মোট জনসংখ্যার ৯৯.৪% মুসলিম। একই গবেষণা কেন্দ্র ২০১০ সালে রিপোর্ট করে যে জনসংখ্যার ৯৬.৯% মুসলিম এবং ১% এরও কম মানুষ নিজেদের কোন ধর্মের সাথে যুক্ত বলে মনে করে না।\nক্র্যাবট্রি, পেলহাম (২০০৯) অনুসারে, আজারবাইজান বিশ্বের ১১টি সর্বনিম্ন ধর্মীয় দেশের তালিকায় রয়েছে যেখানে মাত্র ২১% মানুষ বলছে যে ধর্ম তাদের জীবনের একটি গুরুত্বপূর্ণ অংশ।\n\n\n== আরও দেখুন ==\nআজারবাইজানে ধর্মবিশ্বাস\nআজারবাইজানে ধর্মীয় স্বাধীনতা\nআজারবাইজানে খ্রিস্টধর্ম\nআজারবাইজানে ইসলাম\nআজারবাইজানের জনমিতি\nরফিক তাগি, আজেরি মানবতাবাদী লেখক যাকে ইসলাম সম্পর্কে তার মতামত প্রকাশের জন্য হত্যা করা হয়েছিল।\n\n\n== তথ্যসূত্র =="}