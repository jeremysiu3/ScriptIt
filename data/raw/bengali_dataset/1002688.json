{"pageid": 1002688, "title": "দীর্ঘ অভিযাত্রা (রকেট পরিবার)", "url": "https://bn.wikipedia.org/wiki?curid=1002688", "content": "দীর্ঘ অভিযাত্রা রকেট পরিবার বা ছাংচেং রকেট পরিবার চীনের জাতীয় মহাকাশ প্রশাসন কর্তৃক পরিচালিত খরচযোগ্য উৎক্ষেপণ ব্যবস্থায় ব্যবহৃত কিছু রকেটের একটি পরিবার। চীনের উৎক্ষপক যান প্রযুক্তি গবেষণা প্রতিষ্ঠান (China Academy of Launch Vehicle Technology, সংক্ষেপে CAST) এই রকেটগুলির নকশাকরণ ও নির্মাণের কাজে নিয়োজিত। রপ্তানির সময় ইংরেজিতে এই রকেটগুলিকে সংক্ষেপে LM- দিয়ে নির্দেশ করা হয়। তবে চীনের অভ্যন্তরে এগুলিকে CZ- আদ্যক্ষর দিয়ে নির্দেশ করা হয়, কেননা এগুলির চীনা নাম হল \"ছাং চেং\" (ফিনিন \"Chang Zheng\", 长征), যার অর্থ \"দীর্ঘ অভিযাত্রা\"। এই রকেটগুলিকে গণচীনের ইতিহাসের দীর্ঘ অভিযাত্রা ঘটনাটির নামে নামকরণ করা হয়েছে।\n\n\n== ইতিহাস ==\n\nচীন ১৯৭০ সালের ২৪শে এপ্রিল তারিখে দীর্ঘ অভিযাত্রা ১ রকেট ব্যবহার করে তার প্রথম কৃত্রিম উপগ্রহটিকে (তুং ফাং হুং ই, \"প্রাচ্য এখন লাল ১\") নিম্ন ভূ-কক্ষপথে উৎক্ষেপ করে। এর ফলে দেশটি স্বনির্ভর উৎক্ষেপণ ক্ষমতাবিশিষ্ট ৫ম রাষ্ট্রে পরিণত হয়। প্রাথমিক উৎক্ষেপণগুলির সাফল্য ছিল অনিয়মিত; এগুলিকে চীনা উপগ্রহ উৎক্ষেপণের কাজে ব্যবহার করা হয়। দীর্ঘ অভিযাত্রা ১ রকেটগুলিকে শীঘ্রই দীর্ঘ অভিযাত্রা ২ পরিবারের রকেটগুলি দ্বারা প্রতিস্থাপন করা হয়।"}