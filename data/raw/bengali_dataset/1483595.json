{"pageid": 1483595, "title": "ওয়েন ডেভিস", "url": "https://bn.wikipedia.org/wiki?curid=1483595", "content": "ওয়েন গোল্ড ডেভিস (ইংরেজি: Owen Gould Davis; ২৯ জানুয়ারি ১৮৭৪ - ১৩ অক্টোবর ১৯৫৬) একজন মার্কিন নাট্যকার ছিলেন। তিনি দুই শতাধিক নাটক লিখেছেন যার অধিকাংশই মঞ্চস্থ হয়েছে। ১৯১৯ সালে তিনি ড্রামাটিস্টস গিল্ড অব আমেরিকার প্রথম নির্বাচিত সভাপতি হন। তিনি ১৯২৩ সালে আইসবাউন্ড নাটকের জন্য পুলিৎজার পুরস্কার অর্জন করেন। এছাড়া তিনি চলচ্চিত্র ও বেতারের জন্যও চিত্রনাট্য লিখেছেন।\nপ্রথম বিশ্বযুদ্ধের পূর্বে তিনি নিউ ইয়র্কের উচ্চবিত্ত জিনকস ও নিম্নবিত্তের জীবন নিয়ে ইক সুইফট ছদ্মনামে পুলিশ গ্যাজেট-এ লিখতেন। এছাড়া তিনি মার্টিন হার্লি, আর্থার জে. ল্যাম্ব, ওয়াল্টার লরেন্স, জন অলিভার ও রবার্ট ওয়েন ছদ্মনামে লিখতেন।\n\n\n== প্রারম্ভিক জীবন ==\nডেভিস ১৮৭৪ সালের ২৯শে জানুয়ারি মেইন অঙ্গরাজ্যের পোর্টল্যান্ড শহরে জন্মগ্রহণ করেন। তার পিতা ওয়েন ওয়ারেন ডেভিস একজন লৌহ প্রস্তুতকারক ছিলেন এবং তার মাতা অ্যাবিগেইল অগাস্টা গোল্ড। তার পরিবার পোর্টল্যান্ড থেকে ব্যাঙ্গরে চলে যান এবং ১৫ বছর বয়স পর্যন্ত ডেভিস সেখানে ছিলেন। কৈশোরে ডেভিস তার আট ভাইবোনের জন্য নাটক লিখতেন এবং তারা শহরে সেই নাটকে অভিনয় করতেন। তার ভাই উইলিয়াম হ্যাম্যাট ডেভিস পরবর্তীকালে রাষ্ট্রপতি ফ্রাঙ্কলিন ডি. রুজভেল্টের প্রশাসনের জাতীয় যুদ্ধ শ্রম বোর্ডের চেয়ারম্যান হিসেবে দায়িত্ব পালন করেন।\nডেভিস ১৮৮৮-১৮৮৯ সালে টেনেসি বিশ্ববিদ্যালয়ে অধ্যয়ন করেন এবং পরে ১৮৯০ সালে হার্ভার্ড বিশ্ববিদ্যালয়ে স্থানান্তরিত হন ও সেখান থেকে তিন বছর পর ১৯৯৩ সালে স্নাতক ডিগ্রি সম্পন্ন করেন। হার্ভার্ডে থাকাকালীন তিনি নাট্য সংগঠন সোসাইটি অব আর্টসের সাথে সক্রিয় ছিলেন। কিছু সময়ের জন্য তিনি নিউ ইয়র্কের একটি প্রিপারেটরি স্কুলের ফুটবল দলের কোচ ছিলেন।\n\n\n== কর্মজীবন ==\nডেভিস ১৮৯৪ সালে লেখক হিসেবে কর্মজীবন শুরু করেন। সে সময়ে অতিনাটকীয় দ্য গ্রেট ট্রেন রবারি দেখার পর তিনি এটি নিয়ে অধ্যয়ন করেন এবং একটি ছাঁচ আবিষ্কার করেন, যা পরবর্তীকালে তার নাটক রচনায় কাজে লাগে। ১৮৯৭ সালে থ্রো দ্য ব্রেকার্স নাটক দিয়ে তিনি নাট্যকার হিসেবে কর্মজীবন শুরু করেন। এটি কানেটিকাটের ব্রিজপোর্টে প্রথম মঞ্চস্থ হয়। এটি মার্কিন যুক্তরাষ্ট্র, ইংল্যান্ড ও অস্ট্রেলিয়ায় তিন বছর ধরে চলে। তার প্রথম ব্রডওয়ে নাটক রিপিং দ্য ওয়ার্লউইন্ড ১৯০০ সালের ১৭ই সেপ্টেম্বরে প্রথম মঞ্চস্থ হয়।\nতার ব্যস্ততম দিনে তিনি ২৪ ঘন্টায় একটি নাটক লিখে সেটি মঞ্চে উপস্থাপন করতে পারতেন। তার রচিত উল্লেখযোগ্য নাটক হল ফর দ্য হোয়াইট রোজ (১৯৯৮), লস্ট ইন দ্য ডেজার্ট (১৯০১), 'আ গ্যাম্বলার্স ডটার (১৯০২), হার ওয়ান ফলস স্টেপ (১৯০৩), ট্র্যাকড অ্যারাউন্ড দ্য ওয়ার্ল্ড (১৯০৪), চায়নাটাউন চার্লি (১৯০৬), দ্য গ্রেট এক্সপ্রেস রবারি (১৯০৭), ব্রডওয়ে আফটার ডার্ক (১৯০৭), সিনার্স (১৯১৫), মাইল-এ-মিনিট কেন্ডল (১৯১৬), ফরেভার আফটার (১৯১৮), দ্য ব্রংক্স এক্সপ্রেস (১৯২২), দ্য ওয়ার্ল্ড উই লিভ ইন (১৯২২)।\n১৯২৩ সালে তার রচিত আইসবাউন্ড নাটকটি পুলিৎজার পুরস্কার অর্জন করে। এরপর তিনি দ্য নার্ভাস রেক (১৯২৩), দ্য ডনোভান অ্যাফেয়ার (১৯২৬), ও স্প্রিং ইজ হিয়ার (১৯২৯) নাটক লিখেন।\n\n\n== ব্যক্তিগত জীবন ==\nডেভিস ১৯০১ সালে অভিনেত্রী এলিজাবেথ ড্রুরি ব্রেয়ারকে বিয়ে করেন। নিউ ইয়র্কের রোচেস্টারে একটি স্টক কোম্পানিতে কাজ করার সময় তাদের সাক্ষাৎ হয়েছিল। তাদের দুই পুত্র - ওয়েন ডেভিস জুনিয়র একজন অভিনেতা এবং ডোনাল্ড ডেভিস একজন নাট্যকার। ওয়েন ১৯৪৯ সালে লং আইল্যান্ড সাউন্ডে ডুবে মারা যান।\n\n\n== মৃত্যু ==\nডেভিস ১৯৫৬ সালের ১৩ই অক্টোবর ৮২ বছর বয়সে নিউ ইয়র্ক সিটিতে মৃত্যুবরণ করেন। তিনি দীর্ঘদিন রোগে ভোগছিলেন এবং মৃত্যুর কিছুদিন পূর্বে তিন বছর নিউ ইয়র্কের একটি হাসপাতালে থাকার পর সেখান থেকে ছাড়পত্র পেয়েছিলেন। মৃত্যুকালে তার স্ত্রী, পুত্র ডোনাল্ড, ভাই উইলিয়াম হ্যাম্যাট ও বোন পার্লি ডেভিস বেঁচে ছিলেন।\n\n\n== তথ্যসূত্র ==\n\n\n== বহিঃসংযোগ ==\n\n Works by or about Owen Gould Davis at Wikisource\nগুটেনবের্গ প্রকল্পে Owen Davis-এর সাহিত্যকর্ম ও রচনাবলী (ইংরেজি)\nফেডেড পেজে (কানাডা) Owen Davis-এর সাহিত্যকর্ম ও রচনাবলী (ইংরেজি)\nলিব্রিভক্সের পাবলিক ডোমেইন অডিওবুকসে  ওয়েন ডেভিস\nইন্টারনেট আর্কাইভে ওয়েন ডেভিস কর্তৃক কাজ বা সম্পর্কে তথ্য\nইন্টারনেট ব্রডওয়ে ডেটাবেজে ওয়েন ডেভিস  (ইংরেজি)\nইন্টারনেট মুভি ডেটাবেজে ওয়েন ডেভিস (ইংরেজি)"}