{"pageid": 1148093, "title": "তাকসিম আহমেদ খান", "url": "https://bn.wikipedia.org/wiki?curid=1148093", "content": "তাকসিম আহমেদ খান একজন বাংলাদেশী প্রকৌশলী এবং ঢাকা ওয়াসার ব্যবস্থাপনা পরিচালক।\n\n\n== শিক্ষাজীবন ==\nতাকসিম সেন্ট গ্রেগরিজ স্কুল থেকে মাধ্যমিক ও নটর ডেম কলেজ থেকে উচ্চমাধ্যমিক শিক্ষা সম্পন্ন করেন। কলেজ জীবন শেষে ১৯৭৫ সালে তিনি উচ্চশিক্ষার জন্য রাশিয়ায় যান এবং ১৯৮১ সালে মস্কোর একটি বিশ্ববিদ্যালয় থেকে যন্ত্রপ্রকৌশলে স্নাতকোত্তর ডিগ্রি অর্জন করেন।\n\n\n== কর্মজীবন ==\nশিক্ষাজীবন শেষে ১৯৮১ সালে দেশে ফিরে তাকসিম ফিলিপস বাংলাদেশ লিমিটেডের প্রোডাকশন ইঞ্জিনিয়ার হিসেবে কর্মজীবন শুরু করেন। এরপর ১৯৮৮ থেকে তিনি ঢাকার আন্তর্জাতিক উদরাময় গবেষণা কেন্দ্রে প্রধান প্রকৌশলী হিসেবে যোগদান করেন এবং ১৯৯৮ সাল পর্যন্ত এ দায়িত্ব পালন করেন।\n২০০৯ সালের ১৪ অক্টোবর তিনি ঢাকা পানি সরবরাহ ও পয়ঃনিষ্কাশন কর্তৃপক্ষ (ওয়াসা)-এর ব্যবস্থাপনা পরিচালক পদে নিযুক্ত হন। এরপর আরও পাঁচবার তার মেয়াদ বর্ধিত করা হয়।\n\n\n== বিতর্ক ==\n২০১৯ সালের ২০ এপ্রিল টিআইবির এক প্রতিবেদনের প্রতিক্রিয়া জানাতে গিয়ে তাকসিম ওয়াসার সরবরাহকৃত পানিকে শতভাগ সুপেয় বলে দাবি করেন। জনসাধারণের পাশাপাশি সরকারি প্রতিষ্ঠান সম্পর্কিত সংসদীয় স্থায়ী কমিটিও তার এ মন্তব্যের সমালোচনা করে। ২০১৯ সালে তিনি বুড়িগঙ্গা নদীতে কোনো পয়ঃনিষ্কাশন লাইন নেই বলে মন্তব্য করলে বাংলাদেশ উচ্চ আদালত তার মন্তব্যের সমালোচনা করে।\n২০১১ সালে দূষণ কমাতে বুড়িগঙ্গায় প্রবাহিত সব পয়ঃনিষ্কাশন লাইন বন্ধ করতে ওয়াসাকে নির্দেশ দিয়েছিল আদালত। এ নির্দেশনা অমান্য করায় এবং আদালতে মিথ্যা বলায় ২০২০ সালের ২৩ জানুয়ারি তার বিরুদ্ধে আদালত অবমাননার রুল জারি করে উচ্চ আদালত।\n\n\n== তথ্যসূত্র =="}