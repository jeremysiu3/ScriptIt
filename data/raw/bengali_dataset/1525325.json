{"pageid": 1525325, "title": "উগান্ডায় ইসলাম", "url": "https://bn.wikipedia.org/wiki?curid=1525325", "content": "উগান্ডা একটি খ্রিস্টান সংখ্যাগরিষ্ঠ দেশ এবং সেখানে ইসলাম দ্বিতীয় সর্বাধিক প্রচলিত ধর্ম। ২০১৪ সালের জাতীয় আদমশুমারি অনুসারে, উগান্ডার জনসংখ্যার ১৪ শতাংশ ইসলাম ধর্ম পালন করে।  তবে ২০১৪ সালে পিউ রিসার্চ সেন্টারের হিসাব অনুযায়ী উগান্ডার ১১.৫% মুসলিম ছিল, যেখানে তানজানিয়ার ৩৫.২%, কেনিয়ার ৯.৭%, দক্ষিণ সুদানের ৬.২%, বুরুন্ডির ২.৮ শতাংশ ও রুয়ান্ডার ১.৮% মুসলিম ছিল।  উগান্ডার অধিকাংশ মুসলিম সুন্নি ইসলামের অনুসারী। তবে একটি ছোট সংখ্যায় শিয়া ও আহমদী সংখ্যালঘুরাও এখানে বসবাস করে। \n২০০৯ সালে প্রকাশিত একটি প্রতিবেদন অনুসারে, উগান্ডার পূর্বে অবস্থিত ইগাঙ্গা জেলায় মুসলমানদের সংখ্যা সবচেয়ে বেশি, যা জেলার মোট জনসংখ্যার প্রায় ৭৬% ছিল। \n\n\n== ইতিহাস ==\nউগান্ডায় ইসলামের উপস্থিতি প্রথম হয় ১৮৪৪ সালে, যখন একজন আরব ব্যবসায়ী মধ্য উগান্ডার বুগান্ডা রাজ্যের শাসক দ্বিতীয় সুনার কাছে ইসলাম প্রচার করেন। উগান্ডা জুড়ে ইসলাম ছড়িয়ে পড়ে সেখানে নিযুক্ত মুসলিম প্রশাসকদের মাধ্যমে, যারা মূলত উত্তর উগান্ডায় কাজ করতেন এবং তখন অঞ্চলটি মিশরের খেদিভের নিয়ন্ত্রণে ছিল। কিন্তু পরে দক্ষিণে মিশরীয় নিয়ন্ত্রণ ভেঙে পড়লে ঔপনিবেশিক ব্রিটিশ সরকার তার নিয়ন্ত্রণ নেয় এবং তখন থেকে ফ্রেডেরিক লুগার্ড প্রশাসক নিয়োগ শুরু করেন। \nতবে ব্রিটিশদের নির্যাতন সত্ত্বেও ঔপনিবেশিক আমলে ইসলামের বিকাশ ঘটতে থাকে এবং ১৯৫০-এর দশকে একজন ঔপনিবেশিক কর্মকর্তা উগান্ডায় ইসলামকে দ্রুততম বর্ধনশীল ধর্ম বলে অভিহিত করেছিলেন। উগান্ডার প্রায় প্রতিটি প্রতিষ্ঠিত শহরে মসজিদ নির্মিত হয়েছে এবং এশীয় মুসলিমদের সহায়তায় যুবরাজ বদরু কাকুঙ্গুলু কর্তৃক প্রতিষ্ঠিত উগান্ডা মুসলিম শিক্ষা সমিতি দেশ জুড়ে মাদ্রাসাগুলিতে পশ্চিমা শিক্ষামূলক পাঠ্যক্রম প্রবর্তনের মাধ্যমে শত শত ইসলামি প্রাথমিক বিদ্যালয় তৈরি করেছিলেন। \nধর্ম হিসেবে মুসলিম ইদি আমিন সামরিক অভ্যুত্থানের মাধ্যমে ক্ষমতায় আসার পর তিনি তার প্রতি অনুগত মুসলিম জনগোষ্ঠী এবং সুদানের সীমান্তবর্তী অন্যান্য মুসলিমদের পাশাপাশি সুদান থেকে আগত অভিবাসী মুসলিনদের সেনাবাহিনীতে নিয়োগ দিতে শুরু করেন।১৯৭২ সালে এক লক্ষ ভারতীয় নাগরিককে উগান্ডা থেকে বিতাড়িত করার ফলে এর মুসলিম জনসংখ্যা উল্লেখযোগ্যভাবে হ্রাস পায়। ইদি আমিনের শাসনের সময় মুসলিমরা লিবিয়া ও সৌদি আরব থেকে আর্থিক সহায়তা লাভ করেছিল। ১৯৭৯ সালে ইদি আমিন ক্ষমতাচ্যুত হওয়ার পর আমিনের সমর্থক মুসলমিরা নিপীড়নের শিকার হন। ১৯৭৯ সালে রাষ্ট্রপতি হিসেবে নিযুক্ত ইউসুফ লুলে নিজেও একজন মুসলিম ছিলেন। উগান্ডার এলগন পর্বতের কাছাকাছি অবস্থিত মবালে শহরে একটি ইসলামি বিশ্ববিদ্যালয় রয়েছে। রোজার ঈদ ও কোরবানির ঈদ দেশটির জাতীয় উৎসবের তালিকায় অন্তর্ভুক্ত হয়েছে। \n\n\n== ২০০২ সালের আদমশুমারি ==\n\n২০০২ সালের জাতীয় আদমশুমারিতে দেখা গেছে যে, দেশের জনসংখ্যার মোট ১২.১% মুসলমান। \n\n\n=== ভৌগোলিক বন্টন ===\nইয়ুম্বে জেলাই একমাত্র জেলা, যেখানে মুসলিম সংখ্যাগরিষ্ঠ (৭৬%)। মায়ুগে (৩৬%) ও ইগঙ্গা (৩৪%) জেলায় মুসলমানরা উল্লেখযোগ্য সংখ্যালঘু।\n\n\n== তথ্যসূত্র =="}