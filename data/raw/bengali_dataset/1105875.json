{"pageid": 1105875, "title": "স্যাটার্নের মন্দির", "url": "https://bn.wikipedia.org/wiki?curid=1105875", "content": "স্যাটার্নের মন্দির (লাতিন: Templum Saturni বা Aedes Saturni; ইতালীয়: Tempio di Saturno) ছিল একটি প্রাচীন রোমান মন্দির। রোমান দেবতা স্যাটার্নের প্রতি উৎসর্গিত এই মন্দিরটির ধ্বংসাবশেষ বর্তমানে ইতালির রোম শহরে ক্যাপিটোলাইন পাহাড়ের পাদদেশে রোমান ফোরামের পশ্চিম সীমায় অবস্থিত। প্রচলিত বিশ্বাস অনুযায়ী, খ্রিস্টপূর্ব ৪৯৭ অব্দে মন্দিরটি প্রতিষ্ঠিত হয়। তবে প্রাচীন লেখকদের রচনায় মন্দিরস্থলের ইতিহাস সম্পর্কে তীব্র মতানৈক্য দেখা যায়।\n\n\n== ইতিহাস ==\nমনে করা হয়, স্যাটার্নের এই মন্দিরটির নির্মাণকার্য শুরু হয়েছিল টারকুইনিয়াস সুপারবাসের শাসনাধীন রোমান রাজ্যের শেষ যুগে। রিপাবলিকের প্রথম যুগে কনসাল টাইটাস লারসিয়াস এটির উদ্বোধন করেন। এই কারণে জুপিটার অপটিমাস ম্যাক্সিমাসের পরেই এটি হল প্রাচীনতম রিপাবলিকান মন্দির। মনে করা হয়, মন্দিরের সামনে অবস্থিত শনির পূজাবেদিটি তারও অনেক আগে নির্মিত হয়েছিল এবং স্যাটার্ন কর্তৃক ক্যাপিটোলাইন পাহাড়ে নগর স্থাপনের পুরাকথার সঙ্গে সেটি সম্পর্কিত ছিল। খ্রিস্টপূর্ব ৪২ অব্দে মুনাটিয়াস প্লানকাস কর্তৃক মন্দিরটি আগাগোড়া পুনর্নির্মিত হয়েছিল।\nবর্তমান ধ্বংসাবশেষটি স্যাটার্নের মন্দিরের তৃতীয় পর্যায়ের পরিচায়ক। ৩৬০ খ্রিস্টাব্দে এক অগ্নিকাণ্ডের পর এই তৃতীয় পর্যায়টি নির্মিত হয়েছিল। দেওয়ালের মাথা ও কার্নিসের মধ্যবর্তী কারুকার্যময় অংশে প্রাপ্ত অভিলেখটিতে অগ্নিকাণ্ডের পর এই পুনর্নির্মাণের কথা উল্লিখিত হয়েছে। চতুর্থ শতাব্দীর শেষভাগের এই পুনর্নির্মাণে সমসাময়িক কালের পৌত্তলকতাবাদের পুনর্জাগরণ আন্দোলনের প্রতিফলন লক্ষিত হয়। সম্ভবত পরবর্তীকালীন রোমান সাম্রাজ্যে পৌত্তলিকতাবাদী নিপীড়নের যুগে এই মন্দিরটি বন্ধ করে দেওয়া হয়েছিল।\nরোমান পুরাণে স্যাটার্নকে সুবর্ণ যুগের শাসক মনে করা হয় এবং পরবর্তীকালেই তাঁকে সম্পদের সঙ্গে যুক্ত করা হত। তাঁর মন্দিরে একটি কোষাগার (এরারিয়াম) ছিল, যেখানে রোমান রিপাবলিকের সোনা ও রুপোর সঞ্চয় মজুত করা থাকত। পরবর্তীকালে এই কোষাগারটি অন্য ভবনে সরিয়ে নিয়ে যাওয়া হয় এবং অভিলেখাগারটি স্থানান্তরিত করা হয় নিকটবর্তী ট্যাবুলারিয়াম-এ। মন্দিরের বেদিকাটি নির্মিত হয়েছিল চুন-বালির মিশ্রণ দ্বারা এবং ট্র্যাভারটাইন দ্বারা আচ্ছাদিত এই বেদিকাটি ব্যবহৃত হত বিজ্ঞাপন ঝোলানোর জন্য।\n\n\n== স্থাপত্য ==\nস্যাটার্নের মন্দিরটির সম্মুখবর্তী দেহলির অল্পই অবশিষ্ট রয়েছে। আংশিকভাবে সংরক্ষিত পেডিমেন্টে নিম্নোক্ত অভিলেখটি দেখা যায়:\n\nSenatus Populusque Romanusincendio consumptum restituit\nএটির অর্থ, “সেনেট ও রোমের জনগণ অগ্নিকাণ্ডের ফলে ধ্বংসপ্রাপ্ত [মন্দিরটি] পুনর্নির্মাণ করেছিলেন।” পেডিমেন্ট ও আটটি অধুনা বিদ্যমান স্তম্ভ রোমের প্রাচীন স্থাপত্য ঐতিহ্যের এক উৎকৃষ্ট উদারণ। পরবর্তীকালীন প্রাচীণ শৈলীতে খোদিত স্তম্ভশীর্ষগুলি বাদে আর যা যা উপাদান বর্তমানে টিকে রয়েছে তা গৃহীত হয়েছিল অন্যান্য ভবন থেকে। স্যাটার্নের মন্দির নির্মাণে যে স্পোলিয়া ব্যবহৃত হয় তার উদাহরণের মধ্যে মিশরীয় গ্র্যানাইট স্তম্ভের দণ্ড ও একটি পরবর্তীকালীন রিপাবলিকান আকানথাস ফ্রিজ।\nস্যাটার্নের অন্যান্য কাল্ট মূর্তিগুলি দৃষ্টে মনে করা হয় যে এই মন্দিরের অভ্যন্তরভাগে স্থাপিত দেবমূর্তিটি ছিল অবগুণ্ঠিত ও হাতে একটি কাস্তে যুক্ত। কাষ্ঠনির্মিত মূর্তিটি পূর্ণ করা থাকত তেলে। মূর্তির পা ঢাকা থাকত পশমের ফিতে দিয়ে, যা একমাত্র ১৭ ডিসেম্বর তারিখে স্যাটার্নেলিয়া উৎসব উপলক্ষ্যে সরানো হত। এই উৎসবের ভোজসভা উপলক্ষ্যে ক্রীতদাসদের সাময়িকভাবে মুক্তি দেওয়া হত এবং পরিবারের সদস্যেরা নিজেদের মধ্যে উপহার আদানপ্রদান করত।\n\n\n== আরও দেখুন ==\nপ্রাচীন রোমান মন্দিরগুলির তালিকা\n\n\n== তথ্যসূত্র ==\n\n\n== আরও পড়ুন ==\nGjerstad, Einar. 1962. “The Temple of Saturn in Rome. Its Date of Dedication and the Early History of the Sanctuary.” In Hommages à A. Grenier, Edited by Renard, M. Collection Latomus; LVIII, 757-762. Berchem-Bruxelles: 61 Av. Laure.\nPensabene Perez, Patrizio. 1984. Tempio di Saturno. Archittetura e decorazione. Roma: De Luca.\n\n\n== বহিঃসংযোগ ==\n\nHigh-resolution 360° Panoramas and Images of Temple of Saturn | Art Atlas\nTemple of Saturn at digitales Forum Romanum by Humboldt University of Berlin  ওয়েব্যাক মেশিনে আর্কাইভকৃত ১০ ডিসেম্বর ২০২১ তারিখে\nটেমপ্লেট:Roman Forum\nটেমপ্লেট:Rome landmarks"}