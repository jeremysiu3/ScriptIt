{"pageid": 1000418, "title": "অ্যালান মেনকেন", "url": "https://bn.wikipedia.org/wiki?curid=1000418", "content": "অ্যালান আরউইন মেনকেন (জন্ম ২২ জুলাই ১৯৪৯) একজন মার্কিন সুরকার, গীতিকার, ঐকতান বাদকদল পরিচালক, সঙ্গীত পরিচালক, ও রেকর্ড প্রযোজক। মেনকেন ওয়াল্ট ডিজনি অ্যানিমেশন স্টুডিওজের প্রযোজিত চলচ্চিত্রের সুর ও গানের জন্য সর্বাধিক পরিচিত। তিনি দ্য লিটল মারমেইড (১৯৮৯), বিউটি অ্যান্ড দ্য বিস্ট (১৯৯১), আলাদিন (১৯৯২), ও পোকাহোন্টাস (১৯৯৫) চলচ্চিত্রে তার কাজের জন্য শ্রেষ্ঠ মৌলিক সুর ও শ্রেষ্ঠ মৌলিক গান বিভাগে দুটি করে মোট আটটি একাডেমি পুরস্কার অর্জন করেন। এছাড়া তার সুরারোপিত অন্যান্য উল্লেখযোগ্য চলচ্চিত্র হল লিটল শব অব হররস (১৯৮৬), নিউজিস (১৯৯২), দ্য হাঞ্চব্যাক অব নটর ডেম (১৯৯৬), হারকিউলিস (১৯৯৭), হোম অন দ্য রেঞ্জ (২০০৪), এনচ্যান্টেড (২০০৭), ও ট্যাঙ্গলড (২০১০)।\nআটটি একাডেমি পুরস্কার বিজয়ী মেনকেন সঙ্গীত বিভাগে অ্যালফ্রেড নিউম্যানের পর অস্কারের ইতিহাসে দ্বিতীয় সর্বাধিক পুরস্কার বিজয়ী, নিউম্যান নয়টি পুরস্কার জিতেছেন। তিনি ১১টি গ্র্যামি পুরস্কার, ১টি টনি পুরস্কার, এবং একটি ডেটাইম এমি পুরস্কার অর্জন করেছেন। মেনকেন অস্কার, এমি, গ্র্যামি ও টনি পুরস্কার বিজয়ী ১৬ জন ব্যক্তির একজন।\n\n\n== প্রারম্ভিক জীবন ==\nঅ্যালান আরউইন মেনকেন ১৯৪৯ সালের ২২শে জুলাই ম্যানহাটনের ফ্রেঞ্চ হসপিটালে জন্মগ্রহণ করেন। তার মাতা জুডিথ এবং পিতা নরম্যান মেনকেন। তার পিতা বুগি-উগি পিয়ানোবাদক ও দন্ত্য চিকিৎসক ছিলেন এবং মাতা একজন অভিনেত্রী, নৃত্যশিল্পী ও নাট্যকার ছিলেন। তিনি ইহুদি পরিবারে বেড়ে ওঠেন। মেনকেন শৈশবেই সঙ্গীতের প্রতি আগ্রহী হন এবং পিয়ানো ও বেহালার তালিম নেন। তিনি অল্প বয়স থেকেই গানের সুর করা শুরু করেন। নয় বছর বয়সে নিউ ইয়র্ক ফেডারেশন অব মিউজিক ক্লাবস জুনিয়র কম্পোজার্স কনটেস্টে তার মৌলিক সুর \"বুরি\" বিচারকদের বিচারে শ্রেষ্ঠ ও চমৎকার হিসেবে উল্লেখিত হয়।\nতিনি নিউ ইয়র্কের নিউ রোশেলের নিউ রোশেল হাই স্কুল থেকে ১৯৬৭ সালে বিদ্যালয়ের পড়াশোনা করেন। এরপর তিনি নিউ ইয়র্ক বিশ্ববিদ্যালয়ে ভর্তি হন। তিনি এই বিশ্ববিদ্যালয়ের স্টাইনহার্ট স্কুল থেকে ১৯৭১ সালে সঙ্গীততত্ত্বের উপর ডিগ্রি অর্জন করেন। কলেজ জীবন শেষ করে তিনি বিএমআই লেম্যান এঞ্জেল মিউজিক্যাল থিয়েটার ওয়ার্কশপে যোগদান করেন।\n\n\n== ব্যক্তিগত জীবন ==\nমেনকেন ডাউনটাউন ব্যালে কোম্পানির সাথে কাজ করার সময় ব্যালে নৃত্যশিল্পী জ্যানিস রসউইকের সাথে পরিচিত হন। তারা ১৯৭২ সালের নভেম্বর মাসে বিবাহবন্ধনে আবদ্ধ হন। তারা নিউ ইয়র্কের নর্থ সালেমে বসবাস করেন। তাদের দুই কন্যা রয়েছে, তারা হলেন অ্যানা মেনকেন ও নোরা মেনকেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট ব্রডওয়ে ডেটাবেজে অ্যালান মেনকেন (ইংরেজি)\nইন্টারনেট মুভি ডেটাবেজে অ্যালান মেনকেন (ইংরেজি)\nInternet Off-Broadway database Listing\nMusicalTalk interview with Alan Menken\nThe Whole New World of Alan Menken  ওয়েব্যাক মেশিনে আর্কাইভকৃত ৪ অক্টোবর ২০১৮ তারিখে\nAlan Menken: \"Beauty and the Beast captures the magic of Disney animations and brings it to the stage\"  Alan Menken in Barcelona's Beauty and the Beast\nটেমপ্লেট:অ্যালান মেনকেন"}