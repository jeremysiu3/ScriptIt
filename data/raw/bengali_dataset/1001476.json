{"pageid": 1001476, "title": "উইয়ান মুল্ডার", "url": "https://bn.wikipedia.org/wiki?curid=1001476", "content": "পিটার উইলেম আদ্রিয়ান মুল্ডার (ইংরেজি: Wiaan Mulder; জন্ম: ১৯ ফেব্রুয়ারি, ১৯৯৮) গুটেংয়ের জোহেন্সবার্গ এলাকায় জন্মগ্রহণকারী দক্ষিণ আফ্রিকান পেশাদার আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য তিনি। ২০১০-এর দশকের শেষদিক থেকে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করছেন। অক্টোবর, ২০১৭ সালে দক্ষিণ আফ্রিকার পক্ষে একদিনের আন্তর্জাতিকে অভিষেক ঘটার পর মার্চ, ২০১৯ সালে টেস্ট ক্রিকেটে অভিষেক হয় তার।\nঘরোয়া প্রথম-শ্রেণীর দক্ষিণ আফ্রিকান ক্রিকেটে লায়ন্স দলের প্রতিনিধিত্ব করেন উইলেম মুল্ডার নামে পরিচিত উইয়ান মুল্ডার। দলে তিনি মূলতঃ অল-রাউন্ডার হিসেবে খেলছেন। ডানহাতে ব্যাটিংয়ের পাশাপাশি ডানহাতে মিডিয়াম বোলিংয়ে পারদর্শী তিনি।\n\n\n== শৈশবকাল ==\nজোহেন্সবার্গে উইয়ান মুল্ডারের জন্ম। ঐ শহরের সেন্ট স্টিথিয়ান্স কলেজে অধ্যয়ন করেছিলেন তিনি। এ পর্যায়ে গটেংয়ের পক্ষে অনূর্ধ্ব-১৩ স্তরের বয়সভিত্তিক ক্রিকেটে অংশ নেন।\nপ্রথম-শ্রেণীর ক্রিকেটে অভিষেকের পূর্বে ২০১৬ সালের আইসিসি অনূর্ধ্ব-১৯ বিশ্বকাপ প্রতিযোগিতায় দক্ষিণ আফ্রিকা দলের সদস্য ছিলেন।\n\n\n== প্রথম-শ্রেণীর ক্রিকেট ==\n২০১৬ সাল থেকে উইয়ান মুল্ডারের প্রথম-শ্রেণীর খেলোয়াড়ী জীবন চলমান রয়েছে। ঘরোয়া পর্যায়ের ক্রিকেটে হাইভেন্ড লায়ন্স ও গটেং দলের পক্ষে খেলেছেন।\n২০১৬-১৭ মৌসুমের সানফয়েল সিরিজে হাইভেন্ড লায়ন্সের পক্ষে প্রথম-শ্রেণীর ক্রিকেটে অভিষেক ঘটে উইয়ান মুল্ডারের। অক্টোবর, ২০১৬ সালে ওয়ান্ডারার্সে অনুষ্ঠিত কেপ কোবরাসের বিপক্ষে খেলায় তিনি সাত উইকেট লাভ করেন। তন্মধ্যে, প্রথম ইনিংসে ৩/১০ পেয়েছিলেন। এ পর্যায়ে তিনি বিদ্যালয়ে অধ্যয়নরত ছিলেন। একই মৌসুমের সিএসএ টি২০ চ্যালেঞ্জ প্রতিযোগিতায় হাইভেন্ড লায়ন্সের সদস্যরূপে টুয়েন্টি২০ ক্রিকেটে অভিষেক ঘটে তার। ১২ নভেম্বর, ২০১৬ তারিখে জোহেন্সবার্গে অনুষ্ঠিত ঐ খেলায় দলের প্রতিপক্ষ ছিল টাইটান্স। ২০১৬-১৭ মৌসুমের মোমেন্টাম ওয়ান ডে কাপে অংশগ্রহণের মাধ্যমে লিস্ট এ ক্রিকেটে অভিষেক হয় তার। ২৬ ফেব্রুয়ারি, ২০১৭ তারিখে সেঞ্চুরিয়নে একই প্রতিপক্ষের বিপক্ষে খেলেন।\nজুন, ২০১৮ সালে হাইভেন্ড লায়ন্সের পক্ষে ২০১৮-১৯ মৌসুমের খেলায় অংশ নেয়ার উদ্দেশ্যে তাকে দলে রাখা হয়। সেপ্টেম্বর, ২০১৮ সালের আফ্রিকা টি২০ কাপে গটেং দলের সদস্যরূপে তাকে অন্তর্ভুক্ত করা হয়।\nমে, ২০১৯ সালে ইংল্যান্ডের কাউন্টি চ্যাম্পিয়নশীপের দল কেন্টের পক্ষে চুক্তিবদ্ধ হন। তবে, কেন্টের পক্ষে তিনটি খেলায় অংশগ্রহণের পরপরই আন্তর্জাতিক ক্রিকেট খেলায় অংশগ্রহণকল্পে ভারত সফরকে ঘিরে দক্ষিণ আফ্রিকা দলের সদস্য করা হয়।\nসেপ্টেম্বর, ২০১৯ সালে টসোয়ান স্পার্তানস দলের সদস্যরূপে মজানসি সুপার লীগে খেলার জন্যে মনোনীত করা হয়।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট ও দশটিমাত্র একদিনের আন্তর্জাতিকে অংশগ্রহণ করেছেন উইয়ান মুল্ডার। ২১ ফেব্রুয়ারি, ২০১৯ তারিখে পোর্ট এলিজাবেথে সফরকারী শ্রীলঙ্কা দলের বিপক্ষে টেস্ট ক্রিকেটে অভিষেক ঘটে তার। এটিই তার একমাত্র টেস্টে অংশগ্রহণ ছিল। এরপর আর তাকে কোন টেস্টে অংশগ্রহণ করতে দেখা যায়নি। অন্যদিকে, ২২ অক্টোবর, ২০১৭ তারিখে পূর্ব লন্ডনে সফরকারী বাংলাদেশ দলের বিপক্ষে একদিনের আন্তর্জাতিকে অভিষেক ঘটে তার। ৬ মার্চ, ২০১৯ তারিখে সেঞ্চুরিয়নে সফরকারী শ্রীলঙ্কা দলের বিপক্ষে সর্বশেষ ওডিআইয়ে অংশ নেন তিনি।\nটেস্ট অভিষেকের পূর্বে অক্টোবর, ২০১৭ সালে সফরকারী বাংলাদেশ দলের বিপক্ষে খেলার জন্যে দক্ষিণ আফ্রিকার ওডিআই দলের সদস্য করা হয়। তিনি আঘাতপ্রাপ্ত ওয়েন পার্নেলের স্থলাভিষিক্ত হন। ২২ অক্টোবর, ২০১৭ তারিখে ১৮ বছর বয়সে আন্তর্জাতিক পর্যায়ে তার অভিষেক ঘটে। ইস্ট লন্ডনে অনুষ্ঠিত সিরিজের তৃতীয় ওডিআইয়ে অংশ নেন তিনি।\nফেব্রুয়ারি, ২০১৮ সালে সফরকারী অস্ট্রেলিয়া দলের বিপক্ষে টেস্ট সিরিজে অংশ নেয়ার উদ্দেশ্যে ক্লাসেনসহ তাকে দক্ষিণ আফ্রিকা দলের সদস্য করা হয়। কিন্তু, ঐ সিরিজের কোন টেস্টেই তাকে খেলানো হয়নি। আগস্ট, ২০১৮ সালে শ্রীলঙ্কার বিপক্ষে একমাত্র টি২০আইয়ে অংশ নেয়ার জন্যে তাকে দলে রাখা হয়। তবে, এবারও তিনি খেলার সুযোগ পাননি। জানুয়ারি, ২০১৯ সালে সফরকারী পাকিস্তানের বিপক্ষে টি২০আই দলে রাখা হয়। আবারও তাকে নিরাশ হতে হয়। ফেব্রুয়ারি, ২০১৯ সালে দক্ষিণ আফ্রিকার টেস্ট দলের সদস্য করা হয়। সফরকারী শ্রীলঙ্কার বিপক্ষে তিনি খেলার সুযোগ পান। ২১ ফেব্রুয়ারি, ২০১৯ তারিখে পোর্ট এলিজাবেথে সিরিজের দ্বিতীয় টেস্টে তার অভিষেক পর্ব সম্পন্ন হয়।\n\n\n== তথ্যসূত্র ==\n\n\n== আরও দেখুন ==\nজুবাইর হামজা\nমাইক ম্যাকাউলি\nএক টেস্টের বিস্ময়কারী\n২০১৬ আইসিসি অনূর্ধ্ব-১৯ ক্রিকেট বিশ্বকাপ\nদক্ষিণ আফ্রিকান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে উইয়ান মুল্ডার  (ইংরেজি)\nক্রিকেটআর্কাইভে উইয়ান মুল্ডার   (সদস্যতা প্রয়োজনীয়) (ইংরেজি)"}