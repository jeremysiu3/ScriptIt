{"pageid": 1088904, "title": "আবুল কালাম কাসেমি", "url": "https://bn.wikipedia.org/wiki?curid=1088904", "content": "আবুল কালাম কাসেমি (২০ ডিসেম্বর ১৯৫০ – ৮ জুলাই ২০২১) ছিলেন একজন ভারতীয় পণ্ডিত, সমালোচক এবং উর্দু কবি। তিনি আলিগড় মুসলিম বিশ্ববিদ্যালয়ের কলা অনুষদের ডিন এবং তেহজিবুল আখলাকের সম্পাদক ছিলেন। উর্দু সাহিত্যে অবদানের জন্য তিনি ২০০৯ সালে সাহিত্য অকাদেমি পুরস্কার এবং ২০১৩ সালে গালিব পুরস্কার পান। তিনি দারুল উলুম দেওবন্দ, জামিয়া মিলিয়া ইসলামিয়া এবং আলিগড় মুসলিম বিশ্ববিদ্যালয় প্রাক্তন ছাত্র ছিলেন। ১৯৯৬ থেকে ১৯৯৯ পর্যন্ত তিনি আলিগড় মুসলিম বিশ্ববিদ্যালয়ের উর্দু বিভাগের প্রধান অধ্যাপক ছিলেন। তাকে উর্দু সাহিত্য সমালোচনার একটি প্রধান স্তম্ভ হিসেবে বিবেচনা করা হত।\n\n\n== জীবনী ==\nআবুল কালাম কাসেমি ১৯৫০ সালের ২০ ডিসেম্বর বিহারের দ্বারভাঙায় জন্মগ্রহণ করেন। তিনি মাদ্রাসা কাসেমুল উলুম হুসায়নিয়ায় প্রাথমিক এবং ১৯৬৭ সালে দারুল উলুম দেওবন্দ থেকে দাওরায়ে হাদিস (স্নাতক) সমাপ্ত করেন। পাশাপাশি তিনি জামিয়া মিলিয়া ইসলামিয়ায় মাধ্যমিক এবং আলিগড় মুসলিম বিশ্ববিদ্যালয় থেকে ১৯৭৩ এবং ১৯৭৫ সালে যথাক্রমে বিএ এবং এমএ ডিগ্রি অর্জন করেন। তিনি আনজার শাহ কাশ্মীরির ছাত্র ছিলেন।\nতিনি ১৯৭৬ সালে এএমইউতে প্রভাষক নিযুক্ত হন। ১৯৮৪ সালে তিনি পাঠক নিযুক্ত হন এবং একই বছর তিনি পিএইচডি ডিগ্রি অর্জন করেন। তিনি ১৯৮০ সালে বিশ্ববিদ্যালয়ের উর্দু বিভাগের জন্য দুটি কোর্স বই সংকলন করেছিলেন। ১৯৯৩ সালে তিনি তুলনামূলক সাহিত্যের অধ্যাপক নিযুক্ত হন। তিনি ১৯৭৫ ও ১৯৭৬ সালে আলিগড় ম্যাগাজিন সম্পাদনা করেন এবং ১৯৭৬ থেকে ১৯৮০ পর্যন্ত দ্বি-মাসিক ম্যাগাজিনআলফাজের প্রধান-সম্পাদক হিসেবে দায়িত্ব পালন করেন। ১৯৮৩ এবং ১৯৮৫ এর মধ্যে তিনি আলিগড়ের ইনকারের প্রধান সম্পাদক ছিলেন। ১৯৯৬ সালে তিনি তেহজিবুল আখলাকের সম্পাদক হন। তিনি ১৯৯৮ থেকে ২০০৩ পর্যন্ত জাতীয় উর্দু ভাষা প্রচার কাউন্সিলের কার্যনির্বাহী পরিষদের সদস্য ছিলেন। তিনি ১৬ জুন ১৯৯৬ থেকে ১৫ জুন ১৯৯৯ পর্যন্ত এএমইউর উর্দু বিভাগের প্রধান অধ্যাপক হিসেবে দায়িত্ব পালন করেন। তিনি এএমইউর আর্টস অনুষদের ডিনের দায়িত্বও পালন করেছিলেন। সাহিত্যে অবদানের জন্য এলাহাবাদ বিশ্ববিদ্যালয়ের উর্দু সাহিত্যের অধ্যাপক মুজাওয়ির হোসেন রিজভী তাকে ‘কলমের জনক’ (আবুল কালাম) বলে ডাকতেন।\nগোপী চাঁদ নারাং এবং শামসুর রহমান ফারুকীর পরে তিনি উর্দু সাহিত্য সমালোচনার একটি প্রধান স্তম্ভ হিসেবে বিবেচিত হত। তিনি ১৯৮০ সালে বিহার উর্দু একাডেমি পুরস্কার এবং ১৯৮৭ ও ১৯৯৩ সালে উত্তর প্রদেশ উর্দু একাডেমি পুরস্কার পান। ২০০৯ সালে তাকে সাহিত্য অকাদেমি পুরস্কার দেওয়া হয়। তিনি ২০১৩ সালে গালিব পুরস্কারও পেয়েছিলেন। তিনি ২০২১ সালের ৮ জুলাই আলিগড়ে মৃত্যুবরণ করেন।\n\n\n== সাহিত্যকর্ম ==\nতিনি এডওয়ার্ড মরগ্যান ফরস্টারের এসপেক্টস অব দি নভেল কে উর্দু ভাষায় অনুবাদ করেছেন নভেল কা ফান হিসেবে। তিনি কাসরাতে তাবির, মাশরিকী শেরিয়াত আওর উর্দু তানকীদ কি রিওয়ায়াত, শায়িরি কি তানকিদ এবং তাখলিকি তাজরুবা প্রভৃতি বই রচনা করেছিলেন। ২০১০ সালের জানুয়ারিতে তার গবেষণা নিবন্ধ ছিল ১২৫ টি। তার সংকলিত রচনার মধ্যে রয়েছে:\n\nআজাদি কি বাদ উর্দু তানজ-ও-মিজাজ\nমাশরিক কি বজায়ফত: মুহাম্মদ হাসান আশকারি কি হাওয়ালে সে\nরাশিদ আহমদ সিদ্দিকী: শাখছিয়্যাত আওর আদাবী কদর-ও-কিমত\nমির্জা গালিব: শাখছিয়্যাত আওর শায়েরি\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== আরও পড়ুন ==\nমুঈদুর রহমান (২০১৬)। নজর-ই আবুল কালাম কাসেমি (উর্দু ভাষায়)। শিক্ষাগত বই ঘর। আইএসবিএন 9789350738832।"}