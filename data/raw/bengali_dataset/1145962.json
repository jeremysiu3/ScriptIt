{"pageid": 1145962, "title": "মোহাম্মদ ইসহাক", "url": "https://bn.wikipedia.org/wiki?curid=1145962", "content": "মোহাম্মদ ইসহাক (জন্ম ১৯৩৫) একজন বাংলাদেশী ইসলামি পণ্ডিত ও রাজনীতিবিদ৷ তিনি হেফাজতে ইসলাম বাংলাদেশের উপদেষ্টা এবং খেলাফত মজলিসের কেন্দ্রীয় উপদেষ্টা ও প্রাক্তন আমির।\nতিনি জমিয়ত উলামায়ে ইসলামে যোগদানের মাধ্যমে নিজের রাজনৈতিক জীবন শুরু করেন এবং পরবর্তীতে নেজামে ইসলাম পার্টির পাবনা জেলা শাখার সভাপতি হন। ১৯৭১ সালে বাংলাদেশের স্বাধীনতা যুদ্ধের সময় ইসহাক পূর্ব পাকিস্তান কেন্দ্রীয় শান্তি কমিটির পাবনা জেলা শাখার প্রচার সম্পাদক এবং পূর্ব পাকিস্তানের গণতন্ত্র ও স্থানীয় স্বায়ত্তশাসন মন্ত্রী হয়েছিলেন।\nবাংলাদেশের স্বাধীনতার পর মোহাম্মদ ইসহাককে নতুন দেশের সরকার পাকিস্তানকে সহযোগিতা করার অভিযোগে বন্দী করলেও ১৯৭৩ সালে সাধারণ ক্ষমা ঘোষণা করার ফলে মুক্ত করে দেওয়া হয়। এরপর তিনি আশির দশকে বাংলাদেশ খেলাফত আন্দোলন ও বাংলাদেশ খেলাফত মজলিসের সদস্য হয়েছিলেন এবং বাংলাদেশ খেলাফত মজলিসে ভাঙ্গন ধরার ফলে ইসহাকের নেতৃত্বে দলটির একাংশ মিলে ২০০৫ সালে প্রায় একই নামে আরেকটি রাজনৈতিক দল গঠন করে।\n\n\n== জীবনী ==\nইসহাক ১৯৩৫ সালে ব্রিটিশ ভারতের বেঙ্গল প্রেসিডেন্সির উত্তরাঞ্চলে পাবনা জেলার মধুপুর গ্রামে (বর্তমানে বাংলাদেশের সুজানগর উপজেলায় অবস্থিত) জন্মগ্রহণ করেন। তিনি জমিয়ত উলামায়ে ইসলামে যোগ দিয়ে নিজের রাজনৈতিক জীবন শুরু করেন। শিক্ষা জীবনে তিনি নেজামে ইসলাম পার্টির পাবনা জেলার প্রচার সম্পাদক ছিলেন। ১৯৫৬ সালে পূর্ব পাকিস্তান জমিয়তে তালাবায়ে আরাবিয়ার সহ-সভাপতি হওয়ার পরের বছরে তিনি  সিরাজগঞ্জ হাজী আহমদ আলী আলিয়া মাদ্রাসা থেকে কামিল পাস করেন। এরপর ১৯৬২ সালে ঢাকা বিশ্ববিদ্যালয় থেকে ইসলামিক স্টাডিসে স্নাতকোত্তর শেষ করে তিনি কৃষি ও অসামরিক প্রতিরক্ষা বিষয়ক একটি প্রশিক্ষণ কোর্স সমাপ্ত করেন। মোহাম্মদ ইসহাক পাবনা কামিল আলীয়া মাদ্রাসার অধ্যক্ষ ছিলেন। তাকে পাকিস্তান মাদ্রাসা শিক্ষক সমিতির পূর্ব প্রাদেশিক শাখার সহ-সম্পাদক করা হয়েছিল। ১৯৭১ সালে বাংলাদেশের স্বাধীনতা যুদ্ধ চলাকালে তিনি নেজামে ইসলাম পার্টির পাবনা জেলা শাখার সভাপতি এবং পূর্ব পাকিস্তান কেন্দ্রীয় শান্তি কমিটির পাবনা জেলা শাখার প্রচার সম্পাদক হিসেবে দায়িত্ব পালন করেছেন। যুদ্ধ চলাকালে সেপ্টেম্বরে মালেক মন্ত্রিসভায় তাকে মন্ত্রী বানানো হয়। মন্ত্রী হিসেবে তার দায়িত্বে পূর্ব পাকিস্তানের গণতন্ত্র ও স্থানীয় স্বায়ত্তশাসন বিভাগ ছিল। ১৯৭১ সালের উপনির্বাচনে পূর্ব পাকিস্তান প্রাদেশিক পরিষদের পাবনা-১২ আসনে তাকে বিনা প্রতিদ্বন্দ্বিতায় নির্বাচিত ঘোষণা করা হয়েছিল। বাংলাদেশের স্বাধীনতার পর ২৪ ডিসেম্বর ১৯৭১ সালে যুদ্ধের সময় পাকিস্তানকে সহযোগিতা করার অভিযোগে বাংলাদেশ সরকার তাকে গ্রেফতার করেছিল। ৩০ নভেম্বর ১৯৭৩ সালে বাংলাদেশ সরকার মন্ত্রিসভার আটক সদস্যদের প্রতি সাধারণ ক্ষমা ঘোষণা করায় তিনি মুক্তি পেয়েছিলেন। পরবর্তীতে তিনি ইসলামি পণ্ডিত মুহাম্মদুল্লাহ হাফেজ্জীর ১৯৮১ সালে প্রতিষ্ঠিত বাংলাদেশ খেলাফত আন্দোলন নামক রাজনৈতিক দলের কেন্দ্রীয় কমিটির সদস্য হয়েছিলেন। মুহাম্মদুল্লাহ হাফেজ্জীর মৃত্যুর দুই বছর পর অর্থাৎ ১৯৮৯ সালে আজিজুল হকের নেতৃত্বে দলটির একাংশ নবগঠিত বাংলাদেশ খেলাফত মজলিসে যোগ দেয়, যেখানে ইসহাক মহাসচিব ও নায়েবে আমির হিসেবে দায়িত্ব পালন করেন। ২০০৫ সালে বাংলাদেশ খেলাফত মজলিসে বিভক্তি ঘটে এবং দলটির একাংশ মোহাম্মদ ইসহাকের নেতৃত্বে খেলাফত মজলিস নামক আরেকটি রাজনৈতিক দল গঠন করে। তিনি দলটির আমির হয়েছিলেন। ২০২০ সালে তিনি ইসলামি সংগঠন হেফাজতে ইসলাম বাংলাদেশের উপদেষ্টামণ্ডলীর সদস্য হয়েছিলেন। হেফাজতে ইসলাম বাংলাদেশের ২০২৩ সালের কেন্দ্রীয় কমিটিতেও তাকে উপদেষ্টা হিসেবে রাখা হয়েছিল। ২০২৩ সাল পর্যন্ত খেলাফত মজলিসের আমিরের দায়িত্ব পালন করার পর ইসহাক পদত্যাগ করেন। এরপর তিনি দলটির কেন্দ্রীয় উপদেষ্টা হন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}