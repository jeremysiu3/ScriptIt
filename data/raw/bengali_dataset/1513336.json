{"pageid": 1513336, "title": "অ্যালিস ইন বর্ডারল্যান্ড", "url": "https://bn.wikipedia.org/wiki?curid=1513336", "content": "অ্যালিস ইন বর্ডারল্যান্ড (জাপানি: 今際の国のアリス, হেপবার্ন: Imawa no Kuni no Arisu) একটি জাপানি বিজ্ঞান কল্পকাহিনীনির্ভর রোমাঞ্চকর নাট্য টেলিভিশন ধারাবাহিক, যা হারো আসো রচিত একই নামের মাঙ্গা অবলম্বনে নির্মিত। ধারাবাহিকটি পরিচালনা করেছেন শিনসুকে সাতো। এতে কেন্দ্রীয় চরিত্রে অভিনয় করেছেন কেন্টো ইয়ামাজাকি ও তাও সুচিয়া, যেখানে তারা পরিত্যক্ত টোকিও শহরে আটকা পড়ে এবং বিপজ্জনক খেলায় প্রতিদ্বন্দ্বিতা করতে বাধ্য হয়। এই খেলার ধরন ও কঠিনতার মাত্রা তাসের কার্ড দ্বারা নির্ধারিত হয়। প্রতিযোগীরা তাদের \"ভিসা\" বাড়ানোর জন্য এই খেলা খেলতে থাকে, কারণ ভিসার মেয়াদ শেষ হয়ে গেলে আকাশ থেকে নিক্ষিপ্ত লেজারের মাধ্যমে তাদের হত্যা করা হয়।\n২০১৯ সালের জুলাইয়ে এই ধারাবাহিকের প্রথম মৌসুমের ঘোষণা দেওয়া হয়েছিল এবং একই বছরের আগস্ট থেকে ডিসেম্বরে চিত্রগ্রহণ করা হয়েছিল। চিত্রগ্রহণের জন্য নির্ধারিত স্থানগুলোর মধ্যে ছিল শিবুয়া জেলা এবং শিবুয়া ক্রসিং-এর একটি সবুজ পর্দার স্টুডিও প্রতিরূপ। ধারাবাহিকটির ভিজ্যুয়াল এফেক্ট তৈরিতে জাপানের ডিজিটাল ফ্রন্টিয়ার এবং সিঙ্গাপুর, যুক্তরাষ্ট্র ও ভারতের দল একযোগে কাজ করেছিল।\nপ্রথম মৌসুম ২০২০ সালের ১০ ডিসেম্বর নেটফ্লিক্স স্ট্রিমিং পরিষেবায় প্রিমিয়ার হয়েছিলে এবং বিশেষ করে মারপিটধর্মী দৃশ্য, পরিচালনা ও অভিনয়ের জন্য সমালোচকদের প্রশংসা অর্জন করেছিল। অনেকেই এটিকে ব্যাটল রয়্যাল (২০০০) ও কিউব (১৯৯৭)-এর মতো বেঁচে থাকার ঘরানার চলচ্চিত্রের সঙ্গে তুলনা করেছেন। উচ্চ দর্শকসংখ্যা ও জনপ্রিয়তার কারণে নেটফ্লিক্স দুই সপ্তাহের মধ্যেই দ্বিতীয় মৌসুমের ঘোষণা দেয়, যা ২০২২ সালের ২২ ডিসেম্বর মুক্তি পেয়েছিল। পরবর্তীতে, ২০২৩ সালের ২৭ সেপ্টেম্বর তৃতীয় মৌসুমের ঘোষণা দেওয়া হয়, যা ২০২৫ সালে মুক্তি পাওয়ার কথা রয়েছে।\n\n\n== অভিনয়শিল্পী ও চরিত্র ==\n\n\n=== কেন্দ্রীয় ===\nকেন্টো ইয়ামাজাকি – রিওহেই আরিসু:ভিডিও গেমে আসক্ত একজন যুবক, যে পরিবারে নিজেকে মানিয়ে নিতে পারে না। বর্ডারল্যান্ডসে তিনি উসাগির সঙ্গে দল বাঁধে এবং ধীরে ধীরে তার প্রতি প্রেমের অনুভূতি তৈরি হয়।\nতাও সুচিয়া – ইউজুহা উসাগি:একজন আরোহী, যাকে তার শ্রদ্ধেয় বাবার মৃত্যুর পর শূন্য টোকিওতে নিয়ে আসা হয়। বর্ডারল্যান্ডসে এসে তিনি আরিসুর সঙ্গে দলবদ্ধ হন এবং পরবর্তীতে তার প্রতি প্রেমের অনুভূতি অনুভব করে।\nনিজিরো মুরাকামি – শুন্‌তোরো চিশিয়া:একজন রহস্যময়, শান্ত ও চতুর খেলোয়াড়, যিনি কুইনার সঙ্গে মিলে টুপিওয়ালার তাসের ডেক চুরি করার চেষ্টা করেন, তার ধারণা সম্পূর্ণ ডেক তাদের পরিত্যক্ত টোকিও থেকে বের করে আনতে পারবে। পরবর্তীতে, \"ট্যাগ\" খেলায় আরিসু ও উসাগিকে সাহায্য করার পর তাদের প্রতি আগ্রহী হয়ে ওঠেন। বর্ডারল্যান্ডসে আসার আগে তিনি একজন মেডিকেল ছাত্র ছিলেন।\nআয়াকা মিয়োশি – রিজুনা আন:\"দ্য বিচ\"-এর একজন নির্বাহী সদস্য, যিনি বুদ্ধিমত্তা ও যুক্তি দিয়ে কঠিন খেলায় জয়লাভ করেন। পরে, তিনি আরিসু ও তার দলের বিশ্বস্ত বন্ধু হয়ে ওঠেন। বর্ডারল্যান্ডসে আসার আগে তিনি পুলিশের ফরেনসিক বিজ্ঞানী ছিলেন।\nআয়া আসাহিনা – হিকারি কুইনা:চিশিয়ার ঘনিষ্ঠ বন্ধু, যাকে সে টুপিওয়ালার তাসের ডেক চুরিতে সহায়তা করেছিলেন। বর্ডারল্যান্ডসে আসার আগে কুইনা একটি পোশাকের দোকানে কাজ করতেন। সপ্তম পর্বের অতীতচারণে জানা যায় যে, তিনি একজন ট্রান্সজেন্ডার, যে কারণে তার বাবা তাকে প্রত্যাখ্যান করেছিলেন।\nডরি সাকুরাদা – সুগুরু নিরাগি:\"দ্য বিচ\"-এর একজন তরুণ কিন্তু দুর্ধর্ষ সদস্য, তিনি \"দ্য মিলিট্যান্টস\" দলের অংশ। বর্ডারল্যান্ডসে আসার আগে তিনি বিদ্যালয়ে সহপাঠীদের দ্বারা নিয়মিত নির্যাতনের শিকার হতেন, তার অতীত জীবনের দুঃস্মৃতি তাকে পরবর্তীকালে আক্রমণাত্মক করে তুলেছিল।\n\n\n=== পুনরাবৃত্ত ===\nইউকি মোরিনাগা – চোটা সেগাওয়াএকজন ধর্মপরায়ণ আইটি প্রযুক্তিবিদ এবং আরিসু ও কারুবের ঘনিষ্ঠ বন্ধু। \"ডেড অর অ্যালাইভ\" খেলায় অংশ নিতে গিয়ে চোটার পা গুরুতরভাবে পুড়ে যায়। দ্বিতীয় মৌসুমে, অতীতচারণে তাকে একাধিকবার দেখা যায় এবং শেষ পর্বে কারুবের সঙ্গে মিলে আরিসুকে জীবনকে উপভোগ করতে ও পূর্ণতা নিয়ে বাঁচতে উৎসাহিত করেন।\nকেইতা মাচিডা – দাইকিচি কারুবেএকজন বারটেন্ডার এবং আরিসু ও চোটাের ঘনিষ্ঠ বন্ধু। বর্ডারল্যান্ডসে আসার আগে, কারুবে তার এক সহকর্মীকে বিয়ের প্রস্তাব দেওয়ার পরিকল্পনা করছিলেন, যিনি আসলে তার বসের প্রেমিকা ছিলেন। দ্বিতীয় মৌসুমে অতীতচারণে তাকে একাধিকবার দেখা যায় এবং শেষ পর্বে, চোটাের সঙ্গে মিলে আরিসুকে জীবনকে উপভোগ করতে ও পূর্ণতা নিয়ে বাঁচতে উৎসাহিত করেন।\nশো অয়াগি – মরিসোনো আগুনিএকজন দক্ষ যোদ্ধা এবং টুপিওয়ালার ঘনিষ্ঠ বন্ধু, আগুনি প্রথমে \"দ্য বিচ\"-এর একজন গুরুত্বপূর্ণ সদস্য হিসেবে পরিচিত হন। তিনি \"দ্য মিলিট্যান্টস\" নামে একটি সহিংস দলের নেতা। বিচ ছাড়ার পর, ফেস-কার্ড খেলার শেষ পর্যায়ে তিনি আরিসুর একজন বন্ধু হয়ে ওঠেন।\nনোবুয়াকি কানেকো – তাকেরু দানমা / টুপিওয়ালা\"দ্য বিচ\"-এর প্রতিষ্ঠাতা ও নেতা, যেখানে অনেক খেলোয়াড় আশ্রয় নিয়েছে। তার মূল লক্ষ্য ছিল খেলা জিতে সমস্ত তাস সংগ্রহ করা। প্রথম মৌসুমে তার মৃত্যুর পর, দ্বিতীয় মৌসুমে আগুনির সামনে তিনি প্রায়ই আত্মা হিসেবে উপস্থিত হয়েছেন।\nরিজা নাকা – মিরা কানোএকজন রহস্যময় ও রাজসিক ব্যক্তিত্বের নারী, তিনি \"দ্য বিচ\"-এর একজন নির্বাহী সদস্য। দ্বিতীয় মৌসুমে দেখানো হয় যে, তিনি \"কুইন অব হার্টস\" এবং বর্ডারল্যান্ডসে আরিসু ও উসাগির শেষ প্রতিপক্ষ।\nইউতারো ওয়াতানাবে – কোদাই তাত্তাএকজন প্রাক্তন গাড়ি মেকানিক, আরিসু এক খেলা চলাকালীন তাকে বাঁচায় এবং পরে তিনি \"দ্য বিচ\"-এর সদস্য হন। দ্বিতীয় মৌসুমে তিনি আরিসুর দলে যোগ দেন। বর্ডারল্যান্ডসে আসার আগে, তার ভুলের কারণে তার এক সহকর্মী একটি হাত হারান।\nকিনা ইয়াজাকি – মোমোকা ইনোয়ে\"দ্য বিচ\"-এর একজন সদস্য, একজন 'গেম ডিলার' এবং আসাহির ঘনিষ্ঠ বন্ধু।\nসুয়োশি আবে – কেইচি কুজুরিউ\"দ্য বিচ\"-এর একজন নির্বাহী সদস্য, যিনি দ্বিতীয় মৌসুমে কিং অব ডায়মন্ডস হিসেবে পরিচিত হন। চিশিয়া তার খেলায় অংশ নিয়েছিলেন। বর্ডারল্যান্ডসে আসার আগে তিনি একজন আইনজীবী ছিলেন, যিনি মানবজীবনের দৃষ্টিভঙ্গি এবং ক্ষমতাধারীদের নৈতিকতা নিয়ে গভীর অসন্তোষ অনুভব করতেন।\nইউহেই ওউচিদা – তাকুমা:\"ফোর অব ক্লাবস\" খেলা \"ডিস্ট্যান্স\"-এর একজন আহত খেলোয়াড়। অতীতচারণে দেখানো হয় যে, তিনি একসময় কুজুরিউকে একটি খেলায় সহায়তা করেছিলেন।\n\n\n==== মৌসুম ১ ====\nশুনতারো ইয়ানাগি – তাকাতোরা সামুরা / দ্য লাস্ট বস:একজন রহস্যময় ও দুর্ধর্ষ ব্যক্তি, \"দ্য বিচ\"-এর লাস্ট বস। তার মুখ ট্যাটুতে ঢাকা, এবং তিনি সবসময় একটি কাতানা বহন করেন, যাতে অন্যদের ভয় দেখাতে পারেন। তিনি \"দ্য মিলিট্যান্টস\" দলের সদস্য।\nআয়ামে মিসাকি – সাওরি শিবুকি:বর্ডারল্যান্ডসে আসার পর আরিসু ও তার বন্ধুদের সঙ্গে দেখা হওয়া প্রথম ব্যক্তি। প্রথমে শিবুকিকে একজন অভিজ্ঞ খেলোয়াড় হিসেবে উপস্থাপন করা হয়, যিনি দলটিকে তাদের প্রথম খেলা পার হতে সহায়তা করেন। তবে পরে প্রকাশ পায়, তিনি নিজের স্বার্থে অন্যদের নিয়ন্ত্রণ করতে দক্ষ ও কৌশলী।\nমিজুকি ইয়োশিদা – আসাহি কুজো:\"দ্য বিচ\" এর একজন সদস্য, একজন 'গেম ডিলার' এবং মোমোকার ঘনিষ্ঠ বন্ধু।\n\n\n==== মৌসুম ২ ====\nতোমোহিসা ইয়ামাশিতা – জিঞ্জি কিউমা:একটি ব্যান্ডের প্রধান এবং \"কিং অব ক্লাবস\", যাকে আরিসুর দল \"ওসমোসিস\" খেলায় মোকাবিলা করে।\nরিওহেই শিমা – সোগো শিতারা:কিউমার ব্যান্ডের একজন প্রাক্তন সদস্য এবং ওসমোসিস খেলায় তার সতীর্থ।\nআলিসা উরাহামা – উতা কিসারাগী:কিউমার ব্যান্ডের একজন প্রাক্তন সদস্য এবং ওসমোসিস খেলায় তার সতীর্থ।\nইশিন হায়াশিদা – তাকুমি মাকি:কিউমার ব্যান্ডের একজন প্রাক্তন সদস্য এবং ওসমোসিস খেলায় তার সতীর্থ।\nএইটা ওকুনো – গোকেন কানজাকি:কিউমার ব্যান্ডের একজন প্রাক্তন সদস্য এবং ওসমোসিস খেলায় তার সতীর্থ।\nহায়াতো ইসোমুরা – সুনাতো বান্দা:একজন সিরিয়াল কিলার, যিনি চিশিয়ার সঙ্গে \"জ্যাক অব হার্টস\" খেলায় অংশ নেন এবং দ্বিতীয় মৌসুমের শেষে বর্ডারল্যান্ডসে থাকার সিদ্ধান্ত নেন।\nকাতসুয়া মাইগুমা – ওকি ইয়াবা:একজন চতুর ব্যক্তি, যিনি চিশিয়ার সঙ্গে \"জ্যাক অব হার্টস\" খেলায় অংশ নেন এবং দ্বিতীয় মৌসুমের শেষে বর্ডারল্যান্ডসে থাকার সিদ্ধান্ত নেন।\nকাই ইনোওয়াকি – এনজি মাতসুশিতা:একজন ধূর্ত যুবক, যাকে চিশিয়ার সঙ্গে কারাগারে একটি খেলায় অংশ নিয়েছিলেন এবং \"জ্যাক অব হার্টস\" হিসেবে প্রকাশিত হন।\nহোনামি সাতো – কোতোকো শিগা:চিশিয়ার সঙ্গে \"জ্যাক অব হার্টস\" খেলায় অংশগ্রহণকারী একজন নারী।\nইউজুকি আকিয়ামা – মেইসা তোকুই:চিশিয়ার সঙ্গে \"জ্যাক অব হার্টস\" খেলায় অংশগ্রহণকারী একজন নারী।\nইউসাকু মোরি – ইপ্পেই ওকি:একজন ভীতু ব্যক্তি, যিনি চিশিয়ার সাথে \"জ্যাক অফ হার্টস\" খেলায় অংশগ্রহণ করেছিলেন।\nইউরি সুনেমাতসু – আকনে হেইয়া:তীরন্দাজিতে দক্ষ উচ্চ বিদ্যালয়ের একজন ছাত্রী, যিনি \"সেভেন অব স্পেডস\" খেলায় পা হারানোর পর আগুনির সহযোগী হন।\nআয়ুমি তানিদা – ইসাও শিরাবি:\"কিং অব স্পেডস\", যার খেলায় তিনি খেলোয়াড়দের দেখা মাত্র গুলি করেন। বর্ডারল্যান্ডসে আসার আগে তিনি একজন ভাড়াটে সৈনিক ছিলেন।\nচিহিরো ইয়ামামোতো – রিসা:একজন দক্ষ ক্রীড়াবিদ ও \"কুইন অব স্পেডস\", তিনি \"চেকমেট\" খেলার প্রধান প্রতিপক্ষ।\nআইনা ইয়ামাদা – উরুমি আকামাকি:একজন ধূর্ত ও চতুর নারী, যিনি চিশিয়ার সঙ্গে \"জ্যাক অব হার্টস\" খেলায় অংশ নেন।\nজুন হাশিমোতো – বেনজো ইয়াশিগে:চিশিয়ার সঙ্গে \"কিং অব ডায়মন্ডস\" খেলায় অংশগ্রহণকারী একজন ব্যক্তি।\nআইমি সাতসুকাওয়া – হিনাকো ডাইমন:চিশিয়ার সঙ্গে \"কিং অব ডায়মন্ডস\" খেলায় অংশগ্রহণকারী একজন নারী।\nওয়াকাতো কানেমাতসু – তাকাশি আসুমা:চিশিয়ার সঙ্গে \"কিং অব ডায়মন্ডস\" খেলায় অংশগ্রহণকারী একজন ব্যক্তি।\nমিয়ু ইয়াগিউ – নোজোমি :একজন নারী, যিনি উসাগির সঙ্গে বন্ধুত্ব করেন।\n\n\n== পর্ব ==\n\n\n=== মৌসুম ১ ===\n\n\n=== মৌসুম ২ ===\n\n\n=== মৌসুম ৩ ===\n\n\n== তথ্যসূত্র ==\n\n\n== বহিঃসংযোগ ==\nনেটফ্লিক্সে অ্যালিস ইন বর্ডারল্যান্ড\nইন্টারনেট মুভি ডেটাবেজে অ্যালিস ইন বর্ডারল্যান্ড  (ইংরেজি)"}