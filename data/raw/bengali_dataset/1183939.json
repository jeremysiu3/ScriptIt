{"pageid": 1183939, "title": "মিন বাহাদুর শেরচান", "url": "https://bn.wikipedia.org/wiki?curid=1183939", "content": "মিন বাহাদুর শেরচান (২০ জুন ১৯৩১ - ৬ মে ২০১৭) একজন নেপালি পর্বতারোহী এবং প্রাক্তন ব্রিটিশ গোর্খা সৈনিক ছিলেন। ২০০৮ সালে ৭৬ বছর বয়সী মিন বাহাদুর শেরচান ছিলেন এভারেস্ট পর্বতের চূড়ায় আরোহণকারী সবচেয়ে বয়স্ক পর্বতারোহী। জাপানের পর্বতারোহী ইউচিরো মিউরা তার বরাবরের প্রতিদ্বন্দ্বী ছিলেন। ২০১৩ সালে মিউরা প্রবীণতম পর্বতারোহী হিসেবে শেরচানের রেকর্ড ছিনিয়ে নিয়েছিলেন। তখন মিউরার বয়স ছিল আশি বছর। শেরচান তার সেই রেকর্ড ফিরে পেতে ফের এভারেস্ট পর্বত যাত্রার পরিকল্পনা করেন। সেই রেকর্ড পুনরুদ্ধার করতে  গিয়েই ২০১৭ সালের ৬ মে এভারেস্ট অভিযানের সময় এভারেস্ট বেস ক্যাম্পে শেরচানের হৃদরোগে আক্রান্ত হয়ে মৃত্যু হয়।\nএভারেস্ট বেস ক্যাম্প শব্দটি দুইটি মৌলিক ক্যাম্প বর্ণনা করতে ব্যবহৃত হয়, যেগুলো এভারেস্ট পর্বতের বিপরীত দিক থেকে অবস্থিত। দক্ষিণ বেস ক্যাম্প নেপালে অবস্থিত যা ৫,৩৬৪ মিটার (১৭,৫৯৮ ফুট) (২৮°০′২৬″ উত্তর ৮৬°৫১′৩৪″ পূর্ব) উচ্চতায় অবস্থিত এবং উত্তর বেস ক্যাম্প তিব্বতে অবস্থিত যা ৫,৩৬৪ মিটার (১৭,৫৯৮ ফুট)(২৮°৮′২৯″ উত্তর ৮৬°৫১′৫″ পূর্ব) উচ্চতায় অবস্থিত। এই ক্যাম্পগুলো এভারেস্ট পর্বতের পাদদেশের উপর প্রাথমিক রিসর্ট ক্যাম্প যা পর্বত আরোহণ এবং নামার সময় পর্বতারোহীরা ব্যবহার করে থাকেন।\n২০০৮ সালে মিন বাহাদুর শেরচান একদিনের ব্যবধানে জাপানের পর্বতারোহী ইউচিরো মিউরাকে পরাজিত করেন। ২০১৩ সালে শেরচান আবার এভারেস্ট পর্বতের চূড়ায় যাওয়ার চেষ্টা করেন কিন্তু স্বাস্থ্য সমস্যার কারণে তার সেই প্রচেষ্টা বাতিল করতে হয়। ২০১৫ সালে তিনি আবার এভারেস্ট পর্বতের চূড়ায় যাওয়ার চেষ্টা করেন কিন্তু বেস ক্যাম্প থেকে শেরচানকে ফিরে আসতে হয়েছিল। সে বার ভূমিকম্পের জেরে যাত্রা ভেস্তে যায়।\nএর আগে এভারেস্ট পর্বত শৃঙ্গ জয়ের সবচেয়ে বয়স্ক ছিলেন কাটসুসুকে ইয়ানাগিসাওয়া। যিনি ২০০৭ সালের ২২ মে ৭১ বছর বয়সে এভারেস্টের শীর্ষে উঠেছিলেন। এই সময়ে নেপালে এভারেস্ট অভিযানের সর্বনিম্ন বয়স সীমা ছিল ১৬ বছর। সর্বোচ্চ বয়সের কোনও বয়স সীমা ছিল না। ২০০৫ সালের একটি সমীক্ষায় দেখা গেছে যে ৬০ বছরের বেশি বয়সী এভারেস্ট পর্বতারোহীদের এভারেস্টের শীর্ষে চড়ার সম্ভাবনা প্রতি দশ জনের মধ্যে প্রায় এক জন ছিল। অন্যদিকে ৬০ বছরের কম বয়সী এভারেস্ট পর্বতারোহীদের এভারেস্টের শীর্ষে চড়ার সম্ভাবনা প্রতি তিন জনের মধ্যে এক জন ছিল। যদিও ঐ পরিসংখ্যানে দেখা ৬০ বছরের বেশি বয়সী এভারেস্ট পর্বতারোহীদের মধ্যে মৃত্যু হওয়ার সম্ভাবনা বেশি। এই সংখ্যাটি ছিল প্রতি চার জনের মধ্যে এক জনের মৃত্যু হওয়ার সম্ভাবনা।\nশেরচান নেপালের ম্যাগদী জেলায় জন্মগ্রহণ করেন। নেপালি শেরপা প্রথম এভারেস্টজয়ী তেনজিং নোরগে ছিলেন তার অনুপ্রেরণা। নেপালের কাঠমান্ডুতে শেরচানের শেষকৃত্য অনুষ্ঠিত হয়।\n\n\n== তথ্যসূত্র =="}