{"pageid": 1149769, "title": "প্রাজক্তা কোলি", "url": "https://bn.wikipedia.org/wiki?curid=1149769", "content": "প্রাজক্তা কোলি, তার ইউটিউব চ্যানেল-এর জন্য মোস্টলিসেন হিসেবে পরিচিত, একজন ভারতীয় ইউটিউবার এবং অভিনেত্রী, যিনি কমেডি ভিডিও তৈরি করেন। তার ভিডিওগুলি বেশিরভাগই প্রাত্যহিক জীবনের পরিস্থিতি সম্পর্কিত এবং পর্যবেক্ষণীয় কমেডির উপর দৃষ্টি নিবদ্ধ করে।\n\n\n== প্রারম্ভিক জীবন ==\nকোলি ভারতের থানেতে জন্মগ্রহণ করেন ও বেড়ে ওঠেন। শৈশবে তিনি রেডিও শুনতে পছন্দ করতেন এবং ৬ষ্ঠ শ্রেণীতে রেডিও জকি হওয়ার সিদ্ধান্ত নিয়েছিলেন। তার বাবা একজন রিয়েল-এস্টেট ব্যবসায়ী এবং তার মা একজন ধ্বনিতত্ত্ব ও ভাষা শিক্ষক। ছাত্রী হিসেবে তিনি বিতর্ক ও বক্তৃতায় অংশগ্রহণ করতেন। তিনি থানের বসন্ত বিহার হাই স্কুলে অধ্যয়ন করেন এবং পরে মুম্বই বিশ্ববিদ্যালয়ের অধিভুক্ত মুলুন্ডের ভি. জি. ভ্যাজ কলেজ অব আর্টস, সায়েন্স অ্যান্ড কমার্স থেকে গণমাধ্যমে স্নাতক হন।\n\n\n== কর্মজীবন ==\nকোলি মুম্বাইয়ের ফিভার ১০৪ এফএম রেডিও স্টেশনে ইন্টার্ন হিসেবে মিডিয়াতে তার কর্মজীবন শুরু করেন। এক বছর ইন্টার্ন করার পর তাকে কল সেন্টার নামে তার প্রথম শো দেওয়া হয়, যা শেষ পর্যন্ত ফ্লপ হয় এবং তিনি তার চাকরি ছেড়ে দেন। ইন্টার্ন হিসেবে কাজ করার সময় কোলি পরবর্তীকালীন ওয়ান ডিজিটাল এন্টারটেইনমেন্টের ভাইস-প্রেসিডেন্ট সুদীপ লাহিড়ীর সাথে দেখা করেন, যিনি তাকে একটি কমেডি ইউটিউব চ্যানেল চালু করতে উত্সাহিত করেছিলেন। কোলি ২০১৫ সালের ফেব্রুয়ারিতে তার চ্যানেল চালু করেন।\nকোলি মূলধারার বলিউড অভিনেতা যেমন হৃতিক রোশন, কারিনা কাপুর খান, নওয়াজুদ্দীন সিদ্দিকী, ভিকি কৌশল এবং কাজলের সাথে কাজ করেছেন।\nতিনি ২০১৮ সালে দিল্লিতে এবং ২০১৯ সালে মুম্বইয়ে ইউটিউব ফ্যানফেস্টে পারফর্ম করেছিলেন। ২০১৮ সালের ডিসেম্বরে তিনি হোয়াটসঅ্যাপ-এর জন্য মেসেজিং অ্যাপের মাধ্যমে জাল খবর ছড়ানো প্রতিরোধের সাথে সম্পর্কিত একটি জাতীয় টিভি বিজ্ঞাপন রেকর্ড করেছিলেন।\n২০১৯ সালের ফেব্রুয়ারিতে তিনি ফোর্বসের ‘‘৩০ আন্ডার ৩০’’ এবং আউটলুক বিজনেস ম্যাগাজিনের ‘‘৩৫ আন্ডার ৩৫’’ তালিকায় স্থান অর্জন করেন। এছাড়াও তিনি কসমোপলিটন-এর ইউটিউবার অব দ্য ইয়ার বিজয়ী ছিলেন। ২০২০ সালের জানুয়ারীতে তিনি গসিপ ম্যাগাজিন গ্রাজিয়া ইন্ডিয়া-এর বার্ষিক ‘‘কুল লিস্ট’’-এ অন্তর্ভুক্ত হন এবং ২০২০ সালের এপ্রিলে তিনি বিডাব্লিউ বিজনেসওয়ার্ল্ড ম্যাগাজিনের প্রচ্ছদে স্থান পান।\n২০২০ সালে তিনি তার ইউটিউব অরিজিনাল শো প্রিটি ফিট চালু করার ঘোষণা দেন, যেখানে তিনি কারিনা কাপুর, নেহা কক্কড়, সানিয়া মালহোত্রা, আরজে মালিশকা, মিথিলা পাল্কার এবং সুমুখী সুরেশ-সহ অন্যান্য সেলিব্রিটিদের সাক্ষাৎকার নেন। প্রথম পর্বটি ২১ জানুয়ারি প্রকাশ পায়।\n২০২০ সালের জুলাইয়ে কোলি গ্রামীণ হরিয়ানায় নারীর ক্ষমতায়ন নিয়ে একটি স্বল্পদৈর্ঘ্য চলচ্চিত্র খেয়ালি পোলাও মুক্তি দেন। এরপর তিনি নেটফ্লিক্স ধারাবাহিক মিসম্যাচড-এ অভিনয় করেন, যেটি ২০২০-এর নভেম্বরে মুক্তি পায়।  ২০২২ সালে তাকে ধর্ম প্রডাকশন্সের আসন্ন চলচ্চিত্র জুগজুগ জিয়ো এবং মিসমেচড (মৌসুম ২)-এ দেখা যাবে।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== ওয়েব ধারাবাহিক ===\n\n\n== ডিস্কোগ্রাফি ==\n\n\n=== একক ===\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে প্রাজক্তা কোলি (ইংরেজি)\nবলিউড হাঙ্গামায় প্রাজক্তা কোলি"}