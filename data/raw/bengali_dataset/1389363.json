{"pageid": 1389363, "title": "মহাকাশ যুদ্ধ", "url": "https://bn.wikipedia.org/wiki?curid=1389363", "content": "মহাকাশ যুদ্ধ (Space warfare) একটি অনুকল্পিত যুদ্ধ যেখানে যুদ্ধে অংশগ্রহণকারী এক বা একাধিক বাহিনী মহাকাশে অবস্থান করে। তাই মহাকাশ যুদ্ধের আওতায় ভূমি-থেকে-মহাকাশে যুদ্ধ (যেমন ভূপৃষ্ঠ বা পৃথিবী থেকে কৃত্রিম উপগ্রহ আক্রমণ করা), মহাকাশ-থেকে-মহাকাশে যুদ্ধ (যেমন কৃত্রিম উপগ্রহ দ্বারা কৃত্রিম উপগ্রহ আক্রমণ) এবং মহাকাশ-থেকে-ভূমিতে যুদ্ধ (যেমন কৃত্রিম উপগ্রহ দিয়ে পৃথিবীতে অবস্থিত লক্ষ্যবস্তুতে আক্রমণ) - এই সবই অন্তর্ভুক্ত। স্থল, জল ও বায়ুমণ্ডলে যুদ্ধের পরে মহাকাশ যুদ্ধের মাধ্যমে মানুষে মানুষে যুদ্ধের ইতিহাসে চতুর্থ একটি মাত্রা যোগ হবার সম্ভাবনা তৈরি হয়েছে।\nকল্পকাহিনীতে মহাকাশ যুদ্ধ সাহিত্যের একটি উপবর্গ ও বৈজ্ঞানিক কল্পকাহিনীর একটি বিষয়বস্তু, যেখানে ব্যাপারটিকে বাস্তবতা ও সম্ভাব্যতার বিভিন্ন মাত্রায় উপস্থাপন করা হয়।\n২০২৩ সালের হিসেবে এখন পর্যন্ত মহাকাশে কোনও যুদ্ধ অনুষ্ঠিত হয়নি। তবে এ সংক্রান্ত বেশ কিছু পরীক্ষা ও প্রদর্শনী আয়োজন করা হয়েছে। মহাকাশে যুদ্ধ বা সংঘাত নিয়ন্ত্রণ করার প্রচেষ্টায় ও মহাকাশে অস্ত্র ব্যবস্থা, বিশেষ করে পারমাণবিক অস্ত্র স্থাপন করা সীমাবদ্ধ করার জন্য আন্তর্জাতিক চুক্তি স্বাক্ষরিত হয়েছে।\n১৯৮৫ থেকে ২০০২ সাল পর্যন্ত মার্কিন যুক্তরাষ্ট্রের মহাকাশ নিয়ন্ত্রণ কর্তৃপক্ষ (United States Space Command) বলে একটি সামরিক সংস্থা ছিল, যেটি ২০০২ মার্কিন যুক্তরাষ্ট্রের কৌশলগত কর্তৃপক্ষ (United States Strategic Command) নামক সংস্থাটির সাথে একীভূত হয়ে যায়। ফলে মার্কিন বিমান বাহিনীর মহাকাশ কর্তৃপক্ষ (Air Force Space Command), যা ২০১৯ সালে নাম বদলে মার্কিন যুক্তরাষ্ট্রের মহাকাশ বাহিনী (United States Space Force) হয়, দেশটির মূল সামরিক মহাকাশ বাহিনীতে পরিণত হয়।\n১৯৯২ সালের ১০ই আগস্ট রুশ মহাকাশ বাহিনীটিকে প্রতিষ্ঠিত করা হয়, যেটি ২০০১ সালে ১লা জুন রুশ সামরিক বাহিনীর একটি স্বতন্ত্র অংশে পরিণত হয়। কিন্তু ২০১১ সালের ১লা ডিসেম্বর এটিকে রুশ বায়ব-মহাকাশ প্রতিরক্ষা বাহিনী দিয়ে প্রতিস্থাপিত করা হয়। ২০১৫ সালের ১লা আগস্ট আবার এটিকে রুশ বায়ব-মহাকাশ বাহিনীর একটি অংশ হিসেবে পুনঃপ্রতিষ্ঠা করা হয়।\n২০১৯ সালে ভারত কৃত্রিম উপগ্রহ-প্রতিরোধী ক্ষেপণাস্ত্রের একটি পরীক্ষা সম্পাদন করে বিশ্বের ৪র্থ দেশ হিসেবে ঐ সামর্থ্য অর্জন করে। একই বছরের এপ্রিল মাসে ভারতীয় সামরিক বাহিনী মহাকাশ প্রতিরক্ষা সংস্থা প্রতিষ্ঠা করে।\n\n\n== তথ্যসূত্র =="}