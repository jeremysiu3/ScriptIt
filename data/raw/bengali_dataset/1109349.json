{"pageid": 1109349, "title": "বাইয়্যিনাত", "url": "https://bn.wikipedia.org/wiki?curid=1109349", "content": "বাইয়্যিনাত (উর্দু: بینات‎, অনুবাদ 'স্পষ্ট প্রমাণ'‎) পাকিস্তানের জামিয়া উলুমুল ইসলামিয়া থেকে উর্দু ভাষায় প্রচারিত একটি মাসিক ইসলামি ম্যাগাজিন। আল বাইয়্যিনাত নামে এর আরবি সংস্করণও প্রকাশিত হয়। এটি পাকিস্তানে দেওবন্দি চিন্তাধারার প্রচার করে। ১৯৬২ সালের নভেম্বর থেকে এর প্রকাশনা শুরু হয়। এটি প্রকাশের উদ্দেশ্য ছিল ইসলামের ভিত্তি রক্ষা এবং বর্তমান সময়ে প্রচলিত ধর্মবিরোধী মতবাদ ও ধারণাসমূহ শনাক্ত করে তা খণ্ডন করা। এতে মূল মাদ্রাসার উলামাদের গৌরব করার পাশাপাশি, একদিকে শিয়া এবং কাদিয়ানিদের বিরুদ্ধে এবং অন্যদিকে পাকিস্তানের মূলধারার প্রথা, শিক্ষা এবং রাজনীতির বিরুদ্ধে নিবন্ধ প্রকাশিত হয়।\n\n\n== বর্ণনা ==\nম্যাগাজিনটির প্রথম সম্পাদক আব্দুর রশিদ নোমানী। তিনি ১৯৬৩ সালের ডিসেম্বর পর্যন্ত দায়িত্ব পালন করেন। তারপর আমৃত্যু দায়িত্ব গ্রহণ করেন জামিয়া উলুমুল ইসলামিয়ার প্রতিষ্ঠাতা মুহাম্মদ ইউসুফ বিন্নুরী। তিনি এটি প্রকাশের জন্য শুবায়ে তাসনিফ নামে মাদ্রাসায় একটি বিভাগও প্রতিষ্ঠা করেন। প্রতি ইংরেজি মাসের ৭ তারিখ নতুন সংখ্যা বের হয়। প্রতিটি সংখ্যায় গড়ে ৫০ থেকে ৮০ পৃষ্ঠা থাকে। ব্যতিক্রম, মুহাম্মদ ইউসুফ বিন্নুরীর স্মরণসংখ্যা বের হয়েছিল প্রায় ৮০০ পৃষ্ঠায়। বিষয় অনুযায়ী নিবন্ধের ব্যপ্তি গড়ে ২ থেকে ১০ পৃষ্ঠা হয়।\nপ্রথমদিকে প্রচারিত কয়েকটি সংখ্যায় ধারাবাহিকভাবে ‘পারভেজ কাফির হে’ (পারভেজ একজন কাফের) শীর্ষক একটি বই প্রচার করা হয়। ম্যাগাজিনটির বিষয়বস্তুর মধ্যে রয়েছে ফিকহের নীতি অনুসারে নতুন আইনি সমস্যার সমাধান, কুরআনের ব্যাখ্যা, নবুয়তের ঐতিহ্য এবং হাদিসের উপর রচনার প্রচার। রয়েছে ধর্মতত্ত্ব, আধুনিক শিক্ষায় প্রশিক্ষিত ব্যক্তিদের ধর্মীয় নির্দেশনার জন্য বিভিন্ন থিম এবং বিষয়ের উপর প্রবন্ধ এবং সবশেষে প্রাচ্যবিদদের দ্বারা ইসলাম সম্পর্কে ছড়িয়ে পড়া বিভিন্ন ভ্রান্ত ধারণা ও ভুল বোঝাবুঝির বিশ্লেষণ ও সমালোচনা।\n\n\n== আরও দেখুন ==\nআদ দাঈ\n\n\n== তথ্যসূত্র ==\n\n\n== বহিঃসংযোগ ==\nবাইয়্যিনাত–এর মুহাম্মদ ইউসুফ বিন্নুরী সংখ্যা"}