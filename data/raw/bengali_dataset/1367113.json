{"pageid": 1367113, "title": "ট্র্যাক গেজ", "url": "https://bn.wikipedia.org/wiki?curid=1367113", "content": "ট্র্যাক গেজ (ইংরেজি: track gauge বা track gage, ট্র্যাক্ গেইজ্, উচ্চারণ /træk ɡeɪdʒ/) হল একটি রেলপথের দুটি রেলের মধ্যে দূরত্ব। একটি রেল নেটওয়ার্কের সমস্ত গাড়িতে অবশ্যই এমন চাকার সেট থাকতে হবে যা ট্র্যাক গেজের সাথে সামঞ্জস্যপূর্ণ। যেহেতু বিশ্বে বিভিন্ন রকমের ট্র্যাক গেজ বিদ্যমান, গেজের পার্থক্যগুলি প্রায়শই রেলওয়ে নেটওয়ার্কগুলিতে বৃহত্তর ক্রিয়াকলাপের ক্ষেত্রে একটি বাধা উপস্থাপন করে।\nট্র্যাক গেজ শব্দটি রেলদুটির মধ্যে দূরত্ব নিশ্চিত করতে ব্যবহৃত ধাতব বার বা গেজ থেকে উদ্ভূত হয়েছে।\nএকটি প্রয়োজনীয় মান মেনে চলা নিশ্চিত করতে রেলওয়ে আরও দুটি গেজ স্থাপন করে। লোডিং গেজ হল একটি দ্বি-মাত্রিক প্রোফাইল যা ট্র্যাকটির একটি প্রস্থচ্ছেদ, একটি রেলগাড়ি এবং সর্বোচ্চ মাল অন্তর্ভুক্ত করে: সমস্ত রেল গাড়ি এবং তাদের মালগুলি সংশ্লিষ্ট এনভেলপে থাকতে হবে। স্ট্রাকচার গেজ সেই রূপরেখাটিকে নির্দিষ্ট করে যেখানে স্থাপনাগুলিকে (সেতু, প্ল্যাটফর্ম, লাইনসাইড সরঞ্জাম ইত্যাদি) সীমাবদ্ধ করা উচিত নয়।\n\n\n== শব্দটির ব্যবহার ==\n\"ট্র্যাক গেজ\" শব্দটির সবচেয়ে প্রচলিত ব্যবহার একটি রেলওয়ে ট্র্যাকের দুটি মাল বহনকারী রেলের ভিতরের পৃষ্ঠের মধ্যে তির্যক দূরত্বকে বোঝায়। সাধারণত রেল হেডের উপর থেকে ১২.৭ মিলিমিটার (০.৫০ ইঞ্চি) থেকে ১৫.৯ মিলিমিটার (০.৬৩ ইঞ্চি) নীচ থেকে পরিমাপ করা হয় যাতে জীর্ণ কোণগুলি পরিষ্কার করা যায় এবং রেল হেডগুলির ঢালু পাশ থাকে। \"ট্র্যাক গেজ\" শব্দটি \"গেজ\" থেকে উদ্ভূত হয়েছে। প্রতিটি প্রান্তে একটি সুনির্দিষ্টভাবে অবস্থান করা লগ সহ একটি ধাতব দণ্ডকে গেজ বলে, যা দিয়ে ট্র্যাক ক্রুগণ (ইংরেজি: track crews) রেলদুটির মধ্যে প্রকৃত দূরত্ব একটি নির্ধারিত মান সহনশীলতার মধ্যে রয়েছে তা নিশ্চিত করতে ব্যবহার করেন। উদাহরণস্বরূপ, বক্ররেখায় রেলদুটির মধ্যে ব্যবধান স্বাভাবিকের চেয়ে বেশি। এখান থেকে এই রেলদুটির মধ্যে দূরত্বকেও ট্র্যাক গেজ হিসাবে উল্লেখ করা হয়। \n\n\n== গেজ বাছাই ==\n\n\n=== আগেকার ট্র্যাক গেজ ===\nরেল পরিবহনের প্রাচীনতম রূপ হলো কাঠের ওয়াগনওয়ে, যার উপরে একক ওয়াগনকে হস্তান্তর করা হত। প্রাথমিকভাবে ওয়াগন মানুষের পেশী শক্তি দ্বারা পরিচালিত হত; পরবর্তীতে বিভিন্ন যান্ত্রিক পদ্ধতিতে দ্বারা পরিচালিত হতে লাগল। কাঠের রেল দ্রুত নষ্ট হয়ে যায়। পরে, নষ্টকে কমানোর জন্য চ্যাপ্টা ঢালাই লোহার পাত সরবরাহ করা হয়েছিল। কিছু এলাকায় পাতগুলিকে L-আকৃতির করা হয়েছিল, যেখানে L-এর উল্লম্ব অংশ চাকার পথ দেখায়। এটি সাধারণত \"প্লেটওয়ে\" নামে পরিচিত। ফ্ল্যাঞ্জযুক্ত চাকাগুলি অবশেষে সর্বজনীন হয়ে ওঠে এবং রেলদুটির মধ্যে ব্যবধানটি ওয়াগনের চাকার সাথে সামঞ্জস্যপূর্ণ হতে হয়েছিল। \nওয়াগনের নির্দেশিকা উন্নত হওয়ার ফলে ওয়াগনের ছোট দড়িকে একপাল ঘোড়ার দ্বারা যুক্ত করে টানা যেতে পারে এবং ট্র্যাকটি খনির আশেপাশের এলাকা থেকে সাধারণত একটি নৌযানযোগ্য জলপথে প্রসারিত করা যেতে পারে। ওয়াগনদের এক নির্দিষ্ট নকশায় তৈরি করা হয়েছিল এবং ট্র্যাকটিকে ঘোড়া এবং ওয়াগনের প্রয়োজন অনুসারে তৈরি করা হত। দক্ষিণ ওয়েলসে ১৮০২ সালের পেনিডারেন ট্রামরোডনামক প্লেটওয়েতে পাতদুটিকে ৪ ফুট ৪ ইঞ্চি (১,৩২১ মিলিমিটার) ব্যবধানে আপস্ট্যান্ডের বাইরের দিকে রাখা হত।\n\n১৮০৪ সালে পেনিডারেন ট্রামরোড সম্ভবত একটি লোকোমোটিভ দ্বারা প্রথম যাত্রা করেছিল এবং এটি লোকোমোটিভের জন্য সফল ছিল, কিন্তু ট্র্যাকের জন্য ব্যর্থ হয়েছিল। পাতদুটি তার ওজন বহন করার মতো যথেষ্ট শক্তিশালী ছিল না। এক গুরুত্বপূর্ণ প্রগতিশীল পদক্ষেপ করা হয়েছিল যখন ঢালাই লোহার প্রান্ত রেলগুলি প্রথম ব্যবহার করা হয়েছিল। এর মধ্যে রেল অংশের পরাক্ষগুলিকে উল্লম্বভাবে পরিবর্তিত করা হয়েছিল, যা নমন শক্তিকে প্রতিরোধ করার জন্য ঐ অংশকে শক্ত করে এবং এটি আরও উন্নত হয়েছিল যখন ফিশ-বেলি রেল চালু করা হয়েছিল।\nপ্রান্ত রেলদুটির জন্য রেলের ব্যবধান এবং হুইলসেটের নকশার মধ্যে একটি ঘনিষ্ঠ মিল প্রয়োজন এবং গেজের গুরুত্ব আরও জোরদার করা হয়েছিল। রেলওয়েকে তখনও স্থানীয় উদ্বেগ হিসাবে দেখা হয়েছিল। অন্যান্য লাইনের সাথে ভবিষ্যতের সংযোগের কোন উপলব্ধি ছিল না এবং ট্র্যাক গেজের বাছাই তখনও স্থানীয় প্রয়োজনীয়তা এবং অন্ধবিশ্বাসের উপর ভিত্তি করে একটি বাস্তবসম্মত সিদ্ধান্ত ছিল এবং সম্ভবত (রাস্তা) যানবাহনে বিদ্যমান স্থানীয় নকশা দ্বারা নির্ধারিত হয়েছিল।\nসুতরাং, পশ্চিম স্কটল্যান্ডের মঙ্কল্যান্ড অ্যান্ড কিরকিনটিলখ রেলওয়ে (১৮২৬) ৪ ফুট ৬ ইঞ্চি (১,৩৭২ মিলিমিটার) গেজ ব্যবহার করেছিল। আলস্টার রেলওয়ে (১৮৩৯) ৬ ফুট ২ ইঞ্চি (১,৮৮০ মিলিমিটার) গেজ ব্যবহার করেছিল।\n\n\n=== \"আদর্শ\" গেজের আবির্ভাব ===\n\nউনিশ শতকের প্রথম দশকে লোকোমোটিভ তৈরি করা হচ্ছিল। এগুলি বিভিন্ন রূপ নিয়েছিল, কিন্তু জর্জ স্টিফেনসন কিলিংওয়ার্থ ওয়াগনওয়েতে একটি সফল লোকোমোটিভ তৈরি করেছিলেন, যেখানে তিনি কাজ করেছিলেন। তাঁর নকশাগুলি সফল হয়েছিল, এবং ১৮২৫ সালে যখন স্টকটন অ্যান্ড ডার্লিংটন রেলওয়ে চালু হয়েছিল, তখন এটি কিলিংওয়ার্থ রেলপথের মতো ৪ ফুট ৮ ইঞ্চি (১,৪২২ মিলিমিটার) গেজে তাঁর লোকোমোটিভ ব্যবহার করেছিল।\nস্টকটন অ্যান্ড ডার্লিংটন রেলপথটি অত্যন্ত সফল ছিল এবং যখন প্রথম আন্তঃনগর রেলপথ লিভারপুল অ্যান্ড ম্যানচেস্টার রেলওয়ে ১৮৩০ সালে চালু হয়েছিল, তখন এটি একই গেজ ব্যবহার করেছিল। এটিও খুব সফল ছিল এবং গেজের প্রস্থ ৪ ফুট ৮ ১⁄২ ইঞ্চি বা ১,৪৩৫ মিলিমিটার করা হয়েছিল। এটি পরে আদর্শ গেজে পরিণত হয়েছিল। \n\n\n=== গেজ পার্থক্য ===\nলিভারপুল অ্যান্ড ম্যানচেস্টার রেলওয়ের পর গ্র্যান্ড জংশন রেলওয়ে ও লন্ডন অ্যান্ড বার্মিংহাম রেলওয়ের মতো ট্রাঙ্ক রেল আদর্শ গেজ ব্যবহার করতে লাগল। যখন ব্রিস্টলের প্রোমোটাররা লন্ডন থেকে একটি রেলপথের পরিকল্পনা করেছিলেন, তাঁরা উদ্ভাবনী প্রকৌশলী ইসামবার্ড কিংডম ব্রুনেলকে নিয়োগ করেছিলেন। বৃহত্তর স্থিতিশীলতা দিতে তিনি একটি বৃহত্তর গেজের সিদ্ধান্ত নেন এবং গ্রেট ওয়েস্টার্ন রেলওয়ে ৭ ফুট (২,১৩৪ মিলিমিটার) গেজ গ্রহণ করেছিল, পরে ৭ ফুট ১⁄৪ ইঞ্চি (২,১৪০ মিলিমিটার) গেজে পরিণত হয়। এটি ব্রড গেজ বা প্রশস্ত গেজ নামে পরিচিতি লাভ করে। গ্রেট ওয়েস্টার্ন রেলওয়ে (জিডব্লিউআর) সফল ছিল এবং প্রত্যক্ষভাবে এবং বন্ধুত্বপূর্ণ সংশ্লিষ্ট কোম্পানির মাধ্যমে ব্যাপকভাবে সম্প্রসারিত হয়েছিল এবং ব্রড গেজ ছড়িয়ে পরে।\nএকই সময়ে, ব্রিটেনের অন্যান্য অংশে আদর্শ-গেজ রেলপথ তৈরি হয়েছিল এবং এই ব্রিটিশ প্রযুক্তি ইউরোপ ও উত্তর আমেরিকার কিছু অংশে রপ্তানি করা হয়েছিল। তবে ব্রিটেনের রেল কোম্পানি দুরকমের গেজ ব্যবহার করতে লেগেছিল: ব্রড গেজ ও আদর্শ গেজ। তখন আদর্শ গেজকে \"ন্যারো গেজ\" বা সরু গেজ বলা হত। কিছু কোম্পানি অন্যান্য অ-মানক গেজ নির্বাচন করেছে: ইস্টার্ন কাউন্টি রেলওয়ে ৫ ফুট (১,৫২৪ মিলিমিটার) গ্রহণ করেছিল। তাদের বেশিরভাগই আগেই আদর্শ গেজে রূপান্তরিত হয়েছিল, কিন্তু জিডব্লিউআর-এর ব্রড গেজ জনপ্রিয় হতে লেগেছিল।\nবৃহত্তর রেল কোম্পানি ভৌগলিকভাবে সম্প্রসারণ করতে চেয়েছিল এবং বৃহৎ এলাকাকে তাদের নিয়ন্ত্রণে এনেছিল। একটি সংযোগহীন এলাকা খোলার জন্য যখন একটি নতুন পৃথক রেলপথ প্রস্তাব করা হয়েছিল, তখন রেলপথটি যে আনুগত্য গ্রহণ করবে তা নির্ধারণের জন্য গেজ গুরুত্বপূর্ণ ছিল। যদি এটি ব্রড গেজ হয় তবে এটি অবশ্যই গ্রেট ওয়েস্টার্ন রেলওয়ের জন্য বন্ধুত্বপূর্ণ হবে; যদি ন্যারো (আদর্শ) গেজ হয়, তবে এটি অবশ্যই অন্যান্য সংস্থাগুলির পক্ষে। সেই পছন্দকে রাজি করানো বা জোর করার লড়াই খুব তীব্র হয়ে ওঠে এবং একে \"গেজ যুদ্ধ\" হিসাবে উল্লেখ করা হয়।\nযেহেতু দুটি এলাকার মধ্যে যাত্রী ও মালবাহী পরিবহন ক্রমবর্ধমান গুরুত্বপূর্ণ হয়ে উঠেছিল, এক গেজ থেকে অন্য গেজে যাওয়ার অসুবিধা–গেজ বিরতি–আরও আপত্তিকর হয়ে উঠেছিল। ১৮৪৫ সালে এই ক্রমবর্ধমান সমস্যার জন্য রয়াল কমিশন অন রেলওয়ে গেজেস তৈরি করা হয়েছিল এবং এর ফলে রেগুলেটিং দ্য গেজ অব রেলওয়েজ আইন, ১৮৪৬ লাগু হয়েছিল। এর ফলে ব্রড-গেজ নেটওয়ার্কের সাথে সংযোগহীন ব্রড-গেজ রেলপথ নির্মাণ নিষিদ্ধ করেছিল। ১৮৯২ সালে ব্রিটেনের ব্রড-গেজ নেটওয়ার্ক আদর্শ গেজে রূপান্তরিত হয়। একই আইনে আয়ারল্যান্ডে ৫ ফুট ৩ ইঞ্চি (১,৬০০ মিলিমিটার) এর গেজ বাধ্যতামূলক করা হয়েছে।\n\n\n=== অন্যান্য দেশে গেজ নির্বাচন ===\n\nরেলওয়ে যখন অন্যান্য দেশে নির্মিত হয়েছিল, তখন গেজ নির্বাচনটি বাস্তবসম্মত ছিল: ট্র্যাকটি অবশ্যই রেলগাড়ির সাথে মানানসই হবে। যদি লোকোমোটিভ অন্য কোথাও থেকে আমদানি করা হয়, বিশেষ করে প্রথম দিনগুলিতে, তাদের উপযুক্ত করার জন্য ট্র্যাক তৈরি করা হবে। কিছু ক্ষেত্রে আদর্শ গেজ গৃহীত হয়েছিল, কিন্তু অনেক দেশ বা কোম্পানি তাদের জাতীয় গেজ হিসাবে ভিন্ন গেজ বেছে নিয়েছিল, হয় সরকারি নীতি দ্বারা, না হয় ব্যক্তিগত পছন্দের দ্বারা। \n\n\n== পরিভাষা ==\n\n\n=== আদর্শ গেজ ===\nআধুনিক যুগে \"আদর্শ গেজ\" বলতে ১,৪৩৫ মিলিমিটার (৪ ফুট ৮ ১⁄২ ইঞ্চি) গেজকে বোঝায়। উত্তর আমেরিকা, পশ্চিম ইউরোপের বেশিরভাগ, উত্তর আফ্রিকা ও মধ্যপ্রাচ্য এবং চীনসহ বেশিরভাগ দেশে আদর্শ গেজ প্রচলিত।\n\n\n=== ব্রড গেজ ===\nআধুনিক যুগে \"ব্রড গেজ\" বলতে সাধারণত ১,৪৩৫ মিলিমিটার (৪ ফুট ৮ ১⁄২ ইঞ্চি) প্রস্থের চেয়ে উল্লেখযোগ্যভাবে প্রশস্ত গেজকে বোঝায়।\nভারতীয় উপমহাদেশ, সাবেক সোভিয়েত ইউনিয়ন, মঙ্গোলিয়া, ফিনল্যান্ড, স্পেন, পর্তুগাল, আর্জেন্টিনা, চিলি ও আয়ারল্যান্ডে ব্রড গেজ প্রচলিত। এটি দক্ষিণ অস্ট্রেলিয়া এবং ভিক্টোরিয়ার শহরতলি রেলের জন্যও ব্যবহৃত হয়।\n\n\n=== মাঝারি গেজ ===\n\"মাঝারি গেজ\" শব্দটির ইতিহাস জুড়ে বিভিন্ন অর্থ ছিল এবং এটি স্থানীয় প্রভাবশালী গেজের উপর নির্ভর করে।\n১৮৪০-এর দশকে, ব্রুনেলের ৭ ফুট ১⁄৪ ইঞ্চি (২,১৪০ মিলিমিটার) ব্রড গেজ ও ১,৪৩৫ মিলিমিটার (৪ ফুট ৮ ১⁄২ ইঞ্চি) \"ন্যারো গেজ\"-এর তুলনায় ১,৬০০ মিলিমিটার (৫ ফুট ৩ ইঞ্চি) আইরিশ গেজকে মাঝারি গেজ হিসাবে বিবেচনা করা হত।\n\n\n=== ন্যারো গেজ ===\nআধুনিক যুগে \"ন্যারো গেজ\" বলতে সাধারণত ১,৪৩৫ মিলিমিটার (৪ ফুট ৮ ১⁄২ ইঞ্চি) প্রস্থের চেয়ে উল্লেখযোগ্যভাবে সরু গেজকে বোঝায়।\nন্যারো গেজ দক্ষিণ আফ্রিকা, মধ্য আফ্রিকা, পূর্ব আফ্রিকা, দক্ষিণপূর্ব এশিয়া, জাপান, তাইওয়ান, ফিলিপাইন, মধ্য আমেরিকা ও দক্ষিণ আমেরিকায় প্রচলিত।\nগেজ যুদ্ধের সময়ে স্টিফেনসনের আদর্শ গেজকে \"ন্যারো গেজ\" এবং ব্রুনেলের ৭ ফুট ১⁄৪ ইঞ্চি (২,১৪০ মিলিমিটার) গেজকে \"ব্রড গেজ\" বলা হতো। ওয়েলস, উত্তর আমেরিকার রকি পর্বতমালা, মধ্য ইউরোপ এবং দক্ষিণ আমেরিকার মতো পার্বত্য অঞ্চলে ন্যারো গেজ রেলপথ নির্মিত হয়েছিল। সারা বিশ্বে শিল্প ও খনিতে রেলপথ প্রায়শই ন্যারো গেজ।\n\n\n=== ন্যূনতম গেজ ===\nখুব সরু গেজ ২ ফুট (৬১০ মিলিমিটার) কিছু স্থান-সীমাবদ্ধ পরিবেশের (যেমন খনি, খামার) জন্য ব্যবহার করা হয়েছিল। ফরাসি কোম্পানি দেকোভিল ৫০০ মিলিমিটার (১৯ ৩⁄৪ ইঞ্চি) ও ৪০০ মিলিমিটার (১৫ ৩⁄৪ ইঞ্চি) ট্র্যাক প্রধানত খনি জন্য প্রস্তুত করেছিল; হেইউড ১৫ ইঞ্চি (৩৮১ মিলিমিটার) ট্র্যাক এস্টেট রেলওয়ের জন্য প্রস্তুত করেছিল। সর্বাধিক প্রচলিত ন্যূনতম গেজ হলো ১৫ ইঞ্চি (৩৮১ মিলিমিটার), ৪০০ মিলিমিটার (১৫ ৩⁄৪ ইঞ্চি), ১৬ ইঞ্চি (৪০৬ মিলিমিটার), ১৮ ইঞ্চি (৪৫৭ মিলিমিটার), ৫০০ মিলিমিটার (১৯ ৩⁄৪ ইঞ্চি) ও ২০ ইঞ্চি (৫০৮ মিলিমিটার)।\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\nওপেনরেলওয়েম্যাপ . একটি বিশ্বব্যাপী ট্র্যাক গেজ মানচিত্র\nজর্জ ডব্লিউ হিলটনের ট্র্যাক গেজের ইতিহাস  ওয়েব্যাক মেশিনে আর্কাইভকৃত ৪ ডিসেম্বর ২০০৮ তারিখে\nইউরোপীয় রেলওয়ে এজেন্সি: 1520 মিমি সিস্টেম  (1520/1524 এর অংশগ্রহণের সাথে সমস্যা ইইউ রেল নেটওয়ার্কে মিমি গেজ দেশ)\nযে দিন তারা মার্কিন দক্ষিণে গেজ পরিবর্তন করেছে\nখুয়ান মানুয়েল গ্রিখালভো - \"স্ট্যান্ডার্ড\" গেজের মিথ"}