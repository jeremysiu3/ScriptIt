{"pageid": 1018901, "title": "ইবরাহিম খাঁ সরকারি কলেজ", "url": "https://bn.wikipedia.org/wiki?curid=1018901", "content": "ইব‌রাহীম খাঁ সরকারি কলেজ বাংলাদেশের টাঙ্গাইল জেলার ভূঞাপুর উপজেলার অন্তর্গত একটি সরকারি শিক্ষাপ্রতিষ্ঠান। উপমহাদেশের প্রথম মুসলিম অধ্যক্ষ শিক্ষাবিদ ইবরাহীম খাঁ কর্তৃক ১৯৪৮ সালে প্রতিষ্ঠিত জাতীয় বিশ্ববিদ্যালয়ের অধিভুক্ত কলেজটিতে উচ্চ মাধ্যমিক, স্নাতক (পাশ) কোর্স এবং কয়েকটি বিষয়ে স্নাতক (সম্মান) ও স্নাতকোত্তর পর্যায়ের পাঠ প্রদান করা হয়।\n\n\n== ইতিহাস ==\nটাঙ্গাইল জেলার ভূঞাপুর উপজেলা ও পৌরশহরের প্রাণকেন্দ্রে ১৯৪৮ সালে প্রতিষ্ঠিত ইবরাহীম খাঁ সরকারি কলেজ এতদঞ্চলের একটি ঐতিহ্যবাহী উচ্চ শিক্ষা প্রতিষ্ঠান। দেশের উত্তর ও পশ্চিম অঞ্চলের প্রবেশদ্বার ‘ভূঞাপুর’ স্নিগ্ধ শ্যামলিমায় ঐশ্বর্যময়ী। ঢাকা-ভূঞাপুর, ঢাকা-তারাকান্দি রোড এবং যমুনা নদীর ওপর নির্মিত বঙ্গবন্ধু সেতু ভূঞাপুরের যোগাযোগ ব্যবস্থার ক্ষেত্রে এক নতুন দিগন্তের সূচনা করেছে। বঙ্গবন্ধু সেতু হতে প্রায় ১৩ কি. মি. উত্তরে রেল ও সড়ক যোগাযোগের গুরুত্বপূর্ণ সংযোগস্থলে ছায়া সুনিবিড় শান্ত ও মনোরম পরিবেশে অবস্থিত এ কলেজ যমুনা বিধৌত জনপদে শিক্ষা বিস্তারে এক গুরুত্বপূর্ণ ভূমিকা পালন করে চলেছে।\nশিক্ষাবিদ প্রিন্সিপাল ইবরাহীম খাঁ ১৯৪৮ সালে ভূঞাপুরের কিছু সংখ্যক বিদ্যোৎসাহী ব্যক্তির অনুরোধে এলাকার সর্বস্তরের জনগণের ঐকান্তিক সহযোগিতায় ‘ভূঞাপুরে কলেজ’ প্রতিষ্ঠার মত দুঃসাহসিক কাজে আত্মনিয়োগ করেন। ১৯৪৮ সালের ৪ঠা এপ্রিল মজলুম জননেতা মওলানা আব্দুল হামিদ খান ভাসানীকে সভাপতি করে ‘ভূঞাপুর কলেজ’-এর অর্গানাইজিং কমিটি গঠন করে কলেজটির ভিত্তিপ্রস্তর স্থাপন করা হয়। ১৯৪৮ সালের ১লা জুলাই মানবিক ও ব্যবসায় শিক্ষা শাখায় ১০২ জন শিক্ষার্থী নিয়ে ভূঞাপুর হাই স্কুলে অস্থায়ীভাবে কলেজের কার্যক্রম শুরু হয়। কলেজের প্রথম অধ্যক্ষ (ভারপ্রাপ্ত) হিসেবে দায়িত্ব পালন করেন জনাব হালিমুজ্জামান খান।\n১৯৬৫ সালে স্নাতক (কলা ও ব্যবসায় শিক্ষা) এবং ১৯৭২ সালে স্নাতক (বিজ্ঞান) পাস কোর্স খোলার মাধ্যমে কলেজটি পূর্ণাঙ্গ ডিগ্রি কলেজের মর্যাদা লাভ করে।\n১৯৭৮ সালে প্রিন্সিপাল ইবরাহীম খাঁ’র মৃত্যুর পর তাঁর স্মৃতির প্রতি শ্রদ্ধা প্রদর্শনের জন্য কলেজটি ‘ইবরাহীম খাঁ কলেজ’ নামকরণ করা হয়। কলেজটি ১৯৯০ সালে ঢাকা বিশ্ববিদ্যালয়ের অধীনে ইসলামের ইতিহাস ও সংস্কৃতি বিষয়ে স্নাতকোত্তর কোর্স খোলার অনুমতি লাভ করে। ১৯৯৬ সালে জাতীয় বিশ্ববিদ্যালয়ের অধীনে বাংলা, দর্শন, সমাজকর্ম ও ব্যবস্থাপনা বিষয়ে স্নাতকোত্তর কোর্স, ১৯৯৭ সালে সমাজকর্ম, ব্যবস্থাপনা ও প্রাণিবিদ্যা এবং ২০১৬ সালে বাংলা, অর্থনীতি, মনোবিজ্ঞান ও হিসাববিজ্ঞান বিষয়ে স্নাতক (সম্মান) কোর্স চালু করার অনুমতি লাভ করে। ১৯৯৮ সালে কলেজটিতে বাংলাদেশ কারিগরি শিক্ষা বোর্ডের অধীনে উচ্চ মাধ্যমিক শ্রেণিতে ব্যবসায় ব্যবস্থাপনা (বিএম) কোর্স চালু করা হয়। বর্তমানে কলেজে ০৫টি বিষয়ে স্নাতকোত্তর ১ম ও শেষ পর্ব, ০৭টি বিষয়ে স্নাতক (সম্মান), ১৮ টি বিষয়ে স্নাতক (পাস) কোর্স এবং ১৯ টি বিষয়ে উচ্চ মাধ্যমিক পর্যায়ে বিজ্ঞান, মানবিক ও ব্যবসায় শিক্ষা শাখায় পাঠদান করা হয়। কলেজে বর্তমান শিক্ষার্থী সংখ্যা প্রায় ৭০০০ হাজার।\nঐতিহ্যবাহী এ কলেজটি ৭ একরের অধিক জমি নিয়ে প্রতিষ্ঠিত। শিক্ষক-কর্মচারীদের আবাসনের জন্য রয়েছে ১৮টি অস্থায়ী বাসা, ০৩টি মার্কেট, কলেজ গ্রন্থাগার, বিজ্ঞানাগার ও কম্পিউটার ল্যাব। এর রয়েছে দৃষ্টিনন্দন ও সুবিশাল ক্যাম্পাস। তৃণাচ্ছাদিত খেলার মাঠে সারা বছর ফুটবল, ক্রিকেট, ভলিবল ও ব্যাডমিন্টনসহ নানা ধরনের খেলাধুলার চর্চা হয়ে থাকে। দেশের অনেক প্রথিতযশা শিক্ষক ও শিক্ষাবিদ এ কলেজের অধ্যক্ষ ও শিক্ষক হিসেবে দায়িত্ব পালন করেছেন। তাঁদের সংস্পর্শে এ এলাকার সামাজিক ও সাংস্কৃতিক পরিমণ্ডলে পড়েছে ইতিবাচক প্রভাব। \n১১ই অক্টোবর ২০১৩ খ্রিষ্টাব্দে কলেজটিকে জাতীয়করণ করা হয়। \n\n১ জুলাই ১৯৪৮ (1948-07-01) তারিখে কলেজটিকে প্রথম এমপিওভুক্ত করা হয়।\n\nপ্রতিষ্ঠানটি ১১ই অক্টোবর ২০১৩ সালে জাতীয়করণ করা হয়।\n\n\n== অবকাঠামো ==\nপ্রফেসর মো. কামরুজ্জামান সরকার\nবিসিএস (সাধারণ শিক্ষা)\nঅধ্যক্ষ\nউচ্চ মাধ্যমিক (সাধারণ ও কারিগরি) শ্রেণির পাশাপাশি\nস্নাতক (পাস), বাংলা, অর্থনীতি,সমাজকর্ম,মনোবিজ্ঞান,\nপ্রাণিবিদ্যা,ব্যবস্থাপনা ও হিসাববিজ্ঞান বিষয়ে স্নাতক(সম্মান); বাংলা,ইসলামের ইতিহাস ও সংস্কৃতি,দর্শন,সমাজকর্ম এবং ব্যবস্থাপনা বিষয়ে স্নাতকোত্তর কোর্স চালু আছে।\n\n\n== তথ্যসূত্র ==\n\n\n== বহিঃসংযোগ =="}