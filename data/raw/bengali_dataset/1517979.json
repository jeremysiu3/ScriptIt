{"pageid": 1517979, "title": "বৈকুণ্ঠনাথ সান্যাল", "url": "https://bn.wikipedia.org/wiki?curid=1517979", "content": "বৈকুণ্ঠনাথ সান্যাল  ( ১৮৫৭ – ১০ এপ্রিল ১৯৩৭ ) ছিলেন  স্বামী বিবেকানন্দর সতীর্থ, শ্রীরামকৃষ্ণদেবের একজন ঘনিষ্ঠ গৃহী শিষ্য। “শ্রীশ্রীরামকৃষ্ণ লীলামৃত” নামক তথ্যবহুল গ্রন্থের প্রণেতা। \n\n\n== জীবনী ==\nবৈকুণ্ঠনাথ সান্যালের জন্ম  অবিভক্ত বাংলার নদীয়া জেলার বেলপুকুর গ্রামে। পিতা দীননাথ সান্যাল। বাল‍্যকালেই উত্তর কলকাতার ৩ নম্বর বোসপাড়া লেনের বাসিন্দা হন।  অতি অল্প বয়সেই তিনি শ্রীশ্রীরামকৃষ্ণের সংস্পর্শে আসেন।   ১৮৮৩ খ্রিস্টাব্দের শেষের দিকে স্বামী প্রেমানন্দ তথা বাবুরাম মহারাজের সাথে দক্ষিণেশ্বরে যাওয়ার সময় তিনি শ্রীরামকৃষ্ণকে প্রথমবার দেখেন। শ্রীরামকৃষ্ণ বৈকুণ্ঠের বিশদ অবগত হয়েই তাঁর ভাগ্নে রামলালকে  হুক্কার মাধ্যমে বৈকুণ্ঠের ধূমপানের ব্যবস্থা করেন। দ্বিতীয়বারের দর্শনে বৈকুণ্ঠ শ্রীরামকৃষ্ণদেবের কাছে দীক্ষা নেওয়ার আগ্রহ প্রকাশ করেন এবং তৃতীয়বারের দর্শনেই তিনি দীক্ষিত হন। অন্যদিকে দীক্ষিত হওয়ার পরই তাঁর ইষ্ট দর্শন লাভের বাসনা হয়। একজন অতি উৎসাহী ভক্ত হয়ে সাধনায় নিযুক্ত থাকেন তিনি। দক্ষিণেশ্বরে এবং কলকাতায় ভক্তদের বাসস্থানে গুরুদেবের আশীর্বাদপুষ্ট সান্নিধ্য কামনা করেন। সময়ে সময়ে গুরুর কাছে তাঁর নির্বাচিত আদর্শের দর্শনের জন্য প্রার্থনা করেন এবং গুরুদেবও প্রতিশ্রুতি দেন, \"আমি তোমার জন্য সবকিছু করব\"  অবশেষে ১৮৮৬ খ্রিস্টাব্দের ১ জানুয়ারি, কল্পতরু দিবসে, ঠাকুর রামকৃষ্ণদেবের কৃপায় ও স্পর্শে তাঁর মনোবাসনা পূর্ণ হয়।  \nতিনি যেদিকেই তাকান না কেন, গুরুদেবের করুণ হাসিতে আলোকিত মূর্তি দেখতে পান। জাগ্রত অবস্থায়, তিনি যেখানেই থাকুন না কেন, কিছুদিন ধরে এই ধারা অব্যাহত ছিল। রামকৃষ্ণদেবের প্রয়াণের পরেও তিনি গুরুদেবের দর্শন লাভ করেন।\nআজীবন বৈকুণ্ঠনাথ রামকৃষ্ণ-বিবেকানন্দ আদর্শের ঘনিষ্ঠ ও উৎসাহী অনুগামী ছিলেন। তিনি  নরেন্দ্রনাথের প্রতি গভীরভাবে অনুরক্ত ছিলেন, ভারত জুড়ে তাঁর ভ্রমণপর্বের কিছু সময় তাঁর সাথে ছিলেন। শ্রীরামকৃষ্ণের তিরোধানের পর ঠাকুরের সংসার ত্যাগী সন্তানদের তিনি নানাভাবে সহায়তা করতেন। তিনিও সন্ন্যাস ব্রত গ্রহণ করেন এবং স্বামী সারদানন্দের তীর্থযাত্রায় ১৮৮৯ খ্রিস্টাব্দের নভেম্বর হতে  ১৮৯১ খ্রিস্টাব্দের সেপ্টেম্বর পর্যন্ত সময়ে তাঁর সাথে ছিলেন বৈকুণ্ঠনাথ। সন্ন্যাস গ্রহণ করে স্বামী কৃপানন্দ নামে উত্তরাখণ্ডে পরিব্রাজক রূপে কিছুদিন আধ্যাত্মিক তপস্যা অনুশীলন করেন। পরে অবশ্য তিনি গৃহস্থালি জীবনে ফিরে আসেন, কিন্তু আজীবন সম্প্রদায়ের সাথে ঘনিষ্ঠ সম্পর্ক বজায় রাখেন।\nরামকৃষ্ণ মিশনের হিসাব নিরীক্ষক রূপে বহুদিন কাজ করেন। স্বামী সারদানন্দের সাথে তাঁর আজীবন বন্ধুত্ব ছিল।\nবৈকুণ্ঠনাথ “শ্রীশ্রীরামকৃষ্ণ লীলামৃত” শীর্ষক একটি তথ্যবহুল গ্রন্থ রচনা করেন। \n১৯৩৭ খ্রিস্টাব্দের ১০ এপ্রিল ধ্যানরত অবস্থায় প্রয়াত হন।\nবিশিষ্ট বাঙালি বিজ্ঞানী ও চিকিৎসক সুধীরনাথ সান্যাল (১৯০০ - ৯৩) ছিলেন বৈকুণ্ঠনাথের পুত্র। শ্রীরামকৃষ্ণদেবের গৃহীশিষ্য পিতার আদর্শে অকৃতদার তিনি সেবা ধর্ম পালন করে গেছেন।\n\n\n== তথ্যসূত্র =="}