{"pageid": 1529493, "title": "সৈয়দ আবুল হাসান শামস আবাদি", "url": "https://bn.wikipedia.org/wiki?curid=1529493", "content": "সৈয়দ আবুল হাসান আলে রসুল যিনি শামস আবাদি মাজান্দারানি নামে পরিচিত (১৯০৭ - ৭ এপ্রিল, ১৯৭৬) ছিলেন একজন ইরানি ধর্মগুরু এবং আইনজীবী।\nসৈয়দ আবুল হাসান শামস আবাদি ছিলেন মোহাম্মদ ইব্রাহিম মুসাভি শামস আবাদি মাজান্দারানির ছেলে। তার বাবা ইসফাহানের একজন ধর্মীয় নেতা এবং আবু আল-কাসিম আল-খোয়ির আইনজীবি ছিলেন। তার দাদা, সৈয়দ মোহাম্মদ লারিজানি, সৈয়দ আবদুল্লাহ মাজানদারানির ছেলে ছিলেন। তার ৪০ জন সন্তান ছিল। তারা সবাই অভিজাত এবং লারিজানের জমির মালিক ছিল। তারা আমল শহর ছেড়ে ইসফাহানে চলে যায়। সৈয়দ আবুল হাসান শামস আবাদি ছিলেন আলি মেশকাত সেদেইর জামাতা। আলি মেশকাত ছিলেন রুহুল্লাহ খোমেনির শিক্ষক। সৈয়দ আবুল হাসান শামস আবাদি ছিলেন ইসফাহানের একজন মুজতাহিদ। তিনি খোমেনি শাহর শহরের খোজান পাড়ার সারপোল মসজিদে জামাতে নামাজ পড়তেন।\n\n\n== সামাজিক ও সাংস্কৃতিক কার্যক্রম ==\nনাজাফ থেকে ফিরে আসার পর, শামস আবাদি এতিম ও দরিদ্রদের সহায়তা এবং দাতব্য প্রতিষ্ঠান প্রতিষ্ঠা ও সম্প্রসারণে সক্রিয়ভাবে অংশগ্রহণ করেন। তিনি ইমাম জামান সাহায্য সমিতি, মাশহাদ ও করবালায় ইসফাহানি তীর্থযাত্রী ভবন এবং অন্ধদের জন্য আবা বাসির স্কুল তৈরি করেন।\nইসফাহানে ধর্মীয় গোষ্ঠীগুলির মধ্যে দ্বন্দ্বের শিকড় অনেক পুরনো। কিন্তু সমাজ এবং মাদ্রাসাগুলির রাজনীতিকরণের সাথে সাথে এই দ্বন্দ্ব আরও স্পষ্ট হয়ে ওঠে। সমকালীন ইতিহাসে ইসফাহানের ধর্মীয় সমাজে একটি বড় ইস্যু ছিল দুই দলের পণ্ডিতদের মধ্যে দ্বন্দ্ব। এক দল রহিম আরবাবের সমর্থক ছিলেন। অন্য দল মোর্তেজা শামস আরদাকানি, মোহাম্মদ আলি মোভাহেদ আবতাহি ও শামস আবাদির সমর্থক ছিলেন। ১৯৫৩ সালের ইরানি অভ্যুত্থানের পর এই দ্বন্দ্ব আরও বেশি প্রকাশ পায়।\nইসফাহান মাদ্রাসার পণ্ডিতরা নাজাফ মাদ্রাসার প্রতি বেশি আগ্রহী ছিলেন এবং আবু আল-কাসিম আল-খোইয়ের প্রভাবে তারা রাজনৈতিক বিষয়ে কম হস্তক্ষেপ করতেন। কিন্তু নাজাফাবাদ মাদ্রাসার পণ্ডিতরা কোম মাদ্রাসার প্রতি ঝুঁকে পড়েছিলেন। তারা রুহুল্লাহ খোমেনী এবং হুসেন-আলী মোনতাজেরির চিন্তাভাবনা দ্বারা প্রভাবিত হয়েছিলেন। ইসফাহানের কিছু বিশিষ্ট আলেম, যেমন শামস আবাদি, হোসেইন খাদেমি, আলি কাদিরি কাফরানি, আব্দুল জাওয়াদ সেদেহি, ফায়াজি ও আব্বাস আলী আদিব মনে করতেন যে খোমেনির মতামতের চেয়ে খোয়ের মতামত অগ্রাধিকারপ্রাপ্ত। তাই তারা খোয়িকে অনুকরণ করার নির্দেশ দিয়েছিলেন।\n\n\n== তাকে অপহরণ করে হত্যা করা ==\n১৯৭৬ সালের ৭ এপ্রিল ভোরে শামস আবাদিকে একটি দল অপহরণ করে হত্যা করে। অভিযোগ রয়েছে যে, মেহদি হাশেমির নেতৃত্বাধীন একটি দল এই ঘটনার পেছনে ছিল। তিনি হজ থেকে ফেরার পরের দিন মসজিদে ফজরের জামাতের নামাজ পড়তে যাচ্ছিলেন।  পরে তার মৃতদেহ দোরচেহ পিয়াজ শহরের ইসফাহানের কাছে পাওয়া যায়। যেখানে তার মৃতদেহ পাওয়া গিয়েছিল, সেখানে তার নামে একটি মসজিদ নির্মিত হয়েছিল। তাকে ইসফাহানের তখত-ই ফৌলাদ কবরস্থানে দাফন করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\nমেহেদী হাশেমী গ্যাংয়ের অপরাধের একটি নতুন আখ্যান"}