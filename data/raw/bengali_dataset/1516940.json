{"pageid": 1516940, "title": "সুইডেনে জৈব জ্বালানি", "url": "https://bn.wikipedia.org/wiki?curid=1516940", "content": "জৈব জ্বালানি হল নবায়নযোগ্য জ্বালানি, যা জীবিত জীবাশ্ম (বায়োমাস) দ্বারা উৎপাদিত হয়। জৈব জ্বালানি কঠিন, গ্যাসীয় বা তরল আকারে থাকতে পারে, যার দুটি প্রধান রূপ হল ইথানল এবং বায়োডিজেল। এগুলো প্রায়শই জীবাশ্ম জ্বালানির বিকল্প হিসেবে ব্যবহৃত হয়। অনেক দেশ এখন জৈব জ্বালানি কে শক্তির উৎস হিসেবে ব্যবহার করছে, যার মধ্যে সুইডেন অন্যতম। ইউরোপের দেশগুলোর মধ্যে সুইডেনের জৈব জ্বালানি ব্যবহারের হার অন্যতম সর্বোচ্চ, যা ৩২%। এই উচ্চ ব্যবহারের প্রধান কারণ হলো ই৮৫, বায়োহিটিং এবং বায়োইলেকট্রিসিটির ব্যাপক গ্রহণযোগ্যতা।\nসুইডেনের শক্তি ব্যবহার তিনটি খাতে বিভক্ত: বাসস্থান ও পরিষেবা, শিল্প, এবং পরিবহন। এটি তিনভাবে ব্যবহৃত হয়: তাপ উৎপাদন, বিদ্যুৎ উৎপাদন এবং যানবাহন জ্বালানির জন্য। ২০১৪ সালে সুইডেন মোট ৫৫৫ টেরাওয়াট-ঘণ্টা শক্তি ব্যবহার করে, যার মধ্যে ১৩০ টেরাওয়াট-ঘণ্টা জৈব জ্বালানি থেকে এসেছে।\nসুইডেনে জৈব জ্বালানি ব্যবহারের বৃদ্ধি ১৯৯০ থেকে ২০১৪ সালের মধ্যে গ্রিনহাউস গ্যাস নির্গমন ২৫% হ্রাসের প্রধান কারণ।\n\n\n== ইতিহাস ==\nসুইডেনে জৈব জ্বালানি ব্যবহারের হার ১৯৭০ সাল থেকে ক্রমাগত বৃদ্ধি পেয়েছে, যা ১৯৭০ সালে প্রায় ৪৩ টেরাওয়াট-ঘণ্টা থেকে ২০০৯ সালে ১২৭ টেরাওয়াট-ঘণ্টা-এ পৌঁছায়। এই বৃদ্ধির অন্যতম প্রধান কারণ ১৯৮০-এর দশকে বায়োমাস-ভিত্তিক ডিস্ট্রিক্ট হিটিং ব্যবস্থার ব্যাপক প্রসার।\n১৯৭৩ থেকে ১৯৭৯ সালের মধ্যে তেলের সংকট সুইডেনের শক্তি ব্যবস্থায় পরিবর্তনের একটি প্রধান কারণ হয়ে দাঁড়ায়। এই সংকটের ফলে তেল থেকে পিট এবং বায়োমাসের মতো বিকল্প শক্তির উৎস খোঁজা শুরু হয়। সুইডিশ সরকার  জৈব জ্বালানি এর ব্যবহারকে উৎসাহিত করতে আর্থিক প্রণোদনা প্রদান করে।\nএকই সময়ে, কাঠভিত্তিক শিল্প খাতের প্রসার ঘটতে থাকে, যেখানে জ্বালানি হিসেবে কাঠ ব্যবহারের পরিমাণ বৃদ্ধি পায় এবং শিল্পে উপজাত হিসেবে ব্ল্যাক লিকার সরবরাহ করা হয়।\nঅন্যান্য শক্তি উৎসের ওপর ধার্যকৃত করও জৈব জ্বালানি ব্যবহারের বৃদ্ধিতে অবদান রেখেছে। বিশেষ করে, ১৯৯০ সাল থেকে জীবাশ্ম জ্বালানির উপর কর বৃদ্ধি পাওয়ায় জৈব জ্বালানির ব্যবহার আরও জনপ্রিয় হয়ে ওঠে। উদাহরণ সরূপ, ১৯৯১ সালে চালু হওয়া কার্বন ডাই অক্সাইড কর, যা সুইডেনের পরিবেশগত প্রভাব কমাতে একটি গুরুত্বপূর্ণ পদক্ষেপ রেখেছে। একই বছরে সুইডেন একটি চুক্তি স্বাক্ষর করে, যার মাধ্যমে বায়োহিট প্রকল্প উন্নয়নে ৯৫০ মিলিয়ন সুইডিশ ক্রোনা বিনিয়োগের সিদ্ধান্ত নেওয়া হয়।\n\n\n== বায়োএনার্জির উৎস ==\n\n\n=== কাঠ-ভিত্তিক জ্বালানি ===\n  \nসুইডেনের বনজ শিল্প খাত, দেশের মোট বায়োমাস সরবরাহের ৯০% উৎপাদন করে। এর মধ্যে এমন গাছের অংশ অন্তর্ভুক্ত রয়েছে যা কাঠের গুঁড়ি বা কাগজ উৎপাদনের জন্য ব্যবহারের উপযোগী নয়। পুনর্ব্যবহৃত কাঠকেও জৈব জ্বালানি হিসেবে গণ্য করা হয়। বাকি ১০% বায়োমাস আসে বর্জ্য, শিল্প উপজাত, বায়োগ্যাস, এবং কৃষিতে উৎপাদিত  জ্বালানি থেকে।\n\n\n=== বর্জ্য ===\nশুধুমাত্র দহনযোগ্য বর্জ্য, যেমন কার্ডবোর্ড, প্লাস্টিক, এবং জৈব পদার্থ, জৈব জ্বালানি হিসেবে গণ্য করা হয়। এগুলো পুড়িয়ে শক্তি উৎপাদন করা যায়, অন্যদিকে জৈব পদার্থ কম্পোস্ট করে উর্বর মাটি তৈরি করা হয় অথবা বায়োগ্যাস উৎপাদনের জন্য ব্যবহার করা হয়।\nসুইডেনের বেশিরভাগ বর্জ্য আসে গৃহস্থালি থেকে, আর কম পরিমাণে আসে শিল্প খাত থেকে। এই উৎস থেকে প্রাপ্ত বায়োএনার্জির বেশিরভাগ অংশ দহন প্ল্যান্টে যায় এবং ডিস্ট্রিক্ট হিটিং এর জন্য ব্যবহৃত হয়। শুধুমাত্র বাছাইকৃত জৈব বর্জ্য নির্দিষ্ট অবেক্ষিপ্ত (অ্যানেরোবিক বা অ্যারোবিক) অবস্থায় বায়োগ্যাস বা কম্পোস্ট তৈরির জন্য ব্যবহার করা হয়। জৈব বর্জ্য ব্যবস্থাপনার দায়িত্ব মূলত স্থানীয় পৌরসভার উপর বর্তায়।\n১ জানুয়ারি ২০০২ সালে, সুইডেন একটি আইন কার্যকর করে, যার মাধ্যমে দহনযোগ্য বর্জ্য বাছাই করা বাধ্যতামূলক করা হয়। এই আইনের অধীনে, পোড়ানো সম্ভব নয় এমন উপকরণের সাথে অপরিবর্তিত দহনযোগ্য বর্জ্য ফেলা অবৈধ ঘোষণা করা হয়।\n\n\n=== শিল্প উপজাত ===\nবনজ শিল্পসহ বিভিন্ন কাঠ-জাতীয় শিল্পে উল্লেখযোগ্য পরিমাণে উপজাত তৈরি হয়। কাগজ উৎপাদনকারী শিল্প (পাল্প ইন্ডাস্ট্রি) এসব উপজাত পোড়ানোর মাধ্যমে বাষ্প উৎপাদন করে, যা কাগজ ব্লিচিং ও বিদ্যুৎ উৎপাদনের জন্য ব্যবহৃত হয়। এই উপজাতগুলোর মধ্যে অন্যতম হলো ব্ল্যাক লিকার, যা জ্বালানি হিসেবে ব্যবহৃত হয়।\n\n\n== জৈব জ্বালানির ব্যবহার ==\n\n\n=== বায়োহিট ===\n\nসুইডেনে বায়োমাস ব্যবহারের সবচেয়ে সাধারণ উপায় হলো তাপ উৎপাদন। দেশটির অর্ধেকেরও বেশি অভ্যন্তরীণ গরম করার ব্যবস্থা বায়োমাস ব্যবহার করে চলে। ডিস্ট্রিক্ট হিটিং এবং ছোট আকারের বয়লারে সরাসরি ব্যবহারের জন্য বায়োমাস ব্যবহার করা হয়; সুইডেনের প্রায় ৯০% বাড়িঘর ডিস্ট্রিক্ট হিটিং দ্বারা উষ্ণ রাখা হয়। এই ধরনের উত্তাপ উৎপাদনকে বিদ্যুৎ উৎপাদনের সঙ্গে সংযুক্ত করা সম্ভব, যা শক্তি ব্যবহারের দক্ষতা বাড়াতে সহায়তা করে।\nযদিও সব ধরনের বায়োমাসই বায়োহিটিংয়ের জন্য ব্যবহার করা হয়, তবে এই খাতটি মূলত কাঠ জ্বালানি দ্বারা পরিচালিত হয়।\n\n\n=== বায়োপাওয়ার ===\nবায়োপাওয়ার হলো বায়োমাস থেকে উৎপাদিত বিদ্যুৎ। এটি সুইডেনের চতুর্থ বৃহত্তম বিদ্যুৎ উৎপাদন উৎস, যা দেশের মোট বিদ্যুৎ উৎপাদনের ৭% প্রতিনিধিত্ব করে। ২০১৬ সালে সুইডেনে ২০৯টি বিদ্যুৎ কেন্দ্র চালু ছিল এবং আরও ২০টি নির্মাণাধীন ছিল। গড় হিসেবে, সুইডেনে বায়োপাওয়ার উৎপাদন বছরে ৮,৭৬০ ঘণ্টার মধ্যে আনুমানিক ৩,৯০০ ঘণ্টা চালু থাকে, তবে এটি ৮,০০০ ঘণ্টায় উন্নীত হওয়ার সম্ভাবনা রয়েছে, যা ৩৫ টেরাওয়াট-ঘণ্টা বিদ্যুৎ উৎপাদনের সমতুল্য।\n\n\n=== পরিবহন ===\n\nসুইডেন সামনে আরও বেশি জৈব জ্বালানি-চালিত গাড়ি ব্যবহার করবে। কারণ, সুইডিশ সংসদ সিদ্ধান্ত নিয়েছে যে দেশটিকে সম্পূর্ণ জীবাশ্ম জ্বালানিমুক্ত দেশ হিসেবে গড়ে তুলতে সিদ্ধান্ত নিয়েছে।\nতবে, ২০১০ সালের প্রতিবেদন অনুযায়ী, সুইডেনে পরিবহন খাতে ব্যবহৃত জৈব জ্বালানির পরিমাণ মাত্র ৪%। তবে, ইথানল-চালিত গাড়ির সংখ্যা বৃদ্ধির ফলে ই৮৫ স্টেশনের ব্যবহারও বেড়েছে। ইথানল-চালিত গাড়ির সংখ্যা বৃদ্ধি পাওয়ায় কম পরিমাণে গ্যাসোলিন ও ডিজেল ব্যবহৃত হচ্ছে, যা পরিবেশের জন্য উপকারী।\nসুইডেনের লক্ষ্য হলো ২০৩০ সালের মধ্যে পরিবহন খাত থেকে নির্গমন ৭০% কমানো এবং পরবর্তী সময়ে সম্পূর্ণভাবে জীবাশ্ম জ্বালানিমুক্ত পরিবহন ব্যবস্থা গড়ে তোলা। Svebio.se-এর মতে, এই লক্ষ্য অর্জন করা সম্ভব হবে দক্ষতা বৃদ্ধির মাধ্যমে, ইলেকট্রিফিকেশন এবং জীবাশ্ম জ্বালানি থেকে জৈব জ্বালানি-এ স্থানান্তরের মাধ্যমে।\n\n\n==== পরিবহনের ইতিহাস ====\n\n১৯৮৬ সালে, সুইডেনের এর্নশোল্ডসভিক শহরে পরীক্ষামূলকভাবে দুটি ইডি৯৫ বাস চালু করা হয়। ১৯৮৯ সালের মধ্যে স্টকহোম শহরে ৩০টি ইথানল-চালিত বাস চলাচল শুরু করে। সেকাব সংস্থা এই জ্বালানি সরবরাহ করত, যা ৯৫% ইথানল এবং ৫% ইগনিশন উন্নতকারী উপাদানের মিশ্রণে তৈরি হতো। এই জ্বালানি পরিবর্তিত ডিজেল ইঞ্জিনে উচ্চ কম্প্রেশনের মাধ্যমে জ্বালানো হতো।\nপরবর্তীতে, অন্যান্য দেশেও এই প্রযুক্তির পরীক্ষামূলক ব্যবহার শুরু হয়। এটি বায়ো ইথানল ফর সাস্টেইনেবল ট্রান্সপোর্ট প্রকল্পের অধীনে পরিচালিত হয় এবং স্টকহোম শহর দ্বারা সমন্বিত হয়।\n১৯৯৪ সালে সুইডেনে ফ্লেক্স-ফুয়েল যানবাহন পরীক্ষামূলকভাবে চালু করা হয়। তখন তিনটি ফোর্ড টরাস গাড়ি আমদানি করা হয়। প্রচুর আগ্রহের কারণে ১৯৯৫ সালে একটি প্রকল্প শুরু হয়, যেখানে উমেও, এর্নশোল্ডসভিক, হার্নোস্যান্ড, স্টকহোম, কার্লস্টাড, লিংচপিং, এবং ভেকশো-তে ৫০টি ফোর্ড টরাস ই৮৫ ফ্লেক্স-ফুয়েল গাড়ি সরবরাহ করা হয়।\n১৯৯৭ থেকে ১৯৯৮ সালের মধ্যে আরও ৩০০টি ফোর্ড টোরাস আমদানি করা হয় এবং ই৮৫ ফুয়েলিং স্টেশনের সংখ্যা ৪০-এ উন্নীত হয়।\n১৯৯৮ সালে, স্টকহোম শহর ২,০০০টি ফ্লেক্স-ফুয়েল যানবাহন উৎপাদনের জন্য একটি অর্ডার ঘোষণা করে। এর লক্ষ্য ছিল সুইডেনে ফ্লেক্স-ফুয়েল গাড়ির বাজার প্রসারিত করা। তবে, সুইডেনের দুটি বড় গাড়ি নির্মাতা ভলভো গ্রুপ এবং সাব এবি এতে অংশ নিতে অস্বীকার করে, কারণ তখন পর্যাপ্ত ইথানল ফিলিং স্টেশন ছিল না।\nফোর্ড মোটর কোম্পানি এই সুযোগ কাজে লাগায় এবং ফোকাস মডেলের ফ্লেক্স-ফুয়েল সংস্করণ আমদানি শুরু করে। ২০০১ সালে প্রথম গাড়ি সরবরাহ করা হয় এবং ২০০৫ সালের মধ্যে ১৫,০০০-এর বেশি ফোর্ড ফোকাস এফএফভি বিক্রি হয়। এটি সে সময় ফ্লেক্স-ফুয়েল বাজারের ৮০% শেয়ার দখল করে। ২০০৫ সালে ভলভো এবং সাব তাদের নিজস্ব ফ্লেক্স-ফুয়েল মডেল বাজারে আনে, যা পরে ইউরোপীয় বাজারেও ছড়িয়ে পড়ে।\n\n\n==== ফ্লেক্সিবল যানবাহন ====\n\nসুইডেন ইউরোপের মধ্যে সবচেয়ে বেশি  ই৮৫ ফ্লেক্সিবল-ফুয়েল যানবাহন বহর তৈরি করেছে। ২০০১ সালে মাত্র ৭১৭টি যানবাহন বিক্রয় থেকে ২০১৪ সালের ডিসেম্বরে সংখ্যা ২,৪৩,১৩৬-এ পৌঁছায়। \nএছাড়াও, সুইডেনে বিশ্বের বৃহত্তম ইথানল চালিত বাসের বহর রয়েছে, যেখানে ৬০০টিরও বেশি বাস ইডি৯৫ জ্বালানিতে চলে, প্রধানত স্টকহোম শহরে। ২০০৯ সালের শেষের দিকে, সুইডেনে ২৩,০০০টি গ্যাসচালিত যানবাহন এবং ১০৪টি পাবলিক ফিলিং স্টেশন ছিল। সুইডেনে ই৮৫ ফ্লেক্সিফুয়েল যানবাহনের সাম্প্রতিক দ্রুত বৃদ্ধি ২০০৫ সালে গৃহীত \"জাতীয় জলবায়ু নীতি ও বৈশ্বিক সহযোগিতা বিল\"-এর ফলাফল।\nএই বিলটি কিয়োটো প্রোটোকল অনুমোদন করা ছাড়াও, ২০০৩ ইইউ জৈব জ্বালানি ডিরেক্টিভ অনুসারে জৈব জ্বালানি ব্যবহারের লক্ষ্য নির্ধারণ করে এবং ২০০৬ সালে সুইডেন সরকার ২০২০ সালের মধ্যে তেল আমদানি সম্পূর্ণরূপে বন্ধ করার প্রতিশ্রুতি দেয়।\nএই উদ্যোগ বাস্তবায়নে সুইডিশ গাড়ি শিল্প সমিতি বিল সুইডেন এর সহযোগিতা ছিল।\n\n\n==== বর্তমান পরিস্থিতি ====\n\n২০০৪ সালে, সুইডিশ সরকার একটি আইন পাস করে। এই আইনে বড় সব জ্বালানি স্টেশনকে কমপক্ষে একটি বিকল্প জ্বালানি বিক্রি করতে হয়। যেসকল ছোট স্টেশন ১,০০০ মি³-এর বেশি জ্বালানি বিক্রি করে তাদের কেউ ২০০৯ সাল থেকে এই নিয়ম মানতে হয়। ইথানল স্টেশন স্থাপনের খরচ কম হওয়ায়, বেশিরভাগ গ্যাস স্টেশনই ইথানল বিক্রি করে। স্টকহোমে প্রতি পাঁচটি গাড়ির মধ্যে একটি বিকল্প জ্বালানিতে চলে। এর মধ্যে বেশিরভাগই ইথানল ব্যবহার করে।\n২০০৭ সালের ডিসেম্বরে, সুইডেনে ইথানলচালিত গাড়ি উৎপাদনকারী কোম্পানিগুলোর মধ্যে ছিল সাব, ভলভো, ভিডব্লিউ, কোয়েনিগসেগ, স্কোডা, সিট্রোয়েন, পিউজো, রেনো এবং ফোর্ড।\n২০১০ সালের মধ্যে, SL বিশ্বের অন্যতম বড় নবায়নযোগ্য জ্বালানি চালিত বাস বহর তৈরি করে। তাদের ২০০০টি বাসের মধ্যে ৪০০টি ইথানল চালিত এবং ১০০টি বায়োগ্যাস চালিত ছিল। ২০১৪ ও ২০১৫ সালে জীবাশ্ম জ্বালানির দাম কমে গেলে ই৮৫ জ্বালানি ও গাড়ির বিক্রি কমে যায়। তখন সুইডিশ সরকার জৈব জ্বালানির উপর কর কমানোর সিদ্ধান্ত নেয়।\n\n\n== কর ও নীতিমালা ==\n\n\n=== কর ব্যবস্থা ===\n১৯৯১ সালে, সুইডেনের জ্বালানি কর ব্যবস্থায় বড় পরিবর্তন আনা হয়। এর মধ্যে ছিল কার্বন ডাই অক্সাইড কর চালু করা, সাধারণ জ্বালানি কর কমানো, সালফার নির্গমনের উপর কর আরোপ করা এবং বিদ্যুৎ ও জ্বালানির উপর বিভিন্ন মূল্য সংযোজন কর।\nবর্তমানে কর কাঠামো মূলত তিনটি উপাদানের উপর ভিত্তি করে গঠিত:\n\nজ্বালানি কর\nকার্বন ডাই অক্সাইড কর\nসালফার কর\nতবে, জৈব জ্বালানির ক্ষেত্রে জ্বালানি কর ও কার্বন ডাই অক্সাইড কর আরোপ করা হয় না।\nসুইডিশ সরকারের মূল নীতিমালার লক্ষ্য হলো জীবাশ্ম জ্বালানির ব্যবহার হ্রাস করা এবং নবায়নযোগ্য জ্বালানির ব্যবহার বৃদ্ধি করা, যার মধ্যে জৈব জ্বালানি অন্যতম। এই নীতিটি কর ব্যবস্থার মাধ্যমে বাস্তবায়ন করা হয়, যেখানে জৈব জ্বালানি সম্পূর্ণভাবে জ্বালানি কর, পরিবেশ কর এবং ফি থেকে অব্যাহতি পায়। এই কর অব্যাহতি ২০১৮ সাল পর্যন্ত বাড়ানো হয়েছিল।\nসরকার জৈব জ্বালানি ব্যবহারের জন্য কোনো সরাসরি ভর্তুকি প্রদান করে না। তবে, সবুজ কর ব্যবস্থার মাধ্যমে পরোক্ষভাবে জৈব জ্বালানি উৎপাদন ও ব্যবহারের প্রচার করা হয়। এই আর্থিক পদক্ষেপগুলো জৈব জ্বালানি উৎপাদন ও ব্যবহারের উপর ইতিবাচক প্রভাব ফেলে।\n\n\n=== নীতিমালা ===\nসুইডেনের জৈব জ্বালানি সংক্রান্ত নীতিগুলো দেশের সামগ্রিক জ্বালানি ও পরিবেশ নীতিমালার অংশ। পরিবেশ মন্ত্রণালয় , এন্টারপ্রাইজ, জ্বালানি ও যোগাযোগ মন্ত্রণালয়, শিক্ষা ও গবেষণা মন্ত্রণালয় নীতিনির্ধারণে  প্রধান ভূমিকা পালন করে। সুইডিশ এনার্জি এজেন্সি, ভিনোভা (সুইডিশ উদ্ভাবন সংস্থা) নীতিগত সহায়তা প্রদান করে। ২০০০ সালের পর থেকে জৈব জ্বালানি সুইডেনের রাজনৈতিক আলোচনার কেন্দ্রে চলে আসে।\n২০০৫ সালে চালু হওয়া পাম্প আইন  ই৮৫ সরবরাহের সুযোগ আরও উন্নত করে। এই আইনের অধীনে, নির্দিষ্ট পরিমাণের বেশি পেট্রোল ও ডিজেল বিক্রি করা স্টেশনগুলোকে অবশ্যই নবায়নযোগ্য জ্বালানির বিকল্প সরবরাহ করতে হবে।\n২০০৮ সালে, সরকার ইথানল ব্যতীত অন্যান্য জৈব জ্বালানিের অবকাঠামো নির্মাণ ও সংশ্লিষ্ট খরচ কমানোর জন্য অনুদান প্রদান করে।\n\n\n==== যানবাহন জ্বালানি কর ব্যবস্থা ====\nসুইডেনে, ২০০৯ সাল পর্যন্ত জৈব জ্বালানি (ই৮৫ ও বায়োডিজেল) কার্বন ডাই  অক্সাইড কর ও জ্বালানি কর থেকে সম্পূর্ণভাবে অব্যাহতি পেয়েছিল, যার ফলে ই৮৫-এর দাম গ্যাসোলিনের তুলনায় ৩০% কম ছিল এবং বায়োডিজেলের জন্য ৪০% কম ছিল।\nএছাড়া, ফ্লেক্সিফুয়েল যানবাহনের মালিকদের জন্য বিভিন্ন সুবিধা প্রদান করা হয়, যার মধ্যে অন্তর্ভুক্ত:\n\nফ্লেক্সিফুয়েল ক্রেতাদের জন্য SEK 10,000 (২০০৯ সালের মে মাসে প্রায় ১,৩০০ মার্কিন ডলার) বোনাস\nস্টকহোম কনজেশন ট্যাক্স থেকে সম্পূর্ণ অব্যাহতি\nগাড়ি বিমার ক্ষেত্রে ২০% পর্যন্ত ছাড়\nবড় শহরগুলোর অধিকাংশ স্থানে বিনামূল্যে পার্কিং সুবিধা\nবার্ষিক রেজিস্ট্রেশন কর হ্রাস\nফ্লেক্সিফুয়েল কোম্পানির গাড়িগুলোর জন্য ২০% কর ছাড়\nএছাড়া, সুইডিশ সরকার সিদ্ধান্ত নিয়েছিল যে তাদের মোট সরকারি যানবাহনের ২৫% অবশ্যই বিকল্প জ্বালানিচালিত যানবাহন হতে হবে (পুলিশ, ফায়ার সার্ভিস ও অ্যাম্বুলেন্স ব্যতীত)।\n২০০৮ সালের প্রথম দিকে, এই সুবিধাগুলোর কারণে ফ্লেক্সিফুয়েল গাড়ির বিক্রি নতুন গাড়ির মোট বিক্রির ২৫% এ পৌঁছায়। ২০০৫ সাল থেকে, বছরে ৩ মিলিয়ন লিটার বা তার বেশি জ্বালানি বিক্রি করা স্টেশনগুলোর জন্য অন্তত একটি ধরণের জৈব জ্বালানি বিক্রি করা বাধ্যতামূলক করা হয়। এর ফলে ২০০৮ সালের আগস্ট নাগাদ সুইডেনে ১,২০০টির বেশি গ্যাস স্টেশনে ই৮৫ বিক্রি হচ্ছিল। তবে, ২০০৭ সালে ৪ মিলিয়ন যানবাহনের মধ্যে ই৮৫ চালিত গাড়ির সংখ্যা ছিল মাত্র ২%।\nএছাড়াও, এই আইন অনুযায়ী: সব নতুন জ্বালানি স্টেশনকে বিকল্প জ্বালানি সরবরাহ করতে হবে এবং বছরে ১ মিলিয়ন লিটারের বেশি বিক্রি করা স্টেশনগুলোকে ৩১ ডিসেম্বর ২০০৯-এর মধ্যে অন্তত একটি বিকল্প জ্বালানির পাম্প স্থাপন করতে হবে। ফলে, ২০০৯ সালের মধ্যে সুইডেনের মোট ৪,০০০টি জ্বালানি স্টেশনের ৬০% এ ই৮৫ পাম্প স্থাপনের লক্ষ্যমাত্রা নির্ধারণ করা হয়েছিল।\n\n\n== পরিবেশগত প্রভাব ==\nঅব্যাহতভাবে বনজ সম্পদ (যেমন কাঠ জ্বালানি) আরোহণ বনজ এলাকা হ্রাস ও জীববৈচিত্র্য কমিয়ে ফেলে । বনায়ন কখনও পরিবেশের জন্য ভালো হতে পারে, আবার কখনও নতুন ভূমি ব্যবহারের ফলে জীববৈচিত্র্যে খারাপ প্রভাব ফেলতে পারে।\nবায়োমাস ব্যবহারের ক্ষেত্রে টেকসই সংগ্রহ নিশ্চিত করা গেলেও কাঠ জ্বালানি ব্যবহারে পুরোপুরি কার্বন নিরপেক্ষতা (যতটুকু কার্বন নির্গমন হয় ততটুকুই পরিবেশ থেকে শোষিত হওয়া) অর্জন করা সম্ভব নয়। কারণ অসম্পূর্ণ দহনে কিছু পরিমাণ কার্বন নির্গমন হয়। এছাড়া, অপরিকল্পিতভাবে কাঠ সংগ্রহের ফলে পানির গুণগত মানের অবনতি, মাটির ক্ষয় এবং অতিরিক্ত পানি প্রবাহ বাড়তে পারে।\nবায়োগ্যাসের পোড়ালে তা প্রাকৃতিক গ্যাসের মতো কার্বন ডাই অক্সাইড উৎপন্ন – যা একটি গ্রিনহাউস গ্যাস। তবে বায়োগ্যাসের কার্বন মূলত উদ্ভিদ থেকে আসে, যা আগেই বায়ুমণ্ডল থেকে কার্বন ডাই অক্সাইড গ্রহণ করেছিল। ফলে, বায়োগ্যাস উৎপাদন মোট কার্বন নিরপেক্ষ এবং এটি অতিরিক্ত গ্রিনহাউস গ্যাস নির্গমন ঘটায় না।\nঅনুমান করা হয় যে, জীবাশ্ম জ্বালানির পরিবর্তে বায়োমাস থেকে উৎপন্ন জ্বালানি ব্যবহারের ফলে জলবায়ু পরিবর্তনের নেতিবাচক প্রভাব কমতে পারে। কারণ এতে গ্রিনহাউস গ্যাসের পরিমাণ কম নির্গত হয়। তবে, জৈব জ্বালানি শুধুমাত্র জলবায়ু পরিবর্তন কমানোর একটি বিকল্প। সব ধরণের কাঁচামালের ক্ষেত্রে গ্রিনহাউস গ্যাস ভারসাম্য ইতিবাচক নাও হতে পারে।অতএব, সর্বোচ্চ ইতিবাচক গ্রিনহাউস গ্যাস ভারসাম্য প্রদানকারী ফসলগুলিতে বিনিয়োগ করা উচিত, যেগুলোর পরিবেশ ও সামাজিক খরচ কম।\n\n\n== জৈব জ্বালানি কোম্পানি ==\n\n\n=== বায়োহিট ===\nস্ভেন্স্ক ফ্যার্ভার্মে (Svensk Fjärrvärme) সুইডেনের প্রধান ডিস্ট্রিক্ট হিটিং সরবরাহকারী প্রতিষ্ঠান।\n\n\n=== বায়োপাওয়ার ===\nসুইডেনে স্থানীয়ভাবে বিদ্যুৎ উৎপাদন ও নিয়ন্ত্রণ করা হয়। এতে বিদ্যুৎ সরবরাহের নির্ভরযোগ্যতা বৃদ্ধি পায়। পরিবেশ বান্ধন বিদ্যুৎ উৎপাদনের লক্ষ্যে সুইডেন ও নরওয়ে যৌথভাবে বিদ্যুৎ সার্টিফিকেশন ব্যবস্থা চালু করেছে। এই ব্যবস্থা নবায়নযোগ্য শক্তি উৎপাদন থেকে আয় বাড়ায়\n\n\n=== পরিবহন ===\nনর্ডিক অঞ্চলের অন্যতম প্রধান বায়োইথানল উৎপাদক ও আমদানিকারক হল সেকাব।\nকেমরেক ব্ল্যাক লিকার গ্যাসিফিকেশন প্রযুক্তি উন্নয়ন করে, যা দ্বিতীয় প্রজন্মের জৈব জ্বালানি যেমন বায়োমিথানল ও বায়োডিএমই উৎপাদনে ব্যবহৃত হয়।\n২৬ জানুয়ারি ২০১১ সালে, ইউরোপীয় ইউনিয়নের প্রতিযোগিতা বিষয়ক মহাপরিচালক অনুমোদন দেয় যে, সুইডিশ এনার্জি এজেন্সি ৫০০ মিলিয়ন সুইডিশ ক্রোনা (প্রায় €৫৬ মিলিয়ন) বিনিয়োগ করে।\nএই অর্থায়নের মাধ্যমে, ডমশো ফ্যাব্রিকার(Domsjö Fabriker) বায়োরিফাইনারি কমপ্লেক্সে একটি শিল্প-স্কেল পরীক্ষামূলক জৈব জ্বালানি প্ল্যান্ট তৈরি করা হবে। এটি ৩ বিলিয়ন সুইডিশ ক্রোনা (প্রায় €৩৩৫ মিলিয়ন) ব্যয়ে নির্মিত হবে এবং কেমরেক-এর ব্ল্যাক লিকার গ্যাসিফিকেশন প্রযুক্তি ব্যবহার করবে।\n\n\n== আরও দেখুন ==\nজলবায়ু পরিবর্তন\nনবায়নযোগ্য শক্তি\nবায়ু শক্তি\nজৈব জ্বালানি\n\n\n== তথ্যসূত্র ==\n\n\n== বহিঃসংযোগ ==\nজাতিসংঘ পরিবেশ কর্মসূচি, টেকসই উৎপাদন এবং সম্পদের ব্যবহারের দিকে: জৈব জ্বালানি মূল্যায়ন, অক্টোবর ২০০৯\nবিশ্ব ব্যাংক, জৈব জ্বালানি: প্রতিশ্রুতি এবং ঝুঁকি"}