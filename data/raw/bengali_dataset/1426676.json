{"pageid": 1426676, "title": "মেথিসিলিন", "url": "https://bn.wikipedia.org/wiki?curid=1426676", "content": "মেথিসিলিন (ইউএসএএন) পেনিসিলিন শ্রেণীর একটি কম পরিধি সম্পন্ন β-ল্যাকটাম অ্যান্টিবায়োটিক। এটি মেটিসিলিন (আইএনএন) নামেও পরিচিত।\nমেথিসিলিন ১৯৬০ সালে আবিষ্কৃত হয়।\n\n\n== চিকিৎসা ক্ষেত্রে ব্যবহার ==\nঅন্যান্য পেনিসিলিন যারা β-ল্যাকটামেজের কারণে অ্যান্টিমাইক্রোবিয়াল প্রতিরোধের সম্মুখীন হয়, তাদের তুলনায় মেথিসিলিন কম সক্রিয়। মেথিসিলিন শুধুমাত্র প্যারেন্টেরালভাবে দেয়া যায় এবং এর ইন্টারস্টিশিয়াল নেফ্রাইটিসের উচ্চ ফ্রিকোয়েন্সি রয়েছে। মেথিসিলিনের নির্বাচন সংক্রমণের সংবেদনশীলতা পরীক্ষার ফলাফলের উপর নির্ভর করে। এটি আর উৎপাদন করা হয় না বলে এ নিয়ে নিয়মিতভাবে আর পরীক্ষা করা হয় না। এটি ল্যাবরেটরিতে স্ট্যাফিলোকক্কাস অরিয়াসের অ্যান্টিবায়োটিক সংবেদনশীলতা নির্ধারণের জন্যও ব্যবহৃত হয়। এর মাধ্যমে β-ল্যাকটাম প্রতিরোধের সম্মুখীন অন্যান্য পেনিসিলিনের সাথে এই ব্যাকটেরিয়ার মিথস্ক্রিয়ার তুলন আকরা যায়। তবে এই কাজটি এখন অন্যান্য পেনিসিলিন, যেমন ক্লোক্সাসিলিন ব্যবহার করে করা হয়। সেইসাথে পিসিআর দ্বারা মেকা জিনের উপস্থিতির জন্য জেনেটিক পরীক্ষাও মেথিসিলিন ব্যবহার করে করা হয়।\n\n\n=== কাজের পরিধি ===\nএক সময় স্টেফাইলোকক্কাস অরিয়াস, স্ট্যাফিলোকক্কাস এপিডার্মিডিস, স্ট্রেপ্টোকক্কাস পাইজেনেস এবং স্ট্রেপ্টোকক্কাস নিউমোনিয়া সহ নির্দিষ্ট গ্রাম-পজিটিভ ব্যাকটেরিয়া দ্বারা সৃষ্ট সংক্রমণের চিকিৎসায় মেথিসিলিন ব্যবহার করা হতো। মেথিসিলিন শুধুমাত্র ৫০% সময় স্ট্যাফিলোকক্কাস অরিয়াসের বিরুদ্ধে কার্যকর।\nব্যাকটেরিয়ার নতুন একটি পেনিসিলিন বাইন্ডিং প্রোটিন (পিবিপি) মেকা জিন সক্রিয়করণের মাধ্যমে মেথিসিলিন প্রতিরোধ ক্ষমতা প্রদান করে। এটি পিবিপি২এ প্রোটিনকে এনকোড করে। পিবিপি২এ অন্যান্য পিবিপি-এর মতো একই পদ্ধতিতে কাজ করে। তবে এটি β-ল্যাকটামের প্রতি এদের আসক্তি খুব কম থাকে। অর্থাৎ তারা এনজাইমের সাবস্ট্রেটের সাথে প্রতিযোগিতা করে না এবং কোষ প্রাচীরের জৈব সংশ্লেষণকে বাধা দেয় না। পিবিপিএ২ এর অভিব্যক্তি সব β-ল্যাকটামকে প্রতিরোধ করতে সক্ষম।\nনিচের সংবেদনশীলতার তথ্য কয়েকটি উল্লেখযোগ্য ব্যাকটেরিয়া সম্পর্কে দেওয়া হয়েছে:\n\nস্ট্যাফিলোকক্কাস অরিয়াস : ০.১২৫ ->১০০ μg/ml\nমেথিসিলিন প্রতিরোধী স্ট্যাফিলোকক্কাস অরিয়াস (এমআরএসএ): ১৫.৬ ->১০০০ μg/ml\nস্ট্রেপ্টোকক্কাস নিউমোনিয়া : ০.৩৯ μg/ml\n\n\n== কার্যপদ্ধতি ==\nঅন্যান্য বিটা-ল্যাকটাম অ্যান্টিবায়োটিকের মতো মেথিসিলিন ব্যাকটেরিয়া কোষের প্রাচীরের সংশ্লেষণকে বাধা দিয়ে কাজ করে। এটি গ্রাম-পজিটিভ ব্যাকটেরিয়ার কোষ প্রাচীরের একটি প্রধান উপাদান তৈরি করে এমন সরল পেপটিডোগ্লাইকান পলিমার চেইনগুলির মধ্যে ক্রস-সংযোগকে বাধা দেয়। এটি ট্রান্সপেপটাইডেজ এনজাইম (পেনিসিলিন-বাইন্ডিং প্রোটিন (পিবিপি) নামেও পরিচিত) এর সাথে আবদ্ধ হয়ে প্রতিযোগিতামূলকভাবে বাধা দিয়ে এটি করে। এই পিবিপি ক্রসলিংক গ্লাইকোপেপ্টাইড (ডি-অ্যালানাইল-অ্যালানাইন) পেপটিডোগ্লাইকান দিয়ে কোষ প্রাচীর গঠন করে। মেথিসিলিন এবং অন্যান্য β-ল্যাকটাম অ্যান্টিবায়োটিকগুলি হল ডি -অ্যালানাইল-অ্যালানিনের গাঠনিক সমাণু। তাদের সাথে আবদ্ধ হওয়া ট্রান্সপেপটাইডেজ এনজাইমগুলিকে কখনো কখনো পেনিসিলিন-বাইন্ডিং প্রোটিন (পিবিপি) বলা হয়।\nমেথিসিলিন আসলে একটি পেনিসিলিনেজ এনজাইম প্রতিরোধী β-ল্যাকটাম ধরনের অ্যান্টিবায়োটিক। পেনিসিলিনেস হল ব্যাকটেরিয়ার একটি এনজাইম যা অন্যান্য β-ল্যাকটাম অ্যান্টিবায়োটিকের বিরুদ্ধে প্রতিরোধী ব্যাকটেরিয়ায় উৎপাদিত তপাদিতেই এনজাইমটি অ্যান্টিবায়োটিককে হাইড্রোলাইজ করে ও অকার্যকর করে দেয়। পেনিসিলিনেস মেথিসিলিনকে আবদ্ধ করতে পারে না এবং হাইড্রোলাইজ করতে পারে না। অর্থাৎ এই এনজাইম উপস্থিত থাকলেও মেথিসিলিন ব্যাকটেরিয়াকে মেরে ফেলতে পারে।\n\n\n== ঔষধ রসায়ন ==\nমেথিসিলিন বিটা-ল্যাকটামেসের বিরুদ্ধে কাজ করে। বিটা-ল্যাকটামেস বিভিন্ন বিটা-ল্যাকটাম অ্যান্টিবায়োটিক-প্রতিরোধী ব্যাকটেরিয়া দ্বারা নিঃসৃত এনজাইম। পেনিসিলিন নিউক্লিয়াসের পার্শ্ব শিকলে কার্বনিল গ্রুপের সাথে সরাসরি সংযুক্ত অর্থো-ডাইমেথক্সিফেনাইল গ্রুপের উপস্থিতি β-ল্যাকটামেস প্রতিরোধে সাহায্য করে কারণ এই এনজাইমগুলি পার্শ্ব শিকলের স্টেরিক বাধার তুলনায় তুলনামূলকভাবে অসহিষ্ণু। এভাবে এটি ্পিবিপি প্রোটিনের সাথে আবদ্ধ হতে এবং পেপটিডোগ্লাইকান ক্রস লিংকিংকে বাধা দিতে সক্ষম। তবে এটি β-ল্যাকটামেস এনজাইম দ্বারা আবদ্ধ বা নিষ্ক্রিয় হয় না।\n\n\n== ইতিহাস ==\nবিজ্ঞানী বিচ্যাম ১৯৫৯ সালে প্রথম মেথিসিলিন তৈরি করেন। এটি পূর্বে সংবেদনশীল গ্রাম-পজিটিভ ব্যাকটেরিয়া দ্বারা সৃষ্ট সংক্রমণের চিকিৎসায় ব্যবহার করা হতো, বিশেষ করে পেনিসিলিনেজ উৎপাদনকারী জীব যেমন- স্ট্যাফিলোকক্কাস অরিয়াস এর বিরুদ্ধে। এই ব্যাকটেরিয়া অন্যান্য বেশিরভাগ পেনিসিলিন প্রতিরোধী ছিল।\nথেরাপিতে মেথিসিলিনের কাজ বর্তমানে মূলত অক্সাসিলিন, (ক্লিনিকাল অ্যান্টিমাইক্রোবিয়াল সংবেদনশীলতা পরীক্ষার জন্য ব্যবহৃত), ফ্লুক্লোক্সাসিলিন এবং ডিক্লোক্সাসিলিন দ্বারা প্রতিস্থাপিত হয়েছে। তবে মেথিসিলিন-প্রতিরোধী স্ট্যাফিলোকক্কাস অরিয়াস (এমআরএসএ) শব্দটি এস. অরিয়াস প্রজাতি প্রতিরোধী সকল পেসিলিনের বর্ণনা দিতে এখনো ব্যবহার করা হয়।\n\n\n== তথ্যসূত্র =="}