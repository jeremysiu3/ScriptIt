{"pageid": 1472790, "title": "এ এস এম আমানুল্লাহ", "url": "https://bn.wikipedia.org/wiki?curid=1472790", "content": "এ এস এম আমানুল্লাহ (জন্ম: ৯ ফেব্রুয়ারি ১৯৬৫) একজন বাংলাদেশী সমাজবিজ্ঞানী। তিনি ঢাকা বিশ্ববিদ্যালয়ের সমাজবিজ্ঞান বিভাগের অধ্যাপক ও জাতীয় বিশ্ববিদ্যালয়ের বর্তমান উপাচার্য।\n\n\n== শিক্ষাজীবন ==\nআমানুল্লাহ ঢাকা বিশ্ববিদ্যালয়ের সমাজবিজ্ঞান বিভাগ থেকে প্রথম শ্রেণিতে প্রথম স্থান অধিকার করে বিএসএস (সম্মান) ও প্রথম শ্রেণিতে এমএসএস ডিগ্রি লাভ করেন। তিনি দ্য ইউনিভার্সিটি অব নিউ সাউথ ওয়েলস, সিডনি, অস্ট্রেলিয়া থেকে ২০০২ সালে পিএইচডি ডিগ্রি অর্জন করেন।\n\n\n== কর্মজীবন ==\nএ এস এম আমানুল্লাহ ১৯৯৩ সালে শাহজালাল বিজ্ঞান ও প্রযুক্তি বিশ্ববিদ্যালয়ের সমাজবিজ্ঞান বিভাগে প্রভাষক হিসেবে শিক্ষকতা জীবন শুরু করেন। ১৯৯৪ সালে তিনি ঢাকা বিশ্ববিদ্যালয়ের সমাজবিজ্ঞান বিভাগে যোগ দেন। বর্তমানে তিনি এ বিভাগের অধ্যাপক হিসেবে দায়িত্ব পালন করছেন। এর পাশাপাশি তিনি ইন্ডিপেন্ডেন্ট বিশ্ববিদ্যালয়, বাংলাদেশ এবং নর্থ সাউথ বিশ্ববিদ্যালয়েও পাঠদানে যুক্ত ছিলেন। তিনি আশা বিশ্ববিদ্যালয় বাংলাদেশ-এর এমপিএইচ অ্যান্ড অ্যাপ্লায়েড সোশিওলজি প্রোগ্রামের উপদেষ্টা ও প্রোগ্রাম ডিরেক্টর হিসেবে দায়িত্ব পালন করেন। একাধিক এনজিওর সাথেও তিনি কাজ করেছেন। বাংলাদেশ সরকার তার তাত্ত্বিক দিকনির্দেশনা এবং একাডেমিক নেতৃত্বে মাধ্যমিক ও উচ্চ মাধ্যমিক শিক্ষা, কারিগরি শিক্ষা, ধর্মীয় শিক্ষা এবং উপানুষ্ঠানিক শিক্ষা খাতের জাতীয় পাঠ্যক্রমে এইচআইভি এবং এইডস সম্পর্কিত একটি পৃথক অধ্যায় অন্তর্ভুক্ত করে।\nএ এস এম আমানুল্লাহ ২০২৪ সালের ২৮ আগস্ট জাতীয় বিশ্ববিদ্যালয়ের উপাচার্য হিসেবে নিয়োগ লাভ করেন।\n\n\n== তথ্যসূত্র =="}