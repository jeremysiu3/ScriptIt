{"pageid": 1026904, "title": "আব্বাস সিদ্দিকী", "url": "https://bn.wikipedia.org/wiki?curid=1026904", "content": "আব্বাস সিদ্দিকী একজন ইসলামী পণ্ডিত, বক্তা এবং রাজনীতিবিদ। তাছাড়া তিনি রাজনৈতিক দল ইন্ডিয়ান সেক্যুলার ফ্রন্টের প্রতিষ্ঠাতা।\n\n\n== প্রারম্ভিক জীবন ==\nআব্বাস সিদ্দিকী পশ্চিমবঙ্গের হুগলি জেলায় জন্মগ্রহণ করেন। তার বাবা আলি আকবর সিদ্দিকী ছিলেন ফুরফুরা শরিফের ছোট হুজুর খ্যাত পীর জুলফিকার আলির পুত্র। সে সূত্রে তিনি ফুরফুরা শরীফের প্রতিষ্ঠাতা মোহাম্মদ আবু বকর সিদ্দিকির চতুর্থ প্রজন্মের ব্যক্তি। আব্বাসের ছোট ভাই নওশাদ সিদ্দিকী ইন্ডিয়ান সেক্যুলার ফ্রন্টের চেয়ারম্যান।\nআব্বাস সিদ্দিকী আলিয়া বিশ্ববিদ্যালয়ের অধীনে ফুরফুরা টাইটেল মাদ্রাসা থেকে স্নাতকোত্তর সম্পন্ন করেন।\n\n\n== কর্মজীবন ==\nশিক্ষা জীবন শেষে আব্বাস সিদ্দিকী বিভিন্ন ধর্মীয় সভায় বক্তব্য রাখতে শুরু করেন। ২০১৬ সালে তিনি ফুরফুরা শরিফ আহলে সুন্নাতুল জামাত নামক একটি সংগঠন প্রতিষ্ঠা করেন। ২০১৯ সালে তিনি ফুরফুরা নলেজ সিটির কাজ শুরু করেন।\n\n\n== রাজনৈতিক জীবন ==\nপশ্চিমবঙ্গের বিধানসভা নির্বাচনকে সামনে রেখে ২০২১ সালের ২১ জানুয়ারি আব্বাস সিদ্দিকী কলকাতা প্রেস ক্লাবে ইন্ডিয়ান সেক্যুলার ফ্রন্ট নামে নতুন একটি রাজনৈতিক দল প্রতিষ্ঠার ঘোষণা দেন। তিনি নিজে দলের কোনো পদ না নিয়ে তার ছোট ভাই নওশাদকে দলটির চেয়ারম্যান নিযুক্ত করেন। শুরুতে সর্বভারতীয় মজলিস-ই-ইত্তেহাদুল মুসলিমিনের সাথে জোটের গুঞ্জন উঠলেও শেষ পর্যন্ত দলটি ভারতীয় জাতীয় কংগ্রেস ও বাম দলগুলোকে নিয়ে সংযুক্ত মোর্চা গঠন করে। সে বছর ২৮ ফেব্রুয়ারি বাম ফ্রন্টের ব্রিগেড সমাবেশে বক্তব্য রাখেন আব্বাস।\n২০২১ সালের পশ্চিমবঙ্গ বিধানসভা নির্বাচনে আব্বাস ভোটে না দাঁড়ালেও, তার ভাই নওশাদ ভাঙড় থেকে নির্বাচিত হন। উক্ত নির্বাচনে সংযুক্ত মোর্চা এই একটি আসনেই জয়লাভ করে।\n\n\n== বিতর্ক ==\nআব্বাস সিদ্দিকী অনেক বিতর্কের মধ্যে রয়েছেন। তাকে ২০২০ সালের দিল্লি দাঙ্গার পর আল্লাহর নিকট একটি \"ভাইরাস\" চাইতে শোনা যায়, যা \"১০-৫০ কোটি মানুষকে হত্যা করবে\"। তিনি সাংসদ নুসরাত জাহানকে \"শরীর দেখিয়ে উপার্জনকারী বলে উল্লেখ করেন\" এবং তাকে \"গাছে বেঁধে মারধর\" করার কথা উল্লেখ করেন। তিনি কলকাতার মেয়র ও রাজ্যের নগরোন্নয়ন মন্ত্রী ফিরহাদ হাকিমকে মুসলিম হওয়া সত্ত্বেও দুর্গাপূজায় অংশগ্রহণের জন্য একজন \"কাফের ও ধর্মত্যাগী\" বলে বর্ণনা করেছেন। ফরাসি বিদ্যালয়-শিক্ষক স্যামুয়েল প্যাটির শিরশ্ছেদ করা ব্যক্তির সমর্থনও করেন।\nএসব মন্তব্যের জবাবে; তিনি একটি সাক্ষাত্কারে উত্তর দিয়েছেন, যে এই মন্তব্যগুলি উপেক্ষা করা উচিত কারণ \"আব্বাস একটি ভিন্ন মতাদর্শের ছিল, তাকে থাকতে দিন।\"\n\n\n== তথ‍্যসূত্র ==\n\n\n== বহিঃসংযোগ ==\n\"ডয়চে ভেলের মুখোমুখি পীরজাদা আব্বাস সিদ্দিকী\"। ডয়চে ভেলে। ৩১ মার্চ ২০২১।"}