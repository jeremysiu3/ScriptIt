{"pageid": 1302103, "title": "তুমি রবে নীরবে (২০১৭-এর চলচ্চিত্র)", "url": "https://bn.wikipedia.org/wiki?curid=1302103", "content": "তুমি রবে নীরবে ২০১৭ সালের বাংলাদেশী বাংলা প্রণয়নাট্য চলচ্চিত্র। রবীন্দ্রনাথ ঠাকুরের দুই বোন উপন্যাস অবলম্বনে এর গল্প ও চিত্রনাট্য রচিত। এটির চিত্রনাট্য রচনা ও পরিচালনা করেছেন মাহবুবা ইসলাম সুমী। মূল উপন্যাসের চার কেন্দ্রীয় চরিত্র শর্মিলা,  ঊর্মিমালা, শশাঙ্ক ও নীরদের চরিত্রে অভিনয় করেছেন অমৃতা চট্টোপাধ্যায়, তানজিন তিশা, ভাস্বর চ্যাটার্জী ও ইরফান সাজ্জাদ। এটি মাহবুবার অভিষেক চলচ্চিত্রনির্মাণ এবং তানজিন অভিনীত ও মুক্তিপ্রাপ্ত প্রথম চলচ্চিত্র। ইমপ্রেস টেলিফিল্মের প্রযোজনায় কাহিনিচিত্রটি প্রথমে টেলিভিশন চলচ্চিত্র হিসেবে নির্মিত হলেও পরবর্তীতে প্রেক্ষাগৃহের জন্য পূর্ণদৈর্ঘ্য চলচ্চিত্র হিসেবে মুক্তি দেয়া হয়। ২০১৭ সালের রবীন্দ্রজয়ন্তী উপলক্ষ্যে চলচ্চিত্রটি মুক্তি পায়। চলচ্চিত্রটি ২০১৭ সালের জাতীয় চলচ্চিত্র পুরস্কারের আসরে শ্রেষ্ঠ সঙ্গীত পরিচালক ও শ্রেষ্ঠ পোশাক ও সাজসজ্জা বিভাগে বিজয়ী হয়।\n\n\n== গল্পসূত্র ==\nশর্মিমালা ও ঊর্মিমালা আপন দুই বোন। বড় বোন শর্মির বিয়ে হয়ে প্রকৌশলী শশাঙ্কের সাথে। তাদের দীর্ঘ বিবাহিত জীবনে কোন সন্তান আসেনি। ছোট বোন উর্মি পড়ুয়া মে। তাদের বাবা চান উর্মি লন্ডন থেকে পড়াশোনা করে চিকিৎসক হোক। বাবার পছন্দে নীরদের সাথে উর্মির বিয়ে ঠিক হয়। তবে উর্মির বিয়ের খবর শুনে শশাঙ্ক মুষড়ে পরে কারণ শশাঙ্ক উর্মিকে ভালবাসে। সম্পর্কের টানাপোড়নে একসময় শর্মি বুঝতে পারে তার স্বামী উর্মিকে ভালবাসে। দুই পুরুষ , দুইবোনকে ভিন্ন ভাবে ভালবাসায় সৃষ্ট জটিলতার অবসান হয় দুইবোনের প্রচেষ্ঠায়।\n\n\n== কুশীলব ==\nশ্রেষ্ঠাংশের শিল্পীরা-\n\n\n== ইতিহাস ==\nরবীন্দ্রনাথ ঠাকুরের দুই বোন উপন্যাস অবলম্বনে এই ছবির গল্প ও চিত্রনাট্য লিখেন মাহবুবা ইসলাম সুমী। ২০১৫ সালে ঢাকা ও কলকাতায় এর চিত্রগ্রহণ করা হয়। টেলিভিশন চলচ্চিত্র হিসেবে নির্মাণ শুরু হলেও পরবর্তীতে প্রেক্ষাগৃহে মুক্তির জন্য প্রস্তুত করা হয়। সম্পাদনায় তানজিন তিশার ডাবিং ভিন্ন শিল্পী দিয়ে করা হয়েছিল। ২০১৬ সালে ২৮ আগস্ট বাংলাদেশ চলচ্চিত্র সেন্সর বোর্ড হতে বিনা কর্তনে প্রদর্শনের ছাড়পত্র পায়। মুক্তির জন্য চলচ্চিত্রটির কোন প্রচারণা চালানো হয়নি। রবীন্দ্রজয়ন্তী উপলক্ষ্যে ২০১৭ সালের ৫ মে বাংলাদেশের দুটি প্রেক্ষাগৃহে চলচ্চিত্রটি মুক্তি পায়। পরবর্তিতে এটি রবীন্দ্রনাথের জন্মজয়ন্তী ও প্রয়াণ দিবসে টেলিভিশন চ্যানেলে প্রচারিত হয়েছে।\n\n\n== অর্জন ==\nতুমি রবে নীরবে ছায়াছবিতে নেপথ্য সঙ্গীত সঞ্চালন ও আরোপের জন্য ফরিদ আহমেদ এবং পোশাক ও সাজসজ্জার জন্য রিটা হোসেন ৪২তম জাতীয় চলচ্চিত্র পুরস্কারের আসরে শ্রেষ্ঠ সঙ্গীত পরিচালক ও শ্রেষ্ঠ পোশাক ও সাজসজ্জার পুরস্কার জয় করেছিলেন।\n\n\n== তথ্যসূত্র ==\n\n\n== বহিঃসংযোগ ==\nবাংলা মুভি ডেটাবেজে তুমি রবে নীরবে"}