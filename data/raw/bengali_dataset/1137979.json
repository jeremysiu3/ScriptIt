{"pageid": 1137979, "title": "আল-ইসলাহ", "url": "https://bn.wikipedia.org/wiki?curid=1137979", "content": "আল ইসলাহ হল একটি বাংলা সাহিত্য পত্রিকা। বাঙালি মুসলমানদের মাতৃভাষা বাংলায় সাহিত্যচর্চায় উদ্বুদ্ধ করার লক্ষ্যে বিশ শতকের তৃতীয় দশকে সিলেট থেকে আল ইসলাহ পত্রিকা প্রথম প্রকাশিত হয়। শুরুতে পত্রিকাটি অভিযান নামে বের হতো। পরবর্তীতে তা আল ইসলাহ নাম ধারণ করে। পত্রিকাটির প্রধান লক্ষ্য ছিলো মাতৃভাষায় ইসলামি সংস্কৃতি ও তমদ্দুনের বিকাশ।\n\n\n== ইতিহাস ==\nসিলেটের মুসলমান সমাজকে মাতৃভাষাচর্চায় আগ্রহী করে তোলার লক্ষ্যে মুহাম্মদ নুরুল হক  ছাত্রাবস্থায় হাতে লিখা ত্রৈমাসিক অভিযান পত্রিকা বের করেন। পরবর্তীতে ১৯৩২ সালে তিনি পত্রিকাটি মুদ্রণের সিদ্ধান্ত নেন। এ সময় অভিযান নামটি পরিবর্তিত হয়ে আল ইসলাহ নামে রূপান্তরিত হয়।\n১৩৩৯ বঙ্গাব্দের অগ্রহায়ণ মাসে (নভেম্বর -ডিসেম্বর ১৯৩২) আল ইসলাহ'র প্রথম সংখ্যা প্রকাশিত হয়। প্রথম বর্ষ থেকে একাদশ বর্ষ (অগ্রহায়ণ ১৩৩৯-চৈত্র ১৩৫৬) পর্যন্ত প্রকাশের পর পত্রিকাটি সাময়িকভাবে বন্ধ হয়ে যায়। ১৩৬৩ বাংলা থেকে আল ইসলাহ'র দ্বিতীয় পর্যায়ের যাত্রা শুরু হয়।\n১৯৭১ সালে মুক্তিযুদ্ধ শুরু হলে পত্রিকাটির প্রকাশনা আবারও স্থগিত থাকে। ১৩৮৫ বঙ্গাব্দে আল ইসলাহ পত্রিকার তৃতীয় পর্যায়ের প্রকাশনা শুরু হয় এবং শেষ হয় ১৩৯১ বঙ্গাব্দে। সম্পাদক  নুরুল হকের মৃত্যুর ৭ বছর পর ১৪০১ বঙ্গাব্দের শ্রাবণ মাস থেকে রাগিব হোসেন চৌধুরীর সম্পাদনায় নব কলেবরে আল ইসলাহ প্রকাশিত হয় এবং পত্রিকাটির প্রকাশনা এখনো অব্যাহত আছে।\n\n\n== তথ্যসূত্র =="}