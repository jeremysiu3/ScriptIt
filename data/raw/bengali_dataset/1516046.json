{"pageid": 1516046, "title": "নাট্য প্রাকৃত", "url": "https://bn.wikipedia.org/wiki?curid=1516046", "content": "নাট্য প্রাকৃত ভাষাসমূহ হল প্রাকৃত উপভাষাগুলির সেই-সব প্রামাণ্য রূপ, যা মধ্যযুগীয় ভারতে নাটক ও অন্যান্য সাহিত্যে ব্যবহৃত হত। এগুলির সম্ভবত একদা কথ্য ভাষা ছিল অথবা কথ্য ভাষার ভিত্তিতে নির্মিত হয়েছিল, কিন্তু কথ্য ভাষা হিসেবে এগুলি বিলুপ্ত হওয়ার পরেও সাহিত্যে এগুলির প্রচলন থেকেই যায়। নাট্য প্রাকৃত ভাষাগুলি ইন্দো-আর্য ভাষাসমূহের বিকাশের ধারাটিকে বোঝার ক্ষেত্রে বিশেষ গুরুত্বপূর্ণ, কারণ নাটকে ও সাহিত্যে এগুলির ব্যবহারের সঙ্গে সর্বদাই সংস্কৃতে একটি করে অনুবাদ দেওয়া থাকত।\n\n\n== উপভাষাসমূহ ==\n\"নাট্য প্রাকৃত ভাষাসমূহ\" শব্দটির মাধ্যমে প্রায়শই তিনটি সর্বাধিক গুরুত্বপূর্ণ উপভাষা অর্থাৎ শৌরসেনী, মহারাষ্ট্রী ও মহারাষ্ট্রী প্রাকৃতকে বোঝানো হয়। অবশ্য একগুচ্ছ অল্প-ব্যবহৃত প্রাকৃত উপভাষাও এই বর্গের অন্তর্ভুক্ত হতে পারে। এগুলির মধ্যে রয়েছে প্রাচ্য, বাহ্লীকা, দাক্ষিণাত্য (অধুনা কর্ণাটক, অন্ধ্রপ্রদেশ, তেলঙ্গানা ও মহারাষ্ট্র  নামে অঞ্চলে প্রচলিত প্রাচীন উপভাষা), শকরী, চণ্ডালী, শবরী, আভিরী, দ্রামিলী ও ওড্রী প্রাকৃত। নাটকে বিভিন্ন প্রাকৃত উপভাষার প্রয়োগ কীভাবে হবে তা নিয়ে এক বিস্ময়কর কঠোর নিয়ম বিধিবদ্ধ আছে। বলা হয়েছে, চরিত্রেরা তাদের ভূমিকা ও প্রেক্ষাপটের ভিত্তিতে ভিন্ন ভিন্ন প্রাকৃত উপভাষায় কথা বলবে। যেমন, দ্রামিলী হল বনবাসীদের ভাষা, শৌরসেনী হল নায়িকা ও তাঁর সখীবৃন্দের ভাষা এবং অবন্তী প্রাকৃত কথিত হবে প্রতারক ও অমার্জিত ব্যক্তিবর্গের দ্বারা। বোধগম্যতার নিরিখে প্রাকৃত উপভাষাগুলি ধ্রুপদি সংস্কৃতের সর্বাপেক্ষা অনুরূপ ভাষা মহারাষ্ট্রীর থেকে ভিন্নরূপ। অপরপক্ষে মাগধী প্রাকৃতের সঙ্গে ধ্রুপদি পালির সাদৃশ্য সর্বাধিক।\nমহারাষ্ট্রী প্রাকৃত একটি বিশেষ উদাহরণ। এই উপভাষাটি প্রায়শই কবিতায় ব্যবহৃত হত। এটি যথাযথ সংস্কৃত ব্যাকরণ-সম্মত হওয়ায় বিভিন্ন ধরনের কবিতার ছন্দের ক্ষেত্রে বিশেষ উপযোগী। নতুন ব্যাকরণের নিয়ম নির্ধারিত হলে অন্যান্য পার্থক্যের সঙ্গে স্বরবর্ণের দৈর্ঘ্যের এক স্বতন্ত্র নমনীয়তা সৃষ্টি হয়। যা পরবর্তীকালে মারাঠি ভাষাতেও দেখা যায়।\nতিনটি প্রধান নাট্য প্রাকৃত এবং সেগুলি থেকে উৎসারিত ভাষাগুলি হল:\n\nশৌরসেনী প্রাকৃত\nশৌরসেনী প্রাকৃত প্রচলিত ছিল উত্তর-মধ্য ভারতে। পরবর্তীকালে এই ভাষাটি থেকে বিভিন্ন কেন্দ্রীয় ইন্দো-আর্য ভাষা যেমন, হিন্দুস্থানী ও পাঞ্জাবি ইত্যাদির উদ্ভব ঘটে।\nমাগধী প্রাকৃত\nমাগধী প্রাকৃত প্রচলিত ছিল পূর্ব ভারতে। পরবর্তীকালে এটি বিবর্তিত হয়ে পূর্ব ইন্দো-আর্য ভাষাসমূহের অন্তর্গত বিভিন্ন ভাষা যেমন বাংলা, অসমীয়া, ওড়িয়া, বিহারী ভাষাসমূহ (ভোজপুরী, মাগহী, মৈথিলী) ইত্যাদির উদ্ভব ঘটে।\nঅর্ধমাগধী প্রাকৃত\nঅর্ধমাগধী প্রাকৃত ছিল একটি মধ্য ইন্দো-আর্য ভাষা। মনে করা হয় যে, এই নাট্য প্রাকৃত উপভাষাটি অধুনা বিহার ও উত্তরপ্রদেশ ভূখণ্ডে কথিত হত এবং আদিযুগের কয়েকটি বৌদ্ধ ও জৈন নাটকে ব্যবহৃত হয়েছিল। এটি ছিল সম্ভবত পালি ও পরবর্তীকালীন শৌরসেনী প্রাকৃতের সঙ্গে সম্পর্কযুক্ত একটি কেন্দ্রীয় ইন্দো-আর্য ভাষা।\nআবন্তী, প্রাচ্য, বাহ্লীকা, দাক্ষিণাত্য প্রাকৃতের সম্পর্কে আজ কিছু জানা যায় না।\n\n\n== তথ্যসূত্র ==\nউলনার, অ্যালফ্রেড সি; ইন্ট্রোডাকশন টু প্রাকৃত; দিল্লি: মোতিলাল বনারসিদাস, ভারত, ১৯৯৯\nবন্দ্যোপাধ্যায়, সত্যরঞ্জন; দি ইস্টার্ন স্কুল অফ প্রাকৃত গ্রামারিয়ানস: আ লিংগুইস্টিক স্টাডি; কলকাতা: বিদ্যাসাগর পুস্তক মন্দির, ১৯৭৭\n\n\n== পাদটীকা ==\n\n\n== আরও দেখুন ==\nঅপভ্রংশ\nপালি"}