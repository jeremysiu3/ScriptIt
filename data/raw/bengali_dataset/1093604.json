{"pageid": 1093604, "title": "গুরপ্রীত সিং সান্ধু", "url": "https://bn.wikipedia.org/wiki?curid=1093604", "content": "গুরপ্রীত সিং সান্ধু (মারাঠি: गुरप्रीतसिंग संधू, ইংরেজি: Gurpreet Singh Sandhu; জন্ম: ৩ ফেব্রুয়ারি ১৯৯২; গুরপ্রীত সিং নামে পরিচিত) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লিগের শীর্ষ স্তর ইন্ডিয়ান সুপার লিগের ক্লাব বেঙ্গালুরু এবং ভারত জাতীয় দলের হয়ে গোলরক্ষক হিসেবে খেলেন।\n২০০০–০১ মৌসুমে, ভারতীয় ফুটবল ক্লাব সেন্ট স্টিফেন্সের যুব পর্যায়ের হয়ে খেলার মাধ্যমে সান্ধু ফুটবল জগতে প্রবেশ করেছেন এবং পরবর্তীকালে ইস্টবেঙ্গলের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০০৯–১০ মৌসুমে, ইস্টবেঙ্গলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ইস্টবেঙ্গলের হয়ে চার মৌসুমে ৪৩ ম্যাচে অংশগ্রহণ করার পর ২০১৪ সালে তিনি নরওয়েজীয় ক্লাব স্তাবেকে যোগদান করার পূর্বে এক মৌসুমের জন্য ইন্ডিয়ান অ্যারোসের হয়ে ধারে খেলেছেন। ২০১৭–১৮ মৌসুমে, তিনি স্তাবেক হতে ভারতীয় ক্লাব বেঙ্গালুরুতে যোগদান করেছেন।\n২০১০ সালে, সান্ধু ভারত অনূর্ধ্ব-১৯ দলের হয়ে ভারতের বয়সভিত্তিক পর্যায়ে অভিষেক করেছিলেন। প্রায় ২ বছর যাবত ভারতের বয়সভিত্তিক দলের হয়ে খেলার পর, তিনি ২০১১ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ৪৯ ম্যাচে অংশগ্রহণ করেছেন। তিনি ভারতের হয়ে এপর্যন্ত ২টি এএফসি এশিয়ান কাপে (২০১১ এবং ২০১৯) অংশগ্রহণ করেছেন।\nব্যক্তিগতভাবে, সান্ধু বেশ কিছু পুরস্কার জয়লাভ করেছেন, যার মধ্যে ২০১৯ সালে অর্জুন পুরস্কার এবং টানা দুই মৌসুম ইন্ডিয়ান সুপার লিগের গোল্ডেন গ্লাভস জয় অন্যতম। দলগতভাবে, সান্ধু এপর্যন্ত ১১টি শিরোপা জয়লাভ করেছেন, যার মধ্যে ৬টি ইস্টবেঙ্গলের হয়ে, ২টি বেঙ্গালুরুর হয়ে এবং ৩টি ভারতের হয়ে জয়লাভ করেছেন।\n\n\n== প্রারম্ভিক জীবন ==\nগুরপ্রীত সিং সান্ধু ১৯৯২ সালের ৩রা ফেব্রুয়ারি তারিখে ভারতের মহারাষ্ট্রের মুম্বইয়ে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nসান্ধু ভারত অনূর্ধ্ব-১৯ এবং ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন। ২০০৯ সালের ৫ই নভেম্বর তারিখে তিনি ২০১১ এএফসি অনূর্ধ্ব-১৯ চ্যাম্পিয়নশিপ বাছাইপর্বে ইরাক অনূর্ধ্ব-১৯ দলের বিরুদ্ধে ম্যাচে ভারত অনূর্ধ্ব-১৯ দলের হয়ে আন্তর্জাতিক পর্যায়ে অভিষেক করেছেন। ভারতের বয়সভিত্তিক দলের হয়ে তিনি ১৯ ম্যাচে অংশগ্রহণ করেছেন।\n২০১১ সালের ২৫শে মার্চ তারিখে, মাত্র ১৯ বছর ১ মাস ২২ দিন বয়সে, ডান পায়ে ফুটবল খেলায় পারদর্শী সান্ধু তুর্কমেনিস্তানের বিরুদ্ধে অনুষ্ঠিত ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। উক্ত ম্যাচের ৫তম মিনিটে গোলরক্ষক সুব্রত পালের বদলি খেলোয়াড় হিসেবে তিনি মাঠে প্রবেশ করেছিলেন; ম্যাচটি ১–১ গোলে ড্র হয়েছিল। ভারতের হয়ে অভিষেকের বছরে সান্ধু মাত্র ১ ম্যাচে অংশগ্রহণ করেছেন। জাতীয় দলের হয়ে ৩৪ মিনিট খেলার পর, ভারতের জার্সি গায়ে প্রথম গোলটি হজম করেছেন; ২০১৫ সালের ৬ই সেপ্টেম্বর তারিখে, ইরানের বিরুদ্ধে ম্যাচের ২৯তম মিনিটে সর্দার আজমুনের গোলটি হজম করার মাধ্যমে তিনি আন্তর্জাতিক ফুটবলে তার প্রথম গোলটি হজম করেছেন। ২০১৬ সালের ৩রা সেপ্টেম্বর তারিখে, পুয়ের্তো রিকোর বিরুদ্ধে অনুষ্ঠিত ম্যাচে তিনি ভারতের হয়ে প্রথমবারের মতো অধিনায়কের দায়িত্ব পালন করেছেন, ম্যাচটি ভারত ৪–১ গোলের ব্যবধানে জয়লাভ করেছিল, যেখানে তিনি পূর্ণ ৯০ মিনিট সময় খেলেছিলেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nগুরপ্রীত সিং সান্ধু – ফিফা প্রতিযোগিতার রেকর্ড (ইংরেজি) \nগুরপ্রীত সিং সান্ধু – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে গুরপ্রীত সিং সান্ধু  (ইংরেজি)  \nট্রান্সফারমার্কেটে গুরপ্রীত সিং সান্ধু (ইংরেজি) \nওয়ার্ল্ডফুটবল.নেটে গুরপ্রীত সিং সান্ধু (ইংরেজি) \nইএসপিএন এফসিতে গুরপ্রীত সিং সান্ধু (ইংরেজি) \nন্যাশনাল-ফুটবল-টিমস.কমে গুরপ্রীত সিং সান্ধু (ইংরেজি)"}