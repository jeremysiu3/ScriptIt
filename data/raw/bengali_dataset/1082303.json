{"pageid": 1082303, "title": "এইচ এম জহিরুল হক", "url": "https://bn.wikipedia.org/wiki?curid=1082303", "content": "এইচ এম জহিরুল হক একজন বাংলাদেশী শিক্ষাবিদ। তিনি ঢাকায় অবস্থিত বেসরকারি বিশ্ববিদ্যালয়, ইউনিভার্সিটি অব লিবারেল আর্টস বাংলাদেশের (ইউল্যাব) কম্পিউটার সায়েন্স অ্যান্ড ইঞ্জিনিয়ারিং বিভাগের প্রাক্তন বিভাগীয় প্রধান। তিনি বিশ্ববিদ্যালয়টির উপ-উপাচার্য ও উপাচার্য ছিলেন। বর্তমানে তিনি কানাডিয়ান ইউনিভার্সিটি অব বাংলাদেশের উপাচার্য হিসেবে দায়িত্ব পালন করছেন।\n\n\n== শিক্ষাজীবন ==\nতিনি ১৯৯৫ সালে ইউক্রেনের চেরকাসি স্টেট টেকনোলজিক্যাল ইউনিভার্সিটি থেকে টেকনিক্যাল সায়েন্সে (সিস্টেম ইঞ্জিনিয়ারিং) মাস্টার্স এবং ২০০১ সালে খারকিভ স্টেট টেকনিক্যাল ইউনিভার্সিটি অব রেডিও ইলেকট্রনিক্স থেকে ইঞ্জিনিয়ারিংয়ে পিএইচডি ডিগ্রি অর্জন করেন।\n\n\n== কর্মজীবন ==\nজহিরুল হক ১৯৯৫ থেকে ২০০১ সাল পর্যন্ত ইউক্রেনের চেরকাসি স্টেট টেকনোলজিক্যাল ইউনিভার্সিটি এবং খারকিভ স্টেট টেকনিক্যাল ইউনিভার্সিটি অব রেডিও ইলেকট্রনিক্স-এ শিক্ষকতা ও গবেষণায় নিয়োজিত ছিলেন। ২০০২ থেকে ২০০৪ সাল পর্যন্ত তিনি সিলেটের লিডিং ইউনিভার্সিটির কম্পিউটার সায়েন্স অ্যান্ড ইঞ্জিনিয়ারিং বিভাগের সহকারী অধ্যাপক ছিলেন। ২০০৪ থেকে ২০০৮ সাল পর্যন্ত তিনি ইউনিভার্সিটি অব লিবারেল আর্টস বাংলাদেশ (ইউল্যাব) এর কম্পিউটার সায়েন্স অ্যান্ড ইঞ্জিনিয়ারিং বিভাগের সহযোগী অধ্যাপক ও বিভাগীয় প্রধান হিসেবে দায়িত্ব পালন করেন। এরই ধারাবাহিকতায় তিনি বিশ্ববিদ্যালয়টির অধ্যাপক হন।\nকর্মজীবনে অধ্যাপনার পাশাপাশি তিনি ইউল্যাবের একাডেমিক অ্যাফেয়ার্সের পরিচালক, ভারপ্রাপ্ত রেজিস্ট্রার এবং স্কুল অব সায়েন্স অ্যান্ড ইঞ্জিনিয়ারিংয়ের ডিনসহ বিভিন্ন গুরুত্বপূর্ণ পদে কাজ করেছেন।\nএইচ এম জহিরুল হক ২০১৩ থেকে ২০১৭ সাল পর্যন্ত ইউনিভার্সিটি অব লিবারেল আর্টস বাংলাদেশের (ইউল্যাব) উপ-উপাচার্য এবং ২০১৭ থেকে ২০২১ সাল পর্যন্ত বিশ্ববিদ্যালয়টির চতুর্থ উপাচার্য হিসেবে দায়িত্ব পালন করেন। ২০২২ সালের ২১ এপ্রিল তিনি কানাডিয়ান ইউনিভার্সিটি অব বাংলাদেশের উপাচার্য হিসেবে নিয়োগ লাভ করেন।\n\n\n== প্রকাশনা ==\nজাতীয় ও আন্তর্জাতিক জার্নালে তার উল্লেখযোগ্য সংখ্যক গবেষণাপত্র প্রকাশিত হয়েছে।\n\n\n== সদস্যপদ ==\nজহিরুল হক বাংলাদেশ কম্পিউটার সোসাইটি (বিসিএস) সহ বিভিন্ন পেশাজীবী সংগঠনের সদস্য।\n\n\n== সম্মাননা ==\nতিনি ২০১৯ সালে বিজনেস অ্যান্ড অ্যাপ্লায়েড সায়েন্স একাডেমি অব নর্থ আমেরিকা (বাসানা) প্রদত্ত ‘এওয়ার্ড অব লিডারশিপ এক্সিলেন্স’ লাভ করেন।\n\n\n== তথ্যসূত্র =="}