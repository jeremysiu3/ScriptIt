{"pageid": 1530252, "title": "ত্বরণমাপক যন্ত্র", "url": "https://bn.wikipedia.org/wiki?curid=1530252", "content": "ত্বরণমাপক যন্ত্র এমন একটি পরিমাপক যন্ত্র যা কোনও বস্তুর প্রকৃত ত্বরণ পরিমাপ করে। প্রকৃত ত্বরণ বলতে অবাধে পতনশীল পর্যবেক্ষকের সাপেক্ষে (অর্থাৎ, একটি জড় প্রসঙ্গ কাঠামোর সাপেক্ষে) বস্তুর ত্বরণ (সময়ের সাথে বেগ পরিবর্তনের হার)। প্রকৃত ত্বরণ স্থানাঙ্ক ত্বরণ থেকে আলাদা। স্থানাঙ্ক ত্বরণ একটি নির্দিষ্ট স্থানাঙ্ক ব্যবস্থার সাপেক্ষে ত্বরণ, যা ত্বরণশীল হতেও পারে বা না-ও হতে পারে। উদাহরণস্বরূপ, পৃথিবীর পৃষ্ঠে স্থির থাকা একটি ত্বরণ-মাপক যন্ত্র সরাসরি উল্লম্ব দিকে পৃথিবীর মাধ্যাকর্ষণ-জনিত ত্বরণ  প্রায় g ≈ ৯.৮১ মি/সেকেন্ড২ হিসেবে  পরিমাপ করবে। এর বিপরীতে, একটি ত্বরণ-মাপক অন্ত্র যদি অবাধে পতনশীল অবস্থায় থাকে, তবে সেটি শূন্য ত্বরণ পরিমাপ করবে।\nশিল্পখাত, ভোগ্যপণ্য এবং বিজ্ঞানে ত্বরণ-মাপক যন্ত্রের অনেক ব্যবহার রয়েছে। বিমান এবং ক্ষেপণাস্ত্রের জড়তাভিত্তিক দিক-নির্ণয় ব্যবস্থায় অত্যন্ত সংবেদনশীল ত্বরণ-মাপক যন্ত্র ব্যবহার করা হয়। মনুষ্যবিহীন আকাশযানে ত্বরণ-মাপক যন্ত্রগুলি  উড্ডয়নকে স্থিতিশীল করতে সাহায্য করে। অণুনির্মিত অণু-তড়িৎ-রাসায়নিক ব্যবস্থা (MEMS)-ভিত্তিক ত্বরণ-মাপক যন্ত্রগুলি স্মার্টফোন (বুদ্ধিমান দূরালাপনী যন্ত্র), আলোকচিত্রগ্রাহক (ক্যামেরা) এবং ভিডিও-খেলার নিয়ন্ত্রকের মতো হাতে-ধরার ইলেকট্রনীয় যন্ত্রগুলিতে সেগুলির গতিবিধি এবং অভিমুখ শনাক্ত করতে ব্যবহৃত হয়। ত্বরণমাপক যন্ত্র দ্বারা শিল্পখাতের যন্ত্রপাতির কম্পনের উপর নজরদারি করা হয়। ভূমিকম্পের মতো ভূমির গতিবিধি পর্যবেক্ষণের জন্য ভূকম্পমাপক যন্ত্র হল এক ধরনের সংবেদনশীল ত্বরণমাপক যন্ত্র যা ভূমির যেকোনও নড়নচড়ন বা কম্পন, যেমন ভূমিকম্পের উপর নজরদারি করতে পারে।\n\nযখন দুই বা ততোধিক ত্বরণ-মাপক যন্ত্রকে একে অপরের সাথে সমন্বিত করা হয়, তখন তারা স্থানের মধ্যে তাদের বিচ্ছেদের উপর সঠিক ত্বরণের পার্থক্য, বিশেষ করে মাধ্যাকর্ষণ, পরিমাপ করতে পারে; অন্য ভাষায় এগুলি মহাকর্ষীয় ক্ষেত্রের নতি মাপতে পারে। মহাকর্ষীয় মাত্রামিতি উপকারী কারণ পরম মাধ্যাকর্ষণের প্রভাব  দুর্বল ও তা পৃথিবীর স্থানীয় ঘনত্বের উপর নির্ভর করে, যা বেশ পরিবর্তনশীল।\nএকটি একক-অক্ষীয় ত্বরণ-মাপক যন্ত্র একটি নির্দিষ্ট অক্ষ বরাবর ত্বরণ পরিমাপ করে। একটি বহু-অক্ষীয় ত্বরণ-মাপক যন্ত্র সদিক রাশি (ভেক্টর) হিসেবে প্রকৃত ত্বরণের মাত্রা এবং দিক উভয়ই শনাক্ত করে এবং সাধারণত বিভিন্ন অক্ষ বরাবর একাধিক একক-অক্ষীয় ত্বরণ-মাপক যন্ত্র হিসেবে এটিকে বাস্তবায়ন করা হয়।\n\n\n=== মহাকর্ষমিতি ===\n\nমহাকর্ষমাপক যন্ত্র (গ্র্যাভিমিটার বা গ্র্যাভিটোমিটার) হল স্থানীয় মহাকর্ষীয় ক্ষেত্র পরিমাপের জন্য মহাকর্ষমিতিতে ব্যবহৃত একটি যন্ত্র। মহাকর্ষমাপক মূলত এক ধরনের ত্বরণ-মাপক যন্ত্র, তবে ত্বরণ-মাপক যন্ত্রগুলি শব্দসহ সব ধরনের কম্পনের প্রতি সংবেদনশীল, যা দোলায়মান ত্বরণ সৃষ্টি করে। এটিকে মহাকর্ষমাপক যন্ত্রে সমাকলক কম্পন পৃথকীকরণ এবং সংকেত প্রক্রিয়াজাতকরণের মাধ্যমে প্রতিরোধ করা হয়। যদিও এটির নকশার মূল নীতি ত্বরণ-মাপক যন্ত্রের মতোই, তা স্বত্ত্বেও মহাকর্ষমাপক যন্ত্রগুলি সাধারণত ত্বরণ-মাপক যন্ত্রের তুলনায় অনেক বেশি সংবেদনশীল হিসেবে নকশা করা হয়, যাতে পৃথিবীর মাধ্যাকর্ষণের মধ্যে খুব ছোট পরিবর্তন, অর্থাৎ ১ অভিকর্ষজ ত্বরণ পরিসীমার মধ্যে অবস্থিত সূক্ষ্ম পরিবর্তন পরিমাপ করা যায়। এর বিপরীতে, অন্যান্য ত্বরণ-মাপক যন্ত্রগুলি প্রায়শই ১০০০ গুণ অভিকর্ষজ ত্বরণ বা তার বেশি পরিমাপ করার জন্য নকশা করা হয় এবং এগুলির অনেকেই বহু-অক্ষীয় পরিমাপ সম্পাদন করে। মহাকর্ষমাপক যন্ত্রের ক্ষেত্রে কালিক বিভেদনের সীমাবদ্ধতা সাধারণত কম থাকে, তাই অপেক্ষাকৃত দীর্ঘ \"সময় ধ্রুবক\" দিয়ে উৎপন্ন ফলাফল প্রক্রিয়াজাতকরণের মাধ্যমে সেই বিভেদন বাড়ানো যেতে পারে।\n\n\n== আরও দেখুন ==\n\n\n== তথ্যসূত্র =="}