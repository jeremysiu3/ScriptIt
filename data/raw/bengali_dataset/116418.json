{"pageid": 116418, "title": "ডেনমার্ক জাতীয় ফুটবল দল", "url": "https://bn.wikipedia.org/wiki?curid=116418", "content": "ডেনমার্ক জাতীয় ফুটবল দল (ডেনীয়: Danmarks fodboldlandshold) হচ্ছে আন্তর্জাতিক ফুটবলে ডেনমার্কের প্রতিনিধিত্বকারী পুরুষদের জাতীয় দল, যার সকল কার্যক্রম ডেনমার্কের ফুটবলের সর্বোচ্চ নিয়ন্ত্রক সংস্থা ডেনীয় ফুটবল ইউনিয়ন দ্বারা নিয়ন্ত্রিত হয়। এই দলটি ১৯০৪ সাল হতে ফুটবলের সর্বোচ্চ সংস্থা ফিফার এবং ১৯৫৪ সাল হতে তাদের আঞ্চলিক সংস্থা উয়েফার সদস্য হিসেবে রয়েছে। ১৯০৮ সালের ১৯শে অক্টোবর তারিখে, ডেনমার্ক প্রথমবারের মতো আন্তর্জাতিক খেলায় অংশগ্রহণ করেছে; ইংল্যান্ডের লন্ডনে অনুষ্ঠিত উক্ত ম্যাচে ডেনমার্ক ফ্রান্স বি দলকে ৯–০ গোলের ব্যবধানে পরাজিত করেছে।\n৩৮,০৬৫ ধারণক্ষমতাবিশিষ্ট পার্কেন স্টেডিয়ামে ডেনীয় ডিনামাইট নামে পরিচিত এই দলটি তাদের সকল হোম ম্যাচ আয়োজন করে থাকে। এই দলের প্রধান কার্যালয় ডেনমার্কের প্রয়েনপিতে অবস্থিত। বর্তমানে এই দলের ম্যানেজারের দায়িত্ব পালন করছেন ক্যাস্পার ইউলম্যান্ড এবং অধিনায়কের দায়িত্ব পালন করছেন এসি মিলানের রক্ষণভাগের খেলোয়াড় সিমন কেয়ার।\nডেনমার্ক এপর্যন্ত ৫ বার ফিফা বিশ্বকাপে অংশগ্রহণ করেছে, যার মধ্যে সেরা সাফল্য হচ্ছে ১৯৯৮ ফিফা বিশ্বকাপের কোয়ার্টার-ফাইনালে পৌঁছানো, যেখানে তারা ব্রাজিলের কাছে ৩–২ গোলের ব্যবধানে পরাজিত হয়েছে। অন্যদিকে, উয়েফা ইউরোপীয় চ্যাম্পিয়নশিপে ডেনমার্ক এপর্যন্ত ৯ বার অংশগ্রহণ করেছে, যার মধ্যে সেরা সাফল্য হচ্ছে উয়েফা ইউরো ১৯৯২-এর শিরোপা জয়লাভ করা, যেখানে তারা জার্মানিকে কাছে ২–০ গোলের ব্যবধানে পরাজিত করেছে। এছাড়াও, ডেনমার্ক ১৯৯৫ ফিফা কনফেডারেশন্স কাপের শিরোপা জয়লাভ করেছে।\nডেনিস রমেটেল, পিটার স্মাইকেল, ইয়ন ডেল টমাসন, প্রেবেন এলকেয়ার এবং ক্রেস্টিয়ান এরিকসনের মতো খেলোয়াড়গণ ডেনমার্কের জার্সি গায়ে মাঠ কাঁপিয়েছেন।\n\n\n== র‌্যাঙ্কিং ==\nফিফা বিশ্ব র‌্যাঙ্কিংয়ে, ১৯৯৭ সালের মে মাসে প্রকাশিত র‌্যাঙ্কিংয়ে ডেনমার্ক তাদের ইতিহাসে সর্বপ্রথম সর্বোচ্চ অবস্থান (৩য়) অর্জন করে এবং ২০১৭ সালের এপ্রিল মাসে প্রকাশিত র‌্যাঙ্কিংয়ে তারা ৫১তম স্থান অধিকার করে, যা তাদের ইতিহাসে সর্বনিম্ন। অন্যদিকে, বিশ্ব ফুটবল এলো রেটিংয়ে ডেনমার্কের সর্বোচ্চ অবস্থান হচ্ছে ১ম (যা তারা ১৯১৬ সালে অর্জন করেছিল) এবং সর্বনিম্ন অবস্থান হচ্ছে ৬৫। নিম্নে বর্তমানে ফিফা বিশ্ব র‌্যাঙ্কিং এবং বিশ্ব ফুটবল এলো রেটিংয়ে অবস্থান উল্লেখ করা হলো:\n\nফিফা বিশ্ব র‌্যাঙ্কিং\n\nবিশ্ব ফুটবল এলো রেটিং\n\n\n== প্রতিযোগিতামূলক তথ্য ==\n\n\n=== ফিফা বিশ্বকাপ ===\n\n\n== অর্জন ==\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nফিফা-এ ডেনমার্ক জাতীয় ফুটবল দল  ওয়েব্যাক মেশিনে আর্কাইভকৃত ৭ অক্টোবর ২০১৪ তারিখে (ইংরেজি)"}