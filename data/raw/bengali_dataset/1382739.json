{"pageid": 1382739, "title": "কিমেরিজিয়ান", "url": "https://bn.wikipedia.org/wiki?curid=1382739", "content": "কিমেরিজিয়ান অধোযুগ (রোমান লিপি - Kimmeridgian) হল একটি ভূতাত্ত্বিক সময়কাল। কালের হিসেবে জুরাসিক যুগের শেষের দিকের (উচ্চ বা অন্ত জুরাসিক উপযুগ'এর) মধ্যভাগে ব্যাপ্ত এই অধোযুগের সময়সীমা ধরা হয় মোটামুটি আজ থেকে ১৫.৭৩ - ১৫.২১ কোটি বছর আগে। ভূতাত্ত্বিক হিসেবে এর আগের অধোযুগ হল অক্সফোর্ডিয়ান অধোযুগ (১৬.৩৫ - ১৫.৭৩ কোটি বছর) এবং এর পরে আসে টিথোনিয়ান অধোযুগ (১৫.২১ - ১৪.৫০ কোটি বছর)। এই তিনটি অধোযুগের সমষ্টিই ভূতাত্ত্বিক পরিভাষায় উচ্চ জুরাসিক উপযুগ নামে পরিচিত।\n\n\n== নামকরণের ইতিহাস ==\nভূতাত্ত্বিক একটি সময়কালের পারিভাষিক নাম হিসেবে কিমেরিজিয়ান শব্দটি ১৮৩২ সালে প্রথম ব্যবহার করেন সুইস ভূতত্ত্ববিদ জুল থুরম্যাঁ (Jules Thurmann)।  দক্ষিণ-পশ্চিম ইংলন্ডের ডরসেট উপকূলে অবস্থিত কিমেরিজ গ্রামের নাম থেকে এই নামটি আসে। আসলে এই অঞ্চলে কাদাপাথরের যে বিশেষ স্তর দেখা যায় (কিমেরিজ পাললিক শিলা) তা এই কিমেরিজিয়ান অধোযুগে পলি পড়ে তৈরি হয়েছিল। অবশ্য আধুনিক মত অনুসারে এই পলি উচ্চ জুরাসিক উপযুগের কিমেরিজিয়ান অধোযুগ থেকে শুরু করে নিম্ন ক্রিটেশিয়াস যুগ পর্যন্ত এখানে সঞ্চিত হয়েছিল। পরে ১৮৪২ সালে ফরাসি ভূতত্ত্ববিদ আলসিদ দ্য'অরবিনি তাঁর লেখায় এই ভূতাত্ত্বিক সময়কাল সম্পর্কে এই নামটিই ব্যবহার করলে নামটি পরিভাষা হিসেবে স্বীকৃতি লাভ করে।\n\n\n== বৈশিষ্ট্য ও জীববৈচিত্র ==\nকিমেরিজীয় অধোযুগের পাললিক শিলা থেকে মূলত অ্যামোনাইট গোত্রের নানা প্রাণীর জীবাশ্ম উদ্ধার হয়েছে। এর সর্বনিম্ন স্তরে আবিস্কৃত হয়েছে পিকটোনিয়া বেলাই প্রজাতির মোলাস্ক পর্বের অমেরুদণ্ডী প্রাণীদের জীবাশ্ম। অপরদিকে কিমেরিজীয় অধোযুগের শেষে এবং টিথোনীয় অধোযুগের শুরুর স্তরে পাওয়া যায় হাইবোনোটিসেরাস হাইবোনোটাম প্রজাতির অ্যামোনাইট মোলাস্ক'এর জীবাশ্ম। এছাড়াও এই অধোযুগের পাললিক শিলাস্তর থেকে বিভিন্ন প্রজাতির সামুদ্রিক কচ্ছপ, কুমির, সরোপড এবং ইখটিওসরাসের জীবাশ্মও পাওয়া গেছে।\n\n\n== তথ্যসূত্র =="}