{"pageid": 105499, "title": "আফতাবুল কাদের", "url": "https://bn.wikipedia.org/wiki?curid=105499", "content": "শহীদ আফতাব কাদের (জন্ম: ২৫ ডিসেম্বর, ১৯৪৭ - মৃত্যু: ২৭ এপ্রিল, ১৯৭১) একজন বীর মুক্তিযোদ্ধা। ১৯৭১ সালের ২৭ এপ্রিল তিনি পাকিস্তানি হানাদার বাহিনীর সাথে সম্মুখযুদ্ধে শহীদ হন। স্বাধীনতা যুদ্ধে তার সাহসিকতার জন্য বাংলাদেশ সরকার তাকে বীর উত্তম খেতাব প্রদান করে। তার গেজেট নম্বর ২৯। \n\n\n== জন্ম ও শিক্ষাজীবন ==\nআফতাবুল কাদেরের জন্ম লক্ষ্মীপুর জেলার রামগঞ্জ উপজেলার ভোলাকোট ইউনিয়নের টিওরি গ্রামে। তারা ছিলেন আট ভাই। বোন নেই। তিনি ভাইদের মধ্যে পঞ্চম। তার বাবার নাম ডঃ এম,আবদুল কাদের এবং মায়ের নাম রওশন আরা বেগম। \n\n\n== মুক্তিযুদ্ধে অবদান ==\n১৯৭১ সালের এপ্রিল মাসে ছুটিরত অবস্থায় পালিয়ে ক্যাপ্টেন কাদের রামগড়ে ১ নং সেক্টরে ক্যাপ্টেন রফিকুল ইসলামের অধীনে মুক্তিযুদ্ধে যোগ দেন। একটি বাহিনীর অধিনায়ক হিসেবে তিনি চট্টগ্রামের মহলছড়িতে যুদ্ধে যান। পাকিস্তানি কমান্ডোরা মিজো গেরিলাদের নিয়ে ২৭ এপ্রিল মহলছড়িতে মুক্তিযোদ্ধাদের অবস্থানের ওপর প্রচণ্ড আক্রমণ চালায় এবং এক পর্যায়ে মুক্তিযোদ্ধাদের ঘিরে ফেলে। ক্যাপ্টেন কাদের গোলাগুলির মধ্যে একটি গুরুত্বপূর্ণ অবস্থানে ছুটে গিয়ে পাকিস্তানি বাহিনীর ওপর গুলিবর্ষণ করতে থাকেন, যাতে করে অবশিষ্ট মুক্তিযোদ্ধারা শত্রুবেষ্টনী থেকে বেরিয়ে আসতে পারেন। গোলাগুলির এক পর্যায়ে শত্রুর লাইট মেশিনগানের গুলিতে ক্যাপ্টেন কাদের শহীদ হন। মুক্তিযোদ্ধা শওকত ও ফারুক (পরবর্তীতে এঁরা বাংলাদেশ সেনাবাহিনীতে অফিসার হিসেবে কমিশন্ড হন) এবং সিপাহি আব্বাস ক্যাপ্টেন কাদেরের মরদেহ রামগড়ে নিয়ে আসতে সমর্থ হন। সেখানেই তাকে সমাহিত করা হয়।\n\n\n== স্বীকৃতি ও সম্মাননা ==\nমুক্তিযুদ্ধে বীরত্বের স্বীকৃতি হিসেবে ক্যাপ্টেন আফতাব কাদেরকে বীর উত্তম উপাধিতে ভূষিত করা হয়। \n\n\n== পাদটীকা ==\nএই নিবন্ধে দৈনিক প্রথম আলোতে ১৪-০৭-২০১১ তারিখে প্রকাশিত তোমাদের এ ঋণ শোধ হবে না প্রতিবেদন থেকে লেখা অনুলিপি করা হয়েছে। যা দৈনিক প্রথম আলো ক্রিয়েটিভ কমন্স অ্যাট্রিবিউশন-শেয়ার-এলাইক ৩.০ আন্তর্জাতিক লাইসেন্সে উইকিপিডিয়ায় অবমুক্ত করেছে (অনুমতিপত্র)। প্রতিবেদনগুলি দৈনিক প্রথম আলোর মুক্তিযুদ্ধ ট্রাস্টের পক্ষে গ্রন্থনা করেছেন রাশেদুর রহমান (যিনি তারা রহমান নামেও পরিচিত)।\n\n\n== তথ্যসূত্র =="}