{"pageid": 1075699, "title": "নুরুল ইসলাম (রসায়নবিদ)", "url": "https://bn.wikipedia.org/wiki?curid=1075699", "content": "নুরুল ইসলাম একজন বাংলাদেশী রসায়নবিদ। তিনি গাজীপুরের ঢাকা প্রকৌশল ও প্রযুক্তি বিশ্ববিদ্যালয়ের (ডুয়েট) রসায়ন বিভাগের অবসরপ্রাপ্ত অধ্যাপক এবং নারায়ণগঞ্জে অবস্থিত বেসরকারি বিশ্ববিদ্যালয়, ইউনিভার্সিটি অব স্কিল এনরিচমেন্ট অ্যান্ড টেকনোলজি (ইউসেট)-এর সাবেক উপাচার্য।\n\n\n== শিক্ষাজীবন ==\nতিনি ঢাকা বিশ্ববিদ্যালয়ের রসায়ন বিভাগ থেকে ১৯৭২ সালে বিএসসি (সম্মান) ও ১৯৭৩ সালে এমএসসি ডিগ্রি লাভ করেন। তিনি ১৯৮৯ সালে যুক্তরাষ্ট্রের কেন্টাকি বিশ্ববিদ্যালয় থেকে জৈব রসায়নে পিএইচডি ডিগ্রি অর্জন করেন।\n\n\n== কর্মজীবন ==\nইসলাম বাংলাদেশ বন গবেষণা প্রতিষ্ঠান, চট্টগ্রাম এর জুনিয়র রিসার্চ অফিসার এবং বাংলাদেশ পরমাণু শক্তি কমিশনের হেলথ ফিজিক্স বিভাগে বৈজ্ঞানিক কর্মকর্তা হিসেবে কিছুকাল চাকরি করার পর ১৯৯১ সালে তৎকালীন বাংলাদেশ ইনস্টিটিউট অব টেকনোলজি (বিআইটি), ঢাকার (২০০৩ সালে ঢাকা প্রকৌশল ও প্রযুক্তি বিশ্ববিদ্যালয়-এ রূপান্তরিত) রসায়ন বিভাগে সহকারী অধ্যাপক হিসেবে যোগ দেন। ২০০১ সালে তিনি একই বিভাগের সহযোগী অধ্যাপক এবং ২০০৮ সালে অধ্যাপক পদে পদোন্নতি লাভ করেন।\nকর্মজীবনে অধ্যাপনার পাশাপাশি তিনি ডুয়েটের সিভিল ইঞ্জিনিয়ারিং অনুষদের ডিন, রসায়ন বিভাগের প্রধান, এফ. আর. খান হল এবং কে. এন. আই. হলের প্রাধ্যক্ষসহ বিভিন্ন গুরুত্বপূর্ণ দায়িত্ব পালন করেন।\nনুরুল ইসলাম ২০২১ থেকে ২০২৩ সাল পর্যন্ত নারায়ণগঞ্জে অবস্থিত বেসরকারি বিশ্ববিদ্যালয়, ইউনিভার্সিটি অব স্কিল এনরিচমেন্ট অ্যান্ড টেকনোলজি (ইউসেট)-এর উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nজাতীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে। এছাড়া তিনি ডুয়েট জার্নালের সম্পাদনা পরিষদের সদস্য হিসেবেও দায়িত্ব পালন করেন।\n\n\n== তথ্যসূত্র ==\n\n\n== বহিঃসংযোগ ==\nইউনিভার্সিটি অব স্কিল এনরিচমেন্ট অ্যান্ড টেকনোলজির ওয়েবসাইট"}