{"pageid": 1058315, "title": "জামেয়া কাসেমিয়া কামিল মাদ্রাসা", "url": "https://bn.wikipedia.org/wiki?curid=1058315", "content": "জামেয়া কাসেমিয়া কামিল মাদ্রাসা, নরসিংদী বাংলাদেশের নরসিংদী জেলায় একটি আলিয়া মাদ্রাসা। স্থানীয়ভাবে মাদ্রাসাটি গাবতলী মাদ্রাসা নামে পরিচিত। মাদ্রাসা শিক্ষার প্রসার ঘটাতে ১৯৭৬ সালে বাংলাদেশী আলেম কামালুদ্দীন জাফরী মাদ্রাসাটি প্রতিষ্ঠা করেন। ১৯৭৬ সালে এই মাদ্রাসাটি মেঘনা বিধৌত নরসিংদী সদর থানায় গাবতলী মাদ্রাসা নামে প্রতিষ্ঠিত হয়েছিলো। বর্তমানে মাদ্রাসার ছাত্র সংখ্যা ১৫০০ এর অধিক।\n\n\n== ইতিহাস ==\n\n\n=== মাদ্রাসা গঠনের উদ্যোগ ===\nজামেয়া কাসেমিয়া, নরসিংদী সদর উপজেলার অন্তর্গত পুরানপাড়া এলাকায় ১৪ একর জমির উপর অবস্থিত একটি মাদ্রাসা। ২০ শতকের ৬০/৭০ দশকে নরসিংদী জেলায় তেমন কোন ভালো মাদ্রাসা ছিলোনা। শুধু ১৯২৭ সালে শিবপুরের কুমরাদি এলাকায় মাওলানা আব্দুল আজীজের প্রতিষ্ঠিত কুমরাদি সিনিয়র মাদ্রাসা ও এবং ১৯৪৯ সালে ইছাখালি সিনিয়র মাদ্রাসা নামে দুটি মাদ্রাসা ছিলো।\n৭ জানুয়ারি ১৯৭৪ তারিখে ব্রাহ্মন্দী জামে মসজিদে অনুষ্ঠিত এক সভায় প্রায় পঞ্চাশজন ব্যক্তি মাদ্রাসা গঠনের উদ্যোগ নেন। মাদ্রাসা প্রতিষ্ঠার জন্য একটা কমিটি তৈরি করা হয়, যার চেয়ারম্যান ছিলেন রুস্তম আলী আশরাফি এবং সেক্রেটারি ছিলেন এ কে এম জয়নাল আবেদিন।\n৪ আগস্ট ১৯৭৫ সালে প্রস্তাবিত ৬০ হাত দৈর্ঘ্য বিশিষ্ট একটি টিনের ঘর নির্মাণের জন্যে ৭ সদস্য বিশিষ্ট \"গৃহ নির্মাণ কমিটি\" গঠিত হয়। ১৮ জুলাই ১৯৭৬ সালে গাবতলার সভায় কামালুদ্দীন জাফরীকে মাসিক ৪০০ টাকা বেতনে মাদ্রাসার অধ্যক্ষ ও মাওলানা হাফেজ মোঃ ফয়জুল্লাহকে উপাধ্যক্ষ নির্ধারণ করা হয়।\nমাদ্রাসা নির্মাণে তৎকালীন সৌদি রাষ্ট্রদূত ফুয়াদ আব্দুল হামিদ আল খতিব অবদান রেখেছিলেন।\n\n\n=== নামকরণ ===\n১৯৭৪ সালের ২৭ জানুয়ারি মাদ্রাসা বাস্তবায়ন কমিটির ৩য় সভায় নাম স্থির করা হয়। কামালুদ্দীন জাফরীর প্রস্তাবে \"জামেয়া-ই কাসেমিয়া মাদ্রাসা\" নাম হিসেবে গৃহীত হয়। মুহাম্মাদের একটি হাদিস থেকে নামটি নেওয়া হয়েছে।\nতবে ১৯৭৬ সালের দিকে ঐ অঞ্চলে বড় একটি গাবগাছ ছাড়া আর কিছুই ছিল না। এখনো রয়েছে সুবিশাল গাবগাছটি, যার নামানুসারে ঐ এলাকায় গড়ে ওঠা গ্রামের নাম হয়েছে \"গাবতলী গ্রাম\" বলে। আর স্থানীয় সকলের কাছে জামেয়া কাসেমিয়া \"গাবতলী মাদ্রাসা\" বলেই পরিচিত।\n\n\n== উপাধ্যক্ষগণের তালিকা ==\nমাদ্রাসার প্রতিষ্ঠাকাল থেকে এ পর্যন্ত সর্বমোট ৪ জন উপাধ্যক্ষের দায়িত্ব পালন করেছেন।\n\n\n== শিক্ষা কার্যক্রম ==\nজামেয়া কাসেমিয়া মাদ্রাসায় ইবতেদায়ি, দাখিল, আলিম, ফাজিলসহ মাদ্রাসা শিক্ষার সর্বোচ্চ স্তর কামিল পর্যন্ত চালু রয়েছে। মাদ্রাসার দাখিল পর্যায়ে বিজ্ঞান ও মানবিক উভয় শাখাই চালু রয়েছে এবং আলিম শ্রেণিতেও বিজ্ঞান ও মানবিক শাখা চালু রয়েছে। মাদ্রাসার ফাজিল ও কামিল পর্যায়ে আল কুরআন এন্ড ইসলামিক স্টাডিজ বিভাগ, আল হাদিস এন্ড ইসলামিক স্টাডিজ ও আল ফিকহ বিভাগ চালু রয়েছে।\n\n\n=== হেফজ বিভাগ ===\nজামেয়া কাসেমিয়া মাদ্রাসা হতে প্রতি বছর হাফেজ সাহেব বের হচ্ছে। মাদ্রাসায় কুরআন হেফজ করার পরে এই মাদ্রাসার আলিয়া মাদ্রাসায় পড়ার সুযোগ রয়েছে।\n\n\n=== মহিলা বিভাগ ===\nএখানে রয়েছে ছেলেদের পাশাপাশি মেয়েদের জ্ঞান দানের আলাদা বিভাগ। ১ম শ্রেণী থেকে কামিল পর্যন্ত পৃথক ব্যবস্থাপনায় ছাত্রীদের পড়াশোনার পরিবেশ এখানে বিদ্যমান।\n\n\n== সহ শিক্ষা কার্যক্রম ==\n\n\n=== সাহিত্য- সাংস্কৃতিক কার্যক্রম ===\nনিয়মিত ক্লাশের পাশাপাশি সাপ্তাহিক বিতর্ক, বক্তৃতা, হামদ-নাত, ইসলামি সঙ্গীত প্রতিযোগিতা আয়োজিত হয়ে থাকে। বিভিন্ন সাংস্কৃতিক প্রতিযোগিতায় জামেয়া কাসেমিয়ার ছাত্ররা পুরস্কার লাভ করেছে। সাংস্কৃতিক কর্মকাণ্ডের অংশ হিসেবে জাতীয় শিক্ষা সপ্তাহ, যুব দিবস, মৌসুমী প্রতিযোগিতাসহ বিভিন্ন প্রতিযোগিতার আয়োজন করে থাকে মাদ্রাসা কর্তৃপক্ষ।\n\n\n=== খেলাধুলা ===\nফুটবল ক্রিকেট, হ্যান্ডবল, ভলিবল ইত্যাদি ছাড়াও ছাত্রদেরকে আনন্দ দানের উদ্দেশ্যে বার্ষিক ক্রীড়া প্রতিযোগিতার আয়োজন করা হয়। প্রত্যেক বছর মাদ্রাসার ফান্ড থেকে টাকা ব্যয় করে বিভিন্ন রকমের ক্রীড়া সামগ্রী ক্রয় করা হয়। জামেয়ার ভলিবল ও ফুটবল টিম একাধিকবার জেলা চ্যাম্পিয়ন হবার গৌরব অর্জন করেছে।\n\n\n=== সাময়িকী ===\nজামেয়া ছাত্র সংসদের উদ্যোগে নিয়মিত দেয়ালিকা ও স্মরণিকা প্রকাশ করা হয়, যেখানে মাদ্রাসার ছাত্র ও শিক্ষকদের লেখা ছাপানো হয়। মাদ্রাসার প্রয়োজনীয় পদক্ষেপ, মাদ্রাসার উন্নয়ন, মাদ্রাসার অবকাঠামোগত অসুবিধার কথাও এতে তুলে ধরা হয়।\n\n\n== সুযোগ-সুবিধা ==\n\n\n=== জামেয়া মসজিদ কমপ্লেক্স ===\nজামেয়া কাসেমিয়া মাদ্রাসার ছাত্রদের নামাজ পড়ার জন্য তৈরি করা হয়েছে বিশাল আয়তনের মসজিদ। এই মসজিদের আকৃতি বায়তুল মুকাদ্দাসের আকৃতি অনুসরণ করে করা হয়েছে। মাদ্রাসার ছাত্ররা ও আশে পাশের জনগণ সালাত আদায় করেন।\n\n\n=== ছাত্রাবাস সুবিধা ===\nজামেয়া কাসেমিয়া মাদ্রাসায় কয়েকটি বৃহৎ ছাত্রাবাস রয়েছে। দেশের বিভিন্ন প্রান্তের শিক্ষার্থীগণ এখানে কম খরচে অবস্থান করে পড়াশোনা চালাতে পারে। এসকল ছাত্রাবাস প্রায় ৪৫০ জন ছাত্রের আবাসন সুবিধা নিশ্চিত করতে পারে। এগুলো হলো:\n\nমাওলানা আজিজুর রহমান (রহঃ) ছাত্রাবাস\nইমাম ইবনে তাইমিয়া ছাত্রাবাস\nশহীদ হাসানুল বান্না ছাত্রাবাস\nইমাম ইবনুল কাইয়েম ছাত্রাবাস\n\n\n=== এতিমখানা ===\nজামেয়া কাসেমিয়া এতিমখানার গরিব ছাত্রদেরকে বিনামূল্যে পড়াশোনা ও থাকা খাওয়ার ব্যবস্থা করে তৈরী করা হয় একটি চারতলা বিশিষ্ট \"বুকশান ইমারত\" ।\n\n\n== তথ্যসূত্র =="}