{"pageid": 1402986, "title": "তারাপদ মুখোপাধ্যায়", "url": "https://bn.wikipedia.org/wiki?curid=1402986", "content": "তারাপদ মুখোপাধ্যায় (৬ ডিসেম্বর ১৯২৮- ৭ জুলাই  ১৯৯০) ছিলেন ভারততত্ত্বের গবেষক এবং অধ্যাপক-লেখক। \n\n\n== জন্ম ও প্রারম্ভিক জীবন ==\nতারাপদ মুখোপাধ্যায়ের জন্ম ১৯২৮ খ্রিস্টাব্দের ৬ ডিসেম্বর ব্রিটিশ ভারতের অধুনা বাংলাদেশের খুলনা জেলার আজগড়া গ্রামে। গ্রামের স্কুলেই তার পডাশোনা শুরু হয়। ১৯৪৪ খ্রিস্টাব্দে মাট্রিক পাশের পর কলকাতায় চলে আসেন। স্কটিশ চার্চ কলেজ থেকে আই.এ ও বি.এ পাশের পর কলকাতা বিশ্ববিদ্যালয় বাংলা ভাষা ও সাহিত্যে এম.এ পাশ করে কিছু দিন ‘রামতনু লাহিড়ী গবেষক’ হিসাবে বিশ্ববিদ্যালয়ের সঙ্গে যুক্ত থাকেন। পরে উচ্চতর গবেষণার জন্য লন্ডনে যান। সেখানে ‘ব্রজবুলি’ভাষার উপর গবেষণা করে লন্ডন বিশ্ববিদ্যালয় হতে পিএইচডি ডিগ্রি লাভ করেন।\n\n\n== কর্মজীবন ==\nদেশে ফিরে তিনি বর্ধমান বিশ্ববিদালয়ের অধ্যাপক নিযুক্ত হন। পরে তিনি বাংলা ভাষা ও সাহিত্যের প্রধান অধ্যাপক হন। এর পূর্বে তিনি লন্ডন বিশ্ববিদ্যালয়ের প্রাচ্যবিদ্যা বিভাগে ছয় বৎসর (১৯৫৪-১৯৬০) অধ্যাপনা করেন। ১৯৬৩ খ্রিস্টাব্দ হতে আমৃত্যু লন্ডনের স্কুল অফ ওরিয়েন্টাল স্টাডিজের অধ্যাপক ছিলেন। ভাষাতত্ত্ব ও বাংলা ভাষা নিয়ে গ্রন্থ রচনা করেন এবং জার্মানী, ফ্রান্স ও অস্ট্রিয়ায় বক্তৃতা করেন। ১৯৫৪ খ্রস্টাব্দে প্রকাশিত সমালোচনা গ্রন্থ আধুনিক বাংলা কাব্য ছাত্রমহলে বেশ সমাদৃত হয়। তিনি ব্রাহ্মণ-রোমান ক্যাথলিক সংবাদ গ্রন্থের রচয়িতা দোম আন্তোনিও দে রোজারিও-এর জীবনী নিয়ে ১৯৮৪ খ্রিস্টাব্দে রচনা করেন গ্রন্থ- ইতিহাসে উপেক্ষিত। পর্তুগালের লিসবনে গিয়ে দোম আন্তোনিওর রচনাদি আবিষ্কার করেন। এছাড়াও সংস্কৃত ভাষাতে প্রাচীনকালে যে দলিলপত্র লেখা হত তার প্রমাণ তিনি বৃন্দাবনের রাধাদামোদর মন্দির থেকে সংগ্রহ করেন।\n\n\n== গ্রন্থসমূহ ==\nড. তারাপদ মুখোপাধ্যায় রচিত ও সম্পাদিত গ্রন্থগুলি হল-\n\nরচিত গ্রন্থ-\nদ্য ওল্ড বেঙ্গলি ল্যাঙ্গুয়েজ অ্যান্ড টেক্সট (১৯৬৩) কলকাতা বিশ্ববিদ্যালয়\nচর্যাগীতি (১৯৬৫) বিশ্বভারতী বিশ্ববিদ্যালয়\nদ্য সং অফ দি রোড ( পথের পাঁচালি’র অনুবাদ, ক্লার্ক সাহেবের সঙ্গে যৌথভাবে)\nসম্পাদিত গ্রন্থ-\nবাংলাভাষার ব্যাকরণ\nগোপিকাচন্দ্র নাটক\nশ্রীকৃষ্ণ কীর্তন (১৯৭১) মিত্র ও ঘোষ, কলকাতা\nঅপ্রকাশিত গবেষণা গ্রন্থ-\nব্রজবুলি ল্যাংগুয়েজ অ্যান্ড লিটারেচার\nরবীন্দ্রসংগীতের সমৃদ্ধ সংগ্রহ ছিল সঙ্গীত অনুরাগী অধ্যাপক তারাপদ মুখোপাধ্যায়ের। এছাড়াও তার সংগ্রহে ছিল অপরাধজগতের শব্দাবলির মূল্যবান সংগ্রহ। \n\n\n== জীবনাবসান ==\nতারাপদ মুখোপাধ্যায় ১৯৯০ খ্রিস্টাব্দের ৭ জুলাই লন্ডনে প্রয়াত হন।  \nতারাপদ মুখোপাধ্যায়ের মৃত্যুর পর তার অপ্রকাশিত গবেষণাপত্র ও বৃন্দাবন হতে সংগৃহীত তথ্যনির্ভর অপ্রকাশিত রচনা নিয়ে ২০২১ খ্রিস্টাব্দে ইরফান হাবিব তারাপদ মুখোপাধ্যায়ের সঙ্গে যৌথভাবে প্রকাশ করেন-ব্রজ ভূম ইন মুঘল টাইমস্:দ্য স্টেট,পেজ্যান্টাস্ অ্যান্ড গোসাইনস্ শীর্ষক গ্রন্থ। ISBN978-93-8589-023-9\n\n\n== তথ্যসূত্র =="}