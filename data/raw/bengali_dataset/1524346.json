{"pageid": 1524346, "title": "সরলা দেবী", "url": "https://bn.wikipedia.org/wiki?curid=1524346", "content": "সরলা দেবী (৯ই আগস্ট ১৯০৪ - ৪ঠা অক্টোবর ১৯৮৬) ছিলেন একজন ভারতীয় স্বাধীনতা কর্মী, নারীবাদী, সমাজকর্মী, রাজনীতিবিদ এবং লেখিকা। তিনি ১৯২১ সালে অসহযোগ আন্দোলনে যোগদানকারী প্রথম ওড়িয়া মহিলা এবং ভারতীয় জাতীয় কংগ্রেসের প্রথম ওড়িয়া মহিলা প্রতিনিধি ছিলেন। ১৯৩৬ সালের ১লা এপ্রিল তিনি ওড়িশা বিধানসভায় নির্বাচিত প্রথম মহিলা হন।\nতিনি মাত্র একদিনের জন্য সেই সময়ের স্পিকার মুকুন্দ প্রসাদ দাসের অনুপস্থিতিতে, ওড়িশা বিধানসভার প্রথম মহিলা স্পিকারও হয়েছিলেন। ওড়িশা বিধানসভায় তিনি কটক সমবায় ব্যাংকের প্রথম মহিলা পরিচালক এবং উৎকল বিশ্ববিদ্যালয়ের প্রথম মহিলা সিনেট সদস্য ছিলেন। তিনি রাষ্ট্রপতি ডঃ এস. রাধাকৃষ্ণণের শিক্ষা কমিশনে ওড়িশার একমাত্র প্রতিনিধি ছিলেন।\n\n\n== প্রারম্ভিক জীবন ==\n\nসরলা দেবী ১৯০৪ সালের ৯ই আগস্ট বালিকুড়ার কাছে নারিলো গ্রামে জন্মগ্রহণ করেন, যেটি তৎকালীন বেঙ্গল প্রেসিডেন্সির উড়িষ্যা বিভাগের (বর্তমানে ওড়িশার জগৎসিংহপুর জেলায়) অন্তর্গত ছিল। তাঁর বাবা ছিলেন দেওয়ান বাসুদেব কানুনগো এবং মা ছিলেন পদ্মাবতী দেবী। তাঁর বাবার বড় ভাই, বালমুকুন্দ কানুনগো, যিনি একজন ডেপুটি কালেক্টর ছিলেন, তাঁকে দত্তক নিয়ে লালন-পালন করেছিলেন।\nসরলা তাঁর প্রাথমিক শিক্ষা বাঁকিতে লাভ করেন, সেখানে তাঁর জ্যেঠা কর্মরত ছিলেন। সেই সময়ে মহিলাদের উচ্চশিক্ষার সুযোগ ছিল না, তাই তাঁর জ্যেঠা একজন গৃহশিক্ষককে তাঁর শিক্ষার জন্য নিযুক্ত করেছিলেন। সরলা তাঁর গৃহশিক্ষকের কাছ থেকে বাংলা, সংস্কৃত, ওড়িয়া এবং মৌলিক ইংরেজি শিখেছিলেন। তিনি ১৩ বছর বয়স পর্যন্ত তাঁর জ্যেঠার সাথেই ছিলেন।\n\n\n== জনজীবন ==\nবাঁকিতে থাকাকালীন, বাঁকির রানি সুকা দেবীর গল্প শুনে সরলা স্বাধীনতা আন্দোলনে যোগদানের জন্য অনুপ্রাণিত হন। তিনি নিজের বিশাল অলংকার সংগ্রহ এবং বিশাল সম্পত্তির একটি উল্লেখযোগ্য অংশ ভারতের স্বাধীনতা সংগ্রামে দান করেছিলেন। ১৯১৭ সালে তিনি সুপরিচিত আইনজীবী ভাগীরথী মহাপাত্রকে বিয়ে করেন এবং ভাগীরথী মহাপাত্র ১৯১৮ সালে ভারতীয় জাতীয় কংগ্রেসে যোগদান করেন। ১৯২১ সালে মহাত্মা গান্ধীর প্রথম ওড়িশা সফরের পর সরলা নিজেই কংগ্রেসে যোগ দেন। তিনি ওড়িশা বিধানসভার প্রথম মহিলা সদস্য ছিলেন এবং একদিনের জন্য এর প্রথম মহিলা স্পিকারও হয়েছিলেন।\nতিনি মহাত্মা গান্ধী, জওহরলাল নেহেরু, দুর্গাবাই দেশমুখ, আচার্য কৃপালানি, কমলাদেবী চট্টোপাধ্যায় এবং সরোজিনী নাইডুর খুব ঘনিষ্ঠ ছিলেন। তিনি ১৯৪৩ থেকে ১৯৪৬ সাল পর্যন্ত কটকের উৎকল সাহিত্য সমাজের সম্পাদক ছিলেন।\n\n\n== সাহিত্যকর্ম ==\nসরলা ৩০টি বই এবং ৩০০টি প্রবন্ধ লিখেছেন।\n\nবিশ্ব বিপ্লবী, ১৯৩০\nউৎকলা নারী সমাস, ১৯৩৪\nনারিরা দাবি, ১৯৩৪\nভারতীয় মহিলা প্রসঙ্গ, ১৯৩৫\nরবীন্দ্র পূজা, ১৯৩৫\nবিরা রামানি, ১৯৪৯\nদেবী, সরলা (১৯৬৩)। রায় রামানন্দ (ওড়িয়া ভাষায়)। ওড়িশা সাহিত্য একাডেমী। ওসিএলসি 19014670। \nসরলা দেবী; মোহান্তি, সচিদানন্দ; ফোর্বস, জেরাল্ডাইন (২০১৬)। দ্য লস্ট ওয়ার্ল্ড অফ সরলা দেবী : সিলেক্টেড ওয়ার্কস। অক্সফোর্ড ইউনিভার্সিটি প্রেস। আইএসবিএন 978-0-19-946667-2। ওসিএলসি 992496394।  ওড়িয়া থেকে অনুবাদিত।\nসরলা দেবী (১৯৩৫)। নারী জগৎ (ওড়িয়া ভাষায়)। ওসিএলসি 1046977239। \nসরলা দেবী; রাউত, ভোলানাথ; আচার্য, মহেন্দ্র কুমার (২০১৭)। সরলাদেবী রচনাবলী (ওড়িয়া ভাষায়)। ওসিএলসি 1105736602। \n\n\n== তথ্যসূত্র ==\n\n\n== আরও পড়ুন ==\nউড়িষ্যায় মহাত্মা গান্ধীর প্রত্যক্ষদর্শীর বর্ণনা সরলা দেবীর।"}