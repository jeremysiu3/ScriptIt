{"pageid": 1528415, "title": "উষা চিনয়", "url": "https://bn.wikipedia.org/wiki?curid=1528415", "content": "উষা চিনয় (জন্ম নাম জোশী; ১৯২৯ - ২০০৪) ছিলেন গুজরাটের রাজকোটের একজন ভারতীয় শিক্ষাবিদ এবং সঙ্গীতজ্ঞ।\n\n\n== প্রাথমিক জীবন এবং শিক্ষা ==\nউষা চিনয় (জন্ম নাম জোশী) গুজরাটের কাঠিয়াওয়াড় উপদ্বীপের (সৌরাষ্ট্র) প্রাক্তন রাজকীয় রাজ্য জামনগরে (নবনগর) জন্মগ্রহণ করেন। তাঁর বাবা ছিলেন ত্রম্বকলাল মনিশঙ্কর জোশী এবং মা যশোমতী জোশী। তিনি রাজকোটের ধর্মেন্দ্রসিংহজি কলেজ থেকে বিএ (অনার্স) সম্পন্ন করেন। পরে তিনি সঙ্গীত বিশারদ এবং হিন্দুস্তানি বিনীত ডিগ্রির মাধ্যমে সঙ্গীতে ডিপ্লোমা অর্জন করেন। জামনগর শহরে, তিনি পৌর কর্পোরেশনের প্রথম নির্বাচিত মহিলা সদস্য ছিলেন এবং ১৯৪০-এর দশকের শেষ থেকে ১৯৫০-এর দশকের গোড়ার দিকে সাজুবা বালিকা উচ্চ বিদ্যালয়ের অধ্যক্ষও ছিলেন। তাঁর দাদু, কবি এবং লেখক বৈদ্য শাস্ত্রী মনিশঙ্কর গোবিন্দ, ১৮৮১ সালে জামনগরে বিখ্যাত অতঙ্ক নিগ্রাহ ফার্মেসি প্রতিষ্ঠা করেন, এটি একটি প্রখ্যাত আয়ুর্বেদিক সংস্থা। এই প্রতিষ্ঠানের শাখা ছিল বোম্বে (মুম্বাই), কলকাতা, মাদ্রাজ (চেন্নাই), পুনা (পুনে), করাচি, কলম্বো, রেঙ্গুন (ইয়াঙ্গুন), পেনাং এবং সিঙ্গাপুরে।\n\n\n== কর্মজীবন ==\n১৯৪০-এর দশকে ইয়ং ইণ্ডিয়ার জন্য রেকর্ড করা গানের মাধ্যমে উষা তাঁর সঙ্গীত জীবন শুরু করেন। ১৯৬০ এবং ১৯৮০-এর দশকে অল ইণ্ডিয়া রেডিওতে এবং পরবর্তীতে দূরদর্শন টিভি চ্যানেলে তাঁর পরিবেশনার মধ্যে ছিল গুজরাটি ও উর্দু গজল, ভজন, ঠুংরি, গুজরাটি লোকসঙ্গীত এবং হালকা সঙ্গীত। তিনি গুজরাটি চলচ্চিত্রের একজন নেপথ্য সঙ্গীত শিল্পীও ছিলেন। ১৯৬৪ থেকে ১৯৭৪ সাল পর্যন্ত তিনি শিল্প, কারুশিল্প ও সঙ্গীত বিভাগের প্রধান প্রতিষ্ঠাতা এবং রাজকোটের রাজকুমার কলেজের শিক্ষক ছিলেন। ১৯৬৭ সালে তিনি এক্সপেরিমেন্ট ইন ইন্টারন্যাশনাল লিভিং প্রোগ্রামের অংশ হিসেবে মার্কিন যুক্তরাষ্ট্রে যান।\n\n\n== ব্যক্তিগত জীবন ==\nউষার বড় ভাই সুরেশ টি জোশী ১৯৬০ এবং ১৯৭০ এর দশকে জামনগরের গুজরাট আয়ুর্বেদ কলেজের অধ্যক্ষ ছিলেন। উষা ভারতীয় পুলিশ সার্ভিসের বরিষ্ঠ অফিসার রমেশচন্দ্র চিনয়ের (১৯২৫-১৯৯১) সাথে বিবাহ বন্ধনে আবদ্ধ হন। এই সুবাদে উষা ছিলেন রাজকোটের প্রাক্তন রাজকীয় রাজ্যের দেওয়ান ব্যারিস্টার সি এন চিনয়ের পুত্রবধূ। ২০০৪ সালে, উষা চীনের সাংহাইতে মারা যান। তাঁর তিন সন্তানের মধ্যে একজন, সুজন আর চিনয়, মেক্সিকোতে ভারতীয় রাষ্ট্রদূত নিযুক্ত হয়েছিলেন। উষা পাঁচজন নাতি-নাতনি রেখে গেছেন।\n\n\n== তথ্যসূত্র =="}