{"pageid": 1043222, "title": "তিরুবান্মিয়ুর", "url": "https://bn.wikipedia.org/wiki?curid=1043222", "content": "তিরুবান্মিয়ুর দক্ষিণ ভারতের তামিলনাড়ু রাজ্যের চেন্নাই জেলার একটি বৃৃহত্তর আবাসিক অঞ্চল। পার্শ্ববর্তী তারামণিতে চেন্নাই শহরের প্রথম টেকনোলজি অফিস স্পেস তথা তথ্য প্রযুক্তি কেন্দ্র টাইডেল পার্ক তৈরি হওয়ার সাথে সাথে তিরুবান্মিয়ুরের অর্থনীতি এবং লোক বসতিতে বিপুল পরিবর্তন লক্ষ্য করা যায়।\nটাইডেল পার্ককে কেন্দ্র করে তৈরি হওয়া তথ্যপ্রযুক্তি ব্যবসা কেন্দ্র, গবেষণা কেন্দ্র এবং একাধিক অফিসে যাতায়াতকারী চাকুরীজীবীরা তিরুবান্মিয়ুরকে নিজেদের স্থায়ী অথবা অস্থায়ী বাসস্থানের এলাকায় পরিণত করেছে। সঙ্গম তামিল সাহিত্যে উল্লিখিত শিবের নামে উৎসর্গীকৃত মরুন্দীশ্বর মন্দির এই লোকালয়েই অবস্থিত।\n\n\n== নামকরণ ==\nমনে করা হয় এই নামটি এসেছে তিরু-আমাই-য়ুর থেকে৷ আম্বুরের নৃপতুঙ্গ বর্মণ রাজার ৮৯৫ খ্রিস্টাব্দের শিলালেখ থেকে পাদুবুরকোট্টমের আদিয়ার নদীর নিকটে আমাইয়ুর নামে একটি স্থানের উল্লেখ রয়েছে৷ এই নামের অর্থ কচ্ছপের নগরী৷ শহরের পার্শ্ববর্তী সমুদ্র সৈকত একটি গুরুত্বপূর্ণ কচ্ছপের উপস্থিতি বিশিষ্ট স্থান৷\nআবার কিছু জনশ্রুতি অনুসারে তিরুবান্মিয়ুর নামটি এসেছে তিরু-বাল্মীকি-উর থেকে, যার অর্থ বাল্মীকি মন্দিরের স্থান৷\n\n\n== অবস্থান ==\nতিরুবান্মিয়ুরের উত্তর দিকে বেসান্তনগর, পূর্ব দিকে বঙ্গোপসাগর, দক্ষিণ দিকে কোঠিবক্কম, দক্ষিণ-পশ্চিম দিকে পেরুঙ্গুড়ি, পশ্চিম দিকে তারামণি ও উত্তর-পশ্চিম দিকে আদিয়ার অবস্থিত৷\n\n\n== পরিবহন ==\nবাস পরিবহন\nচেন্নাই এমটিসির বাস পরিষেবার মাধ্যমে এই লোকালয় সহজে পরিবহনযোগ্য৷ এসইটিসি বাসগুলি পুদুচেরি যায়৷ মহাবলীপুরম থেকে পুদুচেরি অবধি বিস্তৃত ইস্ট কোস্ট রোড তিরুবান্মিয়ুরের ওপর দিয়ে দীর্ঘায়িত৷\n\nরেলওয়ে\nলোকালয়ে রয়েছে চেন্নাই এমআরটিএস-এর তিরুবান্মিয়ুর রেলওয়ে স্টেশন৷\n\n\n== তথ্যসূত্র =="}