{"pageid": 1194692, "title": "আবদুল্লাহ আল মাসুদ চৌধুরী", "url": "https://bn.wikipedia.org/wiki?curid=1194692", "content": "আবদুল্লাহ আল মাসুদ চৌধুরী বাংলাদেশ সিভিল সার্ভিসের একজন কর্মকর্তা। বর্তমানে তিনি স্বরাষ্ট্র মন্ত্রণালয়ের সুরক্ষা সেবা বিভাগে সচিব হিসেবে দায়িত্ব পালন করছেন। এ পদে যোগদানের আগে তিনি একই বিভাগে অতিরিক্ত সচিব পদে কর্মরত ছিলেন।\n\n\n== প্রাথমিক জীবন ==\nমাসুদ চৌধুরী কুমিল্লা জেলার চৌদ্দগ্রাম উপজেলার বিজয়করা গ্রামে জন্মগ্রহণ করেন। তিনি প্রধানমন্ত্রীর রাজনৈতিক উপদেষ্টা কামাল আবদুল নাসের চৌধুরী ও প্রতিরক্ষা মন্ত্রণালয়ের সাবেক সিনিয়র সচিব আবদুল্লাহ আল মোহসিন চৌধুরীর সহোদর। তিনি ঢাকা বিশ্ববিদ্যালয়ের অর্থনীতি বিভাগ থেকে স্নাতক ও স্নাতকোত্তর ডিগ্রি লাভ করেন এবং অস্ট্রেলিয়ার মারডক বিশ্ববিদ্যালয় থেকে পরিবেশগতভাবে টেকসই উন্নয়ন বিষয়ে পোস্ট গ্রাজুয়েট ডিপ্লোমা সম্পন্ন করেন। এছাড়া তিনি দেশ ও বিদেশে বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nআবদুল্লাহ আল মাসুদ চৌধুরী বিসিএস ১১তম ব্যাচের কর্মকর্তা হিসেবে ১৯৯৩ খ্রিষ্টাব্দে বাংলাদেশ সিভিল সার্ভিসে যোগদান করেন। তিনি প্রশাসনের বিভিন্ন স্তরে দায়িত্ব পালন করেছেন। পরিকল্পনা কমিশনের সহকারী প্রধান ও সিনিয়র সহকারী প্রধান, স্বাস্থ্য ও পরিবার কল্যাণ মন্ত্রণালয়ে সিনিয়র সহকারী প্রধান, বিশ্বব্যাংকের অর্থায়নে বাস্তবায়িত জাতীয় পুষ্টি প্রকল্পের সমন্বয়ক/উপ-পরিচালক, বিদ্যুৎ বিভাগ, জ্বালানি ও খনিজ সম্পদ বিভাগ এবং অর্থনৈতিক সম্পর্ক বিভাগে উপপ্রধান পদে দায়িত্ব পালন করেছেন। তিনি থাইল্যান্ডের ব্যাংককে বাংলাদেশ দূতাবাসে ইকনমিক কাউন্সেলর ছিলেন। এছাড়া তিনি থাইল্যান্ডে ও কম্বোডিয়ায় কমার্শিয়াল কাউন্সেলর পদে নিযুক্ত ছিলেন। তিনি ইউএনইএসসিএপি-এ বাংলাদেশের বিকল্প স্থায়ী প্রতিনিধি পদে দায়িত্ব পালন করেন। এছাড়া তিনি বিদ্যুৎ বিভাগের অধীনস্থ ঢাকা ইলেকট্রিক সাপ্লাই কোম্পানি লিমিটেডে (ডেসকো) কাজ করেছেন।\nমাসুদ চৌধুরী স্বরাষ্ট্র মন্ত্রণালয়ের সুরক্ষা সেবা বিভাগে অতিরিক্ত সচিব পদে কর্মরত ছিলেন। বর্তমানে তিনি একই বিভাগে সচিব হিসেবে দায়িত্ব পালন করছেন।\n\n\n== তথ্যসূত্র =="}