{"pageid": 1099338, "title": "শ্লৈষ্মিক অনাক্রম্যবিজ্ঞান", "url": "https://bn.wikipedia.org/wiki?curid=1099338", "content": "শ্লৈষ্মিক অনাক্রম্যবিজ্ঞান (ইংরেজি: Mucosal immunology) পরিপাকনালী, মূত্র-জনন নালী ও শ্বসনতন্ত্রের শ্লৈষ্মিক ঝিল্লিতে অনাক্রম্যতন্ত্রের যে প্রতিক্রিয়াগুলি সংঘটিত হয়, সেগুলি অধ্যয়নের শাস্ত্র। এই আবরণীগুলি বহিঃস্থ পরিবেশের সাথে সংস্পর্শে থাকে। সুস্থ অবস্থায় শ্লৈষ্মিক অনাক্রম্যতন্ত্র রোগ সৃষ্টিকারী জীবাণুর বিরুদ্ধে প্রতিরক্ষা প্রদান করে এবং একই সাথে দেহের জন্য ক্ষতিকর নয়, এমন সহভক্ষক অণুজীবসমূহ ও পরিবেশজাত পদার্থগুলির প্রতি সহনশীলতা বজায় রাখে।\n\nউদাহরণস্বরূপ, মুখগহ্বর ও অন্ত্রের শ্লৈষ্মিক আবরণীগুলিতে যে ইমিউনোগ্লোবুলিন এ (আইজিএ, IgA) নামক প্রতিরক্ষিকা নিঃসৃত হয়, সেগুলি খাদ্যের সম্ভাব্য প্রতিজনক বা প্রত্যুৎপাদকগুলির বিরুদ্ধে অনাক্রম্য প্রতিক্রিয়া প্রদান করে, এবং এর ফলে সমগ্র তন্ত্রব্যাপী বৃহৎ মাত্রার অপ্রয়োজনীয় অনাক্রম্য প্রতিক্রিয়া সৃষ্টি হয় না। যেহেতু শ্লৈষ্মিক ঝিল্লিগুলি একটি পোষক জীব ও তার পরিবেশের মধ্যবর্তী প্রধান সংস্পর্শতল হিসেবে কাজ করে, তাই এগুলিতে বৃহৎ পরিমাণে শ্লৈষ্মিকঝিল্লি-সংশ্লিষ্ট লসিকাকল্প কলা (গৌণ লসিকাকল্প কলা) দেখতে পাওয়া যায়। এই কলাগুলি জীবকে একটি গুরুত্বপূর্ণ প্রাথমিক স্তরের প্রতিরক্ষা প্রদান করে। প্লীহা ও লসিকাগ্রন্থিগুলির পাশাপাশি তালুমূলগ্রন্থি (টনসিল) ও শ্লৈষ্মিকঝিল্লি-সংশ্লিষ্ট লসিকাকল্প কলাগুলিও গৌণ লসিকাকল্প কলা হিসেবে পরিগণিত হয়।\n\n\n== কাজ ==\nশ্লৈষ্মিক অনাক্রম্যতন্ত্র তিনটি প্রধান কাজ সম্পাদন করে: \n\nপ্রতিজনক ও সংক্রমণের বিরুদ্ধে দেহের প্রাথমিক স্তরের প্রতিরক্ষা হিসেবে কাজ করা\nসহভক্ষক ব্যাকটেরিয়াসমূহ ও খাদ্যস্থিত প্রতিজনকসমূহের (মূলত অন্ত্র-সংশ্লিষ্ট লসিকাকল্প কলায় খাদ্যস্থিত প্রোটিন, তথাকথিত মৌখিক সহনশীলতা) বিরুদ্ধে তন্ত্রব্যাপী অনাক্রম্য প্রতিক্রিয়া প্রতিরোধ করা।\nদৈনিক ভিত্তিতে দেহ যেসব রোগ সৃষ্টিকারী জীবাণুর সংস্পর্শে আসে, সেগুলির প্রতি অনাক্রম্য প্রতিক্রিয়া নিয়ন্ত্রণ করে।\nজন্মের সময় নবজাতকের শ্লৈষ্মিক অনাক্রম্যতন্ত্র আপেক্ষিকভাবে অবিকশিত অবস্থায় থাকে। কিন্তু আন্ত্রিক অণুজীবসমগ্রের উপনিবেশ স্থাপনের সাথে সাথে এটির বিকাশ ঘটতে থাকে।\nযেহেতু শ্লৈষ্মিক অনাক্রম্যতন্ত্রটি অনাক্রম্যতন্ত্রের অভ্যন্তরে সম্মুখ সারির মর্যাদায় আসীন, তাই এটিকে বিভিন্ন ধরনের রোগের টিকাতে ব্যবহার করা যায় কি না, তা নিয়ে গবেষণা চলছে, যার মধ্যে এইডস ও বিভিন্ন অতিপ্রতিক্রিয়া (অ্যালার্জি) উল্লেখ্য।\n\n\n== আরও দেখুন ==\nঅণুভাঁজ কোষ\n\n\n== তথ্যসূত্র ==\n\n\n=== উৎসপঞ্জি ===\nHelbert, Matthew (২০১৬-০৬-১৭)। Immunology for Medical Students (ইংরেজি ভাষায়)। Elsevier। আইএসবিএন 978-0-7020-6801-0।"}