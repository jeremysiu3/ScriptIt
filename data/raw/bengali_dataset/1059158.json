{"pageid": 1059158, "title": "হাসিবুর রশীদ", "url": "https://bn.wikipedia.org/wiki?curid=1059158", "content": "হাসিবুর রশীদ একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ম্যানেজমেন্ট ইনফরমেশন সিস্টেমস বিভাগের অবসরপ্রাপ্ত অধ্যাপক এবং রংপুর বেগম রোকেয়া বিশ্ববিদ্যালয়ের পঞ্চম উপাচার্য। উপাচার্য পদে নিয়োগ লাভের আগে তিনি বিশ্ববিদ্যালয়টির কোষাধ্যক্ষ হিসেবে দায়িত্ব পালন করেন।\n\n\n== জন্ম ==\nতিনি পাবনা জেলার ঈশ্বরদী উপজেলার রহিমপুর পৌর এলাকায় জন্মগ্রহণ করেন। তার পিতার নাম মো. হাজের আলী।\n\n\n== শিক্ষাজীবন ==\nহাসিবুর রশীদ ১৯৭০ সালে ঈশ্বরদী সাঁড়া মাড়োয়ারী উচ্চ বিদ্যালয় থেকে মাধ্যমিক ও ১৯৭২ সালে ঈশ্বরদী সরকারি কলেজ থেকে উচ্চ মাধ্যমিক সম্পন্ন করেন‌। তিনি ঢাকা বিশ্ববিদ্যালয় থেকে ব্যবস্থাপনা বিষয়ে ১৯৭৫ সালে স্নাতক ও ১৯৭৬ সালে স্নাতকোত্তর ডিগ্রি লাভ করেন। অধ্যাপক রশীদ যুক্তরাষ্ট্রের ওয়েস্টার্ন মিশিগান বিশ্ববিদ্যালয় থেকে ১৯৮৮ সালে দ্বিতীয় মাস্টার্স, ১৯৯৭ সালে যুক্তরাজ্যের বাথ বিশ্ববিদ্যালয় থেকে এমফিল এবং ২০১০ সালে ঢাকা বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nহাসিবুর রশীদ দীর্ঘদিন ঢাকা বিশ্ববিদ্যালয়ের ব্যবস্থাপনা বিভাগে শিক্ষকতা করেছেন। তিনি ২০০০ সালে বিভাগটির অধ্যাপক পদে পদোন্নতি লাভ করেন। ২০০৫ সাল থেকে তিনি একই বিশ্ববিদ্যালয়ে নব প্রতিষ্ঠিত ম্যানেজমেন্ট ইনফরমেশন সিস্টেমস বিভাগে অধ্যাপনা শুরু করেন।\nদীর্ঘ কর্মজীবনে অধ্যাপনার পাশাপাশি তিনি বিভিন্ন গুরুত্বপূর্ণ পদে দায়িত্ব পালন করেছেন। ২০২০ সালে তিনি বেগম রোকেয়া বিশ্ববিদ্যালয়, রংপুরের কোষাধ্যক্ষ হিসেবে নিয়োগ লাভ করেন।\nহাসিবুর রশীদ ২০২১ সালের ৯ জুন পরবর্তী চার বছরের জন্য বেরোবির উপাচার্য হিসেবে নিয়োগ পান এবং এ নিয়োগ ১৪ জুন থেকে কার্যকর হবে বলে সরকারি প্রজ্ঞাপনে উল্লেখ করা হয়। সে অনুযায়ী ২০২১ সালের ১৪ জুন তিনি বিশ্ববিদ্যালয়টির পঞ্চম উপাচার্য হিসেবে দায়িত্বভার গ্রহণ করেন। ২০২৪ সালের ৯ আগস্ট তিনি বিশ্ববিদ্যালয়টির উপাচার্য পদ থেকে পদত্যাগ করেন।\n\n\n== গবেষণা ও প্রকাশনা ==\nতিনি দেশ-বিদেশে বিভিন্ন জার্নালে বহু গবেষণামূলক প্রবন্ধ প্রকাশ করেছেন।\n\n\n== সদস্যপদ ==\nহাসিবুর রশীদ আমেরিকান অ্যালামনাই অ্যাসোসিয়েশন এবং ইউরোপিয়ান অপারেশনস ম্যানেজমেন্ট-সহ বিভিন্ন স্বনামধন্য পেশাজীবী সংগঠনের সদস্য।\n\n\n== পুরস্কার ও সম্মাননা ==\nতিনি রাজশাহী শিক্ষা বোর্ড বৃত্তি, ইউজিসি বৃত্তি, বিশ্বব্যাংক বৃত্তি এবং কমনওয়েলথ বৃত্তি-সহ বিভিন্ন পুরস্কার ও সম্মাননা লাভ করেছেন।\n\n\n== তথ্যসূত্র =="}