{"pageid": 1526991, "title": "সংযোজিতা রানে", "url": "https://bn.wikipedia.org/wiki?curid=1526991", "content": "সংযোজিতা রানে সারদেশাই (২০শে আগস্ট ১৯২৩ - ১২ই জানুয়ারি ২০১৭) ছিলেন গোয়ার প্রথম মহিলা সংসদ সদস্য, যিনি ১৯৮০ সালে মহারাষ্ট্রবাদী গোমন্তক পার্টির (এমজিপি) টিকিটে উত্তর গোয়ার সংসদ সদস্য নির্বাচিত হয়েছিলেন।\n\n\n== প্রাথমিক জীবন এবং শিক্ষা ==\nসংযোজিতা রানের জন্ম ১৯২৩ সালের ২০শে আগস্ট মধ্যপ্রদেশের গোয়ালিয়রে। তাঁর পিতা ছিলেন ক্যাপ্টেন দত্তজি রাও ভোঁসলে। সংযোজিতা সাত্তারির মেজর জোইবা এস. রানে সারদেশাইয়ের সাথে বিবাহ বন্ধনে আবদ্ধ হন। তিনি ছিলেন পঞ্চম গাড়োয়াল রাইফেলসের সেকেণ্ড লেফটেন্যান্ট জয়েন্দ্র রানের মা, জয়েন্দ্র রানে মরণোত্তর বীরচক্রে ভূষিত হন। সংযোজিতা গোয়ালিয়রের গজরা রাজে উচ্চ বিদ্যালয়ে পড়াশোনা করেন এবং সেখান থেকে ম্যাট্রিকুলেশন সম্পন্ন করেন।\n\n\n== রাজনৈতিক জীবন ==\nসংযোজিতা রানে ১৯৮০ থেকে ১৯৮৫ সাল পর্যন্ত লোকসভার সাংসদ ছিলেন। তিনি মহারাষ্ট্রবাদী গোমন্তক পার্টির (এমজিপি) টিকিটে নির্বাচিত হয়ে লোকসভা নির্বাচনে জয়ী গোয়ার একমাত্র মহিলা সাংসদ হয়েছিলেন। তিনি ১৯৮৪ এবং ১৯৯১ সালের লোকসভা নির্বাচনে স্বতন্ত্র প্রার্থী হিসেবে প্রতিদ্বন্দ্বিতা করে ব্যর্থ হন। ১৯৮০ সালে, গোয়া মুক্তি পরবর্তী সময়ে তিনি উত্তর গোয়ার একজন সক্রিয় রাজনীতিবিদ ছিলেন। সেই সময়ে, সক্রিয় রাজনীতি ক্ষেত্রে প্রবেশ করা খুব কম সংখ্যক নারীর মধ্যে তিনি ছিলেন একজন।\nতিনি একজন সক্রিয় সমাজকর্মী ছিলেন। তিনি আর্মি ওয়েলফেয়ার সেন্টার, ভুজ (১৯৫২ - ৫৯) এবং মহিলা মণ্ডল, ভুজ (১৯৫৩ - ৫৯) -এর সদস্য ছিলেন। তিনি কোলহাপুরের মহারানি শান্তা দেবী গায়কোয়াড় গৃহশাস্ত্র সংস্থার সচিব হিসাবে দায়িত্ব পালন করেছিলেন (১৯৬৭ - ৬৯)। তিনি ১৯৭৪ সাল থেকে গোয়ার বিচোলিমের পরিবার ও শিশু কল্যাণ কেন্দ্র এবং ১৯৭৭ সাল থেকে গোয়ার মহিলা ইমদাদ শাখার সদস্য ছিলেন। তিনি ১৯৭৬ সাল থেকে উত্তর গোয়ার খনি-শ্রমিক শিশুদের জন্য মিড-ডে মিল প্রোগ্রামেরও অংশ ছিলেন।\n\n\n== মৃত্যু ==\nসংযোজিতা রানে ৯৬ বছর বয়সে উত্তর গোয়ার সানকেলিমের কারচিরেমে তাঁর নিজের বাসভবনে মারা যান। মৃত্যুর সময় তাঁর দুই ছেলে এবং এক মেয়ে বর্তমান ছিলেন।\n\n\n== তথ্যসূত্র =="}