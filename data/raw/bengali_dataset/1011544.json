{"pageid": 1011544, "title": "সপ্তপর্ণী গুহা", "url": "https://bn.wikipedia.org/wiki?curid=1011544", "content": "সপ্তপর্ণী গুহা (পালি: সত্তপন্নি গুহা) হল ভারতের বিহার রাজ্যের রাজগিরের ২ কিলোমিটার (১.২ মাইল) দক্ষিণপশ্চিমে অবস্থিত একটি বৌদ্ধ গুহা। এটি একটি পাহাড়ি গুহা। বৌদ্ধ ধর্মাবলম্বীদের কাছে সপ্তপর্ণী গুহা অত্যন্ত গুরুত্বপূর্ণ একটি স্থান। কারণ অনেকেই বিশ্বাস করেন যে, গৌতম বুদ্ধ তাঁর মহাপরিনির্বাণের পূর্বে এখানে কিছুকাল অবস্থান করেছিলেন এবং তাঁর মহাপরিনির্বাণের পর এখানেই প্রথম বৌদ্ধ সংগীতি আয়োজিত হয়েছিল। \n\nএই সংগীতিতে কয়েকশো ভিক্ষুর একটি পর্ষদ বুদ্ধের জ্ঞাতিভ্রাতা আনন্দ ও উপালিকে বুদ্ধের শিক্ষাকে ভাবী প্রজন্মের জন্য লিপিবদ্ধ করে রাখার কাজে নিয়োগ করার সিদ্ধান্ত নিয়েছিলেন। মনে করা হত, তাঁরা উত্তর ভারতে বুদ্ধের ধর্মপ্রচার কালে তাঁর সঙ্গী ছিলেন এবং তাঁদের স্মৃতিশক্তি অত্যন্ত প্রখর ছিল। উল্লেখ্য, বুদ্ধ নিজে তাঁর শিক্ষাবলি লিখে রেখে যাননি। সপ্তপর্ণী গুহার সভার পর আনন্দ নিজের স্মৃতি থেকে বুদ্ধের শিক্ষা প্রচারের একটি মৌখিক প্রথা সৃষ্টি করেন, যেটির মুখবন্ধে থাকত \"একদা আমি এইরূপ শুনেছি\" শব্দবন্ধটি। উপালি বিনয় (শৃঙ্খলা) অর্থাৎ \"ভিক্ষুদের বিধি\" আবৃত্তি করেছিলেন বলে প্রবাদ আছে। বিনয় পিটক (দুই.২৮৪ – দুই.২৮৭) ও দীঘ নিকায় (দুই.১৫৪) গ্রন্থে এই প্রবাদের উল্লেখ পাওয়া যায়।\n\n\n== তথ্যসূত্র =="}