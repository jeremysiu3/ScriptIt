{"pageid": 1353271, "title": "আরিয়ানা ডাবোজ", "url": "https://bn.wikipedia.org/wiki?curid=1353271", "content": "আরিয়ানা ডাবোজ (; জন্ম ২৫ জানুয়ারি ১৯৯১) একজন মার্কিন অভিনেত্রী। তিনি একটি একাডেমি পুরস্কার, একটি গোল্ডেন গ্লোব পুরস্কার, একটি বাফটা পুরস্কার জয় এবং একটি টনি পুরস্কারের মনোনয়নসহ একাধিক পুরস্কার ও মনোনয়ন লাভ করেছেন। ২০২২ সালে টাইম পত্রিকা তাকে বিশ্বের ১০০ প্রভাবশালী ব্যক্তি তালিকায় স্থান দেয়।\nডাবোজ ২০০৯ সালে সো ইউ থিংক ইউ ক্যান ড্যান্স-এর ষষ্ঠ মৌসুমের প্রতিযোগী ছিলেন, সেখানে তিনি সেরা ২০-এর মধ্যে ছিলেন। ২০১১ সালে ব্রিং ইট অন: দ্য মিউজিক্যাল দিয়ে তার ব্রডওয়ে মঞ্চে অভিষেক ঘটে এবং তিনি ব্রডওয়েতে মোটাউন: দ্য মিউজিক্যাল (২০১৩) ও পিপিন (২০১৪)-এ অভিনয় করেন। ২০১৫ থেকে ২০১৬ সালে তিনি লিন-মানুয়েল মিরান্ডার সঙ্গীতনাট্য হ্যামিল্টন-এর প্রথম মঞ্চায়নের অভিনয়শিল্পীদলের সদস্য ছিলেন এবং আ ব্রংক্স টেল (২০১৬-২০১৭)-এ জেন চরিত্রে অভিনয় করেন। ২০১৮ সালে তিনি সামার: দ্য ডোনা সামার মিউজিক্যাল-এ ডিস্কো ডোনা চরিত্রের জন্য সঙ্গীতনাট্যে শ্রেষ্ঠ চরিত্রাভিনেত্রী বিভাগে টনি পুরস্কারের মনোনয়ন লাভ করেন। ২০২২ সালে তিনি ৭৫তম টনি পুরস্কার উপস্থাপনা করেন।\nডাবোজ নেটফ্লিক্সের সঙ্গীতধর্মী হাস্যরসাত্মক চলচ্চিত্র দ্য প্রম (২০২০), অ্যাপল টিভি+ এর সঙ্গীতধর্মী হাস্যরসাত্মক ধারাবাহিক শ্মিগ্যাডুন! (২০২১-বর্তমান)-এ অভিনয় করেন। তিনি স্টিভেন স্পিলবার্গের সঙ্গীতধর্মী চলচ্চিত্র ওয়েস্ট সাইড স্টোরি (২০২১)-তে আনিতা চরিত্রে অভিনয়ের জন্য শ্রেষ্ঠ পার্শ্ব অভিনেত্রী বিভাগে একাডেমি পুরস্কার অর্জন করেন। তিনি অস্কার জয়ী প্রথম আফ্রো-লাতিনো এবং কৃষ্ণাঙ্গ কোইয়ার অভিনয়শিল্পী।\n\n\n== প্রারম্ভিক জীবন ==\nডাবোজ ১৯৯১ সালের ২৫শে জানুয়ারি নর্থ ক্যারোলাইনা অঙ্গরাজ্যের উইলমিংটন শহরে জন্মগ্রহণ করেন। তার মাতা জিনা ডাবোজ একজন শিক্ষিকা। ডাবোজ রেলাইয়ের সিসি অ্যান্ড কোং ড্যান্স কমপ্লেক্সের নাচের প্রশিক্ষণ নেন। ডাবোজ বলেন তার পিতা পুয়ের্তো রিকান ও তার মাতা শ্বেতাঙ্গ। এছাড়া তিনি আফ্রিকান মার্কিন ও আংশিক ইতালীয় বংশোদ্ভূত।\n\n\n== কর্মজীবন ==\nডাবোজ ২০২১ সালে স্টিভেন স্পিলবার্গের সঙ্গীতধর্মী চলচ্চিত্র ওয়েস্ট সাইড স্টোরি-এ আনিতা চরিত্রে অভিনয় করেন। ২০২১ সালের ডিসেম্বরে মুক্তিপ্রাপ্ত চলচ্চিত্রটি সমাদৃত হয় এবং ডাবোজ আনিতা চরিত্রে অভিনয়ের জন্য প্রশংসিত হন। বিবিসি-র ক্যারিন জেমস তার অভিনয়ের প্রশংসা করে বলেন, \"আরিয়ানা ডাবোজের প্রগতিশীল অভিনয়ের জন্য আনিতা চরিত্রটি মনযোগের কেন্দ্রে ছিল।\" রোলিং স্টোন-এর ডেভিড ফিয়ার লিখেন, \"ডাবোজ... সবচেয়ে মূল্যবান অভিনেতা, তার গায়কী, তার নৃত্য, তার সংলাপ পাঠ, তার চোরাদৃষ্টির ক্ষমতা যে কোন মেট্রোপলিটন ব্লকে চূর্ণ করে দিতে পারে।\" তিনি এই কাজের জন্য শ্রেষ্ঠ পার্শ্ব অভিনেত্রী বিভাগে একাডেমি পুরস্কার, গোল্ডেন গ্লোব পুরস্কার, বাফটা পুরস্কার, ক্রিটিকস চয়েস চলচ্চিত্র পুরস্কার ও স্ক্রিন অ্যাক্টরস গিল্ড পুরস্কার অর্জন করেন। তিনি অস্কার জয়ী প্রথম আফ্রো-লাতিনো এবং কৃষ্ণাঙ্গ কোইয়ার অভিনয়শিল্পী।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে আরিয়ানা ডাবোজ (ইংরেজি)\nইন্টারনেট ব্রডওয়ে ডেটাবেজে আরিয়ানা ডাবোজ (ইংরেজি)"}