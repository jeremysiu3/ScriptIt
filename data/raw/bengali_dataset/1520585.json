{"pageid": 1520585, "title": "আল-খাদরা মসজিদ", "url": "https://bn.wikipedia.org/wiki?curid=1520585", "content": "আল-খাদরা মসজিদ (আরবি: مسجد الخضرة) যা হিজন সিদনা ইয়াকুব মসজিদ (অনুবাদ- আমাদের প্রভু জ্যাকবের দুঃখ) নামেও পরিচিত, হলো ফিলিস্তিনের পশ্চিম তীরে অবস্থিত পুরাতন নগরী নাবলুসের দক্ষিণ-পশ্চিম অংশে গেরিজিম পর্বতের নিম্ন ঢালে অবস্থিত একটি মসজিদ। মসজিদটি আয়তাকার এবং এর মিনারটি ৩০ মিটার (৯৮ ফুট) উঁচু।\n\n\n== ইতিহাস ==\n\nস্থানীয় মুসলিম ঐতিহ্য অনুসারে, মসজিদটি সেই স্থানে অবস্থিত যেখানে জোসেফের রক্তমাখা জামা দেখানোর পর জ্যাকব কেঁদেছিলেন, যা ইঙ্গিত দেয় যে তাকে ক্ষতবিক্ষত করে হত্যা করা হয়েছে। উঠোনের ডানদিকে একটি ছোট ঘর রয়েছে, জ্যাকব সেই জায়গা যেখানে বসে কাঁদতেন। তাই মসজিদের বিকল্প নাম \"আমাদের প্রভু জ্যাকবের দুঃখ\"।\nসামেরিয়ান ঐতিহ্য অনুসারে, আল-খাদরা মসজিদ ছিল ক্রুসেডারদের দ্বারা ধ্বংসপ্রাপ্ত একটি উপাসনালয়। তারা দাবি করে যে এর আরবি নাম আল-খাদরা (\"সবুজ\") সামেরিয়ান মহল্লাত খাদরা (\"সবুজের স্থান\") থেকে এসেছে। প্রত্নতাত্ত্বিক মাইকেল আভি-ইয়োনাহ খাদরা মসজিদটিকে ৩৬২ খ্রিস্টাব্দে সামেরিয়ান মহাযাজক আকবন কর্তৃক নির্মিত সিনাগগের সাথে শনাক্ত করেছেন।\n১১৩৭ সালে আকরের একজন সামেরিয়ান আব গিলুগা সিনাগগটি পুনর্নির্মাণ করেছিলেন। তবে বর্তমান মসজিদের কিছু অংশে গথিক স্থাপত্যের উদাহরণ দেখে বেশ কয়েকজন পশ্চিমা পণ্ডিত বিশ্বাস করেন যে, ১১৭০-এর দশকে এখানে একটি ক্রুসেডার গির্জা এবং ঘণ্টা টাওয়ার ছিল। আরব ভূগোলবিদ ইয়াকুত আল-হামাউই ১২২৫ সালে লিপিবদ্ধ করেন যে, নাবলুস যখন আইয়ুবী শাসনের অধীনে ছিল, তখন ভবনগুলি পুনরুদ্ধার করে একটি সামেরিয়ান উপাসনালয়ে পরিণত করা হয়েছিল, যাকে তিনি \"একটি বৃহৎ মসজিদ\" হিসেবে উল্লেখ করেছিলেন যা সামেরিয়ানরা শ্রদ্ধা করত। সম্ভবত এই যুগ থেকেই মিনার দেয়ালে সামেরিয়ান শিলালিপি তৈরি করা হয়েছিল।\nতবে ১২৪২ সালে নাইট টেম্পলাররা ভবনটির ক্ষতি করে এবং পরে ১২৬০ সালে মঙ্গোলরা ধ্বংস করে দেয়। ১২৯০ সালে সুলতান কালাউনের রাজত্বকালে মামলুকরা একে মসজিদে রূপান্তরিত করে, যা ভিত্তি শিলালিপি দ্বারা প্রমাণিত। মসজিদটির বেশিরভাগ কাঠামো মামলুক স্থাপত্যের সাথে সাদৃশ্যপূর্ণ এবং মসজিদে একটি মিহরাব যুক্ত করা হয়েছিল।\n\n\n=== দ্বিতীয় ইন্তিফাদা ===\nফিলিস্তিনি সরকার এবং গুশ শালোমের মতে, ২০০২ সালে নাবলুসের যুদ্ধে দ্বিতীয় ইন্তিফাদার সময় ইসরায়েলি বুলডোজার মামলুক-যুগের মিহরাব সহ মসজিদের ৮৫% ধ্বংস করে দেয়। ১৯৯৬ সালে জঙ্গি ইমামদের উপর ফিলিস্তিনি কর্তৃপক্ষের 'ক্র্যাক ডাউন' অভিযানে আল-খাদরা মসজিদের বর্তমান ইমাম মাহের খারাজ ('সাদা সিংহ') কে তার পদ থেকে অপসারণ করা হয়েছিল, কিন্তু ২০০৬ সালে তাকে পুনর্বহাল করা হয়। হামাসের সদস্য এবং ফাতাহর বিরোধী খারাজ তার সাপ্তাহিক জুমার খুতবায় নিয়মিতভাবে ফাতাহ-নেতৃত্বাধীন ফিলিস্তিনি জাতীয় কর্তৃপক্ষের বিরুদ্ধে কথা বলতেন। ২০০৭ সালের ২৩ সেপ্টেম্বর হামাসের বিরুদ্ধে ফাতাহ-নেতৃত্বাধীন আরেকটি 'ক্র্যাক ডাউন' অভিযানে খারাজকে গ্রেপ্তার করা হয়।\n\n\n== তথ্যসূত্র ==\n\n\n== আরও পড়ুন =="}