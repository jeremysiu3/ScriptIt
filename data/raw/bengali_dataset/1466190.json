{"pageid": 1466190, "title": "বনওয়ারী লাল পুরোহিত", "url": "https://bn.wikipedia.org/wiki?curid=1466190", "content": "বনওয়ারীলাল পুরোহিত (জন্ম ১৬ই এপ্রিল ১৯৪০) একজন ভারতীয় রাজনৈতিক ব্যক্তি যিনি ৩১শে আগস্ট ২০২১ থেকে ২৮শে জুলাই ২০২৪ পর্যন্ত ভারতের পাঞ্জাব রাজ্যের রাজ্যপাল এবং চণ্ডীগড় রাজ্যের প্রশাসক হিসাবে দায়িত্ব পালন করেছিলেন। তার আগে ২০১৭ সাল থেকে ২০২১ পর্যন্ত তিনি তামিলনাড়ু এবং ২০১৬ থেকে ২০১৭ পর্যন্ত আসাম রাজ্যের রাজ্যপাল ছিলেন। তিনি নাগপুর লোকসভা কেন্দ্র থেকে তিনবার লোকসভার সাংসদ নির্বাচিত হয়েছিলেন, যার মধ্যে দুবার ভারতীয় জাতীয় কংগ্রেস এবং একবার ভারতীয় জনতা পার্টির টিকিটে জয়লাভ করেন। \n\n\n== রাজনৈতিক জীবন ==\nইন্দিরা গান্ধীর নেতৃত্বে কংগ্রেস (ইন্দিরা) দলের প্রতিষ্ঠা হলে বনওয়ারীলাল পুরোহিত নবগঠিত দলের পক্ষে ১৯৭৮ সালে নাগপুর বিধানসভা থেকে নির্বাচনে জয়লাভ করেন, এবং ১৯৮০ সালের নির্বাচনে নাগপুর দক্ষিণ কেন্দ্র থেকে পুনঃনির্বাচিত হন। ১৯৮২ সালে তিনি নগরোন্নয়ন এবং বস্তি উন্নয়ন দপ্তরের মন্ত্রী হন।\n১৯৮৪ সালের ৮ম লোকসভা নির্বাচনে তিনি নাগপুর থেকে ভারতীয় জাতীয় কংগ্রেসের লোকসভার সদস্য নির্বাচিত হয়েছিলেন। ১৯৮৯ সালের নির্বাচনে তিনি একই কেন্দ্র থেকে সাংসদ হিসাবে পুনঃনির্বাচিত হন।\nভারতীয় জনতা পার্টি রামজন্মভূমি আন্দোলন শুরু করার পর তিনি বিজেপিতে যোগদান করেন এবং বিজেপি প্রার্থী হিসাবে নির্বাচনে প্রতিদ্বন্দ্বীতা করে কংগ্রেসের প্রার্থীর কাছে পরাজিত হন। ১৯৯৬ সালের লোকসভা নির্বাচনে তিনি পুনরায় লোকসভার সদস্য নির্বাচিত হয়েছিলেন। \n১৯৯৯ সালের প্রমোদ মহাজনের সাথে মতপার্থক্যের কারণে তিনি ভারতীয় জনতা পার্টি ত্যাগ করে আবার ভারতীয় জাতীয় কংগ্রেস দলে যোগদান করেন। ১৯৯৯ সালের নির্বাচনে তিনি পরাজিত হন। \n২০০৩ সালে তিনি বিদর্ভ রাজ্য পার্টি নামে একটি দল তৈরি করেন এবং নতুন দলের নামে নাগপুর লোকসভা কেন্দ্র থেকে নির্বাচনে লড়ে পরাজিত হন। \nপরবর্তীতে তিনি আবার ভারতীয় জনতা পার্টিতে যোগদান করেন এবং ২০০৯ লোকসভা নির্বাচনে বিজেপি প্রার্থী হিসাবে প্রতিদ্বন্দ্বীতা করে কংগ্রেস প্রার্থীর কাছে পরাজিত হন।\n\n\n== তথ্যসূত্র =="}