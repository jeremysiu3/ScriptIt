{"pageid": 1164765, "title": "জেমস উইলফ্রেড জেফোর্ড", "url": "https://bn.wikipedia.org/wiki?curid=1164765", "content": "জেমস উইলফ্রেড জেফোর্ড (২২ মার্চ ১৯০১ - ১ জানুয়ারি ১৯৮০) পাকিস্তান নৌবাহিনীর প্রথম সর্বাধিনায়ক ছিলেন যে পদটি এখন পাকিস্তান নৌবাহিনী প্রধান নামে পরিচিত। ১৯৪৭ সালে পাকিস্তান রাষ্ট্রের জন্মের পর পরই জেমস পাকিস্তান নৌবাহিনীর কর্তৃত্ব হাতে তুলে নেন। তিনি ছিলেন একজন ইংরেজ এবং তিনি তার কর্মজীবন রাজকীয় ভারতীয় নৌবাহিনীতে শুরু করেছিলেন।\nপ্রথম বিশ্বযুদ্ধ চলাকালে জেমস উইলফ্রেড ব্রিটিশ রাজকীয় নৌবাহিনীতে যোগ দিয়েছিলেন মিডশীপম্যান হিসেবে; তিনি রাজকীয় ভারতীয় নৌবাহিনীতে ১৯২২ সালের ২৩ মার্চ তারিখে সাব লেফটেন্যান্ট হিসেবে কমিশন প্রাপ্ত হন। ১৯২৫ সালের ২৩ মার্চ তিনি লেফটেন্যান্ট, ১৯২৮ সালে লেঃ কমান্ডার, ১৯৪০ সালে ভারপ্রাপ্ত কমান্ডার এবং ১৯৪১ সালের ১০ জানুয়ারি কমান্ডার পদে পদোন্নতি লাভ করেছিলেন। ১৯৪৬ সালে ১০ সেপ্টেম্বর তিনি ক্যাপ্টেন হন এবং তার বছরে তাকে কমোডোর পদে পদোন্নতি দেওয়া হয়।\n১৯৪৭ সালে পাকিস্তান অধিরাজ্য তৈরি হওয়ার পর জেমস উইলফ্রেড কমোডোরই ছিলেন, তিনি রাজকীয় নৌবাহিনীর বিশেষ তালিকায় স্থানান্তরিত হন এবং তাকে নবগঠিত রাজকীয় পাকিস্তান নৌবাহিনীর নেতৃত্ব নিতে বলা হয়, ১৯৪৭ সালের ১৫ আগস্ট তিনি ভারপ্রাপ্ত রিয়ার অ্যাডমিরাল পদবীতে রাজকীয় পাকিস্তান নৌবাহিনীর ফ্ল্যাগ অফিসার কমান্ডিং-এর দায়িত্ব লাভ করেন। ১৯৪৮ সালের ১ সেপ্টেম্বর তারিখে তাকে রাজকীয় ভারতীয় নৌবাহিনী থেকে অবসর দেখানো হয় ক্যাপ্টেন পদবীতে, যদিও তিনি তখন রাজকীয় পাকিস্তান নৌবাহিনীর একজন সক্রিয় সদস্য। ১৯৫০ সালে তাকে পাকিস্তান নৌবাহিনীর সর্বাধিনায়ক ঘোষণা করা সহ তার রিয়ার অ্যাডমিরাল পদবী স্থায়ী করা হয় এবং '৫৩ সালে অবসরের আগে তাকে ভাইস অ্যাডমিরাল পদবী দেওয়া হয়।\n\n\n== তথ্যসূত্র =="}