{"pageid": 1421825, "title": "থার্ড মুম্বই", "url": "https://bn.wikipedia.org/wiki?curid=1421825", "content": "থার্ড মুম্বই (হিন্দি: तीसरी मुंबई, আক্ষ. 'তৃতীয় মুম্বই') ভারতের মহারাষ্ট্র রাজ্যের মুম্বই মহানগরের নিকট এক প্রস্তাবিত শহর। এর আয়তন ৩২৩ বর্গকিলোমিটার (১২৫ বর্গমাইল) এবং রায়গড় জেলার উলওয়ে, পানভেল, উরন, কর্জত ও আশেপাশের বিভিন্ন এলাকা জুড়ে এটি তৈরি করা হবে। ২০২৪ সালে চালু হওয়া মুম্বই ট্রান্স হার্বার লিংক থার্ড মুম্বইকে মুম্বই শহরের সাথে সংযুক্ত করবে। মুম্বই শহরের ক্রমবর্ধমান জনসংখ্যা এবং মানুষদের ভাল বাসস্থান ও পরিবহন সুবিধা প্রদান করার জন্য এই শহরের প্রস্তাব করা হয়েছে এবং ২০২৩ সালের ডিসেম্বরে মহারাষ্ট্র সরকার এর অনুমোদন দিয়েছিল। রাজ্য সরকারের আশা যে থার্ড মুম্বই দেশের জিডিপি বৃদ্ধি করতে সাহায্য করবে, এবং তারা মুম্বই মহানগর অঞ্চলকে $০.২৫ ট্রিলিয়ন অর্থনীতিতে পরিণত করার প্রচেষ্টায় রয়েছে। প্রস্তাবিত শহরে আবাসন ও বাণিজ্যিক এলাকা ছাড়াও এতে তথ্যকেন্দ্র ও নলেজ পার্ক থাকবে। \nথার্ড মুম্বই তৈরি করার জন্য নিউ টাউন ডেভেলপমেন্ট অথরিটি (এনটিডিএ) তৈরি করা হয়েছে এবং উপরে উল্লেখিত ৩২৩ বর্গকিলোমিটার (১২৫ বর্গমাইল) এলাকা ছাড়াও অন্যান্য ২০০টি গ্রাম এনটিডিএ-এর সদস্য হতে পারে। এর মধ্যে ৮০–৯০টি গ্রাম নবি মুম্বই এয়ারপোর্ট ইনফ্লুয়েন্স নোটিফাইড এরিয়ার (নাইনা) অন্তর্গত। মুম্বই মহানগর অঞ্চলের শেষপ্রান্তকে এক নতুন রূপ দেওয়ার দায়িত্ব মুম্বই মহানগর অঞ্চল উন্নয়ন কর্তৃপক্ষের (এমএমআরডিএ) হাতে যেতে পারে।\n\n\n== তথ্যসূত্র =="}