{"pageid": 1526213, "title": "তালাহন", "url": "https://bn.wikipedia.org/wiki?curid=1526213", "content": "তালাহন হলো ২০২৪ সালের একটি জার্মান প্রবণতা, যা সামাজিক মাধ্যম এবং অন্যান্য সামাজিক যোগাযোগ মাধ্যম প্ল্যাটফর্মে জনপ্রিয় হয়ে ওঠে। এই প্রবণতার বৈশিষ্ট্য হলো এমন ভিডিও করা যেখানে তরুণ পুরুষ ও শিশুরা—প্রায়শই অভিবাসী পটভূমি থেকে আসা, বিশেষ করে আরব দেশগুলোর—আক্রমণাত্মক ভঙ্গিমা গ্রহণ করে এবং বিলাসবহুল (তবে অনেক সময় নকল) উপকরণ প্রদর্শন করে।\nএই ঘটনা পিতৃতন্ত্র, পুরুষত্ববাদ, নারীবিদ্বেষ এবং ভোগবাদ নিয়ে একটি নির্দিষ্ট দৃষ্টিভঙ্গির প্রতিফলন ঘটায়, যা ব্যাপক আলোচনা ও বিতর্কের সৃষ্টি করেছে। ২০২৪ সালে, \"তালাহন\" জার্মানির সালের সেরা যুবশব্দ হিসেবে মনোনীত হয়।\n\n\n== অর্থ ==\n\"তালাহন\" শব্দটির নির্দিষ্ট কোনো সংজ্ঞা নেই, তবে ধারণা করা হয় যে এটি লেভান্টাইন আরবি বাক্যাংশ taʿāl lahōn (تعال لهون) থেকে উদ্ভূত হয়েছে, যার অর্থ \"এদিকে আসো।\" এটি মূলত সিরিয়ান-জার্মান র‍্যাপার হাসানের ২০২২ সালে প্রকাশিত \"Ta3al Lahon\" গান থেকে জনপ্রিয়তা পায়। গানটির কথায় রাস্তার জীবন, সহিংসতা, এবং অপরাধ নিয়ে আলোচনা করা হয়েছে, যা \"তালাহন\" প্রবণতার মূল বিষয়বস্তুর সঙ্গে সম্পর্কিত। যারা \"তালাহন\" নামে পরিচিত, তারা সাধারণত একটি স্বতন্ত্র স্টাইল অনুসরণ করে, যেখানে বিলাসবহুল ব্র্যান্ডের ট্র্যাকস্যুট, গুচ্চি ক্যাপ, এবং সোনার চেইন পরিধান করা অন্তর্ভুক্ত থাকে।\n\n\n== সাংস্কৃতিক প্রেক্ষাপট ==\n\"তালাহন\" প্রবণতাটি অভিবাসী পটভূমি থেকে আসা তরুণদের মধ্যে একটি নির্দিষ্ট যুব উপসংস্কৃতির প্রতীক হয়ে উঠেছে যা একদিকে উদযাপিত হচ্ছে আবার অন্যদিকে সমালোচিতও হচ্ছে। এই প্রবণতার ভিডিওগুলিতে অংশগ্রহণকারীদের প্রায়শই ছায়াযুদ্ধ বা মার্শাল আর্টের কৌশল প্রদর্শন করতে দেখা যায় যেখানে তারা জাঁকজমকপূর্ণ পোশাক ও গয়না পরে থাকে। এই উপস্থাপনা পুরুষত্ব, সাহসিকতা এবং শক্তিমত্তা প্রকাশ করার উদ্দেশ্যে করা হয় যা কিছু যুবকের কাছে আত্মপ্রকাশ এবং ক্ষমতায়নের একটি মাধ্যম বলে মনে হয়।\n\n\n== সমালোচনা ==\nসমালোচকদের মতে, এই প্রবণতাটি অভিবাসী পটভূমি থেকে আসা তরুণদের সম্পর্কে প্রচলিত বদ্ধমূল ধারণা আরও শক্তিশালী করে যেখানে তাদের সহিংস, নারীবিদ্বেষী এবং ভোগবাদী (বিলাসিতার প্রতি আসক্ত) হিসেবে উপস্থাপন করা হয়। ফলে এটি মিশ্র প্রতিক্রিয়া সৃষ্টি করেছে—কেউ কেউ \"তালাহন\" শব্দটি ব্যঙ্গাত্মকভাবে ব্যবহার করে এই বদ্ধমূল ধারণা সমালোচনা করছেন আবার অনেকে এটিকে তাদের পরিচয়ের প্রকৃত প্রতিফলন হিসেবে গ্রহণ করছেন।\n\"তালাহন\" প্রবণতাটি সহিংসতার গৌরবগান এবং পিতৃতান্ত্রিক ও নারীবিদ্বেষী মনোভাব প্রচারের অভিযোগে ব্যাপক সমালোচনার মুখে পড়েছে। সমাজে সংহতির ক্ষতি করতে পারে—এই যুক্তিতে অভিবাসন ও অন্তর্ভুক্তি বিষয়ক বিশেষজ্ঞরা এই প্রবণতাটির কঠোর সমালোচনা করেছেন। পাশাপাশি, এটি নিয়ে আরও একটি উদ্বেগ দেখা দিয়েছে যে ডানপন্থী গোষ্ঠীগুলো এটি ব্যবহার করে অভিবাসী তরুণদের আরও কোণঠাসা করতে পারে এবং তাদের প্রতি বিদ্বেষ ছড়াতে পারে।\n\n\n== তথ্যসূত্র =="}