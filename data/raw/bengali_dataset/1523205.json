{"pageid": 1523205, "title": "মধুলিকা রামটেক", "url": "https://bn.wikipedia.org/wiki?curid=1523205", "content": "মধুলিকা রামটেক ছত্তিশগড়ের একজন ভারতীয় সামাজিক উদ্যোক্তা। তিনি নারীদের দ্বারা পরিচালিত একটি ক্ষুদ্রঋণ ব্যাংক প্রতিষ্ঠা করেছেন এবং পারিবারিক নির্যাতনের শিকার ব্যক্তিদের সাথে কাজ করেন। তাঁর কৃতিত্বের স্বীকৃতিস্বরূপ তিনি নারী শক্তি পুরস্কার পেয়েছেন।\n\n\n== কর্মজীবন ==\nমধুলিকা রামটেক ছত্তিশগড় রাজ্যের রাজনন্দগাঁও জেলার বাসিন্দা। তিনি একটি নিরক্ষর পরিবারে বড় হয়ে ওঠেন এবং স্কুলে পড়াশোনা করার পর তাঁর বাবা-মাকে লিখতে শেখান। তিনি তাঁর গ্রামের মহিলাদের জন্য একটি স্ব-সহায়ক গোষ্ঠী প্রতিষ্ঠা ক'রে একজন ভারতীয় সামাজিক উদ্যোক্তা হয়ে ওঠেন। এই গোষ্ঠী ২০০১ সালে মা বামলেশ্বরী ব্যাংক প্রতিষ্ঠা করে, ক্ষুদ্রঋণের মাধ্যমে স্থানীয় প্রকল্পগুলিকে সমর্থন করার জন্য। মধুলিকা তাঁর সঞ্চয় অন্যান্য মহিলাদের সাথে একত্রিত করেন। যেসব মহিলা স্বাস্থ্যসেবার মতো জিনিসপত্র বা একটি ব্যবহৃত সাইকেল কিনতে আগ্রহী, মধুলিকা তাঁদের ঋণ দিতে শুরু করেন। এরপর ব্যাংকটি জমি লিজ নিতে শুরু করে এবং ২০১২ সালের মধ্যে এর ৫,৩৭২টি শাখা তৈরি হয়ে যায়। এটি এখনও সম্পূর্ণরূপে নারীদের দ্বারা পরিচালিত হয়। এটি ছোট ছোট স্ব-সহায়ক গোষ্ঠী নিয়ে গঠিত যেখানে ৮০,০০০ মহিলা কাজ করছেন। মধুলিকা পারিবারিক নির্যাতনের শিকার হওয়া নারীদের সাথে কাজ করেন। তিনি গ্রামবাসীদের চাষ সংক্রান্ত বিভিন্ন বিষয়ে প্রশিক্ষণ দিয়ে দক্ষ করেন, যেমন, তিনি আলু চাষ এবং ভার্মিকম্পোস্ট ব্যবস্থাপনা শেখান। তিনি বিশ্বাস করেন যে রাসায়নিক সার ব্যবহারের ফলে স্বাস্থ্য খারাপ হতে পারে এবং কেঁচো দ্বারা প্রাকৃতিকভাবে তৈরি সার ব্যবহার করলে আরও ভালো স্বাদের খাবার তৈরি হয়। তাছাড়া তিনি বিশ্বাস করেন যে রাসায়নিক সার মানুষকে অসুস্থ করে তোলে। ২০১৮ সালে তিনি ৬৪টি গ্রামে উন্নত সাফাই ব্যবস্থার আয়োজন করেছিলেন।\nমধুলিকা রামটেকের স্বনির্ভর গোষ্ঠী ২০১৬ সালে তিনটি সমিতি স্থাপন করে: একটি গরুর দুধ বিক্রির জন্য গো-পালন শুরু করে, দ্বিতীয়টি হারা বাহেরা (একটি আয়ুর্বেদিক ঔষধি) চাষ করে এবং তৃতীয়টি আইসক্রিম উৎপাদনের জন্য আতা চাষ করে। কৃতিত্বের স্বীকৃতিস্বরূপ, তাঁকে ২০২২ সালের আন্তর্জাতিক নারী দিবসে রাষ্ট্রপতি রামনাথ কোবিন্দ কর্তৃক ২০২১ সালের নারী শক্তি পুরস্কারে ভূষিত করা হয়।\n\n\n== আরও দেখুন ==\nস্মিতা তান্দি - ছত্তিশগড়ের আরেকজন নারী শক্তি পুরস্কারপ্রাপ্ত\n\n\n== তথ্যসূত্র =="}