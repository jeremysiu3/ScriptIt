{"pageid": 11556, "title": "টুঙ্গিপাড়া উপজেলা", "url": "https://bn.wikipedia.org/wiki?curid=11556", "content": "টুঙ্গিপাড়া উপজেলা বাংলাদেশের গোপালগঞ্জ জেলার অন্তর্গত একটি উপজেলা যা ১টি পৌরসভা এবং ৫টি ইউনিয়ন নিয়ে গঠিত। এটি ঢাকা বিভাগের অধীন গোপালগঞ্জ জেলার ৫টি উপজেলার মধ্যে একটি এবং গোপালগঞ্জ জেলার সর্ব দক্ষিণে অবস্থিত। এর উত্তরে গোপালগঞ্জ সদর উপজেলা ও কোটালীপাড়া উপজেলা, দক্ষিণে বাগেরহাট জেলার চিতলমারী উপজেলা ও পিরোজপুর জেলার নাজিরপুর উপজেলা, পূর্বে কোটালীপাড়া উপজেলা, পশ্চিমে বাগেরহাট জেলার মোল্লাহাট উপজেলা ও গোপালগঞ্জ সদর উপজেলা। এই উপজেলার উপর দিয়ে মধুমতি নদী ও বাঘিয়ার নদী প্রবাহিত হয়েছে। বাংলাদেশ জাতীয় সংসদ নির্বাচনে টুঙ্গিপাড়া উপজেলার সংসদীয় আসন গোপালগঞ্জ-৩। টুঙ্গিপাড়া উপজেলা ও কোটালীপাড়া উপজেলা নিয়ে গঠিত গোপালগঞ্জ-৩ আসনটি জাতীয় সংসদে ২১৭ নং আসন হিসেবে চিহ্নিত।\nএ উপজেলার পাটগাতি ইউনিয়নের টুংগীপাড়া গ্রামে জন্মগ্রহণ করেন শেখ মুজিবুর রহমান।\n\n\n== পটভূমি ==\n\n\n=== নামকরণ ===\nকথিত আছে পারস্য এলাকা থেকে আগত কতিপয় মুসলিম সাধক অত্র এলাকার প্লাবিত অঞ্চলে টং বেঁধে বসবাস করতে থাকেন এবং কালক্রমে ঐ টং থেকেই এই এলাকার নামকরণ করা হয় টুংগীপাড়া। বর্তমানে কালের বিবর্তনে বড়-বড় দালান-কোঠার মাঝে হারিয়ে যেতে বসেছে এ ঐতিহ্য। তবে উপজেলার বিলাঞ্চল ও নীচু এলাকা সাধারণ মানুষ এখনো এ ধরনের টং বেঁধে ঘর বানিয়ে বসবাস করে থাকে।\n\n\n=== মুক্তিযুদ্ধে টুংগীপাড়া ===\n\n১৭ মার্চে পাটগাতি বাজারে বাংলাদেশের পতাকা উত্তোলন করা হয়। ধানমন্ডি ৩২ থেকে শেখ জামাল পালিয়ে গেলে তাকে খোঁজ করতে হানাদার বাহিনী ১৯ মে ১৯৭১ তারিখে শেখ মুজিবুর রহমানের বাড়ীতে চলে আসে। এ সময় তারা শেখ মুজিবুর রহমানের বাড়ি জ্বালিয়ে দেয়। ঐ দিন হানাদার বাহিনী নির্মম ভাবে এই গ্রামের ছয় জনকে গুলি করে হত্যা করে। ভারতের বাগুন্ডিয়া ক্যাম্প থেকে মূলত টুংগীপাড়ার অধিকাংশ মুক্তিযোদ্ধা প্রশিক্ষন ও অস্ত্র নিয়েছিলেন। টুংগীপাড়ায় বড় ধরনের কোন যুদ্ধ হয়নি। কারণ সে সময় এ অঞ্চল ছিল দুর্গম। এ কারণে হানাদার বাহিনী নদী দিয়ে গানবোট নিয়ে টহল দিত। তাই এ অঞ্চলের যোদ্ধারা দেশের বিভিন্ন স্থানে যুদ্ধ করেছে।\n\n\n== ভৌগোলিক সীমানা ==\nটুংগীপাড়া উপজেলার ভৌগোলিক অবস্থান ২২.৯০০০° উত্তর ৮৯.৮৮৩৩° পূর্ব﻿ / 22.9000; 89.8833। এই উপজেলাটির আয়তন ১২৭.২৫ বর্গকিলোমিটার। টুংগীপাড়া উপজেলার এর উত্তরে গোপালগঞ্জ সদর উপজেলা ও কোটালীপাড়া উপজেলা, দক্ষিণে বাগেরহাট জেলার চিতলমারী উপজেলা ও পিরোজপুর জেলার নাজিরপুর উপজেলা, পূর্বে কোটালীপাড়া উপজেলা, পশ্চিমে বাগেরহাট জেলার মোল্লাহাট উপজেলা ও গোপালগঞ্জ সদর উপজেলা এই উপজেলার উপর দিয়ে মধুমতি নদী, বাঘিয়ার নদ, শৈলদাহ নদী সহ বেশ কয়েকটি নদী প্রবাহিত হয়েছে।\n\n\n== প্রশাসন ==\n১৯৭৪ সালে গোপালগঞ্জ সদর থানাকে ভেঙ্গে টুংগীপাড়া থানা গঠন করা হয়। পরবর্তীতে, ১৯৯৫ সালে এটি থানা থেকে উপজেলায় রুপান্তরিত হয়। টুংগীপাড়া উপজেলায় ১টি পৌরসভা, ৫টি ইউনিয়ন, ৩৩টি মৌজা ও ৬৯টি গ্রাম রয়েছে।\nইউনিয়নগুলো হলো\n\nপাটগাতি ইউনিয়ন\nডুমুরিয়া ইউনিয়ন\nগোপালপুর ইউনিয়ন\nকুশলী ইউনিয়ন\nবর্ণী ইউনিয়ন\n১৯৯৭ সালের ১০ জানুয়ারী টুঙ্গীপাড়াকে পৌরসভায় রূপান্তর করা হয় এবং উপজেলা নির্বাহী অফিসার পৌর প্রশাসকের দায়িত্ব পালন করেন। বর্তমানে পৌরসভাটি স্থানীয় সরকার, পল্লী উন্নয়ন ও সমবায় মন্ত্রণালয় কর্তৃক দ্বিতীয় শ্রেণীর (খ-শ্রেণী) পৌরসভা হিসেবে স্বীকৃত। পৌরসভার আয়তন ২.৫৭ বর্গ কি:মি:। পৌরসভার ওয়ার্ড সংখ্যা ৯টি। ১৯৯৯ সালের ২৪শে ফেব্রুয়ারি প্রথম পৌরসভা নির্বাচন অনুষ্ঠিত হয়। \n\n\n== অর্থনীতি ==\nটুংগীপাড়ার জনগোষ্ঠীর আয়ের প্রধান উৎস কৃষি যা মোট আয়ের ৭০.০৮%। এছাড়া অকৃষি শ্রমিক ২.১৯%, ব্যবসা ১১.৩৬%, পরিবহন ও যোগাযোগ ০.৯৯%, চাকরি ৮.৮২%, নির্মাণ ০.৫৮%, ধর্মীয় সেবা ০.৪১%, রেন্ট অ্যান্ড রেমিটেন্স ০.৩৫% এবং অন্যান্য ৫.২২%। এখানকার প্রধান ফসল ধান, পাট, সরিষা, ডাল, মিষ্টি আলু, চীনাবাদাম, সূর্যমুখী, আখ, গম, পান, শাকসবজি ইত্যাদি। উৎপাদিত ফলের মধ্যে আম, কাঁঠাল, কলা, পেঁপে, নারিকেল, তাল, পেয়ারা, লেবু, লিচু অন্যতম। এছাড়াও এই উপজেলায় বাণিজ্যিকভাবে মাছ, গবাদিপশু ও হাঁস-মুরগির চাষ করা হয়।\n\n\n== শিক্ষা ==\n২০১১ সালের হিসেব অনুযায়ী টুংগীপাড়ার গড় সাক্ষরতার হার শতকরা ৫৬.৬%; (পুরুষ ৫৭.২%, নারী ৫৬.০%)। এ উপজেলায় ৪২ টি সরকারি প্রাথমিক বিদ্যালয়, ৫৩টি রেজিস্টার্ড প্রাথমিক বিদ্যালয়, ৮টি কিন্ডারগার্টেন স্কুল, ৪১টি কমিউনিটি প্রাথমিক বিদ্যালয়, ২টি সরকারি মাধ্যমিক বিদ্যালয়, ১৬টি বেসরকারি মাধ্যমিক বিদ্যালয়, ১টি সরকারি ও ১ টি বেসরকারি কলেজ, ১৪টি মাদ্রাসা এবং ০৩টি এবতেদায়ী মাদ্রাসা রয়েছে।\nএই উপজেলার উল্লেখযোগ্য শিক্ষা প্রতিষ্ঠানের মধ্যে রয়েছে সরকারি শেখ মুজিবুর রহমান বিশ্ববিদ্যালয় কলেজ যেটি ১৯৮৬ সালের ১৩ই সেপ্টম্বর প্রতিষ্ঠিত হয় এবং জামিয়া ইসলামিয়া দারুল উলুম খাদেমুল ইসলাম গওহরডাঙ্গা মাদ্রাসা যেটি ১৯৩৭ সালে শামসুল হক ফরিদপুরী প্রতিষ্ঠা করেন এবং বর্তমানে এটি একটি কওমি মাদ্রাসা শিক্ষা বোর্ড হিসেবে পরিচালিত হচ্ছে। এছাড়াও রয়েছে গিমাডাঙ্গা টুঙ্গিপাড়া প্রাথমিক বিদ্যালয় যেখানে ভর্তির মাধ্যমে শেখ মুজিবুর রহমান শিক্ষাজীবন শুরু করেন।\n\n\n== স্বাস্থ্য ==\nসামগ্রিকভাবে এই উপজেলার স্বাস্থ্য ব্যবস্থা বাংলাদেশের অন্যান্য অঞ্চলের মতই। ফলে এই অঞ্চলের মানুষ অপুষ্টি, পরিবেশগত স্যানিটেশন সমস্যা, ডায়াবেটিস, সংক্রামক রোগে বেশি আক্রান্ত হয়। উপজেলায় ১০০ শয্যা বিশিষ্ট একটি সরকারি হাসপাতালের সাথে সাথে ২টি বেসরকারি হাসপাতাল রয়েছে। ৫টি স্বাস্থ্য ও পরিবার কল্যাণ কেন্দ্র, ১টি পরিবার পরিকল্পনা ক্লিনিক এবং ৭টি কমিউনিটি ক্লিনিক রয়েছে। এছাড়াও এখানে শেখ রাসেল দুঃস্থ শিশু প্রশিক্ষণ ও পূর্ণবাসন কেন্দ্র নামে একটি বিশেষায়িত প্রতিষ্ঠান রয়েছে।\n\n\n== যোগাযোগ ব্যবস্থা ==\nটুংগীপাড়া উপজেলায় কোনো জাতীয় বা আঞ্চলিক মহাসড়ক নেই। টুংগীপাড়াকে জেলা সড়ক জেড৮৪৩০ (টুঙ্গিপাড়া-কোটালীপাড়া সড়ক) কোটালীপাড়া উপজেলার সাথে এবং জেলা সড়ক জেড৭০৫৪ (চিতলমারী-টুংগীপাড়া-পাটগাতি সড়ক) চিতলমারী হয়ে বাগেরহাট জেলার সাথে স্থলপথে সংযুক্ত করেছে। টুংগীপাড়া থেকে ঢাকাগামী অধিকাংশ বাস গোপালগঞ্জ হয়ে সায়েদাবাদ বাস টার্মিনাল, গুলিস্থান ও গাবতলী বাস টার্মিনালে এসে থামে। টুংগীপাড়া জিরো পয়েন্ট থেকে গোপালগঞ্জ জেলা সদরের দূরুত্ব ২২ কিলোমিটার, রাজধানী ঢাকার দূরত্ব ২০০ কিলোমিটার।\nএ উপজেলায় রেললাইন বা ট্রেন যোগাযোগের ব্যবস্থা রয়েছে। টুঙ্গিপাড়া এক্সপ্রেস নামের একটা ট্রেন রাজশাহী স্টেশন থেকে ছেড়ে আসে। এখানে এক ইউনিয়ন হতে অন্য ইউনিয়নে চলাচল বা অভ্যন্তরীন নৌযাতায়াতের এর জন্য স্থানীয় নৌযান রয়েছে। এছাড়া এই উপজেলার পাটগাতী, বাঁশবাড়ীয়া এবং তারাইল নৌ-বন্দর সমূহ থেকে  ঢাকা, খুলনা, বরিশাল, পিরোজপুর, নাজিরপুর, বাগেরহাট, বানারীপাড়া, কোটালীপাড়াসহ অন্যান্য স্থানে নৌ-যান চলাচল করে থাকে।\n\n\n== নদনদী ==\nটুঙ্গিপাড়া উপজেলা মূলত মধুমতী নদী এর তীর ঘেষে অবস্থিত। এছাড়া আরো চারটি ছোট বড় নদী টুঙ্গিপাড়া কে ভেতর বাইরে দিয়ে বেষ্টন করে রেখেছে। সেগুলো হচ্ছে ঘাঘর নদী, দাড়ির গাঙ নদী, কাটাখাল নদী এবং শৈলদাহ নদী।\n\n\n== উল্লেখযোগ্য স্থান ==\nশেখ মুজিবুর রহমানের সমাধিসৌধ;\nজামিয়া ইসলামিয়া দারুল উলুম খাদেমুল ইসলাম গওহরডাঙ্গা মাদ্রাসা;\nবর্নি বাওড়\nমধুমতি নদী\nমন্ডল বাড়ি\nবাঘিয়ার বিল\nশেখ রাসেল শিশু পার্ক\n\n\n== উল্লেখযোগ্য ব্যক্তিত্ব ==\nএ জে এম আমিনুল হক:- বীর উত্তম।\nশেখ মুজিবুর রহমান (বঙ্গবন্ধু):- বাঙালী নেতা এবং সাবেক রাষ্ট্রপতি।\nশেখ হাসিনা :- বঙ্গবন্ধু কন্যা এবং সাবেক প্রধানমন্ত্রী।\nশামসুল হক ফরিদপুরী - বিশিষ্ট ইসলামি চিন্তাবীদ এবং বহু ইসলামি শিক্ষা প্রতিষ্ঠানের প্রতিষ্ঠাতা;\nআবুল হাসান - কবি\n\n\n== তথ্যসূত্র ==\n\n\n== বহিঃসংযোগ ==\n\nবাংলাপিডিয়ায় টুঙ্গিপাড়া উপজেলা \nপ্রবেশদ্বার, গোপালগঞ্জ"}