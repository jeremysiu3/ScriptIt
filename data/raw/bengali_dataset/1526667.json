{"pageid": 1526667, "title": "গুমাই বিল", "url": "https://bn.wikipedia.org/wiki?curid=1526667", "content": "গুমাই বিল (স্থানীয়ভাবে গুঁয়ার বিল নামেও পরিচিত) বাংলাদেশের চট্টগ্রাম বিভাগের রাঙ্গুনিয়া উপজেলার একটি বৃহৎ জলাধার এবং ধান উৎপাদনের জন্য অন্যতম গুরুত্বপূর্ণ এলাকা। এটি দেশের দ্বিতীয় বৃহত্তম শস্যভাণ্ডার হিসেবে পরিচিত।\n\n\n== অবস্থান ও আয়তন ==\nগুমাই বিলের আয়তন প্রায় ৩,০০০ হেক্টর এবং আবাদযোগ্য জমির পরিমাণ ২,৪০০ হেক্টর। এটি রাঙ্গুনিয়ার নিশ্চিন্তাপুর পাহাড়ের পাদদেশে চন্দ্রঘোনা, মরিয়মনগর, হোসনাবাদ, স্বনির্ভর রাঙ্গুনিয়া, লালানগর ইউনিয়ন এবং রাঙ্গুনিয়া পৌরসভার ৭, ৮ ও ৯ নম্বর ওয়ার্ডের বিস্তীর্ণ এলাকাজুড়ে অবস্থিত।\n\n\n== কৃষি ও অর্থনৈতিক গুরুত্ব ==\nগুমাই বিলকে চট্টগ্রামের শস্যভাণ্ডার বলা হয়। এখানে প্রতি বছর ব্যাপক পরিমাণে আমন ও ইরি ধান উৎপাদিত হয়। কৃষি সম্প্রসারণ অধিদপ্তরের হিসেবে, গুমাই বিলে গড়ে প্রায় ২,৬০০ হেক্টর জমিতে আমন ধানের চাষ হয় এবং ১৩,০০০ মেট্রিক টন ধান উৎপন্ন হয়, যা থেকে ৮,৪৫০ মেট্রিক টন চাল সংগ্রহ করা হয় স্থানীয়দের মতে, গুমাই বিলের এক মৌসুমের ধান দিয়ে সমগ্র বাংলাদেশের প্রায় আড়াই দিনের খাদ্য চাহিদা মেটানো সম্ভব \n\n\n== ইতিহাস ==\nগুমাই বিলে পাকিস্তান শাসনামলে ধান চাষ শুরু হয়, এবং স্বাধীনতার পর আধুনিক সেচ ব্যবস্থা স্থাপিত হয়। কর্ণফুলী নদী ও পার্শ্ববর্তী ঝর্ণা থেকে আসা পলিমাটি জমে এটি একটি উর্বর অঞ্চলে পরিণত হয়েছে।\n\n\n== পরিবেশগত চ্যালেঞ্জ ==\nসাম্প্রতিক বছরগুলোতে গুমাই বিল দখল ও স্থাপনা নির্মাণের হুমকির মুখে পড়েছে। রাঙ্গুনিয়ার বিভিন্ন এলাকায় বাড়ি, দোকানপাট ও অন্যান্য অবৈধ স্থাপনা নির্মাণের কারণে বিলের কৃষিজমি হ্রাস পাচ্ছে।  উপজেলা প্রশাসন বিল সংরক্ষণে বিভিন্ন সচেতনতা বৃদ্ধি সহ নানা পদক্ষেপ গ্রহণ করেছে বলে জানা যায় । উপজেলা নির্বাহী কর্মকর্তা ও সহকারী কমিশনার (ভূমি) অবৈধ স্থাপনা উচ্ছেদ অভিযান পরিচালনা করেছেন এবং 'গণবিজ্ঞপ্তি জারি করে' বিলের শ্রেণি পরিবর্তন রোধের প্রচেষ্টা চালাচ্ছেন।  \n\n\n== জলপ্রবাহ ও ভূপ্রকৃতি ==\nগুমাই বিলের জল সরবরাহের প্রধান উৎস কর্ণফুলী নদী ও আশপাশের পাহাড়ি ঝর্ণা। বিলের প্রধান শাখাগুলো হলো:  \n\nবাইনালার ছড়া\nসোনাইছড়ি\nমুন্দরী\nকুরমাই\nইছামতি\nবারঘোনিয়া\nঘাগড়া হ্রদ খাল\nগুট্টাকার খাল\n\n\n== চিত্রশালা ==\n\n\n== আরও দেখুন ==\nচলন বিল\nকর্ণফুলী নদী\nবাংলাদেশের জলাভূমি\n\n\n== তথ্যসূত্র =="}