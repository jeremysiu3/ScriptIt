{"pageid": 1170210, "title": "টাইপ ০৫৩ ফ্রিগেট", "url": "https://bn.wikipedia.org/wiki?curid=1170210", "content": "টাইপ ০৫৩ হলো গণচীনের নির্মিত ফ্রিগেট যুদ্ধজাহাজের শ্রেণী যা পিপলস লিবারেশন আর্মি নৌবাহিনী সারফেস ফোর্স এবং অল্প সংখ্যায় অন্যান্য বিদেশি নৌবাহিনীতে নিযুক্ত রয়েছে। এই নিবন্ধটি টাইপ ০৫৩এইচ২জি, টাইপ ০৫৩এইচ৩ এবং নরেসুয়ান-শ্রেণীর ফ্রিগেট ব্যতীত অন্যান্য সকল টাইপ ০৫৩ শ্রেণীর জাহাজকে প্রতিনিধিত্ব করে। উল্লেখিত তিনটি শ্রেণীর জাহাজসমূহ টাইপ ০৫৩ ফ্রিগেট শ্রেণীর উত্তরসূরি তবে আকার এবং নকশায় উল্লেখযোগ্যভাবে পৃথক।\nজাহাজসমূহের শ্রেণী এবং উপশ্রেণীর পদবি কিছুটা বিভ্রান্তিকর। সাংস্কৃতিক বিপ্লবের সময় চীনা নামকরণ সাময়িকভাবে পরিবর্তিত হয় এবং কিছু উপশ্রেণী ন্যাটো প্রদত্ত ভিন্ন নাম অর্জন করে।\n\n\n== ইতিহাস ==\n\n\n=== রিগা এবং টাইপ ০৬৫ শ্রেণির প্রতিলিপি ===\n১৯৫০-এর দশকে সোভিয়েত ইউনিয়ন চীনের নিকট ৪টি রিগা-শ্রেণীর ফ্রিগেট নির্মাণের প্রয়োজনীয় যন্ত্রপাতি এবং ৪টি নির্মিত গিনিয়েভনি-শ্রেণীর ডেস্ট্রয়ার সরবরাহ করে। যা চীনা নৌবাহিনীতে যথাক্রমে টাইপ ০১ চেংদু-শ্রেণী এবং টাইপ ০৭ আনশান-শ্রেণী নামে যুক্ত হয়। ১৯৫৫-১৯৫৮ সালে রিগা-শ্রেণীর ফ্রিগেট সমূহের যন্ত্রাংশ হুয়াংপু শিপইয়ার্ড, কুয়াংচৌ এবং হুডং শিপইয়ার্ড, সাংহাই দ্বারা একত্রিত করে জাহাজ নির্মাণ করা হয়। উক্ত জাহাজসমূহ ১৯৫০ এবং ১৯৬০-এর দশকে চীনা নৌবাহিনীর প্রধান মেরুদন্ড হিসেবে কাজ করে।\nচীন-সোভিয়েত বিভক্তি এবং সোভিয়েত সহায়তা প্রত্যাহারের পর, উহান ভিত্তিক ৭০১ নং ইনস্টিটিউট ১৯৬২ সালে টাইপ ০১ এর বিপরীত-প্রকৌশল শুরু করে। এর ফলাফল ছিলো টাইপ ০৬৫। এটি রিগা-শ্রেণীর জাহাজের কাঠামোর উপর ভিত্তি করে তৈরি করা হয়েছিল, তবে জাহাজের উপরিভাগ এবং সামনের কাঠামো পরিবর্তিত হয়। এই পরিবর্তন একটি বড় মাঝারি গতির ডিজেল পাওয়ারপ্ল্যান্টকে সামঞ্জস্য করার জন্য প্রয়োজন ছিল; বেসামরিক ডিজেল রিগা-শ্রেণীর কম্প্যাক্ট উচ্চ-চাপ বাষ্প টারবাইন পাওয়ারপ্ল্যান্টের বিকল্প যা চীনারা প্রতিলিপি করতে অক্ষম ছিল। প্রথম টাইপ ০৬৫ শ্রেণীর জাহাজ হাইকো (৫২৯), ১৯৬৪ সালের আগস্টে হুয়াংপুতে স্থাপন করা হয়েছিল এবং ১৯৬৬ সালের আগস্টে কমিশন করা হয়।\n\n\n=== টাইপ ০৫৩কে আকাশ প্রতিরক্ষা ফ্রিগেট ===\n১৯৬৫ থেকে ১৯৬৭ সাল পর্যন্ত, ৭০১ নং ইন্সটিটিউট টাইপ ০৫৩কে (আকাশ প্রতিরক্ষার জন্য কং) নকশা করেছে, যা টাইপ ০৬৫ এর একটি আকাশ-প্রতিরক্ষা সংস্করণ। চীনা নৌবাহিনীর চাহিদা অনুযায়ী টাইপ ০৫১-শ্রেণীর ডেস্ট্রয়ার জাহাজের আকাশ-প্রতিরক্ষা ব্যবস্থা নিশ্চিতকরণের জন্য টাইপ ০৫৩কে ফ্রিগেট জাহাজসমূহকে ব্যবহার করা হয়। টাইপ ০৫৩কে মূলত একটি যৌথ গ্যাস-টারবাইন এবং ডিজেল ইঞ্জিন দ্বারা চালিত তিনটি স্ক্রু থাকার উদ্দেশ্যে করা হয়েছিল, যার গতি ঘন্টায় ৩৮ নটিক্যাল মাইল ছিল। তবে প্রযুক্তিগত সীমাবদ্ধতার কারণে জাহাজ গুলোতে দুইটি স্ক্রু সংলগ্ন সর্বোচ্চ ৩০ নটিক্যাল মাইল গতির ডিজেল ইঞ্জিন ব্যবহার করা হয়।\nটাইপ ০৫৩কে ফ্রিগেট জাহাজসমূহ এইচকিউ-৬১ ভূমি থেকে আকাশে উক্ষেপণযোগ্য ক্ষেপণাস্ত্র দ্বারা সজ্জিত ছিল যা দুটি যমজ সশস্ত্র লঞ্চার থেকে উৎক্ষেপণ করা হতো। তবে এই ক্ষেপণাস্ত্রসমূহ ১৯৮০-এর দশকের মাঝামাঝি পর্যন্ত চীনা নৌবাহিনীতে যুক্ত হয়নি। এছাড়া ১০০ মিমি কামানগুলো বিলম্বিত হয়। ন্যাটো প্রদত্ত নাম অনুযায়ী এই জাহাজসমূহকে জিয়াংডং-শ্রেণী নামে অভিহিত করা হয়।\n\n\n== তথ্যসূত্র =="}