{"pageid": 1028400, "title": "নারীদের অপরাধভীতি", "url": "https://bn.wikipedia.org/wiki?curid=1028400", "content": "নারীদের অপরাধভীতি বা নারীদের অপরাধের ভয় বলতে প্রকৃতরূপে নির্যাতিত হবার চেয়ে অপরাধের শিকার হওয়ার ভীতিকে বোঝায়। যদিও অপরাধের ভয় নারী-পুরুষ সকলের জন্য উদ্বেগজনক, তবুও অবিচ্ছিন্নভাবে দেখা গেছে যে সারা বিশ্বের নারীরা পুরুষদের তুলনায় অনেক বেশি পরিমাণে অপরাধের ভীতিতে ভোগে। যদিও বেশিরভাগ জায়গা এবং অপরাধের ক্ষেত্রে পুরুষদের প্রতিই প্রকৃত নির্যাতনের হার বেশি।\nঅপরাধভীতি অবস্থাটি অপরাধের শিকার হওয়ার ঝুঁকির সাথে সম্পর্কিত কিন্তু দুটি এক নয়; সুনির্দিষ্ট অপরাধের উল্লেখ না করে অপরাধের ভয়কে সাধারণীকরণ করা যেতে পারে এবং অনুমানকৃত ঝুঁকিটিকে একটি জনতাত্ত্বিক সাংখ্যমান হিসাবেও বিবেচনা করা যেতে পারে যা অপরাধভীতিতে ভূমিকা রাখে। অপরাধ ঘটার ঝুঁকি এবং ভয় দুটিই নারীদের মাঝে বেশি পরিমাণে থাকে।\nনারীদের দৈনন্দিন জীবনে অপরাধভীতি নেতিবাচক প্রভাব ফেলতে পারে, যেমন- তাদের পরিবেশগত গতিশীলতা হ্রাস করা। গবেষণায় দেখা গেছে যে নারীরা কিছু নির্দিষ্ট আচরণ যেমন: রাতে একা একা চলাফেরা করা এড়াতে চান, কারণ তাঁরা অপরাধের আশঙ্কা করেন। কিন্তু যদি তাঁরা নিরাপদ বোধ করেন তবে এই কাজে তাঁরা স্বাচ্ছন্দ্য বোধ করে থাকেন।\n\n\n== কারণ ==\nনারীদের অপরাধভীতি সম্পর্কিত কারণগুলোর বিষয়ে সামাজিক বিজ্ঞানীদের বিভিন্ন মতামত রয়েছে। কেউ কেউ যুক্তি দেখিয়েছেন যে নারীদের তীব্র অপরাধভীতি হয় পুরুষদের তুলনায় নারীর শারীরিক দুর্বলতার কারণে, যদিও নারীবাদীগণ সাধারণত এই সাধারণীকরণকে প্রতিহত করেন এবং প্রায়শই বৃহত্তর সামাজিক বিষয়গুলোকে কারণ হিসেবে দেখানোর চেষ্টা করেন।\n\n\n== ধর্ষণভীতি ==\nযেহেতু ধর্ষণমূলক নির্যাতন এখন পর্যন্ত সবচেয়ে বেশি ঘটা লিঙ্গজনিত অপরাধ, তাই কিছু নারীবাদী বিদ্বান পরামর্শ দিয়েছেন যে ধর্ষণভীতি নারীদের অপরাধভীতির সর্বাধিক গুরুত্বপূর্ণ এবং অনন্য কারণ। এমনকি তাঁরা বলেন যে ধর্ষণভীতিই আসলেই নারীদের অপরাধভীতি।\n\n\n== তথ্যসূত্র =="}