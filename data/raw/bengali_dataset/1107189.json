{"pageid": 1107189, "title": "ডার্ট দ্বীপ রাজ্য উদ্যান", "url": "https://bn.wikipedia.org/wiki?curid=1107189", "content": "ডার্ট দ্বীপ রাজ্য উদ্যান (ইংরেজি: Dart Island State Park) একটি জনবিনোদন এলাকা। এটি কানেটিকাট নদীর উপর ১৯-একর (৭.৭-হেক্টর) এলাকার একটি বালুচর দ্বীপ যা শুধুমাত্র নৌকা দিয়ে গমনযোগ্য।  দ্বীপটি যুক্তরাষ্ট্রের কানেটিকাট রাজ্যের মিডলটাউন শহরের কর্পোরেট সীমার অন্তর্ভূক্ত, মিডলটাউন জেনারেটিং স্টেশন এবং নদীর পশ্চিম তীরে প্র্যাট এবং হুইটনি কোম্পানির উৎপাদন কারখানা এটির নিকটতম প্রতিবেশী স্থাপনা। দ্বীপটি উইলো, এল্ম, পপলার এবং লাল ম্যাপলের মতো সাধারণ নদীজ পরিবেশে বড় হওয়া বৃক্ষের জঙ্গলে আবৃত। কানেটিকাট শক্তি ও পরিবেশ রক্ষা বিভাগ উদ্যানটির পরিচালনা করে। উদ্যানে দর্শনার্থীদের জন্য নৌকা ভ্রমণ, মৎস্য শিকার ও পাখি দেখার মত কার্যক্রম পরিচালিত হয়।\n\n\n== ইতিহাস ==\nএকসময় স্থানীয় জেলেরা কানেটিকাট নদী হতে হিকোরি শাড মাছ আহরণ, মাছ ধরার নৌকা চালনা ও নদীপথ ব্যবস্থাপনার জন্য এই বালুচরে একটি সরঞ্জাম রাখার চালাঘর তৈরি করে। দ্বীপটি রাসেল ডার্টের মালিকানাধীন ছিল। ১৯১৮ সালে, রাসেল ডার্ট দ্বীপের প্রায় ১.৫ একর (০.৬১ হেক্টর) কানেটিকাট রাজ্য উদ্যান কমিশনকে দান করেন। কমিশন এটিকে কানেটিকাটের পঞ্চদশ রাজ্য উদ্যান হিসাবে মনোনীত এবং এটির দাতার নামে নামকরণ করে। পার্কের আকার পরবর্তীতে সরকারি প্রকাশনায় সরলভাবে দুই একর লিখা হতো এবং বেসরকারীভাবে এক একর উল্লেখ করে হতো। ১৯২৪ সালে, মাত্র এক একর আকার হওয়ায় এটিকে বেসরকারীভাবে মার্কিন যুক্তরাষ্ট্রের ক্ষুদ্রতম রাষ্ট্রীয় উদ্যান হিসাবে চিহ্নিত করা হয়। ১৯৩৪ সালে, উদ্যানের তালিকা ও সেগুলির আকার নিয়ে প্রকাশিত স্টেট রেজিস্টার এবং ম্যানুয়াল-এর প্রথম বার্ষিক ইশ্যুতে, ডার্ট দ্বীপ উদ্যানের আকার দুই একর লেখা হয়, এবং এটি প্রায় ৮০ বছর ধরে ২ একক হিসেবে তালিকাভুক্ত ছিল। রেজিস্টার এবং ম্যানুয়ালের ২০১২ সংস্করণে উদ্যানটির সরকারি আকার ১৯ একর (৭.৭ হেক্টর) হিসেবে তালিকাভুক্ত করা হয়।\nমিডলটাউনের পোতাশ্রয় ব্যবস্থাপনা পরিকল্পনা অনুসারে, ডার্ট দ্বীপকে \"অবিকশিত বলে মনে করা হয় ... রাজ্য উদ্যান বিভাগের, [এর] সক্রিয় ব্যবহার বা ব্যবস্থাপনার কোন পরিকল্পনা নেই।\"\n\n\n== কার্যক্রম এবং সুবিধাদি ==\nউদ্যানটি দর্শনার্থীদের জন্য নৌকা ভ্রমণ, মৎস্য শিকার ও পাখি দেখার মত প্রাকৃতিক বিনোদনের জন্য ব্যবহার করা যায়। দর্শনার্থীরা এখানে শুধুমাত্র নদীপথে নৌকা দিয়ে গমন করতে পারেন। উদ্যানে জনসাধারণের রাত্রীযাপনের জন্য কোন সুবিধা নেই।\n\n\n== তথ্যসূত্র ==\n\n\n== বহিঃসংযোগ ==\nকানেটিকাট শক্তি ও পরিবেশ রক্ষা বিভাগ-এর তথ্য বাতায়নে ডার্ট দ্বীপ রাজ্য উদ্যান"}