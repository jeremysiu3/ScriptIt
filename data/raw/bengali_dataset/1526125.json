{"pageid": 1526125, "title": "রেউনিওঁতে ইসলাম", "url": "https://bn.wikipedia.org/wiki?curid=1526125", "content": "রেউনিওঁতে ইসলাম একটি সংখ্যালঘু ও ক্রমবর্ধমান ধর্ম। দেশটির প্রায় ৩% মানুষ ইসলাম ধর্মের অনুসারী।  বেশিরভাগ বড় শহরে মসজিদ রয়েছে, যা মুসলিম সম্প্রদায়কে তাদের ধর্ম পালনের সুযোগ করে দেয়।  রেউনিওঁয়ের মুসলিম সম্প্রদায়কে সেদেশে সাধারণত জারাব বলা হয় এবং জারাবেরা বেশিরভাগই দক্ষিণ এশীয়; বিশেষ করে ভারতের আধুনিক রাজ্য গুজরাত থেকে এখানে আসেন। অতি সম্প্রতি ফ্রান্সের বিদেশি অঞ্চল মায়োত, কোমোরোস ও আফ্রিকীয় দেশগুলি থেকে অনেক মুসলিম অভিবাসী রেউনিওঁতে এসেছে।   \n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== ইতিহাস ==\nদশম শতাব্দী পর্যন্ত রেউনিওঁ দ্বীপে কোনো মানুষের বসবাস ছিল না। ১০ শতক থেকে মুসলিম নাবিকরা এখানে আসতে শুরু করেন। তবে প্রথম স্থায়ী বসতি স্থাপনকারী ছিল ইউরোপীয়রা, যারা দ্বীপে খ্রিস্টধর্ম নিয়ে আসে এবং এই কারণে দ্বীপের জনসংখ্যার ৯০% ক্যাথলিক খ্রিস্টান। মুসলমানরা মূলত ১৯শ শতকের মাঝামাঝি সময়ে রেউনিওঁতে অভিবাসন শুরু করে এবং তারা প্রধানত দক্ষিণ এশিয়া থেকে; বিশেষ করে ভারতের গুজরাত প্রদেশ থেকে অভিবাসী হিসেবে এখানে আসে। স্থানীয় ভাষায় রেউনিওঁয়ের সকল মুসলিমকে এমনকি ভারত ও পাকিস্তান থেকে আসা ব্যক্তিদেরও জারাব বলা হয়। \n\n\n== জনসংখ্যা ==\nরেউনিওঁয়ের মুসলমানদের সংখ্যা নিয়ে বিভিন্ন তথ্য পাওয়া যায়। কিছু সূত্র অনুসারে এখানে ১৫,০৩৭ জন মুসলমান রয়েছে; অন্য কিছু সূত্র অনুযায়ী এই সংখ্যা ৩৫,৭০০ জন বলা হয়েছে।  রেউনিওঁর মুসলিমরা তিনটি প্রধান গোষ্ঠীতে বিভক্ত; দ্বীপটির অধিকাংশ মুসলমান হানাফি মাজহাব অনুসরণ করে এবং তারা ১৯ শতকে ভারতের গুজরাত প্রদেশ থেকে আগত জারাবদের বংশধর। ১৯৭২ সাল থেকে একটি নতুন মুসলিম গোষ্ঠী রেউনিওঁতে অভিবাসন শুরু করে, যারা মাদাগাস্কার থেকে পালিয়ে এসেছিল। তাদের স্থানীয় ভাষায় কারান বলা হয় এবং তারা সবাই মূলত শিয়া সম্প্রদায়ভুক্ত। তৃতীয় মুসলিম গোষ্ঠী হল কমোরিয়ান, যারা ১৯৭০-এর দশকে মায়োতো দ্বীপ থেকে এসেছে এবং তারা শাফিঈ মাজহাব অনুসরণ করে। \n\n\n== ইসলামী সংগঠন ও শিক্ষা ==\nরেউনিওঁতে ইসলাম ধর্মীয় কার্যক্রম পরিচালনা করে কয়েকটি সংগঠন, যার মধ্যে অন্যতম হলো আহলে সুন্নাত ওয়াল জামাত। এই সংগঠনটি ১৪টি মসজিদ ও ১১টি স্কুলের তত্ত্বাবধান করে, যেখানে উর্দুতে শিক্ষা প্রদান করা হয়। এছাড়াও তাবলীগ জামাত এখানে সক্রিয়ভাবে কাজ করে। সাঁ দ্যানিতে একটি ইসলামি কেন্দ্র প্রতিষ্ঠিত হয়েছে, যা দ্বীপের মুসলিম সম্প্রদায়ের জন্য গুরুত্বপূর্ণ ভূমিকা পালন করে। এতে ইসলামী পরিষদ (ইসলামিক কাউন্সিল) নামের একটি সংস্থা আরবি ও উর্দু ভাষায় একটি ম্যাগাজিন প্রকাশ করে, যা দ্বীপের মুসলমানদের মধ্যে ধর্মীয় শিক্ষার প্রচার ও প্রসারে সহায়ক ভূমিকা রাখে।\nরেউনিওঁতে একটি সংগঠিত ইসলামী শিক্ষাব্যবস্থা চালু রয়েছে, যেখানে আরবি ভাষা শিক্ষা দেওয়া হয় এবং মসজিদের ইমামগণ এ ভাষা শেখানোর দায়িত্ব পালন করেন। দ্বীপে দারুল ইফতা থেকে একজন প্রতিনিধি নিয়োজিত আছেন, যিনি ধর্মীয় বিষয়গুলো তত্ত্বাবধান করেন। \n\n\n== মসজিদ ==\nদ্বীপের প্রায় প্রতিটি শহরেই মসজিদ নির্মিত হয়েছে। সবচেয়ে পুরাতন মসজিদটি হলো \"নূর আল-ইসলাম মসজিদ\", যা দ্বীপের রাজধানী সাঁ দ্যনিতে অবস্থিত। এটি ১৯০৫ সালে গুজরাতি মুসলিমদের দ্বারা নির্মিত হয়েছিল।   এটি দ্বীপের সবচেয়ে বড় মসজিদ এবং এতে একত্রে ১৫০ জন মুসল্লি নামাজ আদায় করতে পারে। রেউনিওঁ দ্বীপে মোট ৩০টিরও অধিক মসজিদ রয়েছে, যা দ্বীপের বিভিন্ন শহরে ছড়িয়ে আছে। তবে অধিকাংশ মসজিদ রাজধানী সাঁ দ্যানি ও সেন-সাঁ-দ্যনি শহরে অবস্থিত। মসজিদগুলোর সাথে কুরআনি স্কুলও রয়েছে। \n\n\n== আরো দেখুন ==\nদেশ অনুযায়ী ইসলাম\nআফ্রিকায় ইসলাম\n\n\n== তথ্যসূত্র ==\n\n\n== বহিঃসংযোগ ==\n\nInstitut de Théologie Musulmane de la Réunion\nCentre Islamique de La Reunion\nEmission \"Vivrel'islam\" : L'islam de la Réunion - Fr2 26/10/14"}