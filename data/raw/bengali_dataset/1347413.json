{"pageid": 1347413, "title": "জগন্নাথ মন্দির, দীঘা", "url": "https://bn.wikipedia.org/wiki?curid=1347413", "content": "জগন্নাথ মন্দির হল জগন্নাথকে উৎসর্গ করা একটি গুরুত্বপূর্ণ হিন্দু মন্দির। এই মন্দিরে পূজিত দেবতা হলেন জগন্নাথ, যা বিষ্ণুর একটি রূপ – হিন্দুধর্মের সর্বোচ্চ দেবত্বের ত্রিত্বের একটি। মন্দিরটি ভারতীয় রাজ্য পশ্চিমবঙ্গের সমুদ্র সৈকত শহর দীঘায় অবস্থিত। এই মন্দির নির্মাণের ঘোষণা ২০১৮ সালে করা হয়েছিল এবং নির্মাণ কাজ ২০২২ শুরু হয়েছিল। বর্তমানে এই মন্দিরটি হিন্দু সম্প্রদায়ের সমস্ত লোকের জন্য উন্মুক্ত করে দেওয়া হয়েছে। মন্দিরটির উদ্বোধন হয়েছে গত ৩০ শে এপ্রিল ,২০২৫ ,বুধবার।দিনটি ছিল পবিত্র শুভ অক্ষয় তৃতীয়া।ওই দিন পশ্চিম বঙ্গের সম্মানীয়া মুখ্যমন্ত্রী মাননীয়া মমতা ব্যানার্জী মন্দিরটির উদ্বোধন করেন ।\n\nমন্দিরটি হিন্দুদের বৈষ্ণব ঐতিহ্যের জন্য পবিত্র।\n\n\n== ইতিহাস ==\n\n\n=== পরিকল্পনা ও নির্মাণকার্য ===\nমুখ্যমন্ত্রী মমতা বন্দ্যোপাধ্যায় দিঘায় ২০১৮ সালে পুরীর আদলে জগন্নাথ মন্দির তৈরির কথা ঘোষণা করেছিলেন। মন্দিরের বিশদ প্রকল্প প্রতিবেদন ২০১৯ সালের আগস্ট মাসের মধ্যে সম্পন্ন হয়েছিল। মুখ্যমন্ত্রী মমতা বন্দ্যোপাধ্যায় ২০১৯ সালের ২০ই আগস্ট ঘোষণা করেছিলেন যে মন্দিরের নির্মাণ দুই বছরের মধ্যে শেষ হবে। সমুদ্রের ধারে দীঘাস্থিত পুরনো জগন্নাথ মন্দিরের জায়গাতেই নতুন মন্দির গড়ার কথা বলা হয়েছিল। তবে পরিবেশগত নিষেধাজ্ঞায় সেখানে মন্দির নির্মাণ করা যায়নি। পরে দিঘা স্টেশনের পাশে মন্দির তৈরির জন্য জমি নির্বাচন করা হয়েছিল। দিঘা-শঙ্করপুর উন্নয়ন পর্ষদ মন্দিরের জন্য ২০ একর জমি প্রদান করেছিল। মন্দির নির্মাণের দায়িত্ব হিডকো-কে দেওয়া হয়। রাজ্য সরকারের উদ্যোগে জগন্নাথ মন্দির নির্মাণ কাজের সূচনা রাজ্যের মন্ত্রী অখিল গিরি শুভ অক্ষয়তৃতীয়া তিথিতে করেছিলেন। নির্মাণ কাজের ব্যয় হিসাবে ২০০ কোটি টাকা বরাদ্দ হয়েছিল।\n\nমুখ্যমন্ত্রী মমতা বন্দ্যোপাধ্যায় ২০২৩ সালের ৪ঠা এপ্রিল নির্মাণাধীন মন্দির পরিদর্শন করেছিলেন। তিনি বলেন, বিরাট একটা কর্মযজ্ঞ চলছে। হাজার হাজার বছর ধরে জগন্নাথের এই মন্দির প্রতিষ্ঠিত থাকবে।\n\n\n=== প্রাণপ্রতিষ্ঠা ও উদ্বোধন ===\nমন্দিরের উদ্বোধন করা হয়েছিল ২০২৫ সালের ৩০ এপ্রিল, তবে ২৪ এপ্রিল থেকেই শুরু হয়েছিল যজ্ঞ। প্রথমে বাস্তুপুরুষের উদ্দেশে যজ্ঞ হয়েছিল, যার উদ্দেশ্য ছিল নবনির্মিত কাঠামোকে অপদেবতা বা অপশক্তির কবল থেকে মুক্ত করা। ২৯ এপ্রিল শুরু হয় ‘মহাযজ্ঞ’।\nপুরীর জগন্নাথ মন্দিরের অন্যতম প্রধান সেবায়েত রাজেশ দয়িতাপতির নেতৃত্বে পুরোহিতেরা নিমকাঠের তৈরি জগন্নাথ বিগ্রহতে প্রাণপ্রতিষ্ঠার প্রক্রিয়া সম্পন্ন করেন। এর পর পাথরের জগন্নাথ বিগ্রহতে প্রাণপ্রতিষ্ঠা করেন ইসকনের সেবায়েতরা; একই সঙ্গে রাধাকৃষ্ণের পাথরের মূর্তিতেও প্রাণপ্রতিষ্ঠা সম্পন্ন করা হয়।  মুখ্যমন্ত্রী মমতা অক্ষয়তৃতীয়ার মাহেন্দ্রক্ষণে—দুপুর ৩টে থেকে ৩টে ১৫ মিনিট—মন্দিরের দ্বারোদ্ঘাটন করেন। উক্ত দিনে, দ্বারোদ্ঘাটন পর, পাঁচ মিনিটের জন্য মন্দির ও দেবতা দর্শনের জন্য মন্দির সর্বসাধারণের উদ্দেশ্যে উন্মুক্ত রাখা হয়েছিল।\n\n\n== দেবতা ==\nমন্দিরে জগন্নাথ, বলভদ্র ও সুভদ্রা দেবতা হিসেবে পূজিত হবেন।\n\n\n== স্থাপত্য ==\nমন্দিরের উচ্চতা ৬৫ মিটার (২১৩ ফুট)। এই মন্দিরটি নির্মাণে রাজস্থানের বংশী পাহাড়ের বিখ্যাত বেলেপাথর ব্যবহার করা হয়েছে।\n\n\n== তথ্যসূত্র =="}