{"pageid": 1138725, "title": "জোবাইদা রহমান", "url": "https://bn.wikipedia.org/wiki?curid=1138725", "content": "জোবাইদা রহমান (জন্ম: ১৮ জুন ১৯৭২) একজন বাংলাদেশী চিকিৎসক ও বাংলাদেশ জাতীয়তাবাদী দলের ভারপ্রাপ্ত চেয়ারম্যান তারেক রহমানের স্ত্রী।\n\n\n== ব্যক্তিগত জীবন ==\nজোবাইদা রহমানের জন্ম বাংলাদেশের সিলেটে। তার বাবা রিয়ার অ্যাডমিরাল মাহবুব আলী রাষ্ট্রপতি জিয়াউর রহমানের শাসনামলে বাংলাদেশের নৌবাহিনীর প্রধান ছিলেন। হুসেইন মুহম্মদ এরশাদের সরকারে তিনি যোগাযোগ ও কৃষিমন্ত্রীর দায়িত্ব পালন করেছেন।\nবাংলাদেশের স্বাধীনতাযুদ্ধের সর্বাধিনায়ক জেনারেল এমএজি ওসমানী জোবাইদা রহমানের কাকা। তিনি অ্যামনেস্টি ইন্টারন্যাশনালের সাবেক সেক্রেটারি জেনারেল আইরিন খান এর চাচাতো বোন।\n১৯৯৫ সালে বিসিএস স্বাস্থ্য ক্যাডারে যোগ দেওয়ার আগে ১৯৯৪ সালের ৩ ফেব্রুয়ারী তারেক রাহমানের সাথে জোবাইদার বিয়ে হয়। তারেক ও জোবাইদা দম্পতির জাইমা রহমান নামে এক কন্যা সন্তান রয়েছে। ২০০৮ সালে তারেক রহমানের জেলমুক্তির পর শিক্ষাছুটি নিয়ে তারেকের চিকিৎসার জন্য তিনি লন্ডন যান। পরবর্তীকালে হাসিনা সরকারের পতনের পর দীর্ঘ ১৭ বছর পর ২০২৫ সালের মে মাসে তিনি দেশে ফেরেন।\n\n\n== কর্মজীবন ==\nজোবাইদা ঢাকা মেডিকেল কলেজ থেকে এমবিবিএস ডিগ্রী অর্জন করেন। পরে লন্ডনের ইম্পেরিয়াল কলেজ লন্ডন থেকে মেডিসিন বিভাগে বিদ্যায়ন করে রেকর্ড নম্বর ও স্বর্ণপদক নিয়ে এমএসসি করেছেন। তিনি চিকিৎসকদের সিভিল সার্ভিস (বিসিএস)পরীক্ষায় প্রথম হয়ে ১৯৯৫ সালে চিকিৎসক হিসেবে প্রজাতন্ত্রের চাকুরীতে যোগ দেন। এর দুই বছর আগে তারেকের সঙ্গে বিয়ে হয় জোবাইদার। \n\nজোবাইদা রহমানের রাজনীতিতে আসা নিয়ে বাংলাদেশের তৎকালীন প্রধানমন্ত্রী শেখ হাসিনা মন্ত্রীসভার বৈঠকে মন্তব্য করেছিলেন- সে (জোবাইদা) শিক্ষিতা এবং ভালো বংশের মেয়ে। সে রাজনীতিতে এলে ভালোই হবে।\n\n\n== মামলা ও বিতর্ক ==\nজ্ঞাত আয় বহির্ভূত সম্পদ থাকার অভিযোগে ২০০৮ সালের ২৬ সেপ্টেম্বর বাংলাদেশের জরুরি সরকারের শাসনামলে তারেক রহমান, তার স্ত্রী জোবাইদা ও জোবাইদার মা ইকবাল মান্দ বানুর বিরুদ্ধে কাফরুল থানায় দুদক মামলা করে। যার ফলে আদালত তাকে ৩ বছরের কারাদণ্ড ও ৩৫ লাখ টাকা অর্থদণ্ড দেয়। ২০২৪ সালে এই মামলার সাজা ও অর্থদণ্ড স্থগিত করা হয়।\n২০০৮ সালে শিক্ষাছুটি নিয়ে লন্ডন যাওয়ার পর আবার দ্বিতীয় মেয়াদে ছুটি বাড়ানোর পরও ফেরত এসে চাকুরীতে যোগ না দেওয়ায় আওয়ামী লীগ সরকারের স্বাস্থ্য মন্ত্রণালয় তাকে বরখাস্ত করেছিল। ১৭ বছরের নির্বাসন থেকে ফিরে আসার পর ২০২৫ সালের মে মাসে, তাকে সরকারি চাকরিতে পুনর্বহাল করা হবে বলে গুঞ্জন রয়েছে।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে জোবাইদা রহমান সম্পর্কিত মিডিয়া দেখুন।"}