{"pageid": 1074033, "title": "দ্য লাইটনিং থিফ", "url": "https://bn.wikipedia.org/wiki?curid=1074033", "content": "দ্য লাইটনিং থিফ (ইংরেজি: The Lightning Thief; অনুবাদ: বজ্র-চোর) হল ২০০৫ সালে প্রকাশিত একটি মার্কিন ফ্যান্টাসি-অ্যাডভেঞ্চার উপন্যাস। গ্রিক পুরাণের ভিত্তিতে রচিত এই বইটিই রিক রিঅর্ড্যানের পার্সি জ্যাকসন অ্যান্ড দি অলিম্পিয়ানস ধারাবাহিকের প্রথম কিশোর উপন্যাস। বইটি অ্যাডাল্ট লাইব্রেরি সার্ভিসেস অ্যাসোসিয়েশন বেস্ট বুকস ফর ইয়াং অ্যাডাল্টস পুরস্কার সহ একাধিক পুরস্কার জয় করে। ২০১০ সালের ১২ ফেব্রুয়ারি যুক্তরাষ্ট্রে এই উপন্যাস অবলম্বনে নির্মিত পার্সি জ্যাকসন অ্যান্ড দি অলিম্পিয়ানস: দ্য লাইটনিং থিফ ছবিটি মুক্তি পায়। ২০২০ সালের ১৪ মে রিঅর্ড্যান ঘোষণা করেন যে ডিজনি+-এর জন্য একটি লাইভ-অ্যাকশন ধারাবাহিকের আকারে পার্সি জ্যাকসন অ্যান্ড দি অলিম্পিয়ানস ধারাবাহিকটি চলচ্চিত্রায়িত হবে, যার প্রথম মরসুমটি নির্মিত হবে দ্য লাইটনিং থিফ অবলম্বনে। ধারাবাহিকে এই উপন্যাসটির পরবর্তী উপন্যাস ছিল দ্য সি অফ মনস্টারস এবং ধারাবাহিকের কাহিনি সম্প্রসারিত হয়েছিল আরও দু’টি উপন্যাস ধারাবাহিক (দ্য হিরোজ অফ অলিম্পাস ও দ্য ট্রায়ালস অফ অ্যাপোলো) এবং সামগ্রিকভাবে ক্যাম্প হাফ-ব্লাড ক্রনিকলস-এর সম্প্রসারিত জগৎ জুড়ে।\n\n\n== প্রেক্ষাপট ও প্রকাশনা ==\nলেখক রিক রিঅর্ড্যানের ছেলে হেলির এডিএইচডি ও ডিসলেক্সিয়া ধরা পড়ার পর ছেলেকে গল্প শোনাতে গিয়ে দ্য লাইটনিং থিফ উপন্যাস রচনার সূত্রপাত ঘটে। হেলি দ্বিতীয় গ্রেডে গ্রিক পুরাণ নিয়ে পড়াশোনা করছিল। সে তার বাবাকে গ্রিক পুরাণ থেকে ঘুমপাড়ানি গল্প শোনাতে অনুরোধ করে। রিঅর্ড্যান ইতিপূর্বে অনেক বছর মধ্য বিদ্যালয়ে গ্রিক পুরাণের শিক্ষক ছিলেন এবং নিজের ছেলেকে খুশি করার জন্য যথেষ্ট কাহিনিই তিনি জানতেন। কিছুদিনের মধ্যেই পুরাণ থেকে বলার মতো সব গল্পই শোনানো হয়ে যায়। তখন হেলি তার বাবাকে অনুরোধ করে গ্রিক পুরাণ থেকে চরিত্র তুলে নতুন ধরনের গল্প বানিয়ে শোনানোর জন্য। রিঅর্ড্যান কাল্পনিক পার্সি জ্যাকসন চরিত্রটি সৃষ্টি করেন এবং জিউসের বজ্র উদ্ধারের জন্য তার যুক্তরাষ্ট্র পর্যটনের গল্প শোনান। নতুন গল্পটিতে রিঅর্ড্যান এডিএইচডি ও ডিসলেক্সিয়াকে অর্ধদেবতার ক্ষমতার অংশ হিসেবে তুলে ধরেন, এবং এই দুই ব্যাধিকে যথাক্রমে যুদ্ধকালীন প্রতিবর্তী ক্রিয়া বৃদ্ধি এবং ইংরেজির পরিবর্তে প্রাচীন গ্রিক পাঠের ক্ষমতা প্রদানের সহায়ক হিসেবে দেখান। ছেলেকে গল্পটি শোনানোর পর হেলি তার বাবাকে পার্সি জ্যাকসনের অভিযান নিয়ে একটি বই লিখতে অনুরোধ জানায় এবং রিঅর্ড্যানও সেই অনুরোধ রক্ষা করেন।\n\n\n== তথ্যসূত্র =="}