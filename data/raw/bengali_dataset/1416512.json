{"pageid": 1416512, "title": "ব্ল্যানটায়ার", "url": "https://bn.wikipedia.org/wiki?curid=1416512", "content": "ব্ল্যানটায়ার (ইংরেজি: Blantyre) দক্ষিণ-পূর্ব আফ্রিকার রাষ্ট্র মালাউই-র দক্ষিণভাগে অবস্থিত একটি আর্থিক ও বাণিজ্যিক কেন্দ্র ও দেশটির দ্বিতীয় বৃহত্তম নগরী। ২২০ বর্গকিলোমিটার আয়তনের শহরটিতে প্রায় ৮ লক্ষ লোকের বাস (২০১৮)। এটিকে কদাচিৎ দেশটির বাণিজ্য ও শিল্প রাজধানী হিসেবে ডাকা হয়, যার বিপরীতে দেশটির রাজনৈতিক রাজধানী হল লিলংগুয়ে। প্রশাসনিকভাবে ব্ল্যানটায়ার দেশটির দক্ষিণ প্রশাসনিক অঞ্চল ও ব্ল্যানটায়ার জেলার রাজধানী। এটি শায়ার উচ্চভূমিতে জোম্বা শহরের কাছে শায়ার নদীর তীরে অবস্থিত। এখানে ১৯৬৪ সালে প্রতিষ্ঠিত মালাউই বিশ্ববিদ্যালয়টি অবস্থিত। আরও আছে অনেক সরকারি ভবন ও একাধিক কারিগরি বিদ্যালয়। ১৮৭৬ সালে স্কটল্যান্ডের খ্রিস্টধর্ম প্রচারকেরা (মিশনারি) এই বসতিটি প্রতিষ্ঠা করেন। ব্রিটিশ অভিযাত্রী ডেভিড লিভিংস্টোনের স্কটল্যান্ডের জন্মস্থান ব্ল্যানটায়ারের নামে এর নামকরণ করা হয়। ১৮৯৫ সালে এটিকে ছোট শহর বা টাউনের মর্যাদা দেওয়া হয়। ১৯৫৬ সালে ব্ল্যানটায়ার-লিম্বে নামের পৌরসভার সাথে এটি সংযুক্ত হয়। ১৯৬৬ সালে এটি একটি পূর্ণাঙ্গ শহরের মর্যাদা পায়। এখানে তামাক, ভুট্টা, কফি, তুং তেল ও গমের চাষ হয়।   \nব্ল্যানটায়ারের দর্শনীয় স্থানের মধ্যে আছে সেন্ট মাইকেল অ্যান্ড অল এঞ্জেলস চার্চ নামক একটি ঐতিহাসিক ইঙ্গবাদী (অ্যাংলিকান) গির্জা, যা ১৯শ শতকের শেষভাগে নির্মিত হয়। রঙিন কাচে ও নান্দনিক স্থাপত্যশৈলীতে নির্মিত গির্জাটি শহরের ঔপনিবেশিক ইতিহাসের সাক্ষী। মান্দালা হাউজ হল ব্ল্যানটায়ারের সবচেয়ে প্রাচীন ভবন, যেখানে একটি জাদুঘরে মালাউইর ইতিহাস, এর ঔপনিবেশিক যুগ ও স্বাধীনতা সংগ্রামের উপর প্রদর্শনী রয়েছে। স্থানীয় সংস্কৃতির বৈচিত্র্য, শিল্পকলা ও শিল্পকর্মের সন্ধান মিলবে চিচির জাদুঘরে। সোচে হিল একটি টিলা যেখান থেকে ব্ল্যানটায়ার ও আশেপাশের একটি সুন্দর পরিদৃশ্য অবলোকন করা সম্ভব। অনেকে এখানে পদব্রজে ভ্রমণ (হাইকিং) করে প্রাকৃতিক সৌন্দর্য দেখতে আসে।\n\n\n== তথ্যসূত্র =="}