{"pageid": 1527878, "title": "সীতা দেবী (কাপুরথালার মহারানি)", "url": "https://bn.wikipedia.org/wiki?curid=1527878", "content": "রাজকুমারী সীতা দেবী, কাপুরথালার রাজকুমারী করমজিৎ সিং (১৯১৫ - ২০০২), যিনি রাজকুমারী করম এবং ভারতের মুক্তা নামেও পরিচিত, তিনি ছিলেন ব্রিটিশ ভারতের পাঞ্জাবের কাপুরথালার রাজা জগৎজিৎ সিং প্রথমের ছোট ছেলে প্রিন্স করমজিৎ সিং-এর স্ত্রী। ১৯৪৪ সালে, দ্বিতীয় বিশ্বযুদ্ধে ভারতীয় সৈন্যদের জন্য তহবিল সংগ্রহের ক্ষেত্রে তাঁর কাজের জন্য তাঁকে এম্পায়ার অফ ইণ্ডিয়া পদক প্রদান করা হয়।\nতাঁকে তাঁর সময়ের সবচেয়ে রূপসী নারীদের একজন হিসেবে মনে করা হত।\n\n\n== প্রাথমিক জীবন এবং শিক্ষা ==\n\nসীতা দেবী ১৯১৫ সালে উত্তরাখণ্ডের কাশিপুরের হিন্দু রাজপুত রাজা উদয় রাজ সিংয়ের ঘরে জন্মগ্রহণ করেন।\n১৩ বছর বয়সে, তিনি ব্রিটিশ ভারতের পাঞ্জাবের কাপুরথালার শিখ মহারাজা জগৎজিৎ সিংয়ের ছোট ছেলে প্রিন্স করমজিৎ সিংকে বিয়ে করেন। তাঁর ননদ ছিলেন বৃন্দা দেবী, অর্থাৎ রাজকুমারী ইন্দিরা দেবী ছিলেন তাঁর ভাগ্নী। একজন নিষ্ঠাবান হিন্দু হিসেবে, তিনি নিরামিষ খাবার এবং উপবাসের জন্য বিশেষ হিন্দু খাবার তৈরির উদ্দেশ্যে তাঁর নেপালি রাঁধুনিদের সাথে রাখতেন। তাঁর ইচ্ছানুযায়ী, তাঁর স্বামী তাকে সংস্কৃত, জার্মান, ইতালীয়, গণিত, ইতিহাস এবং হিন্দু আচার-অনুষ্ঠানের পাঠদানের ব্যবস্থা করেছিলেন। পরবর্তীতে তিনি পাঁচটি ভাষায় সাবলীল হয়ে ওঠেন।\n\n\n== ইউরোপের জীবন ==\n১৯৩৪ সালে সীতা দেবী প্রথম ইউরোপ ভ্রমণ করেছিলেন। লন্ডনে, ডেইলি মেইলে একজন \"দর্শক\" লিখেছিলেন যে \"রাজকুমারী করম ফ্যাকাশে। তাঁর নিজের দেশে তাঁকে রাজকুমারীদের মধ্যে সবচেয়ে সুন্দরী হিসেবে বিবেচনা করা হয়; তারা তাঁকে \"ভারতের গোলাপ\" বলে ডাকে।\" সেই বছর সাফোক স্ট্রিট গ্যালারির নিউ ইংলিশ আর্ট ক্লাব শোতে ক্যাথলিন মান -এর তৈরি তাঁর একটি স্কেচ প্রদর্শিত হয়েছিল। পরবর্তীকালে, প্যারিসে, প্রচারমাধ্যম তাঁর চেহারা নিয়ে ব্যাপকভাবে প্রতিবেদন করে। ১৯৩৮ সালে তাঁর প্রতিকৃতি অলিভার মেসেলের প্রদর্শনীতে স্থান পায়।\nতিনি সিসিল বিটন এবং ম্যান রে সহ বেশ কয়েকজন আলোকচিত্রীর কাছে একজন দর্শনীয় ব্যক্তিত্ব ছিলেন। ভোগ পত্রিকা তাঁকে \"বিশ্বের সবচেয়ে সুন্দরী নারীদের একজন\" হিসেবে আখ্যা দিয়েছিল।\nবিংশ শতাব্দীর শুরুতে, ভারতীয় রাজকন্যারা ক্রমবর্ধমানভাবে পশ্চিমী পোশাক পরতে শুরু করেন, তা সে প্রকাশ্যে হোক বা পর্দার আড়ালে। সীতা দেবীর পছন্দের পোশাক বিক্রেতা ছিল মেইনবোচার, যারা তাঁর জন্য শিফন শাড়ি এবং পশমের কোট ডিজাইন করেছিল।\nসীতা দেবী পোশাকশিল্পী এলসা শিয়াপারেলিকে এতটাই মুগ্ধ করেছিলেন যে এলসার ১৯৩৫ সালের সংগ্রহের গাউনগুলি ভারতীয় শাড়ির মতো করে তৈরি করা হয়েছিল। ১৯৩৯ সালের গোড়ার দিকে, হলিউডের পুষ্টিবিদ গেইলর্ড হাউসারের সম্মানে লেডি মেণ্ডলের চায়ের অনুষ্ঠানে, সীতা দেবীকে বিশ্বের বারোজন সবচেয়ে সৌন্দর্যময়ী নারীর মধ্যে তালিকাভুক্ত করা হয়েছিল।\n১৯৩৯ সালের গ্রীষ্মের শেষে, সীতা দেবী এলসি ডি উল্ফ আয়োজিত একটি পার্টিতে সম্মানিত অতিথি ছিলেন।\n\n\n== মৃত্যু এবং অবদান ==\nসীতা দেবী ২০০২ সালে মারা যান। তাঁর নাতি হলেন গয়নার নকশাকার হনুত সিং।\n\n\n== সম্মাননা ==\nদ্বিতীয় বিশ্বযুদ্ধে ভারতীয় সৈন্যদের জন্য তহবিল সংগ্রহের উদ্দেশ্যে তাঁর কাজের জন্য কায়সার-ই-হিন্দ পদক (রৌপ্য) (১ জানুয়ারী ১৯৪৪)।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে সীতা দেবী সম্পর্কিত মিডিয়া দেখুন।"}