{"pageid": 1430214, "title": "নিনা বারি", "url": "https://bn.wikipedia.org/wiki?curid=1430214", "content": "নিনা কার্লোভনা বারি (রুশ: Нина Карловна Бари ; ১৯শে নভেম্বর ১৯০১ - ১৫ই জুলাই ১৯৬১) ছিলেন একজন সোভিয়েত গণিতবিদ, যিনি ত্রিকোণমিতিক সিরিজে তাঁর কাজের জন্য পরিচিত। তিনি হায়ার অ্যালজেব্রা এবং দ্য থিওরি অফ সিরিজ পাঠ্যপুস্তক দুটির জন্যও সুপরিচিত।\n\n\n== প্রাথমিক জীবন এবং শিক্ষা ==\nনিনা বারির জন্ম রাশিয়ায় ১৯০১ সালের ১৯শে নভেম্বর। তিনি ওলগা এবং চিকিৎসক কার্ল অ্যাডলফোভিচ বারির কন্যা। ১৯১৮ সালে, তিনি মর্যাদাপূর্ণ মস্কো স্টেট ইউনিভার্সিটির পদার্থবিদ্যা এবং গণিত বিভাগে ছাত্রী হিসেবে গৃহীত প্রথম নারীদের একজন হয়ে ওঠেন। তিনি ১৯২১ সালে স্নাতক হন - বিশ্ববিদ্যালয়ে প্রবেশের মাত্র তিন বছর পরে। স্নাতক শেষ করার পর নিনা বারি তাঁর শিক্ষকতা জীবন শুরু করেন। তিনি মস্কো ফরেস্ট্রি ইনস্টিটিউট, মস্কো পলিটেকনিক ইন্সটিটিউট এবং সার্ভারডলভ কমিউনিস্ট ইনস্টিটিউটে বক্তৃতা দেন। তিনি নবনির্মিত গণিত ও মেকানিক্সের গবেষণা ইনস্টিটিউট কর্তৃক প্রদত্ত একমাত্র অর্থ প্রদানের গবেষণা ফেলোশিপের জন্য আবেদন করেছিলেন এবং পেয়েছিলেন। একজন ছাত্র হিসাবে তিনি একটি অভিজাত গোষ্ঠীর প্রতি আকৃষ্ট হন, যে গোষ্ঠীকে ডাকা হত লুজিটানিয়া নামে। এটি একটি অনানুষ্ঠানিক শিক্ষাগত এবং সামাজিক সংগঠন। তিনি নিকোলাই লুজিনের তত্ত্বাবধানে ত্রিকোণমিতিক সিরিজ এবং ফাংশনগুলি অধ্যয়ন করেন এবং তাঁর তারকা ছাত্রদের মধ্যে একজন হয়ে ওঠেন। তিনি ১৯২২ সালে মস্কো ম্যাথমেটিকাল সোসাইটির কাছে নিজের গবেষণার মূল ফলাফল উপস্থাপন করেছিলেন, এই কাজে তিনি হয়ে ওঠেন প্রথম মহিলা।\n১৯২৬ সালে, নিনা বারি ত্রিকোণমিতিক সম্প্রসারণ বিষয়ে তাঁর ডক্টরেট কাজ সম্পন্ন করেন। তিনি তাঁর গবেষণা কাজের জন্য গ্লাভনাউক পুরস্কার জিতেছিলেন। ১৯২৭ সালে, নিনা বারি প্যারিসের সোরবোনে এবং কোলেজ দ্য ফ্রঁসে অধ্যয়নের সুযোগের সদ্ব্যবহার করেন। এরপর তিনি পোল্যাণ্ডের লিভিভে পোলিশ গাণিতিক কংগ্রেসে যোগ দেন; একটি রকফেলার অনুদান তাঁকে প্যারিসে ফিরে তাঁর পড়াশোনা চালিয়ে যেতে সক্ষম করেছিল। নিনা বারির ভ্রমণের সিদ্ধান্ত লুজিটানিয়া ভেঙে যাওয়ার দ্বারা প্রভাবিত হতে পারে। লুজিনের একরোখা, চাহিদাসম্পন্ন ব্যক্তিত্ব তাঁর চারপাশে জড়ো হওয়া অনেক গণিতবিদকে বিচ্ছিন্ন করেছিল। ১৯৩০ সালের মধ্যে, লুজিটানিয়া আন্দোলনের সমস্ত চিহ্ন অদৃশ্য হয়ে গিয়েছিল এবং লুজিন মস্কো রাজ্য ছেড়ে চলে যান, একাডেমি অফ সায়েন্সের স্টেক্লভ ইনস্টিটিউট অফ ম্যাথমেটিক্সে যোগ দেবার জন্য। ১৯৩২ সালে, নিনা বারি মস্কো স্টেট ইউনিভার্সিটিতে একজন অধ্যাপক হয়েছিলেন এবং ১৯৩৫ সালে তাঁকে ডক্টর অফ ফিজিক্যাল অ্যাণ্ড ম্যাথমেটিকাল সায়েন্সেস উপাধিতে ভূষিত করা হয়েছিল, এটি ঐতিহ্যগতভাবে পিএইচডির চেয়ে আরও মর্যাদাপূর্ণ গবেষণা ডিগ্রি। এই সময়ের মধ্যে, তিনি ত্রিকোণমিতিক সিরিজের ভিত্তিমূলক কাজ সম্পন্ন করেছিলেন।\n\n\n== কর্মজীবন এবং পরবর্তী জীবন ==\nতিনি দিমিত্রি মেনশভের সাথে বেশ কয়েকটি গবেষণা প্রকল্পে ঘনিষ্ঠ সহযোগী ছিলেন। তিনি এবং মেনশভ ১৯৪০-এর দশকে মস্কো রাজ্যে ফাংশন তত্ত্বের কাজের দায়িত্ব নেন। ১৯৫২ সালে, তিনি প্রারম্ভিক ফাংশন,  ত্রিকোণমিতিক সিরিজ এবং তাদের প্রায় সর্বত্র এক-কেন্দ্রাভিমুখতার উপর একটি গুরুত্বপূর্ণ অংশ প্রকাশ করেছিলেন। তিনি মস্কোতে ১৯৫৬ সালের তৃতীয় অল-ইউনিয়ন কংগ্রেস এবং এডিনবার্গে ১৯৫৮ সালের গণিতবিদদের আন্তর্জাতিক কংগ্রেসেও নিজের কাজ নিয়ে লিখেছিলেন।\nনিনা বারির বুদ্ধিবৃত্তিক জীবনের কেন্দ্র ছিল গণিত, কিন্তু তিনি সাহিত্য ও শিল্পকলা উপভোগ করতেন। তিনি একজন পর্বতারোহীও ছিলেন এবং রাশিয়ার ককেশাস, আলতাই, পামির এবং তিয়ান শান পর্বতমালা জয় করেছিলেন। পর্বত ভ্রমণে নিনা বারিকে তাঁর স্বামী ভিক্টর ভ্লাদিমিরোভিচ নেমিটস্কি অনুপ্রেরণা দিয়েছিলেন। ভিক্টর ভ্লাদিমিরোভিচ নেমিটস্কি একজন সোভিয়েত গণিতবিদ, মস্কো রাজ্যের অধ্যাপক এবং একজন উৎসাহী পর্বত অভিযাত্রী ছিলেন। তাঁদের বিবাহের কোন নথি পাওয়া যায় নি, তবে সমসাময়িকরা বিশ্বাস করেন যে দুজন পরবর্তী জীবনে বিয়ে করেছিলেন। নিনা বারির শেষ কাজ - তাঁর ৫৫তম প্রকাশনাটি ছিল ত্রিকোণমিতিক সিরিজ তত্ত্বের শিল্পের উপর একটি ৯০০-পৃষ্ঠার মনোগ্রাফ, যা ফাংশন এবং ত্রিকোণমিতিক সিরিজ তত্ত্বে বিশেষজ্ঞদের জন্য একটি আদর্শ রেফারেন্স কাজ হিসাবে স্বীকৃত।\n\n\n== মৃত্যু ==\n১৯৬১ সালের ১৫ই জুলাই ট্রেনের ধাক্কায় নিনা বারি মারা যান। সম্ভবত এগারো বছর আগে লুজিনের মৃত্যুর কারণে বিষণ্ণতার ফলে তিনি আত্মহত্যা করেছিলেন।\n\n\n== তথ্যসূত্র =="}