{"pageid": 1525280, "title": "কুদুম গুহা", "url": "https://bn.wikipedia.org/wiki?curid=1525280", "content": "কুদুম গুহা (স্থানীভাবে কুদুং গুহা নামেও পরিচিত) বাংলাদেশের দক্ষিণ চট্টগ্রামের একটি প্রাচীনতম গুহা যা কক্সবাজারের টেকনাফ উপজেলাতে অবস্থিত এবং এটি  বাংলাদেশের একমাত্র বালু-মাটির গুহা। \n\n\n== অবস্থান ==\nকক্সবাজার শহর হইতে প্রায় ৭০ কিলোমিটার দক্ষিণে হোয়াইক্যং বাজার থেকে পশ্চিমে শাপলাপুর সড়ক হয়ে সি.এন.জি. যোগে ২ কিলোমিটার যাওয়ার পর ১ কিলোমিটার দক্ষিণে  টেকনাফ বন্যপ্রাণ অভয়ারণ্যের একাংশ তৈঙ্গা পাহাড়ে এই গুহার অবস্থান।\n\n\n== ইতিহাস ==\nঠিক কখন কিভাবে এই গুহাটির পত্তন  হয়েছিল তা এখনো জানা সম্ভব হয় নি। তবে ধারণা করা হয় টেকনাফ বন্যপ্রাণ অভয়ারণ্যের তৈংগ্যা পাহাড়ে এই গুহা সৃষ্টি হয়েছিল হাজার বছর আগে, আবার কারো অভিমত মধ্যযুগের মগ দস্যুরা এটি তৈরি করেছিল। \nএ গুহাটি সর্বপ্রথম ১৯০০ সালের দিকে পাহাড়ে জ্বালানি কাঠ সংগ্রহ করতে যাওয়া স্থানীয় লোকজনের মাধ্যমে আবিস্কৃত হয়েছিল। তবে\nবন্য এশীয় হাতির অভয়ারণ্য হিসাবে ১৯৮৩ খ্রিষ্টাব্দে টেকনাফ গেম রিজার্ভ প্রতিষ্ঠার সময় এটি সরকারের নজরে আসে।\n\n\n== গুহার গঠন ও প্রকৃতি ==\nগুহাটির প্রবেশমুখ লম্বাকৃতির এবং মাটি থেকে প্রায় ৪৩ ফুট উঁচু এবং প্রস্থে ২৪ ফুট চওড়া। এখন পর্যন্ত মানুষ গুহাটির  সর্বোচ্চ এক মাইল পর্যন্ত যেতে সক্ষম হয়েছে এর শেষ ঠিক কোথায় তা এখনো অজানা তবে ধারণা করা হচ্ছে এই গুহার আরেক মুখ রয়েছে তৈংগ্যা পাহাড়ের পশ্চিম পাশে বঙ্গোপসাগরের তীরে, বাহারছড়া ইউনিয়নে। এ প্রান্ত থেকে ও প্রান্তের দৈর্ঘ্য প্রায় পাঁচ কিলোমিটার। এই গুহার এক প্রান্ত দিয়ে ঢুকে অন্য প্রান্ত দিয়ে বের হতে সক্ষম হয়েছ এমন মানুষের দেখা মেলেনি বিগত ১০০ বছরেও। বাহির থেকে এর শেষ কোথায় তা দেখতে সবার ইচ্ছে থাকলেও গুহার ভিতরে ঢুকলে তা অসম্ভব হয়ে পড়ে ১৯৮৩ সালে পরিবেশবিদ ড. মোহাম্মদ আলী রেজা খান এই গুহায় ঢুকেছিলেন। তিনি এক প্রতিবেদনে উল্লেখ করেন, ‘গুহার ভেতর যত দূর দৃষ্টি যায় কেবল অন্ধকার আর অন্ধকার। হেডল্যাম্পের আলোয় এক-দেড় কিলোমিটারের বেশি দেখা যায় না। কেবল যে ঘুটঘুটে অন্ধকার তা-ই নয়, ভেতরে কানের পর্দা ছিঁড়ে ফেলার মতো শিসের শব্দ। বাদুড়ের বিষ্ঠার উৎকট দুর্গন্ধ আর দম বন্ধ করা পরিবেশ।’\nকুদুম গুহার ভেতরে হিম শীতল স্বচ্ছ কোমরসমান পানি  আবার কোথাও গলা সমান পানি। শুকনো মৌসুমেও গুহার ভেতর কোমর সমান পানি থাকে। তবে বর্ষার সময় সেটা প্রায় গলাসমান হয়ে, গুহায় দুই প্রজাতির বাদুড়, ৪ প্রজাতির শামুক, গুহার ভেতর দিয়ে বয়ে যাওয়া ঝিরিতে থাকে ৪ প্রজাতির মাছ আর আছে তিন প্রজাতির মাকড়শা। গুহার ভেতরের ছাদে অসংখ্য বাদুড়, কীটপতঙ্গে ভরপুর এবং ভেতর গভীর অন্ধকার যা তীব্র আলো ছাড়া দেখা যায় না।\n\n\n== আরও দেখুন ==\nকক্সবাজার জেলা\nটেকনাফ উপজেলা\nহোয়াইক্যং ইউনিয়ন\nকানা রাজার সুড়ঙ্গ\nটেকনাফ বন্যপ্রাণ অভয়ারণ্য\nনাফ নদী\n\n\n== তথ্যসূত্র =="}