{"pageid": 1429967, "title": "আরঞ্জনা চারদু", "url": "https://bn.wikipedia.org/wiki?curid=1429967", "content": "আরঞ্জনা চারাদু বা আরাইঞ্জান কাইরু (Malayalam: അരഞ്ഞാണ ചരട്, Tamil: அரைஞாண் கயிறு, Telugu: మొలతాడు দক্ষিণ ভারতে প্রচলিত একটি ঐতিহ্যবাহী প্রথা, বিশেষ করে হিন্দু এবং মুসলিম সম্প্রদায়ের মধ্যে। অশুভ আত্মা থেকে সুরক্ষার প্রতীক হিসাবে কোমরের চারপাশে একটি পবিত্র সুতো বেঁধে রাখার আচারের সঙ্গে এটি জড়িত। এই অভ্যাসটি প্রজন্মের মধ্য দিয়ে চলে আসছে, মানুষের সাংস্কৃতিক এবং ধর্মীয় বিশ্বাসের গভীরে নিহিত হয়ে আছে।\n\n\n== পটভূমি ==\nআরঞ্জনা চারাদু (যেটি আরাইঞ্জান কাইরু বা আরনা কাইরু নামেও পরিচিত ) হলো একটি কোমরের সুতো যা দক্ষিণ ভারতে উল্লেখযোগ্য ধর্মীয় ও সাংস্কৃতিক গুরুত্ব বহন করে। ঐতিহ্যগতভাবে, এটি যৌনাঙ্গের ঠিক ওপরে, কোমরের চারপাশে বাঁধা হয়। তুলা বা সিল্ক দিয়ে তৈরি সুতোটি সাধারণত লাল বা কালো রঙের হয়। এটি আধ্যাত্মিক বৈশিষ্ট্যের অধিকারী বলে বিশ্বাস করা হয়। এটি অশুভ শক্তির প্রতিকূল প্রভাবকে দূর করে এবং নজর নিবৃত্ত করে বলে মনে করা হয়। সুতোর দুটি রঙের নির্দিষ্ট উদ্দেশ্য আছে, সেগুলি হলো: কালো সুতো অশুভ প্রভাব থেকে রক্ষা করে এবং লাল সুতো শত্রুদের ক্ষতিকর প্রভাব থেকে বাঁচিয়ে রাখে। কোমরের সুতোর পাশাপাশি, কিছু ব্যক্তি তাবিজও পরেন, যা মালয়ালমে \"ইলাস\" এবং তামিল ভাষায় \"থায়াট্টু\"  নামে পরিচিত।\nভারতীয় পৌরাণিক কাহিনী অনুসারে, কোমরের সুতো শরীরের নগ্নতার প্রভাবকে অস্বীকার করতে সাহায্য করে। এটি একটি সাধারণ বিশ্বাস যে জন্ম থেকে মৃত্যু পর্যন্ত কখনই নগ্ন থাকা উচিত নয় এবং সুতো থাকলে এই প্রয়োজনীয়তা পূরণ করে, নগ্নতার সম্ভাব্য নেতিবাচক প্রভাবগুলিকে বাতিল করে। এই অনুশীলনটি ভারতের অনেক লোকের সাংস্কৃতিক এবং আধ্যাত্মিক বিশ্বাসে গভীরভাবে নিহিত রয়েছে, যারা এটিকে শালীনতা, বিশুদ্ধতা এবং আধ্যাত্মিক সম্প্রীতি বজায় রাখার একটি অপরিহার্য দিক বলে মনে করে।\nকোমরের সুতোর ধারণাটি ভারতীয় তান্ত্রিক ঐতিহ্যের সাথেও ঘনিষ্ঠভাবে জড়িত, বিশেষ করে \"নাভি চক্র\" এবং \"মূলধর চক্র\" সম্পর্কিত। নাভি চক্রটি নাভিতে অবস্থিত বলে মনে করা হয়, যখন মূলধর চক্র পুরুষ এবং মহিলা উভয়ের প্রজনন অঙ্গের সাথে সংযুক্ত। এই অঙ্গগুলি কোমরে একটি রৌপ্য বা সোনার চেইন পরার মাধ্যমে নেতিবাচক প্রভাব থেকে সুরক্ষিত বলে মনে করা হয়। এই অভ্যাসটি মূলধর চক্রের সাথে সম্পর্কিত অত্যাবশ্যক শক্তিকে উন্নত এবং সংরক্ষণ করছে বলে মনে করা হয়, যার ফলে এটিকে অনিয়ন্ত্রিত যৌন ইচ্ছায় নষ্ট হওয়া থেকে বিরত রাখা হয়।\nকোমরে একটি সুতো পরার ঐতিহ্য আধ্যাত্মিক বা কুসংস্কারের বাইরে প্রসারিত হয়ে উল্লেখযোগ্য স্বাস্থ্যের দিকগুলিকেও অন্তর্ভুক্ত করে। প্রাচীনকালে, যখন বৈজ্ঞানিক ব্যাখ্যার অভাব ছিল, তখন মানুষ নিজেদের মঙ্গল বজায় রাখার জন্য ধর্মীয় ও সাংস্কৃতিক অনুশীলনের উপর নির্ভর করত। কোমরের সুতো শক্তিশালী এবং স্বাস্থ্যকর যৌনাঙ্গের বৃদ্ধিকে উন্নীত করে, হার্নিয়ার মতো অবস্থার প্রতিরোধ করে, সুস্থ হাড়ের বিকাশে অবদান রাখে, হজমের উন্নতি করে, ওজন এবং কোমরের আকার নিয়ন্ত্রণে সহায়তা করে এবং উর্বরতা বাড়ায় বলে মনে করা হয়। প্রাচীনকালে যখন বৈজ্ঞানিক জ্ঞান সীমিত ছিল, তখন এই স্বাস্থ্য সুবিধাগুলি বিশেষভাবে মূল্যবান ছিল, যা মানুষকে তাদের স্বাস্থ্য এবং মঙ্গলের জন্য ধর্মীয় ও সাংস্কৃতিক অনুশীলনের উপর নির্ভর করতে পরিচালিত করেছিল।\n\n\n== অর্থ ==\nআরঞ্জনা চারদু পরার ঐতিহ্য দক্ষিণ ভারতীয় সংস্কৃতিতে গভীরভাবে প্রোথিত, যা বিশ্বাস, সুরক্ষা এবং সাংস্কৃতিক ঐতিহ্যের সাথে সংযোগের প্রতীক। যদিও এটি প্রাথমিকভাবে হিন্দু এবং মুসলিম সম্প্রদায়ের দ্বারা পালন করা হয়, অনুশীলনটি ধর্মীয় সীমানা অতিক্রম করে, বিভিন্ন পটভূমির ব্যক্তিরা এই রীতিকে আপন ক'রে নিয়েছে।\nদক্ষিণ ভারতের বিভিন্ন অঞ্চলে কোমরের সুতো বিভিন্ন নামে পরিচিত। তামিলনাড়ুতে এটিকে \"আরাইগনান কাইরু\" বা \"আরনা কাইরু\" বলা হয়। উপরন্তু, তুলা, সিল্ক এবং মূল্যবান ধাতু যেমন রূপা বা সোনা সহ বিভিন্ন উপকরণ থেকে এই সামগ্রী তৈরি করা যেতে পারে। এই ধাতুগুলির ব্যবহার ধর্মীয় ও সাংস্কৃতিক তাৎপর্য ছাড়াও বৈভবের একটি অতিরিক্ত স্তর এনে দেয়।\n\n\n== আরও দেখুন ==\nতামিলনাড়ুর গহনা\nআরঞ্জনাম\n\n\n== তথ্যসূত্র =="}