{"pageid": 1531966, "title": "ইসরায়েল কর্তৃক পূর্ব জেরুসালেম দখল", "url": "https://bn.wikipedia.org/wiki?curid=1531966", "content": "ইসরায়েল কর্তৃক দখলকৃত পূর্ব জেরুসালেম, যা ইসরায়েলিদের কাছে জেরুসালেমের পুনঃএকত্রীকরণ নামে পরিচিত, বলতে ১৯৬৭ সালের ছয় দিনের যুদ্ধের সময় পূর্ব জেরুজালেমের ইসরায়েলি দখল এবং এর অধিগ্রহণকে বোঝায়।\nজেরুসালেমকে ১৯৪৭ সালের জাতিসংঘের বিভাজন পরিকল্পনার অধীনে একটি পৃথক, আন্তর্জাতিক শহর হিসেবে কল্পনা করা হয়েছিল, কিন্তু ১৯৪৮ সালের ইসরায়েলের স্বাধীনতা ঘোষণার পর সংঘটিত যুদ্ধের মাধ্যমে এটি বিভক্ত হয়ে যায়। ১৯৪৯ সালের যুদ্ধবিরতি চুক্তির ফলস্বরূপ, শহরের পশ্চিম অংশ ইসরায়েলি কর্তৃপক্ষের নিয়ন্ত্রণে আসে, অন্যদিকে এর পূর্ব অংশ, বিখ্যাত পুরনো শহর, জর্ডানের নিয়ন্ত্রণে আসে। ১৯৫০ সালে, জর্ডান পূর্ব জেরুসালেমকে নিজের করে নেয়, যেটি ছিল পশ্চিম তীর নামক বড় এলাকার একটি অংশ।\n১৯৬৭ সালের ছয় দিনের যুদ্ধে ইসরায়েল পূর্ব জেরুসালেম দখল করে; তখন থেকে পুরো শহরটি ইসরায়েলি নিয়ন্ত্রণে রয়েছে। ইসরায়েলে, জেরুসালেমের পুনঃএকত্রীকরণকে জেরুজালেম দিবস হিসেবে উদযাপন করা হয়, যা একটি বার্ষিক ছুটির দিন। ১৯৮০ সালের জুলাই মাসে, ইসরায়েলের সংসদে দেশের মৌলিক আইনের অংশ হিসেবে জেরুসালেম আইন পাস করে, যা জেরুসালেমকে ইসরায়েলের রাজধানী ঘোষণা করে, এর কার্যকর অধিগ্রহণকে আনুষ্ঠানিকভাবে রূপ দেয়। জাতিসংঘের নিরাপত্তা পরিষদ রেজোলিউশন ৪৭৮- এ আইনটিকে \"বাতিল\" ঘোষণা করেছে।\n\n\n== পটভূমি ==\nজর্ডান এবং আরব রাষ্ট্রগুলোর একটি জোট ১৯৪৭ সালের জাতিসংঘের বিভাজন পরিকল্পনা প্রত্যাখ্যান করে, যেখানে জেরুজালেমকে একটি পৃথক অঞ্চল (কর্পাস সেপারেটাম) হিসেবে রাখার কথা ছিল। পরিবর্তে তারা পূর্বতন ফিলিস্তিন ম্যান্ডেট অঞ্চল আক্রমণ করে। ১৯৪৯ সালের যুদ্ধবিরতির মাধ্যমে জর্ডান পুরাতন শহর এবং পূর্ব জেরুজালেম (মাউন্ট স্কোপাস বাদে) নিয়ন্ত্রণে নেয়। আরব আক্রমণকারী সেনারা ইসরায়েলের বাকি অংশ, যার মধ্যে পশ্চিম জেরুজালেম ছিল, তা দখল করতে ব্যর্থ হয়। এরপর শহরটি ১৯৪৯ সালের যুদ্ধবিরতি রেখা বরাবর বিভক্ত হয়। ১৯৫০ সালে পূর্ব জেরুজালেম জর্ডানের সঙ্গে সংযুক্ত হয়। ১৯৬৭ সালের ছয় দিনের যুদ্ধ পর্যন্ত শহরটি বিভক্ত ছিল।\nজর্ডানের অভিযানের অংশ হিসেবে, ৫ জুন, ১৯৬৭ তারিখে, জর্ডানের সেনাবাহিনী ইসরায়েলের উপর গোলাবর্ষণ শুরু করে। যখন ইসরায়েলি মন্ত্রিসভা সিদ্ধান্ত নিতে বৈঠকে বসে, ইগাল আলোন এবং মেনাখেম বেগিন যুক্তি দেন যে এটি জেরুজালেমের পুরাতন শহর দখলের সুযোগ। কিন্তু এশকোল সিদ্ধান্ত নেন যে মোশে দায়ান এবং আইজাক রবিন সঙ্গে পরামর্শ না করে কোনো সিদ্ধান্ত নেওয়া হবে না। ৫ জুনের বিকেলে ইসরায়েলিরা জেরুজালেম ঘিরে ফেলার জন্য আক্রমণ শুরু করে, যা পরের দিন পর্যন্ত চলে। ৭ জুন, তুমুল লড়াই হয়। দায়ান তার সৈন্যদের পুরাতন শহরে না ঢোকার নির্দেশ দিয়েছিলেন। কিন্তু যখন তিনি শুনলেন যে জাতিসংঘ যুদ্ধবিরতি ঘোষণা করতে চলেছে, তিনি তার সিদ্ধান্ত বদলান। মন্ত্রিসভার অনুমতি ছাড়াই তিনি পুরাতন শহর দখল করার সিদ্ধান্ত নেন।\n\n\n== দে ফ্যাক্টো অধিগ্রহণ ==\n১৯৬৭ সালের ২৭ জুন, ইসরায়েল পশ্চিম জেরুজালেমের সীমানা বাড়িয়ে প্রায় ৭০ বর্গ কিলোমিটার (২৭ বর্গ মাইল) এলাকা অন্তর্ভুক্ত করে, যাকে এখন পূর্ব জেরুজালেম বলা হয়। এর মধ্যে ছিল জর্ডান নিয়ন্ত্রিত পূর্ব জেরুজালেম (৬ বর্গ কিলোমিটার বা ২.৩ বর্গ মাইল) এবং বেথলেহেম ও বেইত জালা এলাকার ২৮টি গ্রাম ও ৬৪ বর্গ কিলোমিটার (২৫ বর্গ মাইল)।   দখলের পর সরকার অধিগ্রহণকে নিশ্চিত করতে আইনি পদক্ষেপ গ্রহণ করে।\nযদিও দাবি করা হয়েছিল যে পূর্ব জেরুজালেমে ইসরায়েলি আইনের প্রয়োগ করা আসলে অধিগ্রহণ ছিল না, ইসরায়েলের সুপ্রিম কোর্ট এই অবস্থান প্রত্যাখ্যান করেছিল।  ১৯৭০ সালের একটি সংখ্যাগরিষ্ঠ রায়ে, বিচারপতি ই. কাহান মত প্রকাশ করেন, \"আমার মতে, পূর্ব জেরুজালেম... ইসরায়েল রাষ্ট্রের সঙ্গে সংযুক্ত হয়েছে এবং এটি তার অংশ হয়েছে তা নির্ধারণের জন্য পররাষ্ট্রমন্ত্রী বা কোনো প্রশাসনিক কর্তৃপক্ষের কাছ থেকে কোনো প্রমাণপত্রের প্রয়োজন নেই... এই দুটি আইনের মাধ্যমে এই এলাকা ইসরায়েলের অঞ্চলের অংশ হয়েছে।\"\n১৯৮০ সালের ৩০ জুলাই, ইসরায়েলের সংসদ নেসেট আনুষ্ঠানিকভাবে জেরুজালেম আইন অনুমোদন করে, যা শহরটিকে সম্পূর্ণ এবং এক রাজধানী হিসেবে ঘোষণা করে।\n\n\n== প্রভাব ==\nজর্ডানের শাসনামলে কোনো ইহুদিকে ওই শহরে বসবাসের অনুমতি দেওয়া হয়নি। শহরটি পশ্চিম তীরের জর্ডানীয় শাসনের অংশ হিসেবে শাসিত হতো। সেই সময়ে খ্রিস্টান জনসংখ্যা উল্লেখযোগ্যভাবে কমে গিয়ে ২৫,০০০ থেকে ৯,০০০-এ নেমে আসে।\nপুনঃএকত্রীকরণের পরই সব ধর্মের মানুষের উপাসনার স্বাধীনতা ফিরিয়ে দেওয়া হয়। ১৯৪৮ সালের আগে ইহুদিদের অস্থায়ী প্রার্থনার জন্য ব্যবহৃত ১২০ বর্গমিটার জায়গার ছোট গলিটিকে বড় করে ২,৪০০ বর্গমিটার করা হয়। পুরো ওয়েস্টার্ন ওয়াল প্লাজা এখন ২০,০০০ বর্গমিটার (প্রায় ৫ একর) জায়গা জুড়ে বিস্তৃত। প্লাজা বিস্তারের জন্য মুগরাবি কোয়ার্টারটি বুলডোজার দিয়ে ভেঙে ফেলা হয়। পরে, জর্ডানের শাসনামলে ধ্বংস হওয়া বেশ কয়েকটি উপাসনালয়, যেমন হুরভা সিনাগগ, পুনরায় নির্মাণ করা হয়।\nনাহমান আবিগাদের তত্ত্বাবধানে শহরের ইহুদি মহল্লা, যা মূলত ধ্বংসস্তূপে পরিণত হয়েছিল, পুনর্নির্মাণের আগে সতর্কতার সঙ্গে খনন করা হয়।  শহরের ঐতিহাসিক ইহুদি কোয়ার্টারটি সম্পূর্ণভাবে পুনর্নির্মাণ করার ফলে নগর পরিকল্পনাকারীদের জন্য এটি প্রায় একেবারে নতুনভাবে গড়ে তোলার সুযোগ তৈরি করে।  পুনঃএকত্রীকরণকে উদযাপন করতে প্রতিবছর \"জেরুজালেম দিবস\" নামে একটি ইসরায়েলি জাতীয় ছুটি পালন করা হয়। ২০১৭ সালে ১৯৬৭ সালের পুনঃএকত্রীকরণের সুবর্ণজয়ন্তী উপলক্ষে বিশেষ উদযাপন অনুষ্ঠিত হয়।\n\n\n== আন্তর্জাতিক প্রতিক্রিয়া ==\n১৯৬৭ সালের ৪ ও ১৪ জুলাই গৃহীত জাতিসংঘ সাধারণ পরিষদের প্রস্তাব ২২৫৩ ও ২২৫৪-এ পূর্ব জেরুজালেমে ইসরায়েলের কার্যক্রমকে অবৈধ বলে বিবেচনা করা হয়। এতে ইসরায়েলকে এসব কার্যক্রম বন্ধ করতে বলা হয়, বিশেষ করে শহরের স্বাভাবিক বৈশিষ্ট্য ও চেহারা যাতে পরিবর্তন না করা হয় সেই নির্দেশও দেওয়া হয়। ২১ মে ১৯৬৮ সালে জাতিসংঘের নিরাপত্তা পরিষদে গৃহীত প্রস্তাব ২৫২-এ ইসরায়েলের গৃহীত আইনগত ও প্রশাসনিক পদক্ষেপগুলোকে অবৈধ ঘোষণা করা হয়, যেগুলো জাতিসংঘ সাধারণ পরিষদের প্রস্তাব ২২৫৩ ও ২২৫৪-এর পরিপন্থী ছিল। এতে এসব পদক্ষেপ বাতিল করার নির্দেশ দেওয়া হয়।\n১৯৬৭ সালের পর জাতিসংঘের বিভিন্ন সমালোচনার মধ্যে নিরাপত্তা পরিষদের কয়েকটি প্রস্তাবও রয়েছে—যেমন ২৫২, ২৬৭ (১৯৬৯), ২৯৮ (১৯৭১) এবং ৪৭৬ (১৯৮০)—যেগুলিতে জেরুজালেমের বৈশিষ্ট্য পরিবর্তনের প্রতি দুঃখ প্রকাশ করা হয়েছে। এছাড়াও, ১৯৮০ সালের প্রস্তাব ৪৭৮-এ জাতিসংঘের সদস্য রাষ্ট্রগুলোকে তাদের দূতাবাস জেরুজালেম থেকে সরিয়ে নিতে বলা হয়। প্রস্তাব ৪৭৮-এ ইসরায়েলের আইন প্রণয়নের মাধ্যমে জেরুজালেমের মর্যাদা পরিবর্তনের প্রচেষ্টাকে \"প্রবলভাবে নিন্দা\" জানানো হয়। আর ২০১৬ সালের প্রস্তাব ২৩৩৪-এ দখলীকৃত অঞ্চল, যার মধ্যে পূর্ব জেরুজালেমও অন্তর্ভুক্ত, সেখানে ইসরায়েলি বসতিগুলোকে নিন্দা জানানো হয়।\n\n\n== আরো দেখুন ==\nজেরুজালেমে অবস্থান\nজাতিসংঘ নিরাপত্তা পরিষদের প্রস্তাব ২৭১\nজাতিসংঘের নিরাপত্তা পরিষদের প্রস্তাব ৪৬৫\nজাতিসংঘ সাধারণ পরিষদের প্রস্তাব ES-10/19\n\n\n== টীকা ==\n\n\n== তথ্যসূত্র =="}