{"pageid": 1097008, "title": "আপেপ (নক্ষত্র জগৎ)", "url": "https://bn.wikipedia.org/wiki?curid=1097008", "content": "আপেপ হল নর্মা তারামণ্ডলে অবস্থিত একটি উলফ-র‍্যায়েট যুগ্ম ও একটি উত্তপ্ত অতিদানব সম্বলিত ত্রি-নক্ষত্র জগৎ। মিশরীয় পুরাণের সর্পদেবতার নামাঙ্কিত এই নক্ষত্র জগতটিকে ঘিরে রয়েছে যুগ্মটির প্রাথমিক তারার উচ্চ আবর্তন গতির ফলে মহাশূন্যে নিক্ষিপ্ত নাক্ষত্রিক বায়ু ও মহাজাগতিক ধূলিকণার একটি বিরাট জটিল গঠন, যা গৌণ তারাটির প্রভাবে একটি ‘পিনহুইল’-এর আকার ধারণ করে। ২০১০-এর দশকে পৃথিবী-ভিত্তিক পর্যবেক্ষণের ফলে বিজ্ঞানীরা এই সিদ্ধান্তে উপনীত হয়েছেন যে, এই নক্ষত্র জগতটি ছিল আকাশগঙ্গা ছায়াপথের শ্রেষ্ঠ জ্ঞাত গামা-রশ্মি বিস্ফোরণ প্রজনয়িতা।\n\n\n== নামকরণ ==\nআপেপ (উচ্চারণ: ) নক্ষত্র জগৎটির নামকরণ করেন অ্যাস্ট্রনের জোসেফ কলিংহ্যামের নেতৃত্বাধীন জ্যোতির্বিজ্ঞানীদের একটি দল। এই দলটি ২০১৬ থেকে ২০১৮ সালের মধ্যবর্তী সময় এই নক্ষত্র জগৎটিকে পর্যবেক্ষণ করেন এবং পর্যবেক্ষণের বিষদ বিবরণ একটি বৈজ্ঞানিক পত্রে প্রকাশ করেন। এটির নামকরণ হয় মিশরীয় পুরাণে উল্লিখিত সূর্য দেবতা রা-এর নশ্বর শত্রু আপেপের নামানুসারে। উল্লেখ্য, প্রাচীন চিত্রকলায় আপেপকে প্রায়শই এক দৈত্যাকার সর্পের আকারে চিত্রিত করা হত এবং রা ও আপেপের শত্রুতাকে বর্ণনা করা হয় “একটি ড্রাগনের কুণ্ডলীর মধ্যে যুদ্ধোন্মুখ এক নক্ষত্র” রূপে বর্ণিত অবলোহিত আলোকে একটি জগৎ ও সেটির নাক্ষত্রিক বায়ুর আকারের সঙ্গে সাদৃশ্যপূর্ণ “একটি যথাযথ পরোক্ষ উল্লেখ” হিসেবে। এক্সএমএম-নিউটন নহাকাশ দূরবীন কর্তৃক পর্যবেক্ষিত এক্স-রশ্মি সূত্রগুলির একটি নক্ষত্র তালিকা এক্সএমএম-নিউটন সেরেন্ডিপিটাস সোর্স ক্যাটালগ-এ (২এক্সএমএম) এই নক্ষত্র জগৎটি তালিকাভুক্ত হয়েছে ২এমএমএম জে১৬০০৫০.৭-৫১৪২৪৫ নামে। এছাড়া এটি ডব্লিউআর ৭০-১৬ নামেও পরিচিত।\n\n\n== বৈশিষ্ট্য ==\nআপেপ হল একটি ত্রি-নক্ষত্র জগৎ। এই জগতে রয়েছে ‘কেন্দ্রীয় ইঞ্জিন’ হিসেবে বর্ণিত ও ~১০০ বছরের এক পর্যায়ে আবর্তিত হয়ে চলা একটি উলফ-র‍্যায়েট যুগ্ম এবং ‘উত্তর দিকের সঙ্গী’ হিসেবে বর্ণত এবং >১০,০০০ বছরের এক পর্যায়ে কেন্দ্রীয় ইঞ্জিনকে কেন্দ্র করে ~১,৭০০ জ্যোতির্বৈজ্ঞানিক একক দূরত্ব থেকে আবর্তিত হয়ে চলা একটি তৃতীয় উত্তপ্ত অতিদানব তারা। আপেপের কেন্দ্রের যুগ্মটি গঠিত হয়েছে কার্বন- (ডব্লিউসি৮) ও নাইট্রোজেন-অনুক্রম (ডব্লিউএন৪-৬বি) উপশ্রেণির দু’টি ধ্রুপদি উলফ-র‍্যায়েট তারা দিয়ে। এর দলে আপেপ পরিণত হয়েছে আকাশগঙ্গা ছায়াপথের এক ধ্রুপদি ডব্লিউআর+ডব্লিউআর যুগ্ম ব্যবস্থার সর্বাপেক্ষা শক্তিশালী উদাহরণে। কার্বন-অনুক্রমের উলফ-র‍্যায়েট তারাগুলি প্রায়শই ধূলি-উৎপাদনের কারখানায় পরিণত হয়। নাক্ষত্রিক বায়ু ও মহাজাগতিক ধূলির এক সুদূরব্যাপী জটিল গঠন এই জগৎটিকে ঘিরে থাকে। সেই কারণে এটির সঙ্গে পিনহুইল নীহারিকা সৃষ্টিকারী ডব্লিউআর ১০৪ নামে অপর একটি উলফ-র‍্যায়েট নক্ষত্র জগতের সাদৃশ্য লক্ষিত হয়। ১,২০,০০,০০০ কিমি/ঘ (৭৫,০০,০০০ মা/ঘ) গতিবেগে ভ্রমণরত এই বায়ু এবং নক্ষত্র জগৎটির প্রান্তদেশে ২০,০০,০০০ কিমি/ঘ (১২,০০,০০০ মা/ঘ) গতিবেগে ভ্রমণরত ধূলি ইঙ্গিত করে যে, কেন্দ্রীয় ইঞ্জিনের অন্তত একটি উপাদান দ্রুত গতিতে আবর্তিত হয়ে চলেছে, যে গতিতে এটির পৃষ্ঠতল অভিকর্ষ বহির্ভাগে এটির কেন্দ্রাতিগ বল কর্তৃক প্রায় রক্ষিত হয়। এই উপাদানটি এটির মেরু অঞ্চল থেকে দ্রুততর এবং এটির বিষুব অঞ্চল থেকে মন্থরতর নাক্ষত্রিক বায়ু উৎপাদিত করে এবং বিষুবীয় বায়ুর সঙ্গে এটির গৌণ উৎপাদনগুলির বায়ুর পারস্পরিক মিথস্ক্রিয়ায় নক্ষত্র জগৎটির ‘পিনহুইল’ আকৃতির উদ্ভব ঘটে। এক অতিনবতারার সময় দ্রুত গতিতে আবর্তিত হতে থাকা উলফ-র‍্যায়েট তারাগুলি তাত্ত্বিকভাবে গামা-রশ্মি বিস্ফোরণ ঘটাতে সক্ষম এবং এই নক্ষত্র জগৎটিকেও একটি গামা-রশ্মি বিস্ফোরণের প্রজনয়িতা হিসেবে চিহ্নিত করা হয়ে থাকে। বিজ্ঞানীদের আনুমানিক হিসেবে আপেপ পৃথিবী থেকে ~২.৪ কিলোপারসেক বা ~৮,০০০ আলোকবর্ষ  দূরে অবস্থিত, এটির আনুমানিক ১১.৪ দৃশ্যগত নির্বাপনে যার সম্ভাব্য  বৈষম্য +০.২ ও -০.৫ কিলোপারসেক।\n\n\n== পর্যবেক্ষণ ==\n\nআপেপ নক্ষত্র জগৎটি নর্মা তারামণ্ডলে  ১৬ঘ ০০মি ৫০.৫সে বিষুবাংশে এবং −৫১° ৪২′ ৪৫″ ক্রান্তিতে অবস্থিত। এই নক্ষত্র জগৎটিকে দু’টি উপাদানে বিভাজিত করা যায়: ‘কেন্দ্রীয় ইঞ্জিন’ উলফ-র‍্যায়েট যুগ্ম এবং ‘উত্তর দিকের সঙ্গী’ অতিদানব। নক্ষত্র জগৎটির মোট আপাত ঔজ্জ্বল্য হল ১৭.৫ (বিভাজিত ক্ষেত্রে কেন্দ্রীয় ইঞ্জিন ও উত্তর দিকের সঙ্গীর আপাত ঔজ্জ্বল্য যথাক্রমে ১৯.০ ও ১৭.৮)। এটির অবলোহিত বর্ণালিসংক্রান্ত শক্তি বণ্টনের (এসইডি) মধ্যে অনন্যতা লক্ষ্য করা যায়, যার ঔজ্জ্বল্য ২.২ µm-এ ৬.৪ থেকে ২২ µm-এ -২.৪ আপাত ঔজ্জ্বল্যের মধ্যে থাকে। ইউরোপিয়ান সাউদার্ন অবজার্ভেটরির (ইএসও) ভেরি লার্জ টেলিস্কোপের স্থিত সিনফোনি যন্ত্রের মাধ্যমে সম্পাদিত সমীক্ষায় অবলোহিত জে ব্যান্ডে কেন্দ্রীয় ইঞ্জিনটির আপাত ঔজ্জ্বল্য পরিমাপ করা হয়েছিল ১০.২±০.২ এবং উত্তর দিকের সঙ্গীটির আপাত ঔজ্জ্বল্য পরিমাপ করা হয়েছিল ৯.৬±০.২। সিনফোনির দ্বারা কে ব্যান্ডে নক্ষত্র জগৎটির আপাত ঔজ্জ্বল্য পরিমাপ করা হয়েছিল কেন্দ্রীয় ইঞ্জিনটির ৬.৯±০.২ ও উত্তর দিকের সঙ্গীর ৮.১±০.২, এল ব্যান্ডে আপাত ঔজ্জ্বল্য পরিমাপ করা হয়েছিল কেন্দ্রীয় ইঞ্জিনের ৪.৭±০.১ ও উত্তর দিকের সঙ্গীর ৭.৩±০.১, এবং এম ব্যান্ডে আপাত ঔজ্জ্বল্য পরিমাপ করা হয়েছিল কেন্দ্রীয় ইঞ্জিনের ৪.৪±০.৩ ও উত্তর দিকের সঙ্গীর ৭.০±০.২। সিনফোনির পর্যবেক্ষণ থেকে প্রাপ্ত বিস্তারিত তথ্যের মাধ্যমে জানা যায় যে উত্তর দিকের সঙ্গীটি সম্ভবত একটি গতানুগতিক বি১আইএ+ অতি স্পষ্ট তারা। এ ও বি দ্বারা একটি ডব্লিউসি৭ তারার বৈশিষ্ট্যসূচক বর্ণালিটিকে বোঝায়। কিন্তু ডব্লিউএন৪ বা ডব্লিউএন৫ তারার অতিরিক্ত বৈশিষ্ট্যগুলিকে তত্ত্বায়িত করতে হয় কেন্দ্রীয় ইঞ্জিনের অন্যতম নক্ষত্রগুলির থেকে; তা সুনিশ্চিত করা গেলে তা আপেপকে ডব্লিউআর তারাগুলির একটি দুর্লভ যুগ্ম জগৎ প্রমাণ করে। সিনফোনি তথ্য থেকে একটি বিকল্প উপপ্রমেয়ও প্রস্তাব করা হয়। এই মতে, এই বর্ণালি সামগ্রিকভাবে এক বেদস্তুর পরিবর্তনমূলক ডব্লিউএন/ডব্লিউসি তারাও গঠন করতে পারে এবং সেই ক্ষেত্রে উত্তর দিকের সঙ্গীটি হবে একটি গতানুগতিক ওবি তারা। ডব্লিউআর তারা ইজেড ক্যানিস মেজরিস ও ডব্লিউআর ৯০-এর সম্মিলিত বর্ণালিও এমন এক বর্ণালি গঠন করে যা ডব্লিউআর যুগ্মে পর্যবেক্ষিত বর্ণালির প্রায় অনুরূপ।\nআপেপ নক্ষত্র জগৎটি ছিল আকাশগঙ্গা ছায়াপথে আবিষ্কৃত প্রথম সম্ভাব্য গামা-রশ্মি বিস্ফোরক প্রজনয়িতা। যদিও এই বিষয়টি এক্সএমএম-নিউটন ও চন্দ্র মহাকাশ দূরবীন থেকে কৃত প্রথম দিকের পর্যবেক্ষণগুলি থেকে জানা যায়নি। এই সকল পর্যবেক্ষণে ২০০৪ সালের অগস্ট মাসের মধ্যেই এটিকে সাধারণভাবে একটি এক্স-রশ্মি উৎস হিসেবে চিহ্নিত করা গিয়েছিল। জ্যোতির্বিজ্ঞানী জো কলিংহ্যাম সিডনি বিশ্ববিদ্যালয়ে স্নাতক পাঠক্রমে পড়াশোনা করার সময় মোলোংলো অবজার্ভেটরি সিন্থেসিস টেলিস্কোপ দ্বারা প্রথম আপেপ পর্যবেক্ষণ করেন এবং এটিকে এমন একটি সম্ভাব্য পরস্পর সংঘৃষ্ট-বায়ু যুগ্ম বলে উল্লেখ করে যেটির বেতার উৎস এটা ক্যারিনির ন্যায়ই উজ্জ্বল। কলিংহ্যাম ও পিটার টুটহিল (যিনি ১৯৯৮ সালে ডব্লিউআর ১০৪ আবিষ্কারে সহায়তা করেছিলেন এবং আপেপের চরম অবলোহিত গুণাবলি পর্যবেক্ষণের পর সেটির প্রতি আগ্রহ ব্যক্ত করেছিলেন) ২০১৬ সালের অগস্ট মাসে পর্যবেক্ষণের জন্য ইএসও-র ভেরি লার্জ টেলিস্কোপটি ব্যবহার করেন। অ্যাংলো-অস্ট্রেলিয়ান টেলিস্কোপ ও অস্ট্রেলিয়া টেলিস্কোপ কমপ্যাক্ট অ্যারে থেকে আরও পর্যবেক্ষণ চালানো হয়। এছাড়াও বিভিন্ন আন্তর্জাতিক প্রতিষ্ঠানও এই গবেষণায় অবদান রাখে। এই সকল পর্যবেক্ষণ ও গবেষণার ফসল হল ২০১৮ সালের ১৯ নভেম্বর নেচার অ্যাস্ট্রোনমি পত্রিকায় প্রকাশিত একটি বৈজ্ঞানিক নিবন্ধ। এই নিবন্ধেই ঘোষণা করা হয় যে, আপেপ নক্ষত্র জগৎটি ছিল একটি উলফ-র‍্যায়েট যুগ্ম এবং একটা গামা-রশ্মি বিস্ফোরণের প্রজনয়িতা। ইতিপূর্বে মনে করা হত এই ধরনের নক্ষত্র জগৎ শুধুমাত্র আকাশগঙ্গার চেয়ে নবীনতর ছায়াপথগুলিতেই পাওয়া যায়।\n\n\n== আরও দেখুন ==\n\nগামা-রশ্মি বিস্ফোরণগুলির তালিকা\n\n\n== তথ্যসূত্র ==\nপাদটীকা\n\nউল্লেখপঞ্জি\n\nসূত্রনির্দেশ\n\n\n== বহিঃসংযোগ ==\n\nAnisotropic winds in a Wolf–Rayet binary identify a potential gamma-ray burst progenitor  at Nature Astronomy\n2XMM J160050.7–514245 at SIMBAD"}