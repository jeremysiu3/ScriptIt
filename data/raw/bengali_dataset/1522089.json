{"pageid": 1522089, "title": "কায়রো দখল (১৫১৭)", "url": "https://bn.wikipedia.org/wiki?curid=1522089", "content": "কায়রো দখল  ১৫১৬-১৫১৭ সালের উসমানীয় মামলুক যুদ্ধের শেষ বড় ধরনের লড়াই ছিল। মামলুক সালতানাতের রাজধানী কায়রো শহরটি ১৫১৭ সালের ২৭-৩০ জানুয়ারি উসমানীয় সুলতান প্রথম সেলিমের  নেতৃত্বাধীন উসমানীয় বাহিনীর হাতে লুণ্ঠিত ও দখল হয়ে যায়। কায়রোর পতনের পর শেষ মামলুক সুলতান এবং আব্বাসীয় বংশের সদস্য তুমান বে দ্বিতীয়কে মৃত্যুদণ্ড দেওয়া হয়।  ফলে মামলুক সালতানাত উসমানীয় সাম্রাজ্যের অধীনে সম্পূর্ণরূপে গ্রাস হয়ে যায়। বিজয়ের পর কায়রোর মর্যাদা পূর্বের মামলুক সালতানাতের রাজধানী থেকে কমিয়ে কনস্টান্টিনোপল দ্বারা শাসিত একটি প্রাদেশিক শহরে পরিণত হয়। মামলুক সালতানাতের পরবর্তী বছরগুলির অর্থনৈতিক ধারা উসমানীয় শাসনামলেও অব্যাহত ছিল। দেশটি ক্রমবর্ধমানভাবে সাম্রাজ্যবাদী সরকার কর্তৃক কর আরোপের শিকার হতে থাকে এবং পার্শ্ববর্তী ভূমিতে আরও সম্প্রসারণ শুরু করার জন্য একটি সামরিক ঘাঁটি হিসেবে  ব্যবহার করা হয়।\n\n\n== পটভূমি ==\nমিশরের মামলুক সালতানাত ছিল মিশরের একটি মুসলিম রাজবংশ (১২৫০-১৫১৭)। মামলুকরা তুর্কি বা সার্কাসিয়ান বংশোদ্ভূত সামরিক দাসদের নিয়ে একটি শ্রেণী গঠন করেছিল। ১২৫০ সালে এক অভ্যুত্থানের পর, মামলুকরা মিশরে শাসন শুরু করে এবং সিরিয়া ও ফিলিস্তিনকে তাদের রাজ্যের সাথে সংযুক্ত করে। প্রাথমিকভাবে, তুরস্ক ও বলকান অঞ্চলে মামলুক সালতানাত এবং উসমানীয় সাম্রাজ্যের মধ্যে সম্পর্ক বন্ধুত্বপূর্ণ ছিল। কিন্তু ১৫শ শতাব্দীর শেষভাগে দক্ষিণ তুরস্ক (চুকুরোভা, প্রাচীন সিলিসিয়া) নিয়ন্ত্রণের প্রতিযোগিতার জন্য সম্পর্কের অবনতি ঘটে।\nএছাড়া উসমানীয়-সাফাভিদ (পারস্য) যুদ্ধের সময় মামলুকদের অধীনস্থ দুলকাদিরিদরা সাফাভিদদের সমর্থন করে। ১৫১৪ সালে চালদিরানের যুদ্ধের পর, উসমানীয় উজির (পরবর্তীতে গ্র্যান্ড উজির ) হাদিম সিনান পাশা ১৫১৫ সালে তুর্নাদাগের যুদ্ধের পর দুলকাদিরিদ অঞ্চল (দক্ষিণ-পূর্ব আনাতোলিয়ার বেশিরভাগ অংশ) উসমানীয় রাজ্যের সাথে সংযুক্ত করে প্রতিশোধ নেন। দুই বৃহৎ শক্তির মধ্যে উত্তেজনা সংঘর্ষের দিকে নিয়ে যায়। উসমানীয় সুলতান প্রথম সেলিম (শাসনকাল ১৫১২-১৫২০) দুটি গুরুত্বপূর্ণ যুদ্ধে জয়লাভ করেন। ১৫১৬ সালে মার্জ দাবিকের যুদ্ধ এবং ১৫১৭ সালে রিদানিয়ার এ দুটি যুদ্ধ জেতে।\n\n\n== কায়রো বিজয় ==\nরিদানিয়ার যুদ্ধের (২৩ জানুয়ারি ১৫১৭) পর সেলিম কায়রোর মুখোমুখি ভুস্তানিয়ে (বা বুরাক) দ্বীপে (৩০°০৪′ উত্তর ৩১°১৩′ পূর্ব) শিবির স্থাপন করেন। ভুস্তানিয়ে আগে রাজধানী ছিল। কিন্তু সেলিম তখনই কায়রোতে প্রবেশ করেননি। কারণ মামলুক সুলতান তুমান বে দ্বিতীয় এবং আরেক মামলুক নেতা কায়িতবায় পালিয়ে যেতে সক্ষম হন। সেলিম কায়রোতে প্রবেশের আগে নেতাদের গ্রেপ্তারে মনোযোগ দেন। তাই তিনি ২৬ জানুয়ারি শুধু একটি অগ্রগামী সৈন্যদল কায়রোতে পাঠান। সৈন্যদলটি বিনা যুদ্ধে রাজধানীতে প্রবেশ করতে পারলেও সেই রাতেই তুমান বে গোপনে কায়রোতে ফিরে আসেন। কিছু কায়রোবাসীর সহায়তায় তিনি রাজধানীতে উসমানীয় বাহিনীর ওপর হামলা চালান এবং কায়রো নিয়ন্ত্রণে নিতে শুরু করেন। তুমান বে-এর উপস্থিতির খবর শুনে সেলিম তাঁর জানিসারি (অভিজাত সৈন্য) বাহিনীকে শহরে পাঠান। কয়েক দিনের লড়াইয়ের পর ১৫১৭ সালের ৩ ফেব্রুয়ারি উসমানীয় বাহিনী শহরে প্রবেশ করে। সেলিম শহরে প্রবেশ করেন এবং কায়রোর বিজয়ের বার্তা (তুর্কি: জাফারনামে) অন্য শাসকদের কাছে পাঠান। তবে মামলুক নেতারা তখনও পলাতক ছিলেন।\n\n\n== পরিণতি ==\nতুমানবে কায়রো থেকে পালিয়ে যান এবং মামলুক সেনাবাহিনীর অবশিষ্ট অংশের সাথে মিশরীয়দের সমন্বয়ে একটি নতুন সেনাবাহিনী গঠনের চেষ্টা করেন।তাঁর সেনাবাহিনী উসমানীয় বাহিনীর তুলনায় আকার ও ক্ষমতায় ছোট ছিল। কিন্তু সে ভুস্তাতিয়ে দ্বীপে সেলিমের শিবিরে আক্রমণ করার পরিকল্পনা করছিল। যাইহোক, সেলিম তার পরিকল্পনার কথা শুনতে পান এবং তার পরিকল্পনা নস্যাৎ করার জন্য তুমানবে এর কাছে একটি বাহিনী পাঠান। কিছু ছোটখাটো সংঘর্ষের পর, ১৫১৭ সালের ২৬ মার্চ তুমানবেকে গ্রেপ্তার করা হয়। সেলিম প্রথমে মামলুক উচ্চপদস্থ ব্যক্তিদের ইস্তানবুলে পাঠানোর সিদ্ধান্ত নেন। কিন্তু কিছুক্ষণ পর তিনি সিদ্ধান্ত বদলান। ১৫১৭ সালের ১৩ এপ্রিল তুমান বে এবং অন্যান্য গুরুত্বপূর্ণ মামলুক নেতাদের বাব জুওয়াইলায় মৃত্যুদণ্ড দেওয়া হয়। এই মৃত্যুদণ্ড কার্যকর করেন একজন প্রাক্তন মামলুক কমান্ডার, যিনি পক্ষ পরিবর্তন করে উসমানীয়দের সঙ্গে যোগ দিয়েছিলেন।  মিশরের উসমানীয় বিজয় মিশরে মামলুক-নেতৃত্বাধীন আব্বাসীয় শাসনের অবসান ঘটায়। চূড়ান্ত খলিফা তৃতীয় আল-মুতাওয়াক্কিলকে তার পরিবারের সাথে বন্দী করা হয়েছিল এবং কনস্টান্টিনোপলে নিয়ে যাওয়া হয়েছিল।\n\n\n== তথ্যসূত্র =="}