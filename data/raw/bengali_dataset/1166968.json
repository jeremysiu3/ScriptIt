{"pageid": 1166968, "title": "সালমান রুশদিকে ছুরিকাঘাত", "url": "https://bn.wikipedia.org/wiki?curid=1166968", "content": "ভারতীয় বংশোদ্ভূত ব্রিটিশ-আমেরিকান লেখক সালমান রুশদিকে ২০২২ সালের ১২ই আগস্ট মার্কিন যুক্তরাষ্ট্রের নিউ ইয়র্কের চৌতাকুয়ায় চৌতাকুয়া ইনস্টিটিউশনে একটি প্রকাশ্য বক্তৃতায় একাধিকবার ছুরিকাঘাত করা হয়েছিল।\nসালমান রুশদিকে হেলিকপ্টারে করে পেনসিলভানিয়ার ইরি নিকটস্থ হাসপাতালে নিয়ে যাওয়া হয়েছিল,  এবং ঘটনাস্থল থেকে সন্দেহভাজন হামলাকারী হাদি মাতারকে গ্রেফতার করা হয়েছিল। সিটি অব অ্যাসাইলামের সহ-প্রতিষ্ঠাতা হেনরি রিস একজন ইন্টারভিউয়ার হিসেবে মঞ্চে ছিলেন এবং আক্রমণের সময় মাথায় সামান্য আঘাত পান।\nসালমান রুশদির প্রতিনিধি অ্যান্ড্রু ওয়াইলি ১২ই আগস্ট সন্ধ্যায় বলেছিলেন যে রুশদি ভেন্টিলেটরে রয়েছেন এবং কথা বলতে পারছেন না। তার আঘাতের পরিমাণ সম্পর্কে মন্তব্য করে, অ্যান্ড্রু ওয়াইলি বলেছিলেন যে রুশদি সম্ভবত লিভারের ক্ষতি ও এক বাহুতে স্নায়ু বিচ্ছিন্ন হওয়ার পাশাপাশি একটি চোখের দৃষ্টিশক্তি হারিয়েছেন।\n\n\n== পটভূমি ==\n\nসালমান রুশদির চতুর্থ উপন্যাস দ্য স্যাটানিক ভার্সেস ১৯৮৮ সালে প্রকাশের পর সমালোচকদের প্রশংসা ও বিতর্ক উভয়ই অর্জন করেছিল। ইরানের সর্বোচ্চ নেতা আয়াতুল্লাহ রুহুল্লাহ খোমেইনী ১৯৮৯ সালে সালমান রুশদির হত্যার আহ্বান জানিয়ে একটি ফতোয়া জারি করেন, সালমান রুশদি কয়েক বছর ধরে আত্মগোপনে থাকতে বাধ্য হন। ছুরিকাঘাতের আগের বছরগুলোতে, সালমান রুশদি কোনো বিশেষ নিরাপত্তা ছাড়াই ভ্রমণ করেছিলেন এবং চৌতাকুয়া উৎসব যেখানে তিনি কথা বলছিলেন, সেটি একটি \"অভিগম্য\" ও \"নিশ্চিন্ত পরিবেশের\" জন্য পরিচিত ছিল।\n\n\n== সন্দেহভাজন ==\nসন্দেহভাজন ব্যক্তিকে পুলিশ নিউ জার্সির ফেয়ারভিউয়ের ২৪ বছর বয়সী হাদি মাতারকে শনাক্ত করেছে। তিনি শিয়া ধর্মতান্ত্রিক ইরানী সরকারের সমর্থনে মতামত প্রকাশ করেছেন বলে জানা গেছে। তদন্তটি ফেডারেল ব্যুরো অব ইনভেস্টিগেশন ও চৌতাকুয়া কাউন্টির জেলা অ্যাটর্নির সহায়তায় নিউ ইয়র্ক রাজ্য পুলিশ দ্বারা পরিচালিত হচ্ছে।\nহাদি মাতার লেবানীয় বংশোদ্ভূত এবং তার সামাজিক যোগাযোগ মাধ্যম ইসলামিক রেভল্যুশনারি গার্ড কর্পসকে সমর্থনের ইঙ্গিত প্রদান করে। তিনি একজন নিহত হিজবুল্লাহ জঙ্গির নাম ব্যবহার করে একটি জাল ড্রাইভিং লাইসেন্স বহন করছিলেন।\nহাদি মাতারের বিরুদ্ধে খুনের চেষ্টা ও হামলার অভিযোগ আনা হয়েছে এবং জামিন ছাড়াই রিমান্ডে নেওয়া হয়েছে।\n\n\n== প্রতিক্রিয়া ==\nপেন আমেরিকার সিইও মন্তব্য করেছেন, \"আমরা সাম্প্রতিক সময়ে মার্কিন যুক্তরাষ্ট্রে একটি সাহিত্য অনুষ্ঠানে একজন লেখকের উপর জনসাধারণের সহিংস আক্রমণের তুলনামূলক কোনও ঘটনা ভাবতে পারি না।\" দ্য নিউ ইয়র্ক টাইমস প্রতিবেদন তৈরি করেছিল, যে ঘটনাটি \"সাহিত্য জগতের মধ্যে 'ধাক্কা ও ভয়াবহ' তরঙ্গ পাঠিয়েছে\"। নির্বাসিত ইরানী সাংবাদিক বেহরুজ বুচানি এই হামলার নিন্দা করেন এবং একে \"বাক স্বাধীনতার উপর আক্রমণ\" বলে অভিহিত করেন। একাধিক বিশ্ব নেতাও প্রকাশ্যে হামলার নিন্দা জানিয়ে বিবৃতি দিয়েছেন। ইরানের ইসলামপন্থী সংবাদমাধ্যমগুলো হামলার ঘটনার প্রশংসা করেছে। '\n\n\n== তথ্যসূত্র =="}