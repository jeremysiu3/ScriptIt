{"pageid": 109414, "title": "মারিসা মিলার", "url": "https://bn.wikipedia.org/wiki?curid=109414", "content": "মারিসা লি মিলার (ইংরেজি: Marisa Lee Miller) (জন্ম: ৬ আগস্ট, ১৯৭৮) একজন মার্কিন মডেল। স্পোর্টস ইলাস্ট্রেটেড সুইমস্যুট ইস্যু, এবং ল্যানজারি নির্মাতা ভিক্টোরিয়া’স সিক্রেটের হয়ে মডেলিং করার জন্যই তিনি মূলত পরিচিত। ফ্যাশন ম্যাগাজিন ভোগ-এর জন্য আলোকচিত্রী মারিও টেসটিনোর সাথে একটি ফটোশুটের পর, ২০০২ সাল থেকে তিনি দুই ধরনের শিল্পেই কাজ করা শুরু করেন। ২০০৭ সালে তিনি ভিক্টোরিয়া’স সিক্রেট অ্যাঞ্জেল হিসেবে আবির্ভূত হন। এছাড়া তিনি স্পোর্টস ইলাস্ট্রেটেড সুইমস্যুট ইস্যুর প্রচ্ছদে তিনি এখন পর্যন্ত রেকর্ড সংখ্যকবার স্থান পেয়েছেন। তাঁর এই কাজের কারণে তাঁকে ‘প্রখ্যাত অ্যামেরিকান সুপারমডেলের ফিরে আসা’ হিসেবে অভিহিত করা হয়।\n\n\n== প্রাথমিক জীবন ==\nমারিসা মিলারের জন্ম যুক্তরাষ্ট্রের সান ফ্রান্সিসকোর সান্টা ক্রুজ শহরে। তিনি পড়াশোনা করেছেন সেখানকারই অ্যাপ্টস হাই স্কুল ও মন্টি ভিসতা ক্রিশ্চিয়ান হাই স্কুলে। তিনি ছোটবেলা থেকেই ছেলেপূর্ণ পরিবেশে বেড়ে উঠেছেন। তার বন্ধুদের বেশিরভাইগই ছিলো ছেলে, এবং মেয়েলিপনার ব্যাপারে তার সচেতনতা ছিলো খুবই কম। \nতিনি ছোট বেলা থেকে ছিলেন লাজুক। এমন কী সৈকতে যাওয়ার ক্ষেত্রে প্রায় সময়ই তিনি বড় টি-শার্ট গায়ে দিয়ে তার সম্পূর্ণ শরীর ঢাকা অবস্থায় যেতেন।\nসান ফ্রান্সিসকোর একটি কাফে দিয়ে যাওয়ার সময় দুজন ইতালীয় মডেলিং এজেন্ট মিলারকে দেখতে পান, এবং তাদের মাধ্যমেই মিলারের মডেলিং-এ আসা। সে সময় মিলারের বয়স ছিলো ১৬। এরপর মা ক্রিস্টা বের্তেত্তার সাথে কথা বলার পর মিলার কয়েক মাস পর তার মা সহকারে ইতালিতে পাড়ি জমান। এরপর লাজুক ও রক্ষণশীল ব্যক্তিত্বকে পেরিয়ে মারিসার মডেলিং জগতে আত্মপ্রকাশ ঘটে। ১৯৯৭ সালে পারফেক্ট ১০ ম্যাগাজিনের প্রথম বার্ষিক মডেল অনুসন্ধানে স্থান পাওয়ার মাধ্যমে মিলারের প্রতি সবার মনোযোগ আকর্ষিত হয়। যদিও পারফেক্ট ১০-এ তার অবস্থান ছিলো তৃতীয়, এবং তার ওপরে অবস্থান করছিলেন অ্যাশলি ড্যাগেনফোর্ড ও মনিকা হ্যানসেন। পরবর্তীতে তিনি পরপর ১৯৯৮-এর শীতকালীন ও ১৯৯৯-এর আগস্ট/সেপ্টেম্বরের সংখ্যাতেও স্থান পান। সেইসাথে ২০০৪ সালের একটি পুনঃপ্রকাশের প্রচ্ছদে।\n\n\n== ব্যক্তিগত জীবন ==\n২০০০ সালে তিনি ক্যালিফোর্নিয়ার লস অ্যাঞ্জেলসের সার্ফিং প্রতিযোগিতার প্রচারক, ও লাইফগার্ড জিম মিলারকে বিয়ে করেন। ২০০২ সালের তারা আলাদা হয়ে যান, এবং কিছুদিন পরে তাদের বিবাহবিচ্ছেদ ঘটে। এরপর ২০০৬ সালের ১৫ এপ্রিল তিনি বিয়ে করেন সঙ্গীত প্রযোজক গ্রিফিন গেসকে। ছোটবেলা থেকে তিনি সাফিং খেলা পছন্দ করতেন। ২০০৪ সালে তিনি কেলি স্লেটারের সার্ফ ইনভাইটেশনালে সেলিব্রেটি বিভাগে অংশ নিয়ে দ্বিতীয় স্থান অধিকার করেন। সার্ফিং খেলাটি সম্পর্কে তখন তিনি বলেন, “আমি আমার সবচেয়ে ভালেটি অনুভব করি—শারীরিক, মানসিক, আত্মিক—সকল অবস্থায়, যখন আমি প্রতিদিন সার্ফিং করি।” এছাড়া চতুর্থ বার্ষিক সেলিব্রেটি বিচ বাউলেও তিনি সবচেয়ে মূল্যবান খেলোয়ড়ের সম্মান অর্জন করেছেন। হাইস্কুলে থাকাকালীন তিনি ভালো ভলিবল খেলতেন, এবং তিনি বক্সিংয়ের প্রশিক্ষণও নিয়েছিলেন। \nহার্লে ডেভিডন মোটর সাইকেল কেনার পর তিনি মোটর সাইকেল চালনার লাইসেন্সও লাভ করেন। তিনি বর্তমানে হার্লে ডেভিডসন স্পোর্টসস্টার মোটর সাইকেল চালান। তিনি বলেছেন যে, এক কালে তিনি একজন স্পোর্টসকাস্টার হতে চেয়েছিলেন। \nমিলার মূলত একটি সেবিকা পরিবার থেকে এসেছেন। তার মা শিশুদের নার্স হবার জন্য কলেজের পড়া দেরিতে শুরু করেন। তার বোনরাও পেশায় সেবিকা। এবং মারিসা আগে একবার বলেছিলেন যে, মডেলিং ছেড়ে দিলে তিনি সেবাকর্মকে পেশা হিসেবে গ্রহণ করবেন।\n২০০৯ সাল পর্যন্ত মিলার অ্যামেরিকান ক্যান্সার সোসাইটির একজন অ্যাম্বাসেডর। মিলারের অনলাইন স্টোরে কেনাকাটার অর্থ তিনি এখানে অনুদান হিসেবে প্রদান করেন। এছাড়াও ইয়াং সারভাইভাল কোয়ালিশন নামক চল্লিশোর্ধ নারীদের স্তন ক্যান্সার সম্পর্কে সচতনতা করার জন্য একটি কর্মসূচির সাথেও তিনি যুক্ত।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nমারিসা মিলার - ফ্যাশন মডেল ডিরেক্টরি\nইন্টারনেট মুভি ডেটাবেজে মারিসা মিলার (ইংরেজি)\nMarisa Miller at Fashion Model Talk\nMarisa Miller in Sports Illustrated\nSports Illustrated Swimsuit Issue, 2003 - 2006  ওয়েব্যাক মেশিনে আর্কাইভকৃত ৩ জানুয়ারি ২০১৪ তারিখে\nSports Illustrated Swimsuit Issue, 2007  ওয়েব্যাক মেশিনে আর্কাইভকৃত ১৬ এপ্রিল ২০১৩ তারিখে\nSports Illustrated Swimsuit Issue, 2008  ওয়েব্যাক মেশিনে আর্কাইভকৃত ১৪ ফেব্রুয়ারি ২০০৮ তারিখে"}