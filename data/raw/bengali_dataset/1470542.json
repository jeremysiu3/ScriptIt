{"pageid": 1470542, "title": "শাঁকচুন্নি", "url": "https://bn.wikipedia.org/wiki?curid=1470542", "content": "শাঁকচুন্নি হল এক পৌরাণিক জীব বা নারীর ভূত, যা দৈত্যদানব সংক্রান্ত লোক কথায় দক্ষিণ এশিয়ার এবং দক্ষিণ-পূর্ব এশিয়ায় বর্ণিত হয়েছে। বিশেষ করে বাংলাদেশ ও ভারতে এটি বেশ জনপ্রিয়। শাঁকচুন্নি হল সেই সব মহিলারা যারা বিয়ের পর সধবা অবস্থায় মারা গিয়ে থাকেন।\n\n\n== সৃষ্টি ==\nশাঁকচুন্নি শব্দটি সংস্কৃত শব্দ শঙ্খচূর্ণী থেকে এসেছে। এরা হলো হিন্দু বিবাহিত মহিলাদের ভূত। মৃত্যুর পরও বিবাহিত জীবনের শখ, আহ্লাদ ত্যাগ করতে পারে না এরা৷ মৃত্যু পরবর্তী জীবনে ভীষণ একাকীত্বে ভোগে এরা। জীবদ্দশায় সংসার করার শখ ভালোমতো মেটে না তাদের। তাইতো তারা বিবাহিতা ও ধনী গৃহবধূদের ঘাড়ে চাপতে পছন্দ করে যাতে নিজেরা সেরকম জীবন যাপন করতে পারে ও বিবাহিত সংসারের সুখ ভোগ করতে পারে। ঠাকুরমার ঝুলির গল্পগুলিতেও মাঝে মাঝে শাঁকচুন্নিদের দেখা পাওয়া যায়। গল্পের শেষে ওঝা এসে তাকে পরাজিত করে।\n\n\n== দৈহিক গঠন ==\nশাঁকচুন্নিদের গায়ের রঙ শাকের মতো সবুজ। বেশীরভাগ ভূতেদের মত তাদের শরীরও শুকিয়ে রোগা হয়ে যায়। তাদের হাতে থাকে শাঁখা, কপালে লাল সিঁদুর এবং তাদের পরনে থাকে বাংলার রীতি অনুযায়ী সাদা ও লাল শাড়ি। ভূত হিসেবে শাঁকচুন্নিরা যথেষ্ট সাজ-সচেতনা।\n\n\n== বৈশিষ্ট্য ==\nশাঁকচুন্নিরা হলো মাছপ্রিয় ভূত। শাঁকচুন্নি তার জীবিত অবস্থার বিবাহিত জীবনে ফিরে যেতে চায়। তার গল্পে মাছের চেয়ে প্রাধান্য পায় মৃত্যু এবং ঘনিষ্ঠতা। ঐতিহ্যগতভাবে বাংলায় স্বামীর স্বাস্থ্য ও জীবনের গুরুত্ব বোঝাতে বিবাহিত নারীদের মাছ খাওয়া বাধ্যতামূলক ছিল। মাছের প্রতি শাঁকচুন্নির আকাঙ্ক্ষা তার বিবাহিত জীবন ফিরে পাওয়াকেই প্রতিফলিত করে। শাঁকচুন্নি এবং তার জাতকরা কী ধরনের মাছ পছন্দ করে? উপকথা এর উত্তরে একটু বিভক্ত। কেউ বলে তারা কাঁচা খেতে পছন্দ করে, অন্যরা বলে ভাজা বা পোড়া। আবার কেউ কেউ বেশ জোর দিয়ে বলে যে তারা পঁচা এবং দুর্গন্ধ মাছগুলোই চায়। তারা সময়ে অসময়ে তাদের থাকবার জায়গায় গোবর জলের ছিটে দিতে পছন্দ করে। লোকগাথা অনুসারে তারা সাধারণত শেওড়া ও আমগাছে থাকতে পছন্দ করে।\n\n\n== তথ্যসূত্র =="}