{"pageid": 1522836, "title": "হেমলতা ঠাকুর", "url": "https://bn.wikipedia.org/wiki?curid=1522836", "content": "হেমলতা ঠাকুর (বিবাহের পূর্বে হেমলতা চট্টোপাধ্যায়) (১৮৭৪ – ১৯৬৭) ছিলেন কলকাতার  জোড়াসাঁকো ঠাকুরবাড়ির বধূ, পরবর্তীতে বহুমুখী প্রতিভাধর নারী হিসাবে প্রতিষ্ঠিত হন। শান্তিনিকেতনে হেমলতা বড়োমা নামে পরিচিত ছিলেন। সাহিত্যকীর্তির জন্য কলকাতা বিশ্ববিদ্যালয় তাঁকে প্রথম লীলা পুরস্কারে সম্মানিত করে। \n\n\n== জীবনী ==\nরাজা রামমোহন রায়ের পৌত্রীর প্রৌত্রী হেমলতা চট্টোপাধ্যায়ের জন্ম ১৮৭৪ খ্রিস্টাব্দে  ব্রিটিশ ভারতের নদীয়া জেলার কৃষ্ণনগরে।  তার পিতা ললিতমোহন চট্টোপাধ্যায় ছিলেন রামমোহন রায়ের জ্যেষ্ঠপুত্র রাধাপ্রসাদের দৌহিত্র এবং ডেপুটি ম্যাজিস্ট্রেট। পিতৃগৃহে তিনি বাংলা, ইংরেজি ছাড়াও জ্যোতিষ শাস্ত্রের শিক্ষা লাভ করেন।  আত্মীয়তার সূত্রেই হেমলতার নিয়মিত যাতায়াত ছিল জোড়াসাঁকোর ঠাকুরবাড়িতে। দ্বিজেন্দ্রনাথের জ্যেষ্ঠ পুত্র দ্বিপেন্দ্রনাথের প্রথমা স্ত্রী সুশীলার অকালমৃত্যুর পর দ্বিপেন্দ্রনাথ ১৮৯১ খ্রিস্টাব্দের ২৩ এপ্রিল হেমলতাকে বিবাহ করেন। ষোল বছর বয়সের হেমলতা ঠাকুরবাড়িতে এসেই সুশীলা আর দ্বিপেন্দ্রের দুই সন্তান দিনেন্দ্রনাথ ও নলিনীকে আপন করে নেন, নিজের কোন সন্তান ছিল না। তবে হেমলতার বিদ্যানুরাগ ও সাহিত্য-প্রীতি পিত্রালয়ে ও শ্বশুরালয়ে উভয়স্থানে সমান উৎসাহে লালিত হয়েছে। বিবাহের পর তাকে ইংরাজি শেখানোর জন্য মিস ম্যাকস্কল নামের এক স্কটিশ মহিলা নিযুক্ত হন। তাছাড়াও, তিনি পিয়ার্সন, অ্যান্ড্রুজের কাছে ইংরেজির পাঠ নেন। অবসর সময়ে হেমলতা  রবীন্দ্রনাথের কাছেও ইংরাজীসহ শিক্ষাগ্রহণ করেন।\n\nসাহিত্যচর্চা—\nতাই হেমলতার রচনার ভাষা রবীন্দ্রপ্রভাবিত সুন্দর ও স্বচ্ছ।  হেমলতা কবিতা, গল্প, প্রবন্ধ, স্মৃতিকথা লিখে সাহিত্যজগতে পরিচিতি লাভ করেন। ১৩১৭ বঙ্গাব্দে (১৯১০ খ্রিস্টাব্দে) তার প্রথম কাব্যগ্রন্থ জ্যোতিঃ প্রকাশিত হয়। গ্রন্থটি নামকরণ করেন রবীন্দ্রনাথ। অপর দুটি কাব্যগ্রন্থ হল— অকল্পিতা (১৯১২) ও আলোর পাখী (১৯৫০)। তার অধিকাংশ কবিতাই ছিল ভগবৎ প্রেমে সিক্ত। রচনা করেছেন ব্রহ্মসংগীতও। তার অন্যান্য গ্রন্থগুলি হল—\n\nদুনিয়ার দেনা (১৯২০)\nদেহলি (১৯৪০)\nজল্পনা\nমেয়েদের কথা (১৯২৯)\nশ্রীনিবাসের ভিটা\nদু পাতা\nসাহিত্যকীর্তির জন্য হেমলতা ১৯৫৪ খ্রিস্টাব্দে প্রথম  কলকাতা বিশ্ববিদ্যালয়ের লীলা পুরস্কার লাভ করেন।\n\nধর্মীয় অবস্থান—\nধর্মের প্রতি হেমলতার তীব্র আকর্ষণ ছিল ছোটবেলা থেকেই। তার পিতা ললিতমোহন ছিলেন ত্রৈলঙ্গস্বামীর শিষ্য। হেমলতার গুরু ছিলেন শিবনারায়ণ স্বামী।\nহেমলতার ধর্মপরায়ণ মন আকৃষ্ট করেছিল দেবেন্দ্রনাথকে। তাই তিনি বিবাহের আগে থেকেই স্নেহধন্যা ছিলেনই, বিবাহের পর হেমলতার বিদ্যাশিক্ষার ভার নেন মহর্ষি স্বয়ং। হেমলতার সঙ্গে প্রতিদিন দুপুরে এক ঘন্টা করে আধ্যাত্মিক আলোচনা করে তৃপ্তি পেতেন তিনি। হেমলতার ধর্মবিশ্বাস ও ভগবদ্ভক্তির প্রতি আস্থার জন্য দেবেন্দ্রনাথ তার মৃত্যুর আগে নিজের দীক্ষার আংটিটি হেমলতাকে দিয়ে যান।  হেমলতা যেমন রামকৃষ্ণ মিশনে বক্তৃতা দিতেন, আবার সুফি সাধনার প্রতি শ্রদ্ধাবনতও ছিলেন। রবীন্দ্রনাথ তাঁকে বেশ কিছু সুফিবাদের বই পড়তে দেন। তিনি সুফিজমের উপর একটি গ্রন্থ বাংলায় অনুবাদও করেন।\n\nশান্তিনিকেতনের কাজ—\nঠাকুরবাড়ির যে বধূ ও কন্যারা আশ্রম বিদ্যালয়ের সাহায্যে এগিয়ে এসেছেন তাদের মধ্যে হেমলতা দেবী অন্যতম। তাকে বিদ্যালয়ের নানাবিধ কাজের দায়িত্ব দেওয়া হয়। আশ্রম বিদ্যালয়ের সকলে তাকে বড়োমা বলে ডাকতেন। রবীন্দ্রনাথ হেমলতাকে দিয়ে নানা ধরনের লেখাপড়ার কাজ করাতেন। বিদেশি পত্রিকার রচনার সারমর্ম তাকে দিয়ে লিখিয়ে বা অনুবাদ করে এবং শেষে নিজে সংশোধন করে প্রবাসীতে ছাপাতে পাঠাতেন। ১৯২২ খ্রিস্টাব্দে বিশ্বভারতীর সংবিধান নথিভুক্ত হলে, নানা সমিতির সাথে নারী সমিতি গঠিত হয় এবং ওই বছরেই স্বামী দ্বিপেন্দ্রনাথের মৃত্যু হলে, তিনি  শান্তিনিকেতনের কাজ ছাড়াও, নারী সেবার কাজে আত্মনিয়োগ করেন। দীর্ঘ পয়ষট্টি বৎসর তিনি শান্তিনিকেতনে কাটিয়েছেন।\n\nসমাজসেবা—\nসাহিত্যচর্চা, ধর্মচর্চার সঙ্গে সঙ্গে সমাজসেবাও করেছেন।  ব্রতচারী আন্দোলনের প্রতিষ্ঠাতা গুরুসদয় দত্ত  তাঁর পত্নী সরোজ নলিনীর নারী মঙ্গলের প্রারদ্ধ কর্মসূচি বাস্তবায়নে তার স্মৃতিতে সরোজ নলিনী দত্ত মেমোরিয়াল অ্যাসোসিয়েশন স্থাপন করে  হেমলতাকে কমিটির প্রধান সদস্যের দায়িত্ব দেন ১৯২৫ খ্রিস্টাব্দে। নারীমুক্তি আন্দোলনের স্বরূপ উপলব্ধিতে তিনি ইউরোপ ভ্রমণ করেন। তিনি সংস্থার মুখপত্র সচিত্র মাসিক বঙ্গলক্ষ্মী পত্রিকার সম্পাদনা করতেন। ১৯৪১ খ্রিস্টাব্দে গুরুসদয় দত্তের মৃত্যুর পর হেমলতা পুরী চলে যান। সেখানে নারীমঙ্গল সমিতির 'বসন্তকুমারী বিধবাশ্রম'-এর ভার গ্রহণ করেন এবং শেষ জীবন সেখানেই অতিবাহিত করেন।\nবহুমুখী প্রতিভার অধিকারিনী হেমলতা দেবী ১৩৭০ বঙ্গাব্দে (১৯৬৭ খ্রিস্টাব্দে) পুরীতেই পরলোক গমন করেন।\n\n\n== আরো দেখুন ==\nসরোজ নলিনী দত্ত মেমোরিয়াল অ্যাসোসিয়েশন\n\n\n== তথ্যসূত্র =="}