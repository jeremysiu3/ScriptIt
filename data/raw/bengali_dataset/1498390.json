{"pageid": 1498390, "title": "কিরেন রিজিজু", "url": "https://bn.wikipedia.org/wiki?curid=1498390", "content": "কিরেন রিজিজু (জন্ম ১৯ নভেম্বর ১৯৭১) একজন ভারতীয় রাজনীতিবিদ, যিনি ২০২৪ সাল থেকে ভারতের ২৮তম সংসদীয় বিষয়ক মন্ত্রী এবং ৭ম সংখ্যালঘু বিষয়ক মন্ত্রী হিসেবে দায়িত্ব পালন করছেন। তিনি ২০২৩ থেকে জুন ২০২৪ পর্যন্ত ভূ বিজ্ঞান মন্ত্রক এবং খাদ্য প্রক্রিয়াকরণ শিল্প মন্ত্রণালয়ের মন্ত্রীর দায়িত্ব পালন করেন। এছাড়া, ২০১৪ সাল থেকে লোকসভায় অরুণাচল পশ্চিম আসনের সংসদ সদস্য হিসেবে দায়িত্ব পালন করছেন। এর আগেও তিনি ২০০৪ থেকে ২০০৯ পর্যন্ত একই আসনের সংসদ সদস্য ছিলেন। এর আগে, তিনি ২০১৪ থেকে ২০১৯ পর্যন্ত গৃহ বিষয়ক প্রতিমন্ত্রী, ২০১৯ থেকে ২০২১ পর্যন্ত সংখ্যালঘু বিষয়ক প্রতিমন্ত্রী এবং ২০১৯ থেকে ২০২১ পর্যন্ত ক্রীড়া ও যুব বিষয়ক প্রতিমন্ত্রী (স্বাধীন দায়িত্ব) ছিলেন। ২০২১ থেকে ২০২৩ পর্যন্ত তিনি আইনমন্ত্রী হিসেবেও দায়িত্ব পালন করেন।\n\n\n== প্রারম্ভিক জীবন ==\nকিরেন রিজিজুর জন্ম ১৯ নভেম্বর ১৯৭১ সালে একটি বৌদ্ধ পরিবারে, অরুণাচল প্রদেশের পশ্চিম কামেং জেলার নাফরা শহরের কাছে নাখু গ্রামে। তার পিতার নাম রিঞ্চিন খারু এবং মাতার নাম চিরাই রিজিজু। তার পিতা ছিলেন অরুণাচল প্রদেশের প্রথম বিধানসভার প্রথম অস্থায়ী স্পিকার।\n\n\n== শিক্ষা ==\nকিরেন রিজিজু Hansraj College, দিল্লি বিশ্ববিদ্যালয় থেকে স্নাতক (বি.এ.) সম্পন্ন করেন। এরপর, ১৯৯৮ সালে, তিনি Campus Law Centre, দিল্লি বিশ্ববিদ্যালয়ের আইন বিভাগ থেকে আইন বিষয়ে স্নাতক (এলএল.বি) ডিগ্রি অর্জন করেন।\n\n\n== রাজনৈতিক ক্যারিয়ার ==\n\nকিরেন রিজিজু লোকসভায় অরুণাচল প্রদেশ থেকে চারবারের সাংসদ (২০০৪, ২০১৪, ২০১৯ এবং ২০২৪) হিসেবে নির্বাচিত হয়েছেন। তিনি যুব বিষয়ক ও ক্রীড়া প্রতিমন্ত্রী (স্বাধীন দায়িত্ব), সংখ্যালঘু বিষয়ক প্রতিমন্ত্রী, গৃহ বিষয়ক প্রতিমন্ত্রী এবং আইনমন্ত্রী হিসেবে দায়িত্ব পালন করেছেন।\nতাঁর আইনমন্ত্রী হিসেবে মেয়াদ বেশ কিছু বিতর্কে ঘেরা ছিল। ১৮ মে ২০২৩ সালে তাকে পৃথিবী বিজ্ঞান মন্ত্রণালয়ের দায়িত্ব দেওয়া হয়।\n১০ জুন ২০২৪ সালে, তাকে ভারত সরকারের সংসদীয় বিষয়ক মন্ত্রী এবং সংখ্যালঘু বিষয়ক মন্ত্রী হিসেবে নিয়োগ দেওয়া হয়। তিনি ১৮তম লোকসভার তিনজন বৌদ্ধ সাংসদের একজন।\n\n\n== বিতর্ক ==\n২০২২ সালে, কিরেন রিজিজু ভারতের বিচার বিভাগের বিচারপতি নিয়োগের কোলেজিয়াম পদ্ধতিকে \"অস্বচ্ছ\" বলে সমালোচনা করেন। তিনি দাবি করেন যে এই পদ্ধতিতে নিয়োগ মেধার ভিত্তিতে নয়, বরং ব্যক্তিগত সম্পর্কের ওপর নির্ভরশীল। তিনি বিচারপতিদের নিয়োগে সরকারের ভূমিকা প্রয়োজন বলে মত দেন এবং এই বিষয়ে ভারতের প্রধান বিচারপতি ডি ওয়াই চন্দ্রচূড়কে চিঠি লেখেন। তার এই মন্তব্য আইনজীবী সম্প্রদায় এবং ভারতের সুপ্রিম কোর্ট দ্বারা ব্যাপকভাবে সমালোচিত হয়।\n২০২৩ সালের মার্চ মাসে, কিরেন রিজিজু কিছু অবসরপ্রাপ্ত বিচারপতিকে \"Anti-India gang\" বা \"ভারতবিরোধী গ্যাংয়ের\" অংশ বলে অভিযুক্ত করেন। এ বক্তব্যের জবাবে, সংবিধান রক্ষা দলের একদল অবসরপ্রাপ্ত সরকারি কর্মচারী তার মন্তব্যকে \"স্বৈরাচারী মানসিকতার\" উদাহরণ হিসেবে উল্লেখ করেন।\n\n\n== ব্যক্তিগত জীবন ==\nতিনি ২০০৪ সালে জোরাম রিনা রিজিজুকে বিয়ে করেন। জোরাম রিনা লেডি শ্রীরাম কলেজ থেকে স্নাতক এবং অরুণাচল বিশ্ববিদ্যালয়ের স্বর্ণপদকপ্রাপ্ত। তিনি অরুণাচল প্রদেশের ইটানগরের দেরা নাতুং সরকারি কলেজে ইতিহাসের অ্যাসোসিয়েট অধ্যাপক হিসেবে কর্মরত।\n\n\n== তথ্যসূত্র =="}