{"pageid": 1512201, "title": "ইউনিজয়", "url": "https://bn.wikipedia.org/wiki?curid=1512201", "content": "ইউনিজয় বা ইউনিবিজয় (ইংরেজি: Unijoy or UniBijoy) হচ্ছে বাংলা বর্ণমালা লেখার জন্য একটি প্রমিত কিবোর্ড বিন্যাস। বাংলাদেশে বহুল ব্যবহৃত বিজয় কিবোর্ড বিন্যাসটি ইউনিকোডের সাথে সামঞ্জস্যপূর্ণ না হওয়ায় একুশে প্রকল্পের উদ্যোগে ১৯৯৯ সালে ইউনিজয় কিবোর্ড বিন্যাস উন্নয়ন করা হয়। এটি ৭ ডিসেম্বর ২০০৫ সালে জিএনইউ লেসার জেনারেল পাবলিক লাইসেন্সের আওতায় m17n প্রকল্পের ডাটাবেজে অন্তর্ভুক্ত হয়।\n\n\n== বিতর্ক ==\n২০০৩ সালে উন্নয়নকৃত অভ্র কিবোর্ডের সাথে ‘ইউনিবিজয়’ নামে একটি কিবোর্ড বিন্যাস অন্তর্ভুক্ত করা হয়। বিজয় কিবোর্ড লেআউটের অনুরূপ হওয়ার অভিযোগে ২০১০ সালের এপ্রিলে এর নির্মাতা মেহদী হাসান খানের বিরুদ্ধে কপিরাইট আইন লঙ্ঘনের অভিযোগ দায়ের করেন মোস্তফা জব্বার। তবে মেহদী হাসান খান দাবি করেন যে ইউনিবিজয় কিবোর্ড বিন্যাসের কিছু বোতামের বিন্যাস বিজয় কিবোর্ডের তুলনায় ভিন্ন এবং এটি সম্পূর্ণভাবে বিজয়ের অনুলিপি নয়। পাশাপাশি, বিজয় কিবোর্ডের পেটেন্টের আগেই ‘ইউনিবিজয়’ বা ‘ইউনিজয়’ কিবোর্ড বিন্যাস প্রচলিত ছিল বলে তিনি উল্লেখ করেন। পরবর্তীতে, ২০১০ সালের আগস্টে মেহদী হাসান খান ও মোস্তাফা জব্বারের মধ্যে একটি সমঝোতা চুক্তির ভিত্তিতে অভ্র কিবোর্ড থেকে ইউনিবিজয় কিবোর্ড বিন্যাসটি সরিয়ে ফেলা হয়।\n\n\n== আরও দেখুন ==\nঅভ্র কিবোর্ড\nবিজয় কিবোর্ড\nওপেন বাংলা কিবোর্ড\nইনস্ক্রিপ্ট\nবাংলা ইনপুট পদ্ধতি\n\n\n== তথ্যসূত্র =="}