{"pageid": 1417964, "title": "জাহাজমারা সমুদ্র সৈকত", "url": "https://bn.wikipedia.org/wiki?curid=1417964", "content": "জাহাজমারা সমুদ্র সৈকত বাংলাদেশের বরিশাল বিভাগের পটুয়াখালী জেলার রাঙ্গাবালী উপজেলায় অবস্থিত একটি সমুদ্র সৈকত।\n\n\n== ইতিহাস ==\nপূর্বে জাহাজমারা এলাকাটি চরবগলা নামে পরিচিত ছিল। স্থানীয়দের মতে, জাহাজমারা এলাকাটি পূর্বে আন্তর্জাতিক নৌপথ হিসাবে ব্যবহৃত হত। ব্রিটিশ আমলে একটি বিদেশি জাহাজ এখানে আটকা পড়ে এবং আস্তে আস্তে পলিতে ডুবে যেতে থাকে। স্বাধীনতার পরেও জাহাজটিকে লক্ষ্য করা যায়। তখন থেকেই লোকজন জাহাজটিকে দেখতে আসতে থাকে এবং একসময় এলাকাটি পর্যটন কেন্দ্রে রূপ নেয়। বিদেশি জাহাজের মার খাওয়া থেকেই আস্তে আস্তে এলাকাটির নামকরণ হয় জাহাজমারা।\n\n\n== অবস্থান ==\nপটুয়াখালী জেলার রাঙ্গাবালী উপজেলা সদর থেকে প্রায় ২০ কিলোমিটার দক্ষিণে বঙ্গোপসাগরের কোল ঘেঁষে সমুদ্র সৈকতটি অবস্থিত। কুয়াকাটা সমুদ্র সৈকত থেকে এর দূরত্ব প্রায় ৩০ কিলোমিটার।\n\n\n== প্রাকৃতিক নৈস্বর্গ ==\nসৈকতের যেকোন জায়গায় দাঁড়িয়ে সূর্যোদয় ও সূর্যাস্তকে কাছ থেকে অবলোকন করা যায়। এছাড়া, বালুচরে লাল কাঁকড়াদের ছোটাছুটি, একটু পর পর সমুদ্রের ঢেউ এসে তীরে আঁচড়ে পড়া ও ঢেউয়ের তালে তালে দুলতে থাকা জেলে নৌকার বহর মন ছুঁয়ে যায়। সৈকতে স্থানীয় জেলেদের মাছ ধরার দৃশ্য দেখার পাশাপাশি সাগর থেকে তুলে আনা টাটকা মাছের স্বাদ নেয়া যায়। প্রতিবছর শীতে এখানে বাড়তি আকর্ষণ হিসাবে অতিথি পাখির দেখা মেলে। এর আশপাশের ৫০০ একর বিস্তীর্ণ বনভূমি জুড়ে কেওড়া, ছইলা, গেওয়া ও বাবলাসহ বিভিন্ন প্রজাতির গাছ ও পাখি রয়েছে। দূর থেকে দেখলে একে সবুজ বনভূমি বলে মনে হয়।\n\n\n== আরও দেখুন ==\nবাংলাদেশের সমুদ্র সৈকতের তালিকা\n\n\n== তথ্যসূত্র =="}