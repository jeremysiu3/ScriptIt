{"pageid": 1057286, "title": "নাক ফজলি", "url": "https://bn.wikipedia.org/wiki?curid=1057286", "content": "নাক ফজলি বাংলাদেশের একটি আমের জাত। এই জাতের আম দেখতে কিছুটা নাকের মতো। নাক ফজলি আমের জীবনকাল ১২০ থেকে ১৩০ দিন। নওগাঁ জেলার বদলগাছী উপজেলায় প্রথম এই আমের চাষ শুরু হয়।২০২৫ সালের মে মাসে ভৌগোলিক নির্দেশক (জিআই) পণ্য হিসেবে স্বীকৃতি পায় নওগাঁর নাক ফজলি আম।\n\n\n== নামকরণ ==\nধারণা করা হয়, এই আমের নিচের অংশ নাকের মত লম্বা-চ্যাপ্টা হবার কারণে এর নাম নাক ফজলি নামকরণ করা হয়।\n\n\n== ইতিহাস ==\nনাক ফজলি আমের সঠিক ইতিহাস এখনও অজানা। একটি সূত্রে জানা যায়, ১৯৬৭ সালের দিকে আফতাব হোসেন ভান্ডারির মাধ্যমে নওগাঁর বদলগাছী উপজেলায় এই জাতের আমের বিস্তার লাভ করে। তিনি বন বিভাগের এমএলএসএস হিসেবে চাকুরি করতেন। তার দাদার বাড়ি একই উপজেলার ভান্ডারপুর নামক গ্রামে। ভান্ডারপুরের সেই সময়ের জমিদার খুকুমনি লাহেরীর নিকট থেকে তার দাদা নাক ফজলি আমের জাত সংগ্রহ করেন। খুকুমনি লাহেরী এই আমের জাত সংগ্রহ করেন পার্শ্ববর্তী দেশ ভারতের কলকাতা থেকে।\nআরেকটি সূত্রে জানা যায়, নওগাঁ জেলার বদলগাছী উপজেলার ভান্ডারপুরের জমিদার বিনোদ কুমার লাহিড়ীর হাত ধরে নাক ফজলি নামে এই আমের জাত পরিচিতি পায়। প্রতি বছর জমিদার বিনোদ কুমার পরিবারের সদস্যদের নিয়ে তীর্থে ভারত যেতেন। দেশে ফেরার সময় বিভিন্ন ধরনের ফলদ গাছের চারা নিয়ে আসতেন। এইভাবেই কোন একবার তিনি নাক ফজলির চারা নিয়ে এসেছেন।\n\n\n== যেসব এলাকায় পাওয়া যায় ==\nনওগাঁ জেলার বদলগাছী উপজেলা, ধামইরহাট উপজেলা, পত্নীতলা উপজেলা, সাপাহার উপজেলাসহ নওগাঁর সকল উপজেলায় কম-বেশি নাক ফজলি আমের চাষ করা হয়। এছাড়াও জয়পুরহাট জেলার সদর উপজেলা, আক্কেলপুর উপজেলা সহ আশেপাশের অন্য জেলার বিভিন্ন এলাকাতে এই আমের চাষ শুরু হয়েছে।\n\n\n== আমের বিবরণ ==\nনাক ফজলি আমের সাধারণত নিম্নোক্ত বৈশিষ্ট্যগুলো পাওয়া যায়:\n\nনাক ফজলি আমের নিচের অংশ নাকের মত চ্যাপ্টা-লম্বা।\nএই জাতের আম আকৃতিতে লম্বায় প্রায় চার ইঞ্চি আর চওড়ায় দেড় ইঞ্চি হয়ে থাকে।\nআমের চামড়া পাতলা ও বীচি সরু।\nপ্রত্যেকটি আমের ওজন সাধারণত ৩০০ থেকে ৪০০ গ্রাম পর্যন্ত হয়।\nমিষ্টতার দিক দিয়ে এই জাতের আম ল্যাংড়া ও আম্রপালি আমের সমতুল্য মানের।\nএই আম ফজলি আমের তুলনায় প্রায় ২৫ থেকে ৩০ দিন আগে পাকে।\nনাক ফজলি আমে কোনো আঁশ থাকে না, খেতে সুস্বাদু।\nনাক ফজলি আম পাকার পরও শক্তভাব বজায় থাকে, ফলে বাজারজাত করা সুবিধাজনক।\n\n\n== চিত্র ==\n\n\n== তথ্যসূত্র =="}