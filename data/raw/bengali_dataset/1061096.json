{"pageid": 1061096, "title": "দিয়া সিদ্দিকী", "url": "https://bn.wikipedia.org/wiki?curid=1061096", "content": "দিয়া সিদ্দিকী একজন বাংলাদেশী তীরন্দাজ। তিনি রোমান সানার সাথে ২০২১ সালের তীরন্দাজী বিশ্বকাপে রিকার্ভ মিশ্র দল বিভাগে রৌপ্যপদক জয় করেছিলেন। যেখানে ফাইনালে বাংলাদেশ নেদারল্যান্ডসের কাছে হেরে যায়। এটি এখনও পর্যন্ত তীরন্দাজি বিশ্বকাপে বাংলাদেশের সেরা ফলাফল।\n\n\n== প্রাথমিক জীবন ==\nদিয়া সিদ্দিকী ২০০৪ সালের ১৯ ফেব্রুয়ারি নীলফামারী জেলায় জন্মগ্রহণ করেন। ২০২৩ সালে বাংলাদেশের আরেক তারকা আরচার রোমান সানার সঙ্গে তার বিয়ে সম্পন্ন হয়।\n\n\n== ক্যারিয়ার ==\nদিয়া সিদ্দিকী ২০১৯ সালে টঙ্গীতে অনুষ্ঠিত আন্তর্জাতিক সলিডারিটি আর্চারি চ্যাম্পিয়নশিপে রিকার্ভের মেয়েদের এককে সোনা জেতেন। ২০২১ টোকিও অলিম্পিকে বাংলাদেশ আর্চারি দল বাছাইপর্ব পেরিয়ে খেলেছে রিকার্ভ মিশ্র ইভেন্টের চূড়ান্ত পর্বে। এই ইভেন্টে রোমান সানার সঙ্গী ছিলেন দিয়া। বাছাই পেরিয়ে মেয়েদের এককের প্রথম রাউন্ডেও খেলেন তিনি। অলিম্পিকের আগে ২০২১ সালের জুনে সুইজারল্যান্ডে বিশ্বকাপ আর্চারির স্টেজ টুতে রিকার্ভ মিশ্র ইভেন্টে রুপা জেতে বাংলাদেশ। বাংলাদেশের এই অর্জন ছিল দিয়ার সৌজন্যেই। এরপর ঢাকায় এশিয়ান আর্চারি চ্যাম্পিয়নশিপে প্রথমবার পদক জিতে ইতিহাস গড়ে বাংলাদেশ। সেই দলেও ছিলেন দিয়া। ২০২৩ সালে এশিয়া কাপ আর্চারির ওয়ার্ল্ড কাপ র্যাঙ্কিং টুর্নামেন্ট স্টেজ ওয়ানের রিকার্ভ মিশ্র দলগত বিভাগে দিয়া সিদ্দিকী ও হাকিম আহমেদ জুটির সৌজন্যে সোনা জেতে বাংলাদেশ।\n\n\n== পুরস্কার ও সম্মাননা ==\nদিয়া সিদ্দিকী ক্যারিয়ারে বেশকিছু পুরস্কার পেয়েছেন। তার মধ্যে শেখ কামাল জাতীয় ক্রীড়া পরিষদ পুরস্কার-২০২২ এর জাতীয় দলের ক্রিকেটার শরীফুল ইসলামের সঙ্গে যৌথভাবে উদীয়মান ক্রীড়াবিদের পুরস্কার জেতেন দিয়া সিদ্দিকী। ২০২১ সালের তীর-প্রথম আলো বর্ষসেরা নারী ক্রীড়াবিদের পুরস্কারও  জেতেন দিয়া। ২০২২ সালে প্রথমবারের মতো সেরা খেলোয়াড় নির্বাচন করে পুরস্কার দেয় বাংলাদেশ ক্রীড়া শিক্ষা প্রতিষ্ঠান (বিকেএসপি)। সারা দেশের ২১টি ডিসিপ্লিনের ১৫০০ ক্রীড়াবিদের মধ্যে সেরা হয়ে বিকেএসপি ব্লু অ্যাওয়ার্ড জেতেন তিনি।  ক্রীড়া সাংবাদিকদের সংগঠন বিএসপিএ থেকে দেয়া ‘বিএসপিএ স্পোর্টস অ্যাওয়ার্ড-২০২১’ এর বর্ষসেরা আর্চারের সঙ্গে বর্ষসেরা ক্রীড়াবিদের পুরস্কারও জেতেন এই আর্চার।\n\n\n== তথ্যসূত্র ==\n\n\n== বহিঃসংযোগ ==\nদিয়া সিদ্দিক ওয়ার্ল্ড আর্চারি ফেডারেশনে"}