{"pageid": 1528604, "title": "বিজয়া নির্মলা", "url": "https://bn.wikipedia.org/wiki?curid=1528604", "content": "বিজয়া নির্মলা (জন্ম নামঃ নিদুদাভোলু নির্মলা ; ২০ ফেব্রুয়ারী ১৯৪৬ - ২৭ জুন ২০১৯) ছিলেন একজন ভারতীয় অভিনেত্রী, পরিচালক এবং প্রযোজক যিনি মূলত তেলুগু সিনেমার পাশাপাশি কয়েকটি মালায়ালাম এবং তামিল চলচ্চিত্রে অভিনয়ের জন্য পরিচিত। ছয় দশকেরও বেশি সময় ধরে তিনি ২০০ টিরও বেশি ছবিতে অভিনয় করেছেন এবং ৪৪টি চলচ্চিত্র পরিচালনা করেছেন। ২০০২ সালে, তিনি বিশ্বের সবচেয়ে বেশি সংখ্যক চলচ্চিত্র পরিচালনাকারী মহিলা পরিচালক হিসেবে গিনেস বুক অফ ওয়ার্ল্ড রেকর্ডসে স্থান পান।  ২০০৮ সালে, তিনি তেলুগু চলচ্চিত্র জগতে তার আজীবন কৃতিত্বের জন্য রঘুপতি ভেঙ্কাইয়া পুরষ্কার পেয়েছিলেন। \n\n\n== জীবনের প্রথমার্ধ ==\n১৯৪৬ সালের ২০ ফেব্রুয়ারি তামিলনাড়ুতে বসবাসকারী একটি তেলুগু ব্রাহ্মণ পরিবারে নির্মলা জন্মগ্রহণ করেন। তার জন্ম নাম ছিল নিদুদাভোলু নির্মলা। নির্মলার পরিবার মূলত নরসারাওপেটের বাসিন্দা ছিলেন।  তার বাবা একজন চলচ্চিত্র প্রযোজক ছিলেন। তার কাকা ছিলেন পণ্ডিত এবং সাহিত্যিক ইতিহাসবিদ নিদুদাভোলু ভেঙ্কটরাও ।   অভিনেত্রী জয়সুধা হলেন ভেঙ্কটরাও-এর নাতনি এবং গায়িকা আর. বালাসরস্বতী দেবী তাঁর পিসির মেয়ে৷ \n\n\n== ব্যক্তিগত জীবন ==\nবিজয়া নির্মলা কৃষ্ণ মূর্তিকে বিবাহিত করেছিলেন। তাদের পুত্র নরেশ নিজেও একজন অভিনেতা।  পরে নির্মলা অভিনেতা কৃষ্ণকে বিয়ে করেন। \n\n\n== কর্মজীবন ==\nবিজয়া নির্মলা তামিল সিনেমা মাচা রেকাই (১৯৫০) -এ শিশুশিল্পী হিসেবে অভিনয় করেন। এগারো বছর বয়সে, তিনি পান্ডুরঙ্গ মাহাত্ম্যম (১৯৫৭) নামক তেলুগু চলচ্চিত্রে অভিনয় করেন। ১৯৬৪ সালে, নির্মলা প্রেম নাজিরের সাথে অভিনয় করেন। তিনি মালয়ালম চলচ্চিত্র ভার্গবী নিলয়ম -এর মাধ্যমে জনপ্রিয় তারকা হয়ে ওঠেন।  এছাড়াও, ১৯৬৭ সালে, তিনি পি. ভেনুর উদ্যোগস্থ ছবিতে পুনরায় প্রেম নাজিরের সাথে অভিনয় করেন। তার প্রথম তেলুগু চলচ্চিত্র ছিল রাঙ্গুলা রত্নম (১৯৬৬)। \nতামিল ভাষায় তার প্রথম চলচ্চিত্র ছিল এনগা ভিত্তু পেন (১৯৬৫)।  এর পরে তিনি পানামা পাসামা (১৯৬৮), উইরা মাননামা (১৯৬৮), এন আনান (১৯৭০), এবং জ্ঞান ওলি (১৯৭২)। তার দ্বিতীয় স্বামী কৃষ্ণের সাথে তিনি তার দ্বিতীয় তেলুগু ছবি সাক্ষী (১৯৬৭) -তে প্রথম অভিনয় করেছিলেন। তারা ৪৭টি ছবিতে একসাথে অভিনয় করেছিলেন। সাক্ষী চলচ্চিত্রের মাধ্যমে পরিচালনার প্রতি নির্মলার আগ্রহ জেগে ওঠে। তিনি ২০০ টিরও বেশি ছবিতে অভিনয় করেছেন, যার মধ্যে ২৫টি মালায়ালাম এবং তামিল ভাষায় এবং বাকিগুলি তেলুগু ভাষায়।\nবালাজি টেলিফিল্মস প্রযোজনা সংস্থার পেলি কানুকা ধারাবাহিকের মাধ্যমে তিনি টেলিভিশনে অভিনয় শুরু করেন। এর পরপরই, তিনি তার নিজস্ব প্রযোজনা সংস্থা বিজয়া কৃষ্ণ মুভিজ -এর প্রতিষ্ঠা করেন এবং ১৫টি চলচ্চিত্র প্রযোজনা করেন।  এরপর তিনি তার নামের সাথে বিজয়া কথাটি যোগ করেন।  বিজয়া প্রথম একটি মালায়ালাম ছবি পরিচালনা করেন। তিনি মীনা চলচ্চিত্রের মাধ্যমে তেলুগু ভাষায় পরিচালক হিসেবে আত্মপ্রকাশ করেন। তেলুগু ভাষায় ৪০টি চলচ্চিত্র এবং মালায়ালাম (পরিচালক হিসেবে প্রথম চলচ্চিত্র) এবং তামিল ( কুঙ্গুমাচিমিঝ ) ভাষায় একটি করে চলচ্চিত্র পরিচালনা করেন। \nবিজয়া হায়দ্রাবাদে থাকতেন। সেখানে তিনি পদ্মালয় স্টুডিও এবং পদ্মালয় টেলিফিল্মস লিমিটেড এই দুই সংস্থা পরিচালনা করতেন। \n\n\n== তথ্যসূত্র =="}