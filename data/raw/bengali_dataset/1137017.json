{"pageid": 1137017, "title": "তারকমোহন দাস", "url": "https://bn.wikipedia.org/wiki?curid=1137017", "content": "ড. তারকমোহন দাস (১ মার্চ ১৯২৪ ― ২৪ মার্চ ২০১৭) ছিলেন আন্তর্জাতিক খ্যাতিসম্পন্ন বাঙালি বিজ্ঞানী ও বিজ্ঞান লেখক। বাংলায় পরিবেশবিজ্ঞান চর্চার অন্যতম পুরোধা ব্যক্তিত্ব ছিলেন তিনি।\n\n\n== জন্ম ও প্রারম্ভিক জীবন ==\nতারকমোহন দাসের জন্ম ১৯২৪ খ্রিস্টাব্দের ১ মার্চ ব্রিটিশ ভারতের কলকাতার খিদিরপুরে এক সাঙ্গীতিক পরিমণ্ডলে। পিতা ক্ষেত্রমোহন দাস ছিলেন সঙ্গীত সাধক এবং মাতা লাবণ্যমঞ্জরী দেবী। ছোটবেলা থেকেই  তারকমোহন সেতার, অর্গান, পিয়ানো বাজানোয় পারদর্শী ছিলেন। তারকমোহনের বিদ্যালয়ের পাঠ খিদিরপুর আকাডেমিতে। এখান থেকে ম্যাট্রিক পাশের পর ভর্তি হন প্রেসিডেন্সি কলেজে। কলকাতা বিশ্ববিদ্যালয় থেকে এম এসসি পাশের পর  তারকমোহন লন্ডন বিশ্ববিদ্যালয়ের উদ্ভিদ বিজ্ঞানে পিএইচ ডি ডিগ্রি লাভ করেন।\n\n\n== কর্মজীবন ==\nকলকাতা বিশ্ববিদ্যালয়ে কৃষি বিভাগের অধ্যাপনায় শুরু করেন কর্মজীবন। পরে বিভাগের ডিন এবং পরিবেশ বিজ্ঞানের কো-অর্ডিনেটর হয়েছিলেন। আমেরিকা যুক্তরাষ্ট্রের পারডু এবং উইসকনসিন বিশ্ববিদ্যালয়ের পোস্ট-ডক্টরেট রিসার্চ ফেলো ছিলেন তিনি।\nপরিবেশ সম্পর্কে সচেতনতা বৃদ্ধি করতে তিনি প্রতিষ্ঠা করেন প্রফেসর টি এম দাস ফাউন্ডেশন। এর সহায়তায় তিনি প্রথম ভিসিডি, ডিভিডির মাধ্যমে পরিবেশ সম্পর্কে শিক্ষামূলক সম্প্রচারের ব্যবস্থা করেন। তিনি প্রথম ভিসিডি সম্বলিত বাংলা গল্পের বই প্রবাল দ্বীপ রচনা করেন। 'ইন্ডিয়ান অ্যাসোসিয়েশন ফর কলার ট্রান্সপারেনসি'  এবং 'এনভায়রনমেন্টাল, সোসিও ইকোনমিক অ্যান্ড ড্যাটা ম্যানেজমেন্ট স্টাডি সেন্টার'-এর প্রতিষ্ঠাতা ছিলেন তিনি। ১৯৮০ খ্রিস্টাব্দে জাতীয় বিজ্ঞান কংগ্রেসের অধিবেশনে কৃষি বিজ্ঞান বিভাগের সভাপতি ছিলেন তিনি। কংগ্রেসের অভিভাষণে তিনি পরিবেশ সম্পদের সামাজিক মূল্যায়নের প্রসঙ্গ অবতারণা করে নতুন তথ্য পরিবেশন করেন। যার ফলে হিসাবশাস্ত্রের নতুন শাখা-     Social Accounting and Corporate Social Reporting - এ গুরুত্বপূর্ণ স্থান নিয়েছে।\nঅধ্যাপনার পাশাপাশি তিনি রচনা করেছেন উদ্ভিদ ও পরিবেশ বিজ্ঞানের উপর নানান গ্রন্থ। সেগুলি পাঠক সমাজে স্বতঃস্ফূর্ত সমাদর লাভ করে। তাছাড়া চল্লিশ বছরের বেশি সময় ধরে  সম্পাদনা করেছেন ইন্ডিয়ান বায়োলজিস্ট নামক এক পত্রিকা। তার রচিত উল্লেখযোগ্য গ্রন্থগুলি হল -\n\nআমার ঘরের আশেপাশে\nপৃথিবী কী শুধু মানুষের জন্য \nমানুষ একটি বিপন্ন প্রজাতি\nপরিবেশ প্রসঙ্গ এবং\nবিজ্ঞানের সর্বব্যাপী পটভূমিতে জীবন ও পরিবেশ\nঅধ্যাপক তারকমোহন দাসের প্রথম তিনটি বই বাংলায় পরিবেশ বিজ্ঞান সাহিত্যের ট্রিলজি হিসাবে পরিচিত।\n\n\n== পুরস্কার ও সম্মাননা ==\n১৯৮০ খ্রিস্টাব্দেপৃথিবী কী শুধু মানুষের জন্য গ্রন্থটির জন্য তিনি পশ্চিমবঙ্গ সরকারের রবীন্দ্র পুরস্কার লাভ করেন। পরিবেশ বিজ্ঞান সাহিত্যের ট্রিলজির অপর গ্রন্থ- আমার ঘরের আশেপাশে জন্য দিল্লি বিশ্ববিদ্যালয়েরনরসিংহ দাস পুরস্কার এবংমানুষ একটি বিপন্ন প্রজাতি গ্রন্থটির জন্য কিশোর জ্ঞান-বিজ্ঞান পুরস্কার পান তিনি।\n\n\n== জীবনাবসান ==\nড. তারকমোহন দাস ২০১৭ খ্রিস্টাব্দের ২৪ মার্চ ৯৩ বৎসর বয়সে কলকাতায় প্রয়াত হন।\n\n\n== তথ্যসূত্র =="}