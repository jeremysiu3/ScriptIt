{"pageid": 1348354, "title": "গীতাঞ্জলি লাল", "url": "https://bn.wikipedia.org/wiki?curid=1348354", "content": "গীতাঞ্জলি লাল (জন্ম গীতাঞ্জলি দেশাই ; ৬ই নভেম্বর ১৯৪৮) হলেন একজন ভারতীয় কত্থক নৃত্যশিল্পী এবং নৃত্য পরিচালক।\n\n\n== প্রাথমিক জীবন এবং শিক্ষা ==\nগীতাঞ্জলি লাল তাঁর বাবা রজনীকান্ত দেশাইয়ের কাছ থেকে হিন্দুস্তানি শাস্ত্রীয় সঙ্গীতে আনুষ্ঠানিক প্রশিক্ষণ গ্রহণ করেন। রজনীকান্ত একজন সুপরিচিত কণ্ঠশিল্পী ও সঙ্গীতের অধ্যাপক ছিলেন, তিনি আগ্রা ঘরানার আফতাব-ই-মসিকি ওস্তাদ ফাইয়াজ খানের শিষ্য। বিশিষ্ট কত্থক নৃত্যশিল্পী রোশন কুমারীর অধীনে গীতাঞ্জলি ৬ বছর বয়স থেকে কত্থক নৃত্যের আনুষ্ঠানিক প্রশিক্ষণ নেওয়া শুরু করেন।\nপণ্ডিত গোপী কৃষ্ণ, শ্রী মোহন রাও কালিয়ানপুরকর এবং জয়পুর ঘরানার পণ্ডিত দেবী লালের অধীনে গীতাঞ্জলি লাল কত্থক নৃত্যে তাঁর আনুষ্ঠানিক প্রশিক্ষণ চালিয়ে যান।\n\n\n== নৃত্য জীবন ==\nতিনি ২০০৯ - ২০১২ সাল পর্যন্ত রেপার্টরির (একটি স্থান যেখানে জিনিসের সম্ভার রাখা হয়) প্রধান এবং কত্থক কেন্দ্রের পরিচালক পদে অধিষ্ঠিত ছিলেন। তিনি দূরদর্শন এবং নতুন দিল্লির ইন্ডিয়ান কাউন্সিল ফর কালচারাল রিলেশনসের একজন শীর্ষস্থানীয় শিল্পী।\nগীতাঞ্জলি যেখানেই তাঁর একক পরিবেশনা প্রদর্শন করেছেন, সেখানেই দর্শকদের দ্বারা প্রশংসিত হয়েছেন। তিনি তাঁর অভিনয় এবং জয়পুর ঘরানার অন্যান্য বৈশিষ্ট্যের জন্য সুপরিচিত, বৈশিষ্ট্য গুলির মধ্যে আছে তাঁর পায়ের কাজের মধ্যে জটিল ছন্দময় নিদর্শন-  লয়কারি। ২০০১ সালে, গীতাঞ্জলি লাল, কচ্ছের মর্মান্তিক ভূমিকম্প, নিউইয়র্কের ওয়ার্ল্ড ট্রেড সেন্টারের টুইন টাওয়ারে হামলা এবং জনপ্রিয় টিভি কুইজ শো অমিতাভ বচ্চন উপস্থাপিত  কৌন বনেগা ক্রোড়পতি'র উপর তাঁর কল্পনাপ্রসূত নৃত্য পরিকল্পনা করে দর্শকদের অবাক করে দিয়েছিলেন।\nগীতাঞ্জলি কাশ্মীরি চলচ্চিত্র - প্রভাত মুখার্জির শায়র-ই-কাশ্মীর মাহজুর (১৯৭২) -এ প্রধান ভূমিকায় অভিনয় করেছেন, অভিনেতা বলরাজ সাহানি, পরীক্ষিত সাহনি, প্রাণের মতো অভিনেতার সাথে।\n\n\n== ব্যক্তিগত জীবন ==\nজয়পুর ঘরানার পণ্ডিত দেবী লালের সাথে তাঁর বিয়ে হয়েছিল।\nকত্থক নৃত্যশিল্পী অভিমন্যু লাল (তাঁর ছেলে) এবং বিধা লাল তাঁর শিষ্য।\n\n\n== পুরস্কার ও সম্মাননা ==\n২০০৭ সালে সঙ্গীত নাটক একাডেমি কর্তৃক সঙ্গীত নাটক আকাদেমি পুরস্কার\nএছাড়াও, তিনি \"নৃত্য শারদা\", \"নাট্য কলা শ্রী\", \"ভারত গৌরব\", \"কলা শিরোমণি\" এবং \"কল্পনা চাওলা পুরস্কার\", \"জিজাবাই উইমেন অ্যাচিভার্স \", \"আচার্য কলা বিপঞ্চী\" উপাধিতে ভূষিত হয়েছেন।\n\n\n== তথ্যসূত্র =="}