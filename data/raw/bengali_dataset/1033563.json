{"pageid": 1033563, "title": "ওন্দা", "url": "https://bn.wikipedia.org/wiki?curid=1033563", "content": "ওন্দা হল ভারতের পশ্চিমবঙ্গ রাজ্যের বাঁকুড়া জেলার বাঁকুড়া সদর মহকুমার অন্তর্গত ওন্দা সমষ্টি উন্নয়ন ব্লকে অবস্থিত একটি গ্রাম।\n\n\n== ভূগোল ==\nওন্দা গ্রামের স্থানাঙ্ক ২৩°০৮′৩১.২″ উত্তর ৮৭°১২′০৭.২″ পূর্ব।\n\n\n== জনপরিসংখ্যান ==\n২০১১ সালের জনগণনার প্রতিবেদন অনুযায়ী, ওন্দা গ্রামের মোট জনসংখ্যা ৫,৯৩৩; এর মধ্যে ৩,০০৫ জন (৫১ শতাংশ) পুরুষ এবং ২,৯২৮ জন (৪৯ শতাংশ) নারী। অনূর্ধ্ব ছয় বছর বয়সী মোট জনসংখ্যা ৫৫৭। গ্রামে মোট সাক্ষর জনসংখ্যা ৪,১৩০ (অন্যূন ছয় বছর বয়সী মোট জনসংখ্যার ৭৬.৮২ শতাংশ)।\n\n\n== স্থানীয় প্রশাসন ==\n\n\n=== সমষ্টি উন্নয়ন ব্লকের সদর দফতর ===\nওন্দা সমষ্টি উন্নয়ন ব্লকের সদর দফতর এই গ্রামেই অবস্থিত।\n\n\n=== থানা ===\nওন্দা থানার এক্তিয়ারভুক্ত এলাকাটি সমগ্র ওন্দা সমষ্টি উন্নয়ন ব্লক জুড়ে প্রসারিত। এই ধানার আয়তন ৪৯৯.৪১ বর্গ কিলোমিটার ও মোট জনসংখ্যা ২২০,৫৭২।\n\n\n== পরিবহণ ব্যবস্থা ==\nওন্দাগ্রাম রেল স্টেশন দক্ষিণ পূর্ব রেলের খড়গপুর-বাঁকুড়া-আদ্রা লাইনে অবস্থিত।\nমোরগ্রাম থেকে খড়গপুর পর্যন্ত প্রসারিত ১৪ নং জাতীয় সড়ক (পুরনো সংখ্যা ৬০ নং জাতীয় সড়ক) ওন্দার উপর দিয়ে গিয়েছে।\n\n\n== শিক্ষাব্যবস্থা ==\n১৯৪২ সালে বাংলা-মাধ্যম সহশিক্ষামূলক প্রতিষ্ঠান ওন্দা উচ্চ বিদ্যালয় প্রতিষ্ঠিত হয়। এই স্কুলে পঞ্চম থেকে দ্বাদশ শ্রেণি পর্যন্ত পড়াশোনার সুবিধা রয়েছে। স্কুলটিতে ১০টি কম্পিউটার, ১,৫৩৬টি বই নিয়ে গড়ে ওঠা একটি গ্রন্থাগার ও একটি খেলার মাঠ রয়েছে। ২০১২ সালে পঞ্চম শ্রেণি থেকে অলচিকি-মাধ্যম (সাঁওতালি ভাষার জন্য) বিভাগ চালুর অনুমোদন দেওয়া হয়। বাঁকুড়া জেলার চোদ্দোটি স্কুলে এই মাধ্যম চালু হয়। ওন্দা উচ্চ বিদ্যালয় এই চোদ্দোটি স্কুলেরই অন্যতম।\n১৯৫৯ সালে বাংলা-মাধ্যম ওন্দা বালিকা উচ্চ বিদ্যালয় প্রতিষ্ঠিত হয়। এই স্কুলে পঞ্চম থেকে দশম শ্রেণি পর্যন্ত পড়াশোনার সুবিধা রয়েছে। স্কুলটিতে ১৫টি কম্পিউটার এবং ১,০০০ বই নিয়ে গড়ে ওঠা একটি গ্রন্থাগারও রয়েছে।\n২০০৭ সালে ওন্দার কাছে মুড়াকাটা গ্রামে ওন্দা থানা মহাবিদ্যালয় প্রতিষ্ঠিত হয়। বাঁকুড়া বিশ্ববিদ্যালয় অনুমোদিত এবং বিশ্ববিদ্যালয় মঞ্জুরি কমিশন স্বীকৃত এই সাধারণ কলেজটিতে বাংলা, সংস্কৃত, ইংরেজি ও ইতিহাস সহ কলা বিভাগের বিভিন্ন বিষয়ে পঠন পাঠনের সুবিধা বিদ্যমান।\n\n\n== তথ্যসূত্র =="}