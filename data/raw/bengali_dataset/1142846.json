{"pageid": 1142846, "title": "জগলুল আহমেদ চৌধুরী", "url": "https://bn.wikipedia.org/wiki?curid=1142846", "content": "জগলুল আহমেদ চৌধুরী (১০ আগস্ট ১৯৪৯ — ২৯ নভেম্বর ২০১৪) বাংলাদেশের একজন বরেণ্য সাংবাদিক, কলামিস্ট ও রাজনৈতিক বিশ্লেষক। তিনি  বাংলাদেশ সংবাদ সংস্থা (বাসস)-এর প্রধান সম্পাদক ও ব্যবস্থাপনা পরিচালক ছিলেন। নিরপেক্ষধর্মী সূক্ষ্ম ও তাৎপর্যপূর্ণ আন্তর্জাতিক রাজনীতি বিশ্লেষণের জন্য তিনি বিখ্যাত।\n\n\n== জন্ম ==\nজগলুল আহমেদ চৌধুরী ১৯৪৯ সালের ১০ আগস্ট বৃহত্তর সিলেটের হবিগঞ্জ জেলার মাধবপুর উপজেলার পিয়াইম গ্রামে জন্মগ্রহণ করেন। তাঁর বাবা নাসিরউদ্দিন চৌধুরী ছিলেন পাকিস্তান আমলে যুক্তফ্রন্ট সরকারের আইনমন্ত্রী। জগলুল আহমেদ চৌধুরীর পিতৃদত্ত নাম সালেহ আহমদ চৌধুরী। তবে প্রখ্যাত সাংবাদিক সালেহ আহমেদ চৌধুরীর সাথে মিলে যাবার কারণে তিনি নিজের নাম পরিবর্তন করেন।\n\n\n== শিক্ষাজীবন ==\nজগলুল আহমেদ চৌধুরী ১৯৬৫ সালে ঢাকার নবকুমার ইনস্টিটিউট থেকে মেট্রিকুলেশন পাশ করেন। এরপর ঢাকা কলেজ থেকে ১৯৬৭ সালে ইন্টারমিডিয়েট পরীক্ষায় উত্তীর্ণ হন। তিনি ১৯৭০ সালে ঢাকা বিশ্ববিদ্যালয় থেকে রাষ্ট্রবিজ্ঞান বিভাগে অনার্স সহ মাস্টার্স সম্পন্ন করেন।\n\n\n== কর্মজীবন ==\nবাসসের প্রধান সম্পাদক, ব্যবস্থাপনা পরিচালক। বিভিন্ন সংবাদপত্রে নিয়মিত আন্তর্জাতিক রাজনীতির বিশ্লেষণী কলাম লেখা এবং টক শো’তে বিশ্লেষক হিসেবে উপস্থিত থাকতেন বিভিন্ন টিভি চ্যানেলে।\nতিনি জাতীয় প্রেসক্লাব, ঢাকা রিপোর্টার্স ইউনিটির স্থায়ী সদস্যসহ বিভিন্ন সামাজিক সংগঠনের সাথে সম্পৃক্ত ছিলেন।\n\n\n== মৃত্যু ==\nজগলুল আহমেদ চৌধুরী ২০১৪ সালের ২৯ নভেম্বর ঢাকার কারওয়ান বাজারে একটি সড়ক দূর্ঘটনায় নিহত হন। মৃত্যুকালে তার বয়স হয়েছিল ৬৫ বছর। তিনি ১ ছেলে ১ মেয়ে এবং স্ত্রী রেখে গেছেন। ছেলের নাম নাবিদ আহমেদ চৌধুরী।\n\n\n== তথ্যসূত্র =="}