{"pageid": 1416605, "title": "দালোয়া", "url": "https://bn.wikipedia.org/wiki?curid=1416605", "content": "দালোয়া পশ্চিম আফ্রিকার রাষ্ট্র কোত দিভোয়ার বা আইভরি কোস্টের পশ্চিমভাগে অবস্থিত একটি নগরী। এটি একই সাথে সাসঁদ্রা-মারাউয়ে জেলা ও ও-সাসঁদ্রা অঞ্চলের প্রশাসনিক কেন্দ্র। এছাড়া এটি দালোয়া দেপার্ত্যমঁ বা জেলারও প্রশাসনিক কেন্দ্র ও একই সাথে একটি সু-প্রেফেকত্যুর। ২০১৪ সালের জনগণনা অনুযায়ী ১৪৪ বর্গকিলোমিটার আয়তনের শহরটিতে প্রায় আড়াই লক্ষ অধিবাসী বাস করে, ফলে এটি দেশটির তৃতীয় বৃহত্তম শহর। দালোয়া শহরটি কোত দিভোয়ারের রাজধানী ইউয়ামুসুক্রো থেকে পশ্চিম দিকে অবস্থিত। এটি একটি কৃষি অঞ্চলের গুরুত্বপূর্ণ বাণিজ্য কেন্দ্র। বিশেষ করে এখানে কোকো বীজের বাণিজ্য চলে। নগরটিতে একটি বিমানবন্দর আছে, যার নাম দালোয়া বিমানবন্দর। এখানে দালোয়া রোমান ক্যাথলিক ধর্মপ্রদেশের অধ্যক্ষ কাতেদ্রাল দ্যু ক্রিস্ত-রোয়া নামক মহাগির্জায় বসেন।\nদর্শনীয় স্থানের মধ্যে আছে কাসকাদ দ্য লা মারাউয়ে নামক ছবির মতো সুন্দর কিছু জলপ্রপাত, যা দালোয়ার কাছেই অবস্থিত; মার্শে দ্য দালোয়া বা দালোয়ার প্রধান বাজার, যেখানে ঐতিহ্যবাহী কুটিরশিল্পজাত দ্রব্যের পাশাপাশি টাটকা খাবার ও মসলা কিনতে পাওয়া যায়; গ্রঁদ মোস্কে দ্য দালোয়া নামক মসজিদটি শহরের বড় মসজিদ, যা অঞ্চলটির ইসলামী ঐতিহ্যের প্রতিফলন। দালোয়ার চারপাশের অঞ্চলে আছে বিভিন্ন কৃষি খামার, তবে সবচেয়ে উল্লেখযোগ্য কৃষিদ্রব্য হল কোকো, যা চকলেট বানাতে ব্যবহৃত হয়। দর্শনার্থীরা ঐসব খামার ঘুরে দেখতে পারেন।\n\n\n== তথ্যসূত্র =="}