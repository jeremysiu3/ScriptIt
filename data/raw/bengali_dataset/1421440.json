{"pageid": 1421440, "title": "জসীম পল্লী মেলা", "url": "https://bn.wikipedia.org/wiki?curid=1421440", "content": "জসীম পল্লীমেলা বাংলাদেশের ফরিদপুর জেলার একটি ঐতিহ্যবাহী মেলা। পল্লীকবি জসীম উদ্‌দীনের স্মরণে ১৯৮৮ সাল থেকে প্রতি বছর তার জন্মস্থান ফরিদপুর জেলার সদর উপজেলার অম্বিকাপুর ইউনিয়নের গোবিন্দপুর কুমার নদের পাড়ে ফরিদপুর জেলা প্রশাসন ও জসীম ফাউন্ডেশনের তত্ত্বাবধানে আয়োজিত হয়। সাধারণত প্রতি বছর ১ জানুয়ারি কবি জসীম উদ্‌দীনের জন্মদিনে এ মেলা আয়োজন করা হয়। জসীম পল্লীমেলার মূল আকর্ষণ হলো কবিতা আবৃত্তি, গান, নাচ, নাটক, এবং পল্লীগানের প্রতিযোগিতা।\n\n\n== ইতিহাস ==\n১৯৮৮ সালের ১ জানুয়ারী, পল্লীকবি জসীম উদ্দীনের জন্মবার্ষিকী উপলক্ষে ফরিদপুর সাহিত্য পরিষদের উদ্যোগে প্রথম জসীম মেলা অনুষ্ঠিত হয়। তখন মেলার ব্যাপ্তিকাল ছিল মাত্র তিন দিন। পরবর্তীতে মেলার সময়কাল বৃদ্ধি করে সাত, পনেরো এবং এক মাস করা হয়। ১৯৯১ সালে তৎকালীন রাষ্ট্রপতি সাহাবুদ্দিন আহমেদ মেলার উদ্বোধনী অনুষ্ঠানে উপস্থিত হলে এর গুরুত্ব বৃদ্ধি পায়। পরবর্তীতে জেলা প্রশাসন ও জসীম ফাউন্ডেশন মেলার আয়োজনে ভূমিকা রাখতে শুরু করে। ২০১৭ সাল পর্যন্ত এটি নিয়মিত আয়োজিত হলেও ফরিদপুর-৩ আসনের সাংসদ খন্দকার মোশাররফ হোসেন ও কবিপুত্র জামাল আনোয়ারের মধ্যে বিরোধের জের ধরে মেলা আয়োজন বন্ধ হয়ে যায়। যদিও ২০২০ সালে খন্দকার মোশাররফ রাজনৈতিক দৃশ্যপট ছেড়ে দেন, তবুও করোনা মহামারীর কারণে ২০২১ সালে মেলাটির আয়োজন করা সম্ভব হয়নি। তবে, পরিস্থিতি স্বাভাবিক হওয়ায় ২০২৩ সাল থেকে জসীম পল্লী মেলা পুনরায় অনুষ্ঠিত হচ্ছে। মেলায় বিভিন্ন সাংস্কৃতিক অনুষ্ঠান, কবিতা আবৃত্তি, গান, নাচ, নাটক, স্থানীয় শিল্পীদের তৈরি পণ্যের স্টল, বিভিন্ন খাবারের স্টল এবং আরও অনেক আকর্ষণীয় দিক থাকে।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nজসীম উদ্‌দীন\nপল্লী কবি জসীম উদ্‌দীন সংগ্রহশালা, ফরিদপুর\n\n\n== তথ্যসূত্র =="}