{"pageid": 1183080, "title": "আদর্শ ইসলামী মিশন মহিলা কামিল মাদ্রাসা", "url": "https://bn.wikipedia.org/wiki?curid=1183080", "content": "আদর্শ ইসলামী মিশন মহিলা কামিল মাদ্রাসা বাংলাদেশের ঢাকা জেলার একটি একটি উল্লেখযোগ্য আলিয়া মাদ্রাসা। এই মাদ্রাসায় আলিয়ার মাদ্রাসার সর্বোচ্চ শ্রেণী কামিল শ্রেণী পর্যন্ত পড়ানো হয়। এটি বর্তমানে ইসলামি আরবি বিশ্ববিদ্যালয়ের সাথে অধিভুক্ত রয়েছে। মাদ্রাসাটি ঢাকার মোহাম্মদপুর থানার লালমাটিয়ার ৩/১৪ ব্লক জি-তে অবস্থিত। মাদ্রাসার বর্তমান অধ্যক্ষের নাম ক্বারী রওশন আরা নূরী, তিনি বাংলাদেশের কামিল মাদ্রাসাসমূহের মধ্যে একমাত্র নারী অধ্যক্ষ। মাদ্রাসাটি প্রতিষ্ঠা করেছেন জৈনপুরী দরবার শরীফের পীর মাহবুবুর রহমান জৈনপুরী, তিনিই বর্তমানে এই মাদ্রাসা কমিটির সভাপতির দায়িত্ব পালন করছেন। এই মাদ্রাসা দাখিল ও আলিম পরীক্ষায় ঢাকা বিভাগের মধ্যে শীর্ষস্থানীয় ফলাফল অর্জন করে থাকে।\n\n\n== ইতিহাস ==\n১৯৮৬ সালে জৈনপুরী দরবার শরীফের পীর মাহবুবুর রহমান জৈনপুরী কর্তৃক মোহাম্মাদপুরের লালমাটিয়ায় মাদ্রাসাটি প্রতিষ্ঠা করা হয়। মাদ্রাসাটি প্রাথমিকভাবে একটি ছোট পরিসরে ইবতেদায়ী হিসাবে চালু হলেও ধীরে ধীরে মাদ্রাসায় দাখিল ও আলিম শ্রেণীও অনুমতি পায়। এরপরে শিক্ষা সচেতন ব্যক্তি মাহবুবুর রহমান জৈনপুরীর চেষ্টায় পর্যায়ক্রমে ফাজিল ও কামিল শ্রেণীর অনুমতি লাভ করে।\n২০০৬ সালের পূর্ব পর্যন্ত বাংলাদেশের সকল আলিয়া মাদ্রাসার সমস্ত পরীক্ষা বাংলাদেশ মাদ্রাসা শিক্ষাবোর্ড আলিয়া মাদ্রাসা পরীক্ষা নিয়ন্ত্রণ করত। ২০০৬ সালে মাদ্রাসাটি কুষ্টিয়া ইসলামী বিশ্ববিদ্যালয়ে অধিভুক্ত হয়। এরফলে ফাজিল ও কামিল পরীক্ষা উভয় মিলিয়ে সাধারণ শিক্ষার পূর্ণ স্নাতক ডিগ্রির সমমান লাভ করে। এরপরে ২০১৬ সালে মাদ্রাসা শিক্ষাকে আরও আধুনিকরন করার জন্য ইসলামি আরবি বিশ্ববিদ্যালয়ের অন্তর্ভুক্ত করা হয়।\n\n\n== শিক্ষা কার্যক্রম ==\nমাদ্রাসায় প্রাথমিক শিক্ষাস্তর ইবতেদায়ী থেকে শুরু করে আলিয়া মাদ্রাসার সর্বোচ্চ পর্যায় কামিল শ্রেণী পর্যন্ত রয়েছে। এছাড়ারাও এই মাদ্রাসার দাখিল ও আলিম উভয় স্তরে বিজ্ঞান ও মানবিক শাখা বিদ্যমান রয়েছে। এছাড়াও এই মাদ্রাসার ফাজিল ও কামিল পর্যায়ে আল কুরআন এন্ড ইসলামিক স্টাডিজ, আল হাদিস এন্ড ইসলামিক স্টাডিজ, দাওয়াহ প্রভৃতি বিভাগ চালু আছে। ফাজিল ও কামিল পর্যায়ের ছাত্রদের বিষয়ভিত্তিক গবেষণার সুযোগ রয়েছে।\n\n\n== সুযোগ-সুবিধা ==\n\n\n=== লিল্লাহ বোর্ডিং ===\nএই মাদ্রাসায় শিক্ষার্থীদের আবাসিক হোস্টেল রয়েছে। এখানে দাখিলে ভালো ফলাফল অর্জনকারী শিক্ষার্থীরা বিনামূল্যে অথবা স্বল্পমূল্যে অবস্থান করতে পারে। এই হোস্টেলের খরচ বহন করে মাদ্রাসা কর্তৃপক্ষ ও জৈনপুরী দরবার শরীফ। এছাড়াও এই হোস্টেলের খরচ বহনে স্থানীয় ধনী ব্যক্তিগণ আর্থিকভাবে সাহায্য করে থাকেন।\n\n\n=== গ্রন্থাগার ===\nমাদ্রাসার সকল শিক্ষার্থীদের জন্য উন্মুক্ত লাইব্রেরি রয়েছে। দাখিল থেকে শুরু করে কামিল পর্যায়ের সকল শিক্ষার্থীরা এখান থেকে বই ধার নিয়ে পড়াশোনা করতে পারে। মাদ্রাসার গ্রন্থাগারে আল কুরআন, আল হাদিস, তাফসীর, আল ফিকহ, ইসলামের ইতিহাস প্রভৃতি বিষয়ের উপর বহু মূল্যবান বই রয়েছে। মাদ্রাসার শিক্ষক ও শিক্ষার্থীরা এই লাইব্রেরীতে এসে পড়াশোনাও করতে পারে।\n\n\n=== বিজ্ঞানাগার ===\nমাদ্রাসার বিজ্ঞান বিভাগের ছাত্রদের গবেষণা ও ল্যাব ক্লাস করার জন্য মাদ্রাসায় উন্নতমানের বিজ্ঞানানার প্রতিষ্ঠা করা হয়েছে। এখানে ছাত্ররা পাঠদান সময়ে ও অবসর সময়ে গবেষণা ও পরীক্ষা-নিরীক্ষা করতে পারে।\n\n\n== আরও দেখুন ==\nকলকাতা আলিয়া মাদ্রাসা\nসরকারি মাদ্রাসা-ই-আলিয়া, ঢাকা\n\n\n== তথ্যসূত্র =="}