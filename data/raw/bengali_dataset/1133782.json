{"pageid": 1133782, "title": "ডান অ্যান্ড ব্র্যাডস্ট্রিট", "url": "https://bn.wikipedia.org/wiki?curid=1133782", "content": "ডান অ্যান্ড ব্র্যাডস্ট্রিট কর্পোরেশন (ইংরেজি: The Dun & Bradstreet Corporation) হল একটি আমেরিকান কোম্পানি যেটি বাণিজ্যিক তথ্য, ব্যবসায়ের বিশ্লেষণাত্মক প্রতিবেদন এবং ক্রেডিট রিপোর্ট সরবরাহ করে। কোম্পানিটির সদর দফতর জ্যাক্সনভিল, ফ্লোরিডায় অবস্থিত। এটি প্রায়শই ডি ও বি নামে অভিহিত হয়। কোম্পানিটি বাজার ঝুঁকি, আর্থিক কার্যক্রম, বিক্রয় ও বিপণন পেশাদারদের পাশাপাশি বিশ্বব্যাপী ব্যবসায়িক সমস্যা নিয়ে বিশ্লেষণ ও গবেষণা করে এবং পরিষেবা সরবরাহ করে। এটি যোগাযোগ প্রযুক্তি, কৌশলগত আর্থিক পরিষেবা এবং টেলিযোগাযোগ খাতসহ সরকার এবং শিল্প গ্রাহকদের পরিষেবা দেয়।  কোম্পানির ডাটাবেজ বা তথ্য ভান্ডারে বিশ্বব্যাপী ৪০০ মিলিয়নেরও বেশি ব্যবসার রেকর্ড রয়েছে। \n\n\n== ইতিহাস ==\n\n\n=== ১৮০০ এর দশক ===\nডান অ্যান্ড ব্র্যাডস্ট্রিট এর ইতিহাস শুরু ১৮৪১ সালের ২০ জুলাই লুইস তাপ্পান কতৃর্ক নিউ ইয়র্ক শহরে দ্য মার্কেন্টাইল এজেন্সি গঠন করার মধ্য দিয়ে, যেটি পরবর্তীতে  আর.জি. ডান অ্যান্ড কোম্পানি নামে পরিচিত হয়।  এই কোম্পানিটি মূলত ব্যবসায় প্রতিষ্ঠানের ক্রেডিট প্রতিবেদন বা আর্থিক অবস্থা সম্পর্কে প্রতিবেদন সরবরাহ করতো।\nব্যক্তিগত গোপনীয়তা ভঙ্গের অভিযোগ থাকা সত্ত্বেও ১৮৪৪  সালের মধ্যে মার্কেন্টাইল এজেন্সির গ্রহক সংখ্যা দাড়ায় ২৮০ জনেরও বেশি। ধীরে ধীরে প্রতিষ্ঠানটি বিস্তৃত হতে থাকে। ১৮৪৯ সালে তাপ্পান অবসর নেন এবং বেঞ্জামিন ডগলাস এটির দায়িত্ব গ্রহণ করেন। \n১৮৫৯ সালে ডগলাস কোম্পানিটিকে রবার্ট গ্রাহাম ডানের কাছে স্থানান্তর করেন, যিনি অবিলম্বেই কোম্পানিটির নাম পরিবর্তন করে আর.জি. ডান অ্যান্ড কোম্পানি রাখেন।  পরবর্তী ৪০ বছরে গ্রাহাম ডান আন্তর্জাতিক পরিসরে ব্যবসা প্রসারিত করতে থাকে।\n\n\n=== ১৯০০ এর দশক ===\n১৯৩৩ সালের মার্চ মাসে আর.জি. ডান অ্যান্ড কোম্পানি এটির প্রতিযোগী জন এম. ব্র্যাডস্ট্রিটের সাথে একীভূত হয়ে আজকের ডান অ্যান্ড ব্র্যাডস্ট্রিট গঠন করেন।  হোয়াইটসাইডের উত্তরসূরি জে. উইলসন নিউম্যান কোম্পানির পণ্য ও পরিষেবার আওতা প্রসারিত করার জন্য কাজ শুরু করেন। ১৯৬০ এর দশকে নতুন প্রযুক্তি ও পদ্ধতির ব্যবহারের মাধ্যমে কোম্পানিটির নাটকীয় সম্প্রসারণ ঘটেছিলো। \n১৯৬২ সালে মুডি'স নামের একটি ক্রেডিট রিপোর্টিং কোম্পানিকে ডান অ্যান্ড ব্র্যাডস্ট্রিট  অধিগ্রহণ করে। \n১৯৯৮ সালের ১ জুলাই ডান অ্যান্ড ব্র্যাডস্ট্রিট দুটি কোম্পানীতে বিভক্ত হয়, একটি ডান অ্যান্ড ব্র্যাডস্ট্রিট নামে এবং অন্যটি আর এইচ ডনেলীনানাম ম গ্রহণ করে। \n\n\n=== ২০০০ এর দশক ===\n২০০০ সালে ডান অ্যান্ড ব্র্যাডস্ট্রিট মুডি'স কর্পোরেশন থেকে বেরিয়ে যায়। \n২০০১ সালে ডান অ্যান্ড ব্র্যাডস্ট্রি হ্যারিস ইনফোসোর্স ইন্টারন্যাশনাল ইনকর্পোরেটেড নামের একটি ডেটা বা তথ্য কোম্পানি অধিগ্রহণ করে। ২০০৩ সালের ফেব্রুয়ারী মাসে এটি ব্যবসায়িক পরিষেবা কোম্পানি হুভার'স অধিগ্রহণ করে। \n২০০৭ সালে ডান অ্যান্ড ব্র্যাডস্ট্রিট অলবিজনেস.কম অধিগ্রহণ করে এবং ২০১২ সালে কোম্পানিটিকে বিক্রি করে দেয়।\n২০১৩ সালের অক্টোবর মাসে বব ক্যারিগান ডান অ্যান্ড ব্র্যাডস্ট্রিট এর প্রধান নির্বাহী কর্মকর্তা হন। \n\n\n== পণ্য এবং সেবা ==\nডান অ্যান্ড ব্র্যাডস্ট্রিট ক্রেডিট, ঝুঁকি, বিপণন, বিক্রয়, বিশ্লেষণ করে প্রতিবেদন এবং অন্যান্য অনেক পরিষেবা প্রদান করে।  ডান অ্যান্ড ব্র্যাডস্ট্রিট এর অন্যতম প্রধান পন্য ও পরিষেবার মধ্যে রয়েছে ডি অ্যান্ড বি হুভারস  মাস্টার ডেটা, এবং ডি অ্যান্ড বি ডেটা এক্সচেঞ্জ। \n\n\n== আরও  দেখুন ==\n\nঝুঁকি ব্যবস্থাপনা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nব্যবসায়িক তথ্য\nহার্ভার্ড বিজনেস স্কুলের বেকার লাইব্রেরির ঐতিহাসিক সংগ্রহে ডান অ্যান্ড ব্র্যাডস্ট্রিট কর্পোরেশনের সংগ্রহ\nওপেনকর্পোরেটে দলবদ্ধ ডান অ্যান্ড ব্র্যাডস্ট্রিট কোম্পানি (ইংরেজি)"}