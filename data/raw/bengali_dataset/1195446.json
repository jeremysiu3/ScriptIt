{"pageid": 1195446, "title": "ব্রাজিলে মালে বিদ্রোহ", "url": "https://bn.wikipedia.org/wiki?curid=1195446", "content": "মালে বিদ্রোহ (পর্তুগিজ: Revolta dos Malês) বা দ্য গ্রেট রিভোল্ট বা রমজান বিদ্রোহ ছিল একটি দাস বিদ্রোহ, যা ব্রাজিলের সাম্রাজ্যের রাজত্বকালীন সময়ে একদল মুসলিম বিদ্রোহের মাধ্যমে শুরু হয়। ১৮৩৫ সালের জানুয়ারি মাসে রমজান মাসের এক রবিবারে ব্রাজিলের বাইয়া প্রদেশের সালভাদর শহরে মুসলিম শিক্ষকদের দ্বারা অনুপ্রাণিত হয়ে একদল আফ্রিকীয় মুসলিম দাস নিজেদের দাসত্বের বেড়াজাল থেকে মুক্ত করার লক্ষ্যে সরকারের বিরুদ্ধে উঠে দাঁড়ায়। তখন বাইয়াতে মুসলমানদের মালে বলা হত। তাই এ বিদ্রোহ মালে বিদ্রোহ নামে পরিচিতি লাভ করে।\nবিদ্রোহটি আওয়ার লেডি অফ গাইডেন্সের উৎসবের দিনে সংঘটিত হয়। এটি ছিল বনফিমের চার্চের ধর্মীয় ছুটিচক্রের একটি উদযাপন। তাই সেদিন অসংখ্য উপাসক সপ্তাহান্তে প্রার্থনা বা ছুটি উদযাপনের জন্য বনফিমে ভ্রমণ করে। উদযাপন নিয়ন্ত্রণে রাখার জন্য কর্তৃপক্ষ সেদিন বনফিমে ছিল। ফলস্বরূপ সালভাদরে সেদিন কম লোক ও কর্তৃপক্ষ থাকবে, যা বিদ্রোহীদের জন্য শহরটি দখল করা সহজ করে তুলবে এ ধারণায় সেদিনই বিদ্রোহ ঘোষণা করা হয়। সেই ক্রীতদাসরা হাইতির দাস বিপ্লব (১৭৯১-১৮০) সম্পর্কে জানত এবং তারা রাষ্ট্রপতি ডেসালিনের ছবিসম্বলিত নেকলেসও পরত, যিনি হাইতির স্বাধীনতা ঘোষণা করেছিলেন।\n\n\n== তথ্যসূত্র =="}