{"pageid": 1401966, "title": "হিন্দুধর্ম ও ইহুদি ধর্ম", "url": "https://bn.wikipedia.org/wiki?curid=1401966", "content": "হিন্দু এবং ইহুদি ধর্ম বিশ্বের প্রাচীনতম বিদ্যমান ধর্মগুলোর মধ্যে একটি। প্রাচীন এবং আধুনিক উভয় জগতে এ দুইয়ের মধ্যে কিছু মিল এবং মিথস্ক্রিয়া রয়েছে।\n\n\n== ধর্মতাত্ত্বিক মিল ==\nআলোকিত যুগে, হিন্দুধর্ম এবং ইহুদি ধর্মের তুলনা করার গবেষকদের প্রচেষ্টা দেবতাবাদী বিশ্বদর্শনের তর্কে জনপ্রিয় ছিল। হানানিয়া গুডম্যান বলেন যে হিন্দুধর্ম এবং ইহুদি ধর্ম মূর্তিপূজা, আধ্যাত্মিকতা, জাতি, ভাষা, পৌরাণিক কাহিনী ইত্যাদির আদিম তত্ত্বের ইউরোপীয় আলোচনায় গুরুত্বপূর্ণ ভূমিকা পালন করেছে।\nউভয় ধর্মই কিছু পণ্ডিত কর্তৃক জাতিগত ধর্ম হিসাবে বিবেচিত হয়েছিল, এবং উভয়েই ধর্মান্তরকে প্রচার করে না। তবে উভয় ধর্মের অনুসারী বিশ্বজুড়ে পাওয়া যায়। উভয় ধর্মই তাদের সম্প্রদায়কে সংজ্ঞায়িত করার জন্য একটি জটিল আইন, বিশুদ্ধতা সূত্র এবং খাদ্যতালিকাগত বিধিনিষেধের ক্ষেত্রে সাধারণ উপাদানগুলো ভাগ করে নেয়।\nওশো রজনীশ এবং স্টিভেন রোজেন তাদের বইয়ে ইহুদি ধর্মকে হিন্দু ধর্মের সাথে তুলনা করেছেন। তারা ব্রাহ্মণ এবং ইহুদিদের মধ্যে মিলের উল্লেখ করে, যারা নিজেদেরকে \"ঈশ্বরের মনোনীত লোক\" হিসাবে দেখে। রোজেন যোগ করেছেন যে ব্রাহ্মণদের \"পুরোহিতদের একটি সম্প্রদায়\" ছিল যেমনি ইহুদিদের একটি \"পুরোহিত রাজ্য\" ছিল।\nডেভিড ফ্লুসার, উপনিষদের একটি নির্দিষ্ট গল্পের সাথে আব্রাহামের গল্পের অনেক মিল রয়েছে, এ ব্যাপারে বলেছেন যে \"কেউ সহজেই উপনিষদের সাথে আব্রাহামের কিংবদন্তির সমান্তরাল আবিষ্কার করতে পারে\"।\n\nআমেরিকান জীববিজ্ঞানী কনস্টানটাইন স্যামুয়েল রাফিনেস্ক (১৭৮৩-১৮৪০) তার বই দ্য আমেরিকান ন্যাশনস- উভয় ধর্মের মধ্যে ভাষাগত এবং ঐতিহ্যগত মিল নিয়ে আলোচনা করেছেন। একটি অধ্যায়ে তিনি লিখেছেন:আমাদের নূহ- এইভাবে নহ (NH) (বা NOE) যা ইহুদিরা নুহ (NUH), এমনকি মনুহ (Mnuh) উচ্চারণ করত! ঠিক একই নাম হিন্দুরা তাকে দিয়েছে! এবং সমস্ত অর্থ বিশ্রাম, অনেক সমান্তরাল অর্থ সহ, আইনদাতা, লোক সংগ্রহ, সমাবেশ মানবতা মনু(M'nu) আইন হিন্দুদের দ্বারা সংরক্ষিত হয় : তাঁর কাছে বেদের উপাদান এবং তাঁর নিজের মৃত্যু পর্যন্ত পুরো মোজাইক ইতিহাসও দায়ী করা হয়েছে। তবে হিন্দুদের অনেক মনু আছে; আদম এবং শেঠ ছিলেন আদিমো এবং সত্য নামে।\n\n\n== ধর্মগ্রন্থ ==\nবারবারা হোল্ড্রেজ তার লেখায় তুলনামূলক বিশ্লেষণ করেছেন, ব্রাহ্মণ্য, রাবাইনিক এবং কাবালিস্টিক ঐতিহ্যে ধর্মগ্রন্থের ভূমিকা সম্পর্কে, এবং উল্লেখ করেছেন যে পবিত্র ধর্মগ্রন্থের মহাজাগতিক ধারণা যেখানে বেদ এবং তোরাহকে কেবল পাঠ্যের সীমাবদ্ধ অংশ হিসাবে চিত্রিত করা হয়নি, বহুস্তরীয় মহাজাগতিক বাস্তবতা যা ঐতিহাসিক এবং ট্রান্সমুন্ডেন উভয় মাত্রাকে ঘিরে রাখে। তিনি আরও যোগ করেন যে এই ঐতিহ্যগুলোতে পবিত্র মর্যাদা, কর্তৃত্ব এবং ধর্মগ্রন্থের কার্যকারিতা একটি নির্দিষ্ট পরিমাণে এই ধারণাগুলোর দ্বারা আকৃতি পায় এবং এইভাবে তাদের নিজ নিজ ঐতিহ্যের দৃষ্টান্তমূলক লক্ষণ হিসাবে বেদ এবং তোরাহের ভূমিকা বোঝার জন্য এই জাতীয় অধ্যয়ন অপরিহার্য।\nইহুদি ধর্ম, যা ঈশ্বরের একেশ্বরবাদী ধারণার জন্য উল্লেখযোগ্য, এর সাথে কিছু হিন্দু ধর্মগ্রন্থের মিল রয়েছে যা একেশ্বরবাদী, যেমন বেদ।\nবিভিন্ন হিন্দু সম্প্রদায়ের ঈশ্বরের প্রকৃতি এবং পরিচয় সম্পর্কে বিভিন্ন ধরনের বিশ্বাস রয়েছে, তারা একেশ্বরবাদ, বহু-ঈশ্বরবাদ, সর্বেশ্বরবাদ এবং সর্বজনীনতাবাদে বিভিন্নভাবে বিশ্বাস করে। মহাভারত, এবং কিছু বৈষ্ণব পুরাণ অনুসারে, নারায়ণ হলেন সর্বোচ্চ দেবতা। বৈষ্ণব সম্প্রদায় বিষ্ণু বা কৃষ্ণকে সর্বোচ্চ দেবতা বলে মনে করে, যেখানে শৈবরা শিবকে সর্বোচ্চ দেবতা মনে করে, আগমসমূহ, কিছু উপনিষদ এবং পশুপতি সীলমোহরের কথা মাথায় রেখে; শেষেরটি সিন্ধু সভ্যতার অবশেষের মধ্যে আবিষ্কৃত হয়েছে।\nইহুদি ধর্মে, ঈশ্বর হলেন একজন পরম, অবিভাজ্য এবং অতুলনীয় সত্তা যিনি সমস্ত অস্তিত্বের চূড়ান্ত কারণ। হিন্দুধর্মে, দেবতাদের স্বতন্ত্র অবস্থায় অন্যের সাথে একই মর্যাদা বলে মনে করা হয়, তবে “একক, অতিক্রান্ত দেবতার দিক বা প্রকাশ”, বা “নৈর্ব্যক্তিক পরম” হিসাবেও দেখা যেতে পারে।\nবার্নার্ড জ্যাকসন ইহুদি ঐতিহ্য এবং হিন্দুদের মধ্যে ধর্মশাস্ত্রে হালাখাতে আইনি বিধি, প্রথা এবং রাজকীয় অধ্যাদেশগুলো তাদের নিজ নিজ সমাজের সদস্যদের জন্য কতটা বাধ্যতামূলক তা নির্দেশ করেছে। জ্যাকসন যোগ করেছেন যে ইহুদি এবং হিন্দু উভয় আইনই স্থানীয় প্রথা এবং কর্তৃত্বমূলক আইনের পারস্পরিক সংবেদনশীলতার প্রমাণ দেয়। তিনি বলেছেন যে উভয় ধর্মেই, নিয়মাবলীর একটি বিধান থাকার মানে এই নয় যে সব বা এমনকি বেশিরভাগ নিয়মগুলো প্রয়োগ করার উদ্দেশ্যেই করা হয়েছিল এবং রাজকীয় কর্তৃত্বের সাথে যুক্ত আইনগুলো অগত্যা সংবিধিবদ্ধ ছিল না। ওয়েন্ডি ডনিগার বলেছেন যে হিন্দু ধর্ম এবং ইহুদি ধর্ম গোঁড়ামির পরিবর্তে অর্থোপ্রাক্সির দিকে তাদের প্রবণতার কারণে সমতুল্য।\n\n\n== সম্পর্ক ==\n\n\n=== ঐতিহাসিক ===\nভারত ও লেভান্টের মধ্যে প্রাচীন বাণিজ্য ও সাংস্কৃতিক যোগাযোগের কথা ইরিথ্রিয়ান সাগরের পেরিপ্লাস এবং হিব্রু বাইবেলে শেবার রাণী সম্পর্কিত বিবরণগুলোতে নথিভুক্ত করা হয়েছে।\nভবিষ্য পুরাণকে অনেক পণ্ডিত ইহুদি ধর্মের নবী মূসার সম্পর্কে ভবিষ্যদ্বাণী বলে মনে করেন এবং বেদেও অনুরূপ সমান্তরাল পাওয়া যায়।\nউভয় সম্প্রদায়ের বাণিজ্য সম্পর্ক খ্রিস্টপূর্ব ১,০০০ এবং তার আগে ভারতীয় উপমহাদেশের সিন্ধু উপত্যকা সভ্যতা এবং মধ্যপ্রাচ্যের ব্যাবিলনীয় সংস্কৃতির সময় থেকে পাওয়া যায়। একটি বৌদ্ধ কাহিনী বর্ণনা করে যে ভারতীয় বণিকরা বাভেরু (ব্যাবিলোনিয়া) সফর করে এবং জনসাধারণের প্রদর্শনের জন্য ময়ূর বিক্রি করে। একইভাবে, পূর্ববর্তী বিবরণগুলো জনসাধারণের কাছে প্রদর্শিত বানরের বর্ণনা দেয়।\nতোরাহ এই দুটি ঐতিহ্যের মধ্যে সম্পর্ক বোঝার জন্যও সহায়ক হয়েছে। ইসরায়েলের ভৌগোলিক বিশ্লেষণ থেকে জানা যায় যে, তোরাহর লেখকরা ভারতের কথা বলছিলেন, যেখানে বানর এবং ময়ূরের মতো প্রাণী বিক্রি করা হতো। ভারত এবং ভূমধ্যসাগরীয় ইহুদি সম্প্রদায়ের মধ্যে বাণিজ্য সংযোগ অব্যাহত ছিল এবং পরে, এই সংস্কৃতির ভাষাগুলো ভাষাগত মিলগুলো আদানপ্রদান করতে শুরু করে।\n\n\n=== আধুনিক ===\nথিওডর অফ্রেখ্ট, থিওডর গোল্ডস্টুকার, থিওডর বেনফে, চার্লস রকওয়েল ল্যানম্যান, স্যালোমন লেফম্যান, গুস্তাভ সলোমন ওপার্ট, বেটি হেইম্যান প্রমুখের মতো ভারতবিদ্যার কিছু নেতৃস্থানীয় ব্যক্তিত্ব ছিলেন ইহুদি বংশোদ্ভূত।\n\nইহুদিরা কখনই হিন্দুদের দ্বারা নিপীড়নের সম্মুখীন হয়নি, ইহুদিদের হাতে হিন্দুদের নিপীড়নের মুখোমুখি হওয়ার কোনও রেকর্ডও নেই কারণ উভয় সম্প্রদায়ই নিপীড়িত, বৈষম্যের শিকার এবং ধর্মান্তরিত হতে বাধ্য হওয়ার ইতিহাস ভাগ করে নিয়েছে। জায়নবাদীদের দ্বারা ইহুদি রাষ্ট্র হিসাবে ইস্রায়েলের সৃষ্টি হিন্দু জাতীয়তাবাদীদের দ্বারা সমর্থিত ছিল যারা অবিভক্ত ভারতকে একটি হিন্দু রাষ্ট্র বানাতে চেয়েছিল, বিশেষ করে এমএস গোলওয়ালকার, যিনি বলেছিলেন:ইহুদিরা তাদের জাতি, ধর্ম, সংস্কৃতি ও ভাষা বজায় রেখেছিল; এবং তারা যা চেয়েছিল তা হল তাদের জাতীয়তা সম্পূর্ণ করার জন্য তাদের প্রাকৃতিক অঞ্চল।বিশ্বের প্রথম ইহুদি-হিন্দু আন্তঃধর্মীয় নেতৃত্বের শীর্ষ সম্মেলন, বিশ্ব ধর্মীয় নেতাদের নেতৃত্বে, ভারতের হিন্দু সংগঠনগুলো এবং ইসরায়েলের ইহুদি সংগঠনগুলো, সেইসাথে আমেরিকান ইহুদি কমিটি, ২০০৭ সালের ফেব্রুয়ারিতে নয়াদিল্লিতে অনুষ্ঠিত হয়েছিল শীর্ষ সম্মেলনে ইসরায়েলের তৎকালীন প্রধান রাবাই ইয়োনা মেটজার, আমেরিকান ইহুদি কমিটির আন্তর্জাতিক আন্তঃধর্মীয় বিষয়ক পরিচালক ডেভিড রোজেন, সারা বিশ্বের প্রধান রাবাইদের একটি প্রতিনিধি দল এবং ভারতের হিন্দু নেতারা অন্তর্ভুক্ত ছিলেন। শীর্ষ সম্মেলনের সময়, রাবাই মেটজার বলেছেন:\nইহুদিরা ২,০০০ বছরেরও বেশি সময় ধরে ভারতে বাস করে এবং তাদের সাথে কখনও বৈষম্য করা হয়নি। মানব ইতিহাসে এটি অতুলনীয়।\nস্বামী দয়ানন্দ উভয় ধর্মের সাদৃশ্যকে স্বীকৃতি দিয়েছিলেন এবং এক পরম সত্তায় বিশ্বাস, ধর্মান্তর না করা, বেদ ও তোরাহর মৌখিক আবৃত্তি এবং শান্তি ও অহিংসার বিশেষ গুরুত্বের দিকে নির্দেশ করেছিলেন। সর্বরূপানন্দ সরস্বতীজি ব্যাখ্যা করেছিলেন যে “হিন্দু এবং ইহুদি উভয় সম্প্রদায়ের মধ্যে অনেক মিল রয়েছে, লক্ষ লক্ষ মানুষের সুবিধার জন্য আমাদের এই অঞ্চলগুলোকে আবিষ্কার ও লালন করতে হবে।” এই বৈঠকে ড্যানিয়েল স্পারবার, ইয়োনা মেটজার এবং অন্যান্যদের মতো রাবাইগণ অন্তর্ভুক্ত ছিল। তারা বেশ কয়েকটি পয়েন্ট নিশ্চিত করেছে, যার মধ্যে একটি ছিল:\n\nতাদের নিজ নিজ ঐতিহ্য শিক্ষা দেয় যে একজন সর্বোত্তম সত্তা যিনি চূড়ান্ত বাস্তবতা, যিনি এই বিশ্বকে এর আশীর্বাদপূর্ণ বৈচিত্র্যে সৃষ্টি করেছেন এবং যিনি বিভিন্ন সময়ে এবং স্থানে বিভিন্ন মানুষের জন্য মানবতার জন্য ঐশ্বরিক কর্মের উপায়গুলোকে যোগাযোগ করেছেন।\n২০০৮ সালে, জেরুজালেমে দ্বিতীয় হিন্দু-ইহুদি শীর্ষ সম্মেলন হয়েছিল। শীর্ষ সম্মেলনে অন্তর্ভুক্ত ছিল হিন্দু গোষ্ঠী এবং তৎকালীন ইসরায়েলি রাষ্ট্রপতি শিমন পেরেজের মধ্যে একটি বৈঠক, যেখানে একটি শক্তিশালী ইস্রায়েল-ভারত সম্পর্কের গুরুত্ব নিয়ে আলোচনা করা হয়েছিল। হিন্দু প্রতিনিধি দলটি ইসরায়েলি রাজনীতিবিদ আইজ্যাক হারজোগ এবং মাজাল্লি হুবি- এর সাথেও দেখা করেছে। হিন্দু গোষ্ঠীগুলো পরিদর্শন করে এবং ওয়েস্টার্ন ওয়ালে তাদের প্রার্থনা জানায় এবং হলোকস্টের শিকারদের প্রতি তাদের শ্রদ্ধা জানায়। ২০০৯ সালে, ওয়ার্ল্ড কাউন্সিল অফ রিলিজিয়াস লিডারস, হিন্দু আমেরিকান ফাউন্ডেশন এবং আমেরিকান ইহুদি কমিটি দ্বারা আয়োজিত একটি ছোট হিন্দু-ইহুদি আন্তঃধর্মীয় সভা নিউইয়র্ক এবং ওয়াশিংটনে অনুষ্ঠিত হয়েছিল। হিন্দু এবং ইহুদি প্রতিনিধিরা উপস্থাপনা দিয়েছেন এবং অংশগ্রহণকারীরা ইসরায়েলি, ভারতীয় এবং আমেরিকান পতাকার সমন্বয়ে ল্যাপেল পিন পরেছিলেন।\nবর্তমানে ভারতে প্রায় ৫,০০০ ইহুদি বসবাস করছে। বনি মেনাশে হল ভারতীয় রাজ্য মণিপুর এবং মিজোরামের ৯,০০০ টিরও বেশি ইহুদিদের একটি দল যারা খ্রিস্টপূর্ব ৮ম শতাব্দীর প্রথম দিক থেকে ভারতে বসবাস করে। ৩১ মার্চ ২০০৫-এ, ইসরায়েলের দুই প্রধান রাবা্ইদের একজন সেফার্ডি রাবাই, শ্লোমো আমার, ইহুদি ধর্মের প্রতি তাদের ভক্তি বিবেচনা করে দশটি হারিয়ে যাওয়া উপজাতির অন্যতম হওয়ার দাবি মেনে নেন। তার সিদ্ধান্তটি তাৎপর্যপূর্ণ ছিল কারণ এটি ইসরায়েলের প্রত্যাবর্তন আইনের অধীনে বনি মেনাশে-এর সকল সদস্যদের ইস্রায়েলে প্রবেশের পথ প্রশস্ত করেছিল। গত দুই দশকে, প্রায় ১,৭০০ বনি মেনাশে সদস্য ইসরায়েলে চলে গেছে। ইসরায়েল বাকি ৭,২০০ বনি মেনাশে অভিবাসনের নীতি প্রত্যাখ্যান করে দিয়েছে।\nকিছু কিছু আছে যারা উভয় ধর্মেই বিশ্বাস পোষণ করে: তারা নিজেদেরকে হিঞ্জু বলে মনে করে, হিন্দু এবং ইহুদিদের একটি মিশ্রশব্দ।\nঅনেক ইহুদি ঐতিহ্যবাহী হাসিদিক বাদ্যযন্ত্রের ধ্যান এবং গতিশীল ধ্যানের পরিপূরক হিসাবে বিপাসনা এবং যোগব্যায়াম গ্রহণ করে।\nমার্কিন যুক্তরাষ্ট্রে পরিচালিত পিউ রিসার্চ সেন্টারের একটি প্রতিবেদন অনুসারে, সমস্ত ধর্মীয় গোষ্ঠীগুলোর মধ্যে, হিন্দু এবং ইহুদিরা তাদের অনুগামীদের ধরে রাখতে সবচেয়ে সফল এবং দুটি সবচেয়ে শিক্ষিত গোষ্ঠী।\n\n\n== আরও দেখুন ==\nএল শাদ্দাই\nভারতে ইহুদিদের ইতিহাস\nভারত-ইসরাইল সম্পর্ক\nইসরায়েলে ভারতীয় ইহুদি\nইহুদি বৌদ্ধ\nইহুদি-রোমানি সম্পর্ক\n\n\n== তথ্যসূত্র ==\n\n\n== আরও পড়া ==\n\nVeda and Torah: Transcending the Textuality of Scripture (1996) by Barbara A. Holdrege.\nহিন্দুধর্ম এবং ইহুদি ধর্ম সংকলন\nল্যারি ইউডেলসন, প্যাসেজ টু ইন্ডিয়া,  ওয়েব্যাক মেশিনে আর্কাইভকৃত ২৬ অক্টোবর ২০১৪ তারিখে ইহুদি স্ট্যান্ডার্ড আগস্ট 29, 2014\nঅ্যালান ব্রিল, ইহুদি ধর্ম এবং বিশ্ব ধর্ম, (2012)"}