{"pageid": 1192489, "title": "মাহফুজা আখতার (সচিব)", "url": "https://bn.wikipedia.org/wiki?curid=1192489", "content": "মাহফুজা আখতার (জন্ম: ১৯৬৪ খ্রি.) বাংলাদেশ সিভিল সার্ভিসের একজন অবসরপ্রাপ্ত কর্মকর্তা। তিনি সমাজকল্যাণ মন্ত্রণালয়ের সচিব এবং বাংলাদেশ ট্রেড এন্ড ট্যারিফ কমিশনের চেয়ারম্যান ছিলেন।\n\n\n== প্রাথমিক জীবন ==\nমাহফুজা ১৯৬৪ খ্রিষ্টাব্দে চট্টগ্রাম জেলায় জন্মগ্রহণ করেন। তার বাবা আবদুল মালেক মোল্লা ও মা মোসাম্মাৎ হাজেরা খাতুন। চট্টগ্রাম বিশ্ববিদ্যালয়ের অধীনে তিনি প্রাণিবিদ্যায় স্নাতক (সম্মান) ও স্নাতকোত্তর ডিগ্রি লাভ করেন। এছাড়া পেশাগত দক্ষতা উন্নয়নের জন্য তিনি দেশে ও বিদেশে বিভিন্ন প্রশিক্ষণ লাভ করেছেন।\n\n\n== কর্মজীবন ==\nমাহফুজা আখতার চট্টগ্রামের কুণ্ডেশ্বরী বালিকা মহাবিদ্যালয়ে জীববিদ্যার প্রভাষক হিসেবে কর্মজীবন শুরু করেন। তিনি শিক্ষা মন্ত্রণালয়ের আওতাধীন মাধ্যমিক বিজ্ঞান শিক্ষা উন্নয়ন প্রকল্পে চট্টগ্রাম জোনের জোনাল প্রজেক্ট অফিসার হিসেবেও কাজ করেছেন। পরবর্তীকালে তিনি বিসিএস (প্রশাসন) ক্যাডারের দশম ব্যাচের কর্মকর্তা হিসেবে সরকারি চাকরিতে যোগদান করেন। তিনি মাঠ পর্যায়ের বিভিন্ন পদে নিযুক্ত ছিলেন। এছাড়া তিনি কৃষি মন্ত্রণালয়, খাদ্য মন্ত্রণালয়, বিজ্ঞান ও প্রযুক্তি মন্ত্রণালয়, প্রতিরক্ষা মন্ত্রণালয় এবং মন্ত্রিপরিষদ বিভাগের বিভিন্ন পদে দায়িত্ব পালন করেছেন। তিনি সমাজকল্যাণ মন্ত্রণালয়ের সচিব এবং বাংলাদেশ ট্রেড এন্ড ট্যারিফ কমিশনের চেয়ারম্যান হিসেবে দায়িত্ব পালন করেন। ২০২৩ খ্রিষ্টাব্দে তিনি সরকারি চাকরি থেকে অবসর লাভ করেন।\n\n\n== তথ্যসূত্র =="}