{"pageid": 1004035, "title": "কাইল জেমিসন", "url": "https://bn.wikipedia.org/wiki?curid=1004035", "content": "কাইল অ্যালেক্স জেমিসন (ইংরেজি: Kyle Jamieson; জন্ম: ৩০ ডিসেম্বর, ১৯৯৪) অকল্যান্ড এলাকায় জন্মগ্রহণকারী নিউজিল্যান্ডীয় আন্তর্জাতিক ক্রিকেটার। নিউজিল্যান্ড ক্রিকেট দলের অন্যতম সদস্য তিনি। ২০২০-এর দশকের সূচনালগ্ন থেকে নিউজিল্যান্ডের পক্ষে সকল স্তরের আন্তর্জাতিক ক্রিকেটে অংশগ্রহণ করছেন। ফেব্রুয়ারি, ২০২০ সালে ভারতের বিপক্ষে আন্তর্জাতিক ক্রিকেটে অভিষেক ঘটে তার।\nঘরোয়া প্রথম-শ্রেণীর নিউজিল্যান্ডীয় ক্রিকেটে অকল্যান্ড ও ক্যান্টারবারি দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম বোলার হিসেবে খেলছেন। এছাড়াও, ডানহাতে নিচেরসারিতে ব্যাটিং করে থাকেন কাইল জেমিসন।\n\n\n== প্রথম-শ্রেণীর ক্রিকেট ==\nঅকল্যান্ড গ্রামার স্কুলে অধ্যয়ন করেছেন তিনি। ২০১৪ সাল থেকে কাইল জেমিসনের প্রথম-শ্রেণীর খেলোয়াড়ী জীবন চলমান রয়েছে। ২০১৪ সালের আইসিসি অনূর্ধ্ব-১৯ ক্রিকেট বিশ্বকাপে নিউজিল্যান্ড দলের পক্ষে খেলেছেন।\n৪ ডিসেম্বর, ২০১৬ তারিখে সুপার স্ম্যাশ প্রতিযোগিতায় ক্যান্টারবারির পক্ষে টুয়েন্টি২০ ক্রিকেটে অভিষেক ঘটে তার। নিউ প্লাইমাউথে অনুষ্ঠিত ঐ খেলায় দলের প্রতিপক্ষ ছিল সেন্ট্রাল ডিস্ট্রিক্টস। জুন, ২০১৮ সালে ক্যান্টারবারির পক্ষে ২০১৮-১৯ মৌসুমের জন্যে চুক্তির আওতায় আসেন।\n১ জানুয়ারি, ২০১৯ তারিখে অকল্যান্ড বনাম ক্যান্টারবারি কিংসের মধ্যকার খেলায় দূর্দান্ত ক্রীড়াশৈলী প্রদর্শন করেন। ২০১৮-১৯ মৌসুমে সুপার স্ম্যাশ প্রতিযোগিতার ঐ খেলায় নিউজিল্যান্ডের মাটিতে টি২০ খেলায় ব্যক্তিগত সেরা বোলিং পরিসংখ্যান গড়েন। নির্ধারিত চার ওভারে ৬/৭ লাভ করেন ও এ পরিসংখ্যানটি বিশ্বে তৃতীয় স্থানে অবস্থান করছে। ঐ মৌসুমে দশ খেলায় অংশ নিয়ে ২২টি ডিসমিসাল ঘটিয়ে সর্বোচ্চ উইকেট শিকারীতে পরিণত হন।\nঅক্টোবর, ২০২০ সালে প্লাঙ্কেট শীল্ডের দ্বিতীয় রাউন্ডে দূর্দান্ত খেলেন। সেন্ট্রাল ডিস্ট্রিক্টসের বিপক্ষে হ্যাট্রিক করেন তিনি।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে চারটিমাত্র টেস্ট, দুইটিমাত্র একদিনের আন্তর্জাতিক ও চারটিমাত্র টি২০আইয়ে অংশগ্রহণ করেছেন কাইল জেমিসন। ২১ ফেব্রুয়ারি, ২০২০ তারিখে ওয়েলিংটনে সফরকারী ভারত দলের বিপক্ষে টেস্ট ক্রিকেটে অভিষেক ঘটে তার। ১১ ডিসেম্বর, ২০২০ তারিখে হ্যামিল্টনে সফরকারী ওয়েস্ট ইন্ডিজ দলের বিপক্ষে সর্বশেষ টেস্টে অংশ নেন তিনি।\nমে, ২০২০ সালে নিউজিল্যান্ড ক্রিকেট কর্তৃক ২০২০-২১ মৌসুমকে ঘিরে কেন্দ্রীয় পর্যায়ে তাকে চুক্তিতে নিয়ে আসা হয়।\nডিসেম্বর, ২০১৯ সালে অস্ট্রেলিয়া গমনার্থে তাকে নিউজিল্যান্ডের টেস্ট দলে অন্তর্ভুক্ত করা হয়। তবে, তাকে সিরিজের কোন খেলায় নেয়া হয়নি। জানুয়ারি, ২০২০ সালে সফররত ভারত দলের বিপক্ষে ওডিআই সিরিজ খেলার উদ্দেশ্যে স্কট কাজেলিন ও হামিশ বেনেটের সাথে তাকেও নিউজিল্যান্ড দলে রাখা হয়। ৮ ফেব্রুয়ারি, ২০২০ তারিখে অকল্যান্ডে অনুষ্ঠিত সিরিজের দ্বিতীয় ওডিআইয়ে ভারতের বিপক্ষে তার অভিষেক ঘটে। দিবা-রাত্রির ঐ খেলায় তিনি প্লেয়ার অব দ্য ম্যাচের পুরস্কার লাভ করেন। ঐ খেলায় তার দল ২২ রানে বিজয়ী হয়।\nতিনি ২০১৯-২১ আইসিসি বিশ্ব টেস্ট চ্যাম্পিয়নশীপের ফাইনালে প্রথম খেলোয়াড় হিসেবে একটি ইনিংসে ৫ উইকেট নিয়ে ইতিহাস গড়ে তোলেন ।\n\n\n== টেস্ট অভিষেক ==\n২১ ফেব্রুয়ারি, ২০২০ তারিখে একই দলের বিপক্ষে অভিষেক পর্ব সম্পন্ন হয় তার। ওয়েলিংটনে সিরিজের প্রথম টেস্টে প্রতিপক্ষ ছিল ভারত দল। পরের খেলায় প্রথমবারের মতো পাঁচ-উইকেট পান তিনি। নভেম্বর, ২০২০ সালে সফররত ওয়েস্ট ইন্ডিজ দলের বিপক্ষে টি২০আই খেলায় তাকে দলে রাখা হয়। ২৭ নভেম্বর, ২০২০ তারিখে অকল্যান্ডে অনুষ্ঠিত সিরিজের প্রথম দিবা-রাত্রির টি২০আইয়ে ওয়েস্ট ইন্ডিজের বিপক্ষে তার অভিষেক হয়।\n\n\n== আইপিএল ==\n\n\n== তথ্যসূত্র ==\n\n\n== আরও দেখুন ==\nগিফ ভিভিয়ান\nট্রেভর বারবার\nনিউজিল্যান্ডীয় টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে কাইল জেমিসন  (ইংরেজি)\nক্রিকেটআর্কাইভে কাইল জেমিসন   (সদস্যতা প্রয়োজনীয়) (ইংরেজি)"}