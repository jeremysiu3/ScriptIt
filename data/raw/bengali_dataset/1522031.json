{"pageid": 1522031, "title": "বারবারা বেল গেডিজ", "url": "https://bn.wikipedia.org/wiki?curid=1522031", "content": "বারবারা বেল গেডিজ (ইংরেজি: Barbara Bel Geddes; ৩১ অক্টোবর ১৯২২ – ৮ আগস্ট ২০০৫) একজন মার্কিন মঞ্চ ও চলচ্চিত্র অভিনেত্রী এবং শিশু সাহিত্যিক ছিলেন। পাঁচ দশকের কর্মজীবনে তিনি টেলিভিশন ধারাবাহিক ডালাস-এ মিস এলি ইউইং চরিত্রে অভিনয়ের জন্য সর্বাধিক পরিচিত ছিলেন। এই ধারাবাহিকে অভিনয়ের জন্য তিনি একটি প্রাইমটাইম এমি পুরস্কার ও একটি গোল্ডেন গ্লোব পুরস্কার অর্জন করেন। বেল গেডিজ মঞ্চে ডিপ আর দ্য রুটস-এ অভিনয় করে সমাদৃত হন ও খ্যাতি অর্জন করেন। এরপর তিনি ব্রডওয়ে মঞ্চে ১৯৫৫ সালে ক্যাট অন আ হট টিন রুফ-এর উদ্বোধনী মঞ্চায়নে ম্যাগি চরিত্রে এবং ১৯৬১ সালে ম্যারি, ম্যারি-এর উদ্বোধনী মঞ্চায়নে নাম ভূমিকায় অভিনয় করে দুটি টনি পুরস্কারের মনোনয়ন লাভ করেন। তিনি নাট্যধর্মী আই রিমেম্বার মামা (১৯৪৮) চলচ্চিত্রে অভিনয়ের জন্য শ্রেষ্ঠ পার্শ্ব অভিনেত্রী বিভাগে একাডেমি পুরস্কারের মনোনয়ন লাভ করেন। তার অভিনীত অন্যান্য উল্লেখযোগ্য চলচ্চিত্র হল পশ্চিমা ধারার ব্লাড অন দ্য মুন (১৯৪৮) ও নোয়া মনস্তাত্ত্বিক রোমহর্ষক ভার্টিগো (১৯৫৮)।\n\n\n== প্রারম্ভিক জীবন ==\nবেল গেডিজ ১৯২২ সালের ৩১শে অক্টোবর নিউ ইয়র্ক সিটিতে জন্মগ্রহণ করেন। তার মাতা হেলেন বেল (কুমারী নাম: স্নাইডার; ১৮৯১-১৯৩৮) এবং পিতা মঞ্চ ও শিল্প নকশাবিদ নরমান বেল গেডিজ (১৮৯৩-১৯৫৮)। তাদের দুজনের নামের অংশ নিয়ে গঠিত বেল-গেডিজ নামে তারা একটি পত্রিকা প্রকাশের পরিকল্পনা করেছিলেন। নরমান হাইফেন ব্যতীত 'বেল গেডিজ' নামটি তার নাম হিসেবে ব্যবহার করেন। বারবারার যখন তিন বছর বয়স, তখন তার পিতামাতার বিবাহবিচ্ছেদ ঘটে।\n\n\n== কর্মজীবন ==\n\n\n=== ব্রডওয়ে ===\nবেল গেডিজ তার কৈশোরে তার পিতা নরমান বেল গেডিজের মাধ্যমে কানেটিকাটে গ্রীষ্মকালীন মঞ্চে কাজের সুযোগ পান এবং দ্য স্কুল ফর স্ক্যান্ডাল-এ এথেল ব্যারিমোরের সাথে একটি ছোট হাঁটার দৃশ্য। ১৯৪০ সালে হাস্যরসাত্মক আউট অব দ্য ফ্রাইং প্যান নাটকে অভিনয়ের মধ্য দিয়ে তার ব্রডওয়ে মঞ্চে অভিষেক হয়, একজন সমালোচক তাকে \"হৃষ্টপুষ্ট, মনোরম ও চিত্তাকর্ষক\" বলে উল্লেখ করেন। তিনি ২০ পাউন্ড ওজন কমান এবং বিভিন্ন ধরনের চরিত্রে অভিনয় করতে থাকেন। ১৯৪৫ সালে এলিয়া কাজান তাকে ভিন্ন-জাতির মধ্যকার প্রেমের গল্প ডিপ আর দ্য রুটস-এ অভিনয়ের জন্য বাছাই করেন। ১৯৪৬ সালে ব্রডওয়েতে মঞ্চস্থ এই নাটকের মাধ্যমে তিনি খ্যাতি অর্জন করেন। এই কাজের জন্য তিনি ক্লেরেন্স ডারওয়েন্ট পুরস্কার, থিয়েটার ওয়ার্ল্ড পুরস্কার এবং ডোনাল্ডসন পুরস্কার (টনি পুরস্কারের অগ্রদূত) এবং বর্ষসেরা নবীন অভিনেত্রী বিভাগে নিউ ইয়র্ক ড্রামা ক্রিটিকস পুরস্কার অর্জন করেন।\n১৯৫১ থেকে ১৯৫৩ সাল পর্যন্ত বেল গেডিজ এফ. হিউ হার্বার্টের হাস্যরসাত্মক দ্য মুন ইজ ব্লু নাটকে ৯২৪ বার অভিনয় করেন। ১৯৫৪ সালে তিনি ব্রডওয়েতে গ্রাহাম গ্রিনের দ্য লিভিং রুম নাটকে অভিনয় করেন। ১৯৫৫ সালে তিনি এলিজা কাজান নির্দেশিত টেনেসি উইলিয়ামসের ক্যাট অন আ হট টিন রুফ নাটকের ম্যাগি \"দ্য ক্যাট\" চরিত্রে প্রথম অভিনয় করেন। দ্য নিউ ইয়র্ক টাইমস-এ এক পর্যালোচনায় সমালোচক ব্রুকস অ্যাটকিনসন তার অভিনয়কে \"প্রাণবন্ত, সুন্দর ও অকপট\" বলে উল্লেখ করেন। এই চরিত্রের জন্য তিনি শ্রেষ্ঠ অভিনেত্রী বিভাগে টনি পুরস্কারের মনোনয়ন লাভ করেন। তিনি মাইকেল রেডগ্রেভের সাথে ব্রডওয়েতে টেরেন্স র‍্যাটিগ্যানের দ্য স্লিপিং প্রিন্স নাটকে অভিনয় করেন। এই নাটকের চলচ্চিত্ররূপের শিরোনাম পরিবর্তন করে দ্য প্রিন্স অ্যান্ড দ্য শোগার্ল নামকরণ করা হয় এবং শ্রেষ্ঠাংশে অভিনয় করেন লরন্স অলিভিয়ে ও মেরিলিন মনরো।\n১৯৬১ সালে তিনি জিন কারের হাস্যরসাত্মক ম্যারি, ম্যারি নাটকে নাম ভূমিকায় প্রথম অভিনয় করেন। ১,৫০০ এর অধিকবার মঞ্চস্থ নাটকটি ব্রডওয়ের সবচেয়ে দীর্ঘ সময় চলমান মঞ্চনাটক। এই কাজের জন্য তিনি আরেকটি টনি পুরস্কারের মনোনয়ন লাভ করেন। তার অভিনীত অন্যান্য উল্লেখযোগ্য নাটক হল জন স্টাইনবেকের বার্নিং ব্রাইট, হেনরি ফন্ডার সাথে রবার্ট অ্যান্ডারসনের সাইলেন্ট নাইট, লোনলি নাইট (১৯৫৯) ও এডওয়ার্ড অ্যালবি'র এভরিথিং ইন দ্য গার্ডেন (১৯৬৭)। তার অভিনীত সর্বশেষ ব্রডওয়ে মঞ্চনাটক ছিল জিন কারের হাস্যরসাত্মক ফিনিশিং টাচেস (১৯৭৩)।\n\n\n=== হলিউড ===\n\nমঞ্চে সাফল্যের পর বেল গেডিজ এক সাক্ষাৎকারে বলেন, \"আমার ইচ্ছা পর্দায় ভালো অভিনেত্রী হওয়া। আমি মনে করি ফ্রাঙ্ক কাপ্রা, জর্জ কিউকর, আলফ্রেড হিচকক বা এলিয়া কাজানের সাথে কাজ করা বেশি রোমাঞ্চকর হবে।\" তার এই সাক্ষাৎকার হলিউডের নজর কাড়ে। ১৯৪৬ সালে তিনি আরকেওর সাথে তার চুক্তি হয় যে তিনি বছরে একটি করে চলচ্চিত্রে কাজ করতে পারবেন। হেনরি ফন্ডার সাথে দ্য লং নাইট (১৯৪৭) দিয়ে তার চলচ্চিত্র অভিনয় জীবন শুরু করেন। ১৯৩৯ সালের ফরাসি চলচ্চিত্র ল্য জুর সে লেভ-এর পুনর্নির্মাণটি ব্যবসায়িকভাবে ব্যর্থ হয়। তার দ্বিতীয় চলচ্চিত্র জর্জ স্টিভেন্স পরিচালিত আই রিমেম্বার মামা (১৯৪৮)-এ তিনি একজন নরওয়েজীয় অভিবাসীর কন্যা ও বন্ধুবৎসল লেখিকা চরিত্রে অভিনয় করেন। তার সূক্ষ্ম বৈশিষ্ট ও অভিজাত আচার-ব্যবহার দিয়ে বেল গেডিজ চলচ্চিত্রে জনপ্রিয় হয়ে ওঠেন। এই চলচ্চিত্রে অভিনয় করে তিনি শ্রেষ্ঠ পার্শ্ব অভিনেত্রী বিভাগে একাডেমি পুরস্কারের মনোনয়ন লাভ করেন।\nতিনি বলেন, \"আমি খুবই অল্প বয়সে ক্যালিফোর্নিয়ায় গিয়েছিলাম। আমার মনে আছে লিলিয়ান হেলম্যান ও এলিয়া কাজান আমাকে বলেছিলেন, 'যেও না, আগে তোমার কাজটা শিখ'। কিন্তু আমি চলচ্চিত্র ভালোবাসতাম।\" চারটি চলচ্চিত্রে অভিনয়ের পর ১৯৪৮ সালে হাওয়ার্ড হিউজ আরকেওর স্বত্ত্ব ক্রয় করেন এবং তার চুক্তি বাতিল করে কারণ \"তিনি যথেষ্ট যৌন আবেদনময়ী ছিলেন না।\"\nতিনি ১৯৫০ সালে নোয়া চলচ্চিত্র প্যানিক ইন দ্য স্ট্রিটস-এ রিচার্ড উইডমার্কের চরিত্রের স্ত্রী ন্যান্সি চরিত্রে অভিনয় করেন। ১৯৫৮ সালে আলফ্রেড হিচকক তাকে ভার্টিগো চলচ্চিত্রে  জেমস স্টুয়ার্টের বিপরীতে তার অবিচল, অমায়িক প্রাক্তন বাগদত্তা মিজ চরিত্রের জন্য বাছাই করেন। তিনি ড্যানি কে ও লুইস আর্মস্ট্রংয়ের সাথে সঙ্গীতধর্মী দ্য পাইভ পেনিস (১৯৫৯) চলচ্চিত্রে এবং জিন মোরোর সাথে ফাইভ ব্র্যান্ডেড উইমেন (১৯৬০) চলচ্চিত্রে অভিনয় করেন। ১৯৭১ সালে তিনি সর্বশেষ সামারট্রি ও দ্য টড কিলিংস চলচ্চিত্রে অভিনয় করেন।\n\n\n=== টেলিভিশন ===\n১৯৫০-এর দশকের হাউজ আন-আমেরিকান অ্যাক্টিভিটিজ কমিটির অনুসন্ধানে হলিউড কালোতালিকায় বেল গেডিজের নাম আসলে তার চলচ্চিত্র অভিনয় থমকে যায়। তখন তিনি নিয়মিত ব্রডওয়ে মঞ্চে ও মাঝে মাঝে টেলিভিশনে কাজ করতেন। টেলিভিশনে তিনি আলফ্রেড হিচকক প্রেজেন্টস-এর \"ল্যাম্ব টু দ্য স্লটার\"-এর চারটি পর্বে অভিনয় করেন। এটি এই অনুষ্ঠানের অন্যতম সুন্দর পর্ব হিসেবে গণ্য হয়। ১৯৫৮ সালে প্রচারিত এই পর্বে বেল গেডিজ হিমায়িত ভেড়ার পা দিয়ে তার স্বামীকে হত্যাকারী এক স্ত্রী চরিত্রে অভিনয় করেন। গোয়েন্দারা মৃত্যুর তদন্ত করতে আসলে তিনি তাদের খুনে ব্যবহৃত অস্ত্র রান্না করে খাওয়ান। এরপর তিনি প্লেহাউজ নাইন্টি, সিবিএস প্লেহাউজ, রিভারবোট, ডক্টর কিলডের ও ডেথ ভ্যালি ডেজ ধারাবাহিকে অভিনয় করেন। ১৯৭৭ সালে তিনি থর্নটন ওয়াইল্ডারের বিপুল সমাদৃত ধ্রুপদী টেলিভিশন অনুষ্ঠান আওয়ার টাউন-এ অভিনয় করেন।\n১৯৭৮ সালে তিনি প্রথম অভিনয়শিল্পী হিসেবে টেলিভিশন ধারাবাহিক ডালাস-এ অভিনয়ের জন্য চুক্তিবদ্ধ হন। এতে তিনি পরিবারের মাতৃপ্রধান মিস এলি ইউইং চরিত্রে অভিনয় করে পুনরায় আন্তর্জাতিক খ্যাতি অর্জন করেন। ১৯৭৮ থেকে ১৯৯০ পর্যন্ত (১৯৮৪-৮৫ ও ১৯৯০-৯১ মৌসুমে অনুপস্থিত) তিনি মোট ২৭৬টি পর্বে অভিনয় করেন এবং এই ধারাবাহিকের একমাত্র অভিনয়শিল্পী হিসেবে একটি করে প্রাইমটাইম এমি পুরস্কার ও গোল্ডেন গ্লোব পুরস্কার অর্জন করেন।\n\n\n== ব্যক্তিগত জীবন ও মৃত্যু ==\nবেল গেডিজ ১৯৪৪ সালে মঞ্চ ব্যবস্থাপক কার্ল সয়ারকে বিয়ে করেন। তাদের এক কন্যা ছিল, তার নাম সুজান। ১৯৫১ সালে সয়ারের সাথে তার বিবাহবিচ্ছেদ ঘটে। পরবর্তীকালে তিনি মঞ্চ নির্দেশক উইন্ডসন লুইসকে বিয়ে করেন। তাদের এক কন্যা বেটসি। ১৯৬৭ সালে লুইস অসুস্থ হয়ে পড়লে তার সেবাশুশ্রূষার জন্য বেল গেডিজ অভিনয় ছেড়ে দেন। লুইস ১৯৭২ সালে মারা যান।\nবেল গেডিজ ২০০৫ সালের ৮ই আগস্ট ৮২ বছর বয়সে মেইনের নর্থইস্ট হার্বারে তার নিজ বাড়িতে ফুসফুসের ক্যান্সারে মৃত্যুবরণ করেন। তার মৃতদেহের ভস্মাবশেষ একটি কাঠের নৌকায় করে তার বাড়ির সীমানায় অবস্থিত পোতাশ্রয়ে ছড়িয়ে দেওয়া হয়।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট ব্রডওয়ে ডেটাবেজে বারবারা বেল গেডিজ  (ইংরেজি)\nইন্টারনেট মুভি ডেটাবেজে বারবারা বেল গেডিজ (ইংরেজি)\nMediaweek obituary"}