{"pageid": 1069907, "title": "আশুতোষ সেন", "url": "https://bn.wikipedia.org/wiki?curid=1069907", "content": "ড. আশুতোষ সেন (৩০ নভেম্বর ১৯০১ ― ২৪ মার্চ ১৯৭১) ছিলেন একজন কৃষি-রসায়নবিদ, মৃত্তিকা বিজ্ঞানী ও শিক্ষাবিদ।  ১৯৯৮ খ্রিস্টাব্দে অর্থনীতিতে নোবেলজয়ী ভারতের অর্থনীতিবিদ ভারতরত্ন অমর্ত্য সেন তার পুত্র।\n\n\n== জন্ম ও শিক্ষা জীবন ==\nআশুতোষ সেনের জন্ম ১৯০১ খ্রিস্টাব্দের ৩০ শে নভেম্বর অবিভক্ত বাংলার অধুনা বাংলাদেশের বগুড়া জেলা শহরে। পিতা দেওয়ান বাহাদুর সারদাপ্রসাদ সেন ছিলেন বগুড়ার জেলা জজ এবং পরবর্তীতে  ঢাকা বিশ্ববিদ্যালয়ের কোষাধ্যক্ষ। মাতা জগৎলক্ষ্মী সেন। তাঁদের পৈতৃক নিবাস ছিল মানিকগঞ্জ জেলার মত্তগ্রাম নামক স্থানে। আশুতোষের পড়াশোনা ঢাকা শহরেই। বিশ্ববিদ্যালয়ে পাঠ শেষ করে উচ্চ শিক্ষার্থে ইংল্যান্ড যান। রোথামস্টেড এক্সপেরিমেন্টাল স্টেশন বর্তমানে রোথামস্টেড রিসার্চে গবেষণা করে ১৯২৯ খ্রিস্টাব্দে লন্ডন বিশ্ববিদ্যালয় থেকে পিএইচডি ডিগ্রি লাভ করেন। \n\n\n== কর্মজীবন ==\nদেশে ফিরে তিনি  ঢাকা বিশ্ববিদ্যালয়ে মৃত্তিকা বিজ্ঞানে অধ্যাপনা শুরু করেন এবং অক্লান্ত পরিশ্রম করে একটি পূর্ণাঙ্গ বিভাগে পরিণত করেন। ১৯৩৭ খ্রিস্টাব্দে তিনি ব্রহ্ম সরকারের আমন্ত্রণে মান্দালয়ে কৃষি সচিবের পদে তিন বৎসর কাজ করেন।  এই সময়ে তার চেষ্টায় সেখানে একটি কৃষি কলেজ প্রতিষ্ঠিত হয়। ১৯৪০ খ্রিস্টাব্দে পুনরায় ঢাকা ফিরে সহযোগী অধ্যাপক হিসাবে যোগ দেন। \nদেশবিভাগের পর ১৯৪৭ খ্রিস্টাব্দে ড. সেন ভারতে চলে আসেন এবং দিলি­তে ভূমি উন্নয়ন কমিশনার হিসেবে যোগদান করেন। ভূমিক্ষয়-নিবারক বিজ্ঞানে শিক্ষালাভের জন্য আমেরিকা ও ইউরোপ যান। বীরভূম-বর্ধমানে ব্যাপক হারে অধিক ফলনশীল ধান উৎপাদন অভিযানে তার উল্লেখযোগ্য ভূমিকা ছিল। পরবর্তী সময়ে তিনি পশ্চিমবঙ্গ সরকারের পাবলিক সার্ভিস কমিশনের চেয়ারম্যান ও দিলি­তে ভারত সরকারের ইউনিয়ন পাবলিক সার্ভিস কমিশনের সদস্য হিসেবে দায়িত্ব পালন করেন।\n\n\n== পারিবারিক জীবন ==\n১৯৩২ খ্রিস্টাব্দে তিনি শান্তিনিকেতনের আশ্রমকন্যা নামে পরিচিত অমিতা সেনকে বিবাহ করেন। বিশ্ববিখ্যাত ভারতীয় অর্থনীতিবিদ অমর্ত্য সেন তাঁদের পুত্র। তার পৌত্র-পৌত্রীরা হলেন - নন্দনা সেন অন্তরা দেব সেন নন্দিনী সেন ও কবির সেন।\nঅবসর গ্রহণের পর অধ্যাপক ড. আশুতোষ সেন বিশ্বভারতী বিশ্ববিদ্যালয়ের কৃষি কলেজ ও অন্যান্য শিক্ষা প্রতিষ্ঠানের সঙ্গে যুক্ত ছিলেন।\n\n\n== জীবনাবসান ==\nঅধ্যাপক ড. সেন ১৯৭১ খ্রিস্টাব্দের ২৯ মার্চ পরলোক গমন করেন।\n\n\n== তথ্যসূত্র =="}