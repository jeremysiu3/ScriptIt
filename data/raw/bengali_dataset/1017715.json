{"pageid": 1017715, "title": "কেরি ওয়াশিংটন", "url": "https://bn.wikipedia.org/wiki?curid=1017715", "content": "কেরি মারিসা ওয়াশিংটন (জন্ম ৩১ জানুয়ারি ১৯৭৭) একজন মার্কিন অভিনেত্রী, প্রযোজক, ও পরিচালক। তিনি এবিসির নাট্যধর্মী ধারাবাহিক স্ক্যান্ডাল (২০১২-২০১৮)-এ দুর্যোগ ব্যবস্থাপনা বিশেষজ্ঞ অলিভিয়া পোপ চরিত্রে অভিনয় করে খ্যাতি অর্জন করেন। এই চরিত্রে তার কাজের জন্য তিনি দুইবার নাট্যধর্মী ধারাবাহিকে সেরা প্রধান অভিনেত্রী বিভাগে প্রাইমটাইম এমি পুরস্কার এবং একবার গোল্ডেন গ্লোব পুরস্কারের মনোনয়ন লাভ করেন। এইচবিওর রাজনৈতিক থ্রিলার চলচ্চিত্র কনফারমেশন (২০১৬)-এ আনিতা হিল চরিত্রে তার অভিনয়ের জন্য তিনি মিনি ধারাবাহিক বা টিভি চলচ্চিত্রে সেরা প্রধান অভিনেত্রী বিভাগে প্রাইমটাইম এমি পুরস্কার ও গোল্ডেন গ্লোব পুরস্কারের মনোনয়ন লাভ করেন। এছাড়া তিনি হুলুর মিনি ধারাবাহিক লিটল ফায়ারস এভরিওয়্যার (২০২০)-এ মিয়া ওয়ারেন চরিত্রে অভিনয় করে মিনি ধারাবাহিক বা টিভি চলচ্চিত্রে সেরা প্রধান অভিনেত্রী বিভাগে আরেকটি প্রাইমটাইম এমি পুরস্কারের মনোনয়ন লাভ করেন।\nচলচ্চিত্রে ওয়াশিংটন রে (২০০৪)-এ ডেলা বিয়া রবিনসন, দ্য লাস্ট কিং অব স্কটল্যান্ড (২০০৬)-এ কে, ২০০৫-২০০৭ সাল পর্যন্ত ফ্যান্ট্যাস্টিক ফোর চলচ্চিত্রে অ্যালিশিয়া মাস্টার্স, এবং কোয়েন্টিন টারান্টিনোর জ্যাঙ্গো আনচেইন্ড (২০১২)-এ ব্রুমহিল্ডা ফন শাফট চরিত্রে অভিনয়ের জন্য সুপরিচিত। তিনি স্বাধীন চলচ্চিত্র আওয়ার সং (২০০০), দ্য ডেড গার্ল (২০০৬), মাদার অ্যান্ড চাইল্ড (২০০৯), নাইট ক্যাচেস আস (২০১০), ও আমেরিকান সন (২০১৯)-এও শ্রেষ্ঠাংশে অভিনয় করেছেন।\nটাইম সাময়িকী ২০১৪ সালে ওয়াশিংটনকে টাইম ১০০ সবচেয়ে প্রভাবশালী ব্যক্তির তালিকায় স্থান দেয়। ২০১৮ সালে ফোর্বস অনুসারে তিনি অষ্টম সর্বোচ্চ পারিশ্রমিক গ্রহীতা টেলিভিশন অভিনেত্রী। ওয়াশিংটন একটি প্রাইমটাইম এমি পুরস্কার এবং একটি প্রেসিডেন্টস পুরস্কারসহ পাঁচটি এনএএসিপি ইমেজ পুরস্কার অর্জন করে।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট ব্রডওয়ে ডেটাবেজে কেরি ওয়াশিংটন  (ইংরেজি)\nইন্টারনেট মুভি ডেটাবেজে কেরি ওয়াশিংটন (ইংরেজি)"}