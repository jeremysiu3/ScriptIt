{"pageid": 1034204, "title": "টিপরি নৃত্য", "url": "https://bn.wikipedia.org/wiki?curid=1034204", "content": "টিপরি নৃত্য হল ভারতের পাঞ্জাব রাজ্যের পাতিয়ালা এবং হরিয়ানা রাজ্যের আম্বালার  জনপ্রিয় একটি পাঞ্জাবি লাঠি নৃত্য।\n\n\n== শৈলী ==\nরন্ধাওয়ার মতানুসারে (১৯৬০),  ছোট লাঠি ব্যবহার করে ছেলেরা এবং পুরুষেরা টিপরি নৃত্য করে। অংশগ্রহণকারীরা একটি বৃত্তে ঘুরে ঘুরে লাঠিতে আঘাত করে নাচে। একটি সংস্করণে, নৃত্যশিল্পীরা এক হাতে একটি খুঁটির শীর্ষে বাঁধা একটি দড়িও ধরে রাখে। প্রতিটি নৃত্যশিল্পী তখন অন্য শিল্পীর দড়ির সঙ্গে পরস্পর বিজড়িত করে। পুরুষ নৃত্যশিল্পীরা তখন লাঠির আঘাত করে এবং দড়ির জট ছাড়ানো হয়। রন্ধাওয়ার মতে নাচটি পাতিয়ালা শহরের স্থানীয় নৃত্য এবং এটি বম্বে (মুম্বাই) এর দান্ডিয়া এবং রাজস্থানের টিপনির মতো।\nজেমসের মতানুসারে (১৯৭৪) টিপরির আরেকটি শৈলীতে , মেয়েরা ছোট লাঠি নিয়ে নাচে এবং লাঠিগুলি ঠোকাঠুকি করে বিশেষ একটি ছন্দ সৃষ্টি করে। এই নাচের সময় কোনও গান গীত হয়না। ধিল্লোঁ (১৯৯৮) টিপরির আরও একটি শৈলীর কথা জানান যেখানে নৃত্যশিল্পীরা দুটি লাঠি বহন করে। প্রতি শিল্পী প্রথমে তার নিজের লাঠি এবং তারপরে অন্যান্য শিল্পীর লাঠিতে ঠোকে। অংশগ্রহণকারীরা একটি বৃত্তে ঘোরে এবং শরীরে বিভঙ্গ আনে। তবে, টিপরির এই রূপটি মুলতান, বাহাওয়ালপুর এবং উত্তর-পশ্চিম পাঞ্জাব, পাকিস্তানে ডানডাস নামে পরিচিত।\n\n\n== বামন দ্বাদশী ==\nবামন দ্বাদশী হল হিন্দু দেবতা বামন কে উৎসর্গ করা একটি উৎসব। ভাদ্র মাসের চন্দ্র পক্ষে এই উৎসবটি অনুষ্ঠিত হয়। ২০০০ সালে ট্রিবিউনে  সিং লেখেন যে \"গুজরাটের দান্ডিয়ার স্থানীয় সংস্করণ এবং পাতিয়ালা ও আম্বালা জেলার বৈশিষ্ট্যযুক্ত টিপরি জনপ্রিয়তা হারাচ্ছে। এর প্রদর্শন এখন বামন দ্বাদশীর অনুষ্ঠানেই সীমাবদ্ধ।\" সিং এর মতে (২০০০) \"বামন দ্বাদশী একটি স্থানীয় উৎসব যা কেবল পতিয়ালা এবং আম্বালা জেলায় উদযাপিত হয়। অন্য কোথাও, লোকেরা এটির কথা জানেনা। এখন, কেবল এই উৎসবে টিপরি প্রদর্শিত হয়।\" সিং তারপরে বলেন যে বামন দ্বাদশী \"হল ভগবান বিষ্ণুর বিজয় উদ্‌যাপন করা, যিনি বামন আকারে রাজা বালিকে প্রতারণা করে তিনটি বর আদায় করেছিলেন, তারপর তিনি দৈত্যে রূপান্তরিত হয়ে পৃথিবী ও আকাশের দখল নিয়ে বালির জীবন হরণ করেছিলেন\"। উৎসব চলাকালীন টিপরি প্রতিযোগিতা অনুষ্ঠিত হয়। নৃত্যশিল্পীরা জোড়ায় নৃত্য করে, পরস্পরের লাঠিতে আঘাত করে এবং দড়ি ধরে রাখার সময় একটি ছন্দ তৈরি করে।\n\n\n== আরো দেখুন ==\nপাঞ্জাবের লোকনৃত্য\n\n\n== তথ্যসূত্র =="}