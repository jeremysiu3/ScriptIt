{"pageid": 1488458, "title": "ইন্দ্র দুগার", "url": "https://bn.wikipedia.org/wiki?curid=1488458", "content": "ইন্দ্র দুগার  ( ৯ আগস্ট ১৯১৮ - ৯ মার্চ ১৯৮৯) ছিলেন একজন ভারতীয় চিত্রশিল্পী।তিনি  চিত্রাঙ্কনে স্বশিক্ষিত হয়ে চিত্রপট বা ল্যান্ডস্কেপ তথা ভূদৃশ্যের চিত্রকর্মের জন্য খ্যাতি অর্জন করেন।\n\n\n== জীবনী ==\nইন্দ্র দুগারের জন্ম ১৯১৮ খ্রিস্টাব্দের ৯ আগস্ট ব্রিটিশ ভারতের অধুনা  পশ্চিমবঙ্গের মুর্শিদাবাদ জেলার  জিয়াগঞ্জে রাজস্থানের বিকানের হতে আগত এক ব্যবসায়িক জৈন পরিবারে। পিতা হীরাচাঁদ দুগার ছিলেন একজন বিশিষ্ট চিত্রশিল্পী। মাতা তেজকুমারী দেবী। প্রখ্যাত চিত্রশিল্পীর পুত্র হয়েও ইন্দ্রর শিল্পে কোন প্রাতিষ্ঠানিক শিক্ষা ছিল না। তবে পিতার প্রভাব আর প্রেরণায় শৈল্পিক কৌশল এবং অনুশীলন শিখেছিলেন।  তিনি ১৯৪১ খ্রিস্টাব্দে বাণিজ্যে  কলকাতা বিশ্ববিদ্যালয়ের  স্নাতক হন। পরে পিতার সঙ্গে শান্তিনিকেতনে এসে ইন্দ্র শিল্পাচার্য  নন্দলাল বসুর স্নেহধন্য হন। পিতার গুরুর ব্যক্তিগত নিভৃত ছাত্র হয়ে  কলাভবনের  পরিবেশে আর নিও-বেঙ্গল আর্টে প্রভাবিত হলেও প্রথাগত প্রশিক্ষণের অনুপস্থিতির কারণে তিনি এক স্বতন্ত্র চিত্রশৈলী তৈরি করেন। পিতার হাত ধরে যে ছবি দেখা ও চেনার সূত্রপাত হয়েছিল ইন্দ্রর, তারই ফলে ল্যান্ডস্কেপে আগ্রহ এবং প্রকৃতি বা মন্দির স্থাপত্যে স্বচ্ছ বা অনচ্ছ জলরঙের পছন্দ পেয়ে বসল তারও। নীরদ মজুমদার ও রথীন মৈত্রর কাছে অবশ্য শেখেন ল্যান্ডস্কেপ কিভাবে গঠন করতে হয়।  পিতার কাছেই থেকে উত্তরাধিকারসূত্রে পেয়েছিলেন সিল্কের উপর আঁকার ঐতিহ্য। জল রং এবং টেম্পেরা ছিল তার পছন্দের মাধ্যম। তার মোটা সরু তুলির রঙে নানা জাতের লতাপাতা, ফুলের ভাবছন্দ যেমন গাঁথা হয়ছে, তেমনই পৌরাণিক দেবদেবীর হাস্য-লাস্যের লৌকিক ভঙ্গিমা চিত্রিত হয়েছে। বহু প্রাচীন মন্দির প্রাঙ্গণ, অলিন্দের অঙ্কন সৌন্দর্য, মন্দিরে প্রতিষ্ঠিত মূর্তির চিত্ররূপ ধরা পড়ছে তার চিত্রকর্মে। তিনি সারা জীবনে মুর্শিদাবাদের জিয়াগঞ্জে তার গ্রামের উপর দিয়ে বয়ে যাওয়া ভাগীরথীসহ একশো বেশি নদী, অসীম জলধির ছবি এঁকেছেন। কলকাতার জৈন মন্দিরের মুরাল তারই তৈরি। এছাড়াও তিনি রামগড়ে (১৯৩৯), জয়পুরে (১৯৪৯), অমৃতসরে (১৯৫৬) অনুষ্ঠিত  ভারতীয় জাতীয় কংগ্রেসের বার্ষিক অধিবেশনের মঞ্চসজ্জায় আলংকারিক মোটিফ আঁকেন। শিশু-কিশোরদের বইয়ের অলংকরণ করা ছাড়াও ইন্দ্র দুগার আনন্দবাজার পত্রিকা ও সাহিত‍্য পত্রিকা  দেশ-এ শিল্প সমালোচকের কাজ করেছেন।\n\n\n== প্রদর্শনী ==\n১৯৪৬ খ্রিস্টাব্দে প্যারিসে ইউনেস্কো  পোষিত একটি প্রদর্শনীসহ ভারতে এবং বিদেশে আয়োজিত বেশ কয়েকটি প্রদর্শনীতে ইন্দ্রর চিত্রকর্ম প্রদর্শিত হয়। প্যারিসে তার একটি ছবি নির্বাচিত হয়। \n১৯৬৪ খ্রিস্টাব্দে পশ্চিম জার্মানির বিভিন্নস্থানে তার আশিটি ছবির প্রদর্শনী হয়। এ ছাড়াও লন্ডন, রাশিয়া, ইতালি, আমেরিকা, জাপান প্রভৃতি দেশে তার ছবির প্রদর্শনী হয়েছে, কিন্তু তিনি নিজে কখনো বিদেশে যান নি।\nতার কিছু শিল্পকর্ম অ্যাকাডেমি অফ ফাইন আর্টস, ভারতীয় জাদুঘর , কলকাতা ও টোকিওর জাপানিজ আর্ট অ‍্যাসোসিয়েশন, রাজভবনসহ নানা সংগ্রহালয়ে রক্ষিত হয়েছে। ১৯৮৭ খ্রিস্টাব্দে ইন্দ্র দুগার  জম্মুর অমর মহল জাদুঘরে কিছু চিত্রকর্ম দান করেন। \nইন্দ্র দুগার কলকাতার অ্যাকাডেমি অফ ফাইন আর্টস এবং অল ইন্ডিয়া ফাইন আর্টস অ‍্যান্ড ক্রাফ্টস সোসাইটির সদস্য ছিলেন।\nতার উল্লেখযোগ্য চিত্র হল- বারাণসী, সদরঘাট (জিয়াগঞ্জ), মিউজিক অফ দ্য মাউন্টেইন (দার্জিলিঙ), অ্যাপ্রোচ টু কোনারক টেম্পল, অজন্তা কেভস্ ইত্যাদি।\n১৯৪৪ খ্রিস্টাব্দে নন্দলাল বসুর জীবদ্দশায়, তিনি শিল্প-সমালোচক দ্বিজেন্দ্র মৈত্রের সঙ্গে নন্দলাল শীর্ষক একটি প্রবন্ধ সংকলন প্রকাশ করেন। \nইন্দ্র দুগার শিল্পকর্মের জন্য ১৯৪৫, ১৯৪৯ এবং ১৯৫০ খ্রিস্টাব্দে কলকাতার অ্যাকাডেমি অফ ফাইন আর্টস এর রৌপ্য পদক এবং ১৯৮৬ খ্রিস্টাব্দে কলকাতার অষ্টম সঙ্গীত শ্যামলা পুরস্কারসহ বেশ কয়েকটি পুরস্কার লাভ করেন। \n\n\n== জীবনাবসান ==\nইন্দ্র দুগার ১৯৮৯ খ্রিস্টাব্দের ৯ মার্চ কলকাতায় প্রয়াত হন। ইন্দ্রর মৃত্যুর পর তার অপ্রকাশিত চিত্রকর্ম নিয়ে এক সংকলন- 'ইন্দ্র দুগার/অপ্রকাশিত স্কেচে অজন্তা ও অন্যান্য' শীর্ষক গ্রন্থ সম্পাদনা করেন আশিস পাঠক। \n\n\n== তথ্যসূত্র =="}