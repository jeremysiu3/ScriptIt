{"pageid": 1391258, "title": "ইসিক-কুল", "url": "https://bn.wikipedia.org/wiki?curid=1391258", "content": "ইসিক-কুল হ্রদ (কিরগিজ: Ысык-Көл, [ɯsɯk kœl]) হল পূর্ব কিরগিজস্তানে পশ্চিমাঞ্চলীয় তিয়েন শান পর্বতমালার একটি বদ্ধ (অর্থাৎ, বহিঃপ্রবাহ ছাড়াই) লবণাক্ত পানির হ্রদ যা কাজাখস্তান থেকে কিরগিজস্তানকে বিভক্তকারী একটি বিভাজক পরিসরের ঠিক দক্ষিণে অবস্থিত। এটি পৃথিবীর সপ্তম গভীরতম হ্রদ, আয়তনের দিক থেকে বিশ্বের দশম বৃহত্তম হ্রদ এবং কাস্পিয়ান সাগরের পর বিশ্বের দ্বিতীয় বৃহত্তম লবণাক্ত পানির হ্রদ। কিরগিজ ভাষায় Issyk-Kul মানে \"উষ্ণ হ্রদ\"; কারণ এটি ১,৬০৭ মিটার (৫,২৭২ ফুট) অবস্থিত এবং শীতকালে এখানে প্রচণ্ড ঠাণ্ডা পড়ে, কিন্তু লবণাক্ততার কারণে এটি খুব কমই জমাট বাঁধে।\nকিরগিজস্তান সরকার এখানে একটি সংরক্ষিত প্রাকৃতিক উদ্যান তৈরি করেছে। ইতিহাসবিদরা এখানে খনন করার সময় ২,৫০০ বছরের পুরনো একটি শহর খুঁজে পেয়েছেন এবং এটি নিয়ে গবেষণা চলছে।\n\n\n== ভূগোল ==\nইসিক-কুল হ্রদ ১৮২ কিলোমিটার (১১৩ মাইল) দীর্ঘ, ৬০ কিলোমিটার (৩৭ মাইল) পর্যন্ত প্রশস্ত এবং এর ক্ষেত্রফল ৬,২৩৬ বর্গকিলোমিটার (২,৪০৮ বর্গমাইল)। এটি দক্ষিণ আমেরিকার টিটিকাকা হ্রদের পরে বিশ্বের দ্বিতীয় বৃহত্তম পার্বত্য হ্রদ। এটি ভূপৃষ্ঠ হতে ১,৬০৭ মিটার (৫,২৭২ ফুট) উচ্চতায় অবস্থিত এবং এর গভীরতা ৬৬৮ মিটার (২,১৯২ ফুট)।\nএই হ্রদে প্রায় ১১৮টি নদী ও স্রোতস্বীনি এসে মিশেছে; এদের মধ্যে বৃহত্তম হল জিরগালাং নদী এবং টুপ নদী।\n\n\n== ইতিহাস ==\nইসিক-কুল হ্রদটি দূর প্রাচ্য থেকে ইউরোপে ভ্রমণকারীদের স্থল পথ হিসেবে সুপরিচিত সিল্ক রোডের একটি বিশ্রাম কেন্দ্র ছিল। প্রখ্যাত চৈনিক বৌদ্ধ পণ্ডিত ও ভিক্ষু জুয়ানজাং এই হ্রদের পাশ দিয়ে পরিভ্রমণ করেছিলেন এবং ৭ম শতাব্দীর ঐতিহাসিক ভ্রমণ কাহিনী গ্রেট ট্যাং রেকর্ডস অন দ্যা ওয়েস্টার্ন রিজিওন -এ বিস্তারিত উল্লেখ করেছেন। এই হ্রদটি চিং রাজবংশে শাসনামলে চীনা ভূখণ্ডের একটি অংশ ছিল এবং টারবাগাতাই চুক্তির পর আশেপাশের অঞ্চল সহ এটিকে রাশিয়ার নিকট হস্তান্তর করা হয়।\n\n\n== পরিবেশ ==\nইসিক-কুলের অনন্য প্রকৃতির ভূবৈচিত্র এবং জলচর পাখি রক্ষা করার জন্য ১৯৪৮ সালে ইসিক-কুল রাজ্য সংরক্ষণ এলাকা প্রতিষ্ঠিত হয় যা ছিলো কিরগিজস্তানের প্রথম প্রকৃতি সংরক্ষণ এলাকা। ১৯৭৫ সালে এটি একটি রামসার সাইট হিসাবে স্বীকৃত পায়। ইসিক-কুল অঞ্চলের প্রশাসনিক সীমানার মধ্যে প্রতিষ্ঠিত ইসিক-কুল জীবমণ্ডল সংরক্ষণ এলাকাটি ২০০০ সালে প্রতিষ্ঠিত ইউনেস্কোর বিশ্ব জীবমণ্ডল সংরক্ষণ জালের অধীনস্থ।\n\n\n== পর্যটন ==\nসোভিয়েত যুগে এই হ্রদটি একটি জনপ্রিয় অবকাশ যাপনের কেন্দ্রে পরিণত হয়েছিল, যার উত্তর উপকূলে অসংখ্য আরোগ্যালয়, বিশ্রাম কেন্দ্র এবং অবকাশ গৃহ ছিল। এদের অনেকগুলোই কোলপন-এটা শহরের মধ্যে এবং এর আশেপাশে কেন্দ্রীভূত ছিল। সোভিয়েত রাশিয়া ভেঙে যাওয়ার পর এই অবকাশ কেন্দ্রটি বেশ প্রতিকূল পরিস্থিতির সম্মুক্ষিণ হয়; তবে, বর্তমানে এই ভবনগুলোর সংস্কার চলছে এবং নতুন প্রজন্মের স্বাস্থ্য ও অবসর কাটাতে আগতদের জন্য সাধারণ ব্যক্তিগত বিছানা ও প্রাতঃরাশের ব্যবস্থা করা হচ্ছে।\n\n\n== তথ্যসূত্র ==\n\n\n== বহিঃসংযোগ ==\n\nবিশ্ব হ্রদ তথ্যপঞ্জীতে ইশিক-কুল হ্রদ"}