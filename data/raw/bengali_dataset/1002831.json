{"pageid": 1002831, "title": "অ্যালেনটাউন, পেনসিলভেনিয়া", "url": "https://bn.wikipedia.org/wiki?curid=1002831", "content": "অ্যালেনটাউন মার্কিন যুক্তরাষ্ট্রের পেন্সিলভেনিয়া অঙ্গরাজ্যের লেই কাউন্টির একটি শহর। এটি পেন্সিলভেনিয়ার তৃতীয় বৃহত্তম ও যুক্তরাষ্ট্রের ২৩৩-তম বৃহত্তম শহর। ২০১০ সালের আদমশুমারি অনুযায়ী অ্যালেনটাউনের জনসংখ্যা ১,১৮,০৩২। ২০১৯ সালের হিসাব অনুযায়ী এটি পেন্সিলভেনিয়ার সবচেয়ে দ্রুত বর্ধনশীল প্রধান শহর। ১৭৬২ সালে শহরটি প্রতিষ্ঠিত হয়।\nলেহাই নদীর তীরে অ্যালেনটাউন শহরটি অবস্থিত। এটি সংলগ্ন বেথলেহেম ও ইস্টন অপেক্ষা বৃহত্তর। অ্যালেনটাউনের অবস্থান ফিলাডেলফিয়া শহরের ৫৫ মাইল উত্তর, উত্তর-পশ্চিমে, স্ক্র্যান্টন ও ওয়াইয়োমিং উপত্যকার ৭৫ মাইল দক্ষিণ-দক্ষিণপূর্বে, হ্যারিসবার্গের ৮০ মাইল পূর্ব-উত্তরপূর্বে এবং নিউ ইয়র্ক সিটির ৮৫ মাইল পশ্চিমে অবস্থিত।\n২০১৬ সালের এপ্রিলে আরবান ল্যান্ড ইনস্টিটিউট অ্যালেনটাউনকে নগরের কেন্দ্রের পুনঃউন্নয়ন ও রূপান্তরের জন্য \"জাতীয় সাফল্য\" হিসেবে ঘোষণা দেয়। ২০১৯-এর এপ্রিল পর্যন্ত এখানে ১ বিলিয়ন ডলারের বিনিয়োগ হয়েছে। \n\n\n== ইতিহাস ==\nঅ্যালেনটাউন শহর ও লেহাই কাউন্টি বর্তমানে যেখানে অবস্থিত, ১৭০০ শতকে সেখানে ওক গাছের অরণ্যানী ছিল। আদিবাসী আমেরিকানরা এ এলাকায় ট্রাউট মৎস্য ও হরিণ শিকার করত। ১৭৩৬ সালে ফিলাডেলফিয়ার উত্তরে একটি বৃহৎ এলাকার মালিকাকানা (বর্তমানে যেখানে অ্যালেনটাউন শহর গড়ে ওঠেছে) উইলিয়াম পেনের তিন ছেলে জন, টমাস ও রিচার্ড পেনকে ২৩ জন গোত্রপ্রধান বুঝিয়ে দেন। এর বদলে গোত্রপ্রধানরা জুতা, বাহুবন্ধনী (বকলস), টুপি, জামা, ছুরি, কাঁচি, চিরুনি, সুঁই, বিবর্ধক কাচ, রাম (পানীয়) ও ধূমপানের পাইপ লাভ করেন। \nটমাস পেন ১৭৩২ সালের ১৮ মে ৫,০০০ একর (২০ কিলোমিটার) ভূমির মালিকানা জোসেফ টার্নারকে প্রদান করেন। ১৭৩৫ সালের ১০ সেপ্টেম্বর উইলিয়াম অ্যালেন এই ভূমি ক্রয় করেন।\n১৭৩৬ সালের ২৩ মে ভূমি নিরীক্ষা করা হয়। ১৭৫৩ সালে ডেভিড শুলৎজ ইস্টন থেকে রিডিং পর্যন্ত যে ভূমি নিরীক্ষা করেন, তার মানচিত্রে অ্যালেনের কাঠের বাড়ির অবস্থান প্রদর্শিত হয়েছে। অ্যালেন এখানে বিখ্যাত অতিথিদের অভ্যর্থনা জানাতেন। এদের মধ্যে রয়েছেন তার ভগ্নিপতি জেমস হ্যামিল্টন এবং পেন্সিলভেনিয়ার ঔপনিবেশিক যুগের গভর্নর জন পেন।\n\n\n=== প্রতিষ্ঠা ===\n১৭৬২ সালে পেন্সিলভেনিয়া প্রদেশের তদানীন্তন প্রধান বিচারপতি, ফিলাডেলফিয়া শহরের প্রাক্তন মেয়র ও ধনী জাহাজ ব্যবসায়ী উইলিয়াম অ্যালেন নর্দাম্পটন নামে অ্যালেনটাউন শহরের গোড়াপত্তন করেন। সম্ভবত পেনদের সঙ্গে তার এক ধরনের প্রতিদ্বন্দ্বিতা সৃষ্টি হয়েছিল, যার কারণে তিনি নিজেই একটি শহর গড়ে তোলার সিদ্ধান্ত গ্রহণ করেন।\n১৭৫২ সালে নর্দাম্পটন ও বার্কস কাউন্টি প্রতিষ্ঠিত হয়। এদের কাউন্টি আসন হয় যথাক্রমে ইস্টন ও রিডিং। অ্যালেন ইস্টন থেকে নর্দাম্পটন কাউন্টির কাউন্টি আসন স্থানান্তরিত করার চেষ্টা করলেও তার এ প্রচেষ্টা ব্যর্থ হয়।\n\n\n== তথ্যসূত্র =="}