{"pageid": 1390572, "title": "আমলকী একাদশী", "url": "https://bn.wikipedia.org/wiki?curid=1390572", "content": "আমলক একাদশী বা আমলকী একাদশী ( সংস্কৃত: आमलकी एकादशी ) হল একটি হিন্দু পবিত্র দিন যা ফাল্গুন (ফেব্রুয়ারি-মার্চ) চান্দ্র মাসের ১১ তম দিনে ( একাদশী ) উদযাপিত হয়। আমলক বা আমলা বৃক্ষ ( Phyllanthus emblica ) বা ভারতীয় গুজবেরি নামে পরিচিত বৃক্ষ থেকে আমলকী একাদশীর নামকরণ হয়েছে ।\nদেবতা বিষ্ণুর কারণে একাদশী পবিত্র হওয়ায় তিনি গাছে বাস করেন বলে বিশ্বাস করা হয়। বিষ্ণুর কৃপা প্রাপ্তির উদ্দেশ্যে এ দিন আমলকী গাছের পুজো করা হয়। দিনটি হিন্দুদের রঙের উৎসব হোলির প্রধান অনুষ্ঠানের সূচকও বটে।\n\n\n== তাৎপর্য ==\n\nবৃক্ষ পূজা হিন্দুধর্মের অবিচ্ছেদ্য অঙ্গ যা বিশ্বাস করে পরম ব্রহ্ম সর্বত্র বিরাজমান।  \nআমলা গাছের পূজা বিশেষভাবে করা হয় এই বিশ্বাসের কারণে যে বিষ্ণু গাছের মধ্যে ও এর কাছাকাছি (বিশেষ করে আমলকা একাদশীতে) বিরাজ করেন।    কিছু ঐতিহ্যে, তার স্ত্রী লক্ষ্মী (সম্পদের দেবী) গাছে বাস করেন বলা হয়েছে। বিশ্বাস করা হয়, অবতারী কৃষ্ণ ও তাঁর সহধর্মিণী রাধা গাছের নিকটেই অবস্থান করেন। \nউপাসনার আরেকটি কারণ হল আয়ুর্বেদিক ঔষধি প্রস্তুতিতে ব্যবহৃত এর ঔষধি গুণাবলী যেখানে প্রাথমিকভাবে তাজা আমলকী ফল ভিটামিন সি-এর মতো সমৃদ্ধ উপাদানে ভরপুর। \n\n\n== কিংবদন্তি ==\nধর্মীয় উপবাসের কিংবদন্তীকে ব্রত কথা বলা হয়।\nউপলক্ষ্যে বর্ণিত কিংবদন্তি অনুসারে, রাজা চিত্রসেন ও তাঁর প্রজাগণ আমলক একাদশী ব্রত পালন করেছিলেন। এক শিকার ভ্রমণের সময়, চিত্রসেন বনে তার পথ হারিয়ে ফেলেন এবং রাক্ষস কর্তৃক ধৃত হন। তারা তাকে অস্ত্র দিয়ে আক্রমণ করেছিল। যদিও তিনি শারীরিকভাবে অক্ষত ছিলেন, আরও রাক্ষস রাজাকে ঘিরে ফেলায় তিনি অজ্ঞান হয়ে পড়েন। তার শরীর থেকে জ্যোতির্ময় এক ঐশ্বরিক শক্তি বহির্গত হয়ে আক্রমণকারীদের ধ্বংস করে তারপর অদৃশ্য হয়ে গেল। চেতনা ফিরে পেয়ে সমস্ত আক্রমণকারীদের নিহত দেখে চিত্রসেন হতবাক হয়ে যায়। একটি ঐশ্বরিক কণ্ঠ (আকাশবাণী) ঘোষণা করল এটি একাদশী ব্রত পালনের কারণে হয়েছে। এই ঘটনার পরে, ব্রতটি রাজ্যে জনপ্রিয় হয়ে ওঠে তথা শান্তি ও সম্প্রীতির দিকে পরিচালিত করে। \nবশিষ্ঠ ঋষি কর্তৃক বর্ণিত ব্রহ্মাণ্ড পুরাণে এই কাহিনীর একটি রূপ পাওয়া যায়। বৈদিসের রাজা চৈত্ররথ ও তার প্রজারা বিষ্ণুপূজার কারণে ধন-সম্পদ লাভ করেন। একবার আমলকী একাদশীতে চৈত্ররথ ও তার প্রজারা একটি নদীর তীরে বিষ্ণু মন্দিরের কাছে বিষ্ণু ও আমলা গাছের পূজা করছিলেন। তিনি বিষ্ণুর ঋষ্যবতার পরশুরামেরও পূজা করেছিলেন। ভক্তরা উপবাস করে সারা রাত জেগে থেকে বিষ্ণুর স্তুতিতে ভজন (ভক্তিমূলক গান) গাইতে থাকে। এক ক্ষুধার্ত শিকারী দলে যোগ দিয়ে আমলক একাদশী ব্রত পালন করল। ফলস্বরূপ, তার মৃত্যুর পরে শিকারী রাজা বসুরথ হিসাবে পুনর্জন্ম লাভ করেন। বসুরথকে পূর্বের গল্প থেকে রাজা চিত্রসেনের অনুরূপ অভিজ্ঞতার মধ্য দিয়ে বর্ণনা করা হয়েছে। মূল পার্থক্য হল, বসুরথ ব্রত এই জীবনে করেন নি, পূর্বজন্মে করেছিলেন। গল্পের নৈতিক শিক্ষায় বলা হয়, আমলক একাদশী ব্রত কোন স্পৃহা ও বিশুদ্ধ ভক্তি ছাড়াও পালন করলে বর্তমান ও পরবর্তী জীবনে বিষ্ণুর কৃপা লাভ হয়।  \n\n\n== কর্তব্য ==\nব্রত পালনকারীর প্রাতঃকালে আনুষ্ঠানিক স্নান করতে হবে। ভক্ত বা পুরোহিতরা আনুষ্ঠানিকভাবে গাছটিকে স্নান করান ও জল প্রদান করেন। তারপর পূজার আচারের সাথে এটি পূজা করেন। ভক্তরা এ দিন উপবাস করেন ও সমৃদ্ধি, সম্পদ ও স্বাস্থ্যের জন্য প্রার্থনা করে ব্রাহ্মণ পুরোহিতদের উপহার প্রদান করেন।    অমলকা একাদশীর ব্রতকথা ভক্তরা শ্রবণ করেন।  এই দিন খাদ্য ও দান-খয়রাত নির্ধারিত হয়; এই পূণ্যের মাধ্যমে বাজপেয় ও সোম যজ্ঞের ফল লাভ করা যায়। \nযদিও হোলির উৎসব বসন্ত পঞ্চমীতে শুরু হয়। তবে আমলাকা একাদশীতে মূল উৎসব শুরু হয়। দিনটি হোলির পরমলক্ষণের সূচনাকে চিহ্নিত করে এবং চারটি চান্দ্র দিনের পরে পূর্ণিমায় শেষ হয়। এই দিন থেকেই মানুষ রং খেলা শুরু করে।  \n\n\n== তথ্যসূত্র =="}