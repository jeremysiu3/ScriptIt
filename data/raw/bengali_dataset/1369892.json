{"pageid": 1369892, "title": "নানাজি দেশমুখ", "url": "https://bn.wikipedia.org/wiki?curid=1369892", "content": "চণ্ডিকাদাস অমৃতরাও দেশমুখ বিআর ( ), নানাজি দেশমুখ নামে বেশি পরিচিত (১১ই অক্টোবর ১৯১৬ - ২৭শে ফেব্রুয়ারি ২০১০) ছিলেন। তিনি ভারতের একজন সমাজ সংস্কারক এবং রাজনীতিবিদ। তিনি শিক্ষা, স্বাস্থ্য এবং গ্রামীণ স্বনির্ভরতার ক্ষেত্রে কাজ করেছেন। তাঁকে ২০১৯ সালে ভারত সরকার কর্তৃক মরণোত্তরভাবে ভারতের সর্বোচ্চ বেসামরিক পুরস্কার ভারতরত্ন প্রদান করা হয়। তিনি ভারতীয় জনসংঘের একজন নেতা এবং রাজ্যসভার সদস্যও ছিলেন।\n\n\n== প্রাথমিক জীবন ==\n\nনানাজি ১৯১৬ সালের ১১ই অক্টোবর হিঙ্গোলি জেলার একটি ছোট শহর কাদোলিতে, মারাঠি-ভাষী দেশস্থ ঋগ্বেদী ব্রাহ্মণ পরিবারে জন্মগ্রহণ করেন। নিজের পড়াশোনার টাকা জোগাড় করতে তিনি সবজি বিক্রেতার কাজ করেছেন।\nতিনি সীকরের উচ্চ বিদ্যালয়ে পড়ার সময় সীকরের রাওরাজা তাঁকে বৃত্তি প্রদান করেছিলেন। তিনি বিড়লা কলেজে (এখন বিআইটিএস পিলানি) পড়াশোনা করেছেন। একই বছর তিনি রাষ্ট্রীয় স্বয়ংসেবক সংঘে (আরএসএস) যোগ দেন।\nমহারাষ্ট্রে জন্মগ্রহণ করলেও তাঁর কর্মকাণ্ডের ক্ষেত্র ছিল রাজস্থান ও উত্তরপ্রদেশ। তৎকালীন আরএসএস প্রধান এমএস গোলওয়ালকর তাঁকে গোরক্ষপুরে (ইউপি) পাঠিয়েছিলেন \" প্রচারক \" (পূর্ণকালীন কর্মচারি) হিসাবে। তিনি সমগ্র উত্তর প্রদেশের (যা এখন আরএসএসের অষ্টম প্রান্তে পরিণত হয়েছে) সাহা প্রান্ত প্রচারক হয়ে ওঠেন।\n\n\n== আরএসএস স্বেচ্ছাসেবক ==\n\nদেশমুখ বাল গঙ্গাধর তিলক এবং তাঁর জাতীয়তাবাদী আদর্শের দ্বারা অনুপ্রাণিত হয়েছিলেন, সেইসাথে সমাজসেবা ও কর্মকাণ্ডে আগ্রহ দেখিয়েছিলেন। তাঁর পরিবারের সাথে আরএসএসের প্রতিষ্ঠাতা কেশব বলিরাম হেডগেওয়ারের ঘনিষ্ঠ যোগাযোগ ছিল। নানাজির মধ্যে সম্ভাবনা আছে বুঝতে পেরে তিনি তাঁকে আরএসএস শাখায় যোগ দিতে উৎসাহিত করেছিলেন।\n১৯৪০ সালে, হেডগেওয়ারের মৃত্যুর পর, দেশমুখ আরএসএসে যোগ দিয়েছিলেন। তাঁকে প্রচারক হিসেবে উত্তর প্রদেশে পাঠানো হয়। আগ্রায় তিনি দীনদয়াল উপাধ্যায়ের সাথে প্রথম দেখা করেন। পরে, দেশমুখ পূর্ব ইউপিতে সংঘের মতাদর্শ চালু করতে প্রচারক হিসাবে গোরক্ষপুরে যান। \nতিনি ১৯৫০ সালে গোরক্ষপুরে ভারতের প্রথম সরস্বতী শিশু মন্দির প্রতিষ্ঠা করেন।\n১৯৪৭ সালে, আরএসএস দুটি পত্রিকা ( রাষ্ট্রধর্ম এবং পাঁচজন্য ) এবং তার পাশাপাশি একটি সংবাদপত্র, স্বদেশ চালু করার সিদ্ধান্ত নেয়। অটল বিহারী বাজপেয়ীকে সম্পাদকের দায়িত্ব অর্পণ করা হয় এবং নানাজির সাথে দীনদয়াল উপাধ্যায়কে ব্যবস্থাপনা পরিচালক ও মার্গদর্শক করা হয়।\nমহাত্মা গান্ধীর হত্যাকাণ্ডের ফলে আরএসএস-এর ওপর নিষেধাজ্ঞা আরোপ করা হয় এবং প্রকাশনার কাজ বন্ধ হয়ে যায়। নিষেধাজ্ঞার কথা মাথায় রেখে একটি ভিন্ন কৌশল অবলম্বন করা হয়েছিল এবং সেই দিন আরএসএসের নেপথ্য প্রকাশনা কাজের পিছনে ছিলেন দেশমুখ।\n\n\n== রাজনৈতিক জীবন ==\nযখন নিষেধাজ্ঞা প্রত্যাহার করা হয় এবং একটি রাজনৈতিক সংগঠন করার সিদ্ধান্ত নেওয়া হয়, তখন ভারতীয় জনসংঘের জন্ম হয়। গোলওয়ালকর নানাজিকে উত্তরপ্রদেশে ভারতীয় জনসংঘের সাধারণ সম্পাদকের দায়িত্ব নিতে বলেছিলেন।\nউত্তরপ্রদেশে ভারতীয় জনসংঘ উপাধ্যায়ের দৃষ্টি, অটল বিহারী বাজপেয়ীর বাগ্মী দক্ষতা এবং দেশমুখের সাংগঠনিক কাজ থেকে শক্তি অর্জন করে এবং এটি রাজ্যের রাজনীতিতে একটি গুরুত্বপূর্ণ দল হিসাবে আবির্ভূত হয়। দেশমুখ সবসময় শুধু তাঁর দলীয় সহকর্মীদের সাথেই নয়, নিজের বিরোধীদের সাথেও ভালো সম্পর্ক রাখতেন। ডঃ রাম মনোহর লোহিয়ার সাথে তাঁর সম্পর্ক ভারতীয় রাজনীতির গতিপথ পাল্টে দেয়। তিনি লোহিয়াকে বিজেএস কার্যকর্তা সম্মেলনে আমন্ত্রণ জানিয়েছিলেন। সেখানে  প্রথমবারের মতো উপাধ্যায়ের সাথে তাঁর দেখা হয়েছিল। এই সংঘটি কংগ্রেসের বিরোধিতা করার জন্য অন্যান্য সমাজতান্ত্রিক দলগুলিকে কাছাকাছি নিয়ে আসে। ১৯৬৭ সালের বিধানসভা নির্বাচনের পর লোহিয়া এবং দেশমুখের সংযুক্তি উত্তরপ্রদেশে প্রথম অ-কংগ্রেস জোট সরকার গঠন করে। দেশমুখ সক্রিয়ভাবে বিনোবা ভাবের শুরু করা ভূদান আন্দোলনে অংশগ্রহণ করেছিলেন।\nপরে জনতা পার্টি সরকারের নেতৃত্বাধীন প্রধানমন্ত্রী মোরারজি দেশাই এবং নারায়ণ তাঁকে শিল্পমন্ত্রির দপ্তর নেওয়ার প্রস্তাব দিয়েছিলেন, কিন্তু দেশমুখ তা প্রত্যাখ্যান করেছিলেন। দেশমুখ ১৯৭৭ সালের নির্বাচনে জরুরী অবস্থা প্রত্যাহারের পর উত্তর প্রদেশের বলরামপুর লোকসভা কেন্দ্র থেকে যথেষ্ট ব্যবধানে জয়লাভ করেছিলেন।\nনারায়ণ যখন \"সম্পূর্ণ বিপ্লবের\" ডাক দিয়েছিলেন, তখন দেশমুখ এই আন্দোলনকে পূর্ণ সমর্থন দিয়ে সাড়া দিয়েছিলেন। তিনি ১৯৯৯ সালে, জাতির প্রতি তাঁর সেবার স্বীকৃতিস্বরূপ এনডিএ সরকার কর্তৃক রাজ্যসভায় মনোনীত হন।\n\n\n== সামাজিক কাজ ==\n\nসক্রিয় রাজনীতি থেকে অবসর নেওয়ার পর দেশমুখ দীনদয়াল রিসার্চ ইনস্টিটিউটে কাজ করেন, এটি তিনি  ১৯৬৯ সালে প্রতিষ্ঠা করেছিলেন।\nতিনি দারিদ্র্য বিরোধী এবং ন্যূনতম প্রয়োজন কর্মসূচির জন্য কাজ করেছেন। তাঁর কাজের অন্যান্য ক্ষেত্র ছিল কৃষি ও কুটির শিল্প, গ্রামীণ স্বাস্থ্য এবং গ্রামীণ শিক্ষা। দেশমুখ রাজনীতি ছেড়ে ইনস্টিটিউটের সভাপতিত্ব গ্রহণ করেন এবং ইনস্টিটিউট গড়ে তোলার জন্য তাঁর সমস্ত সময় উৎসর্গ করেন। তিনি ভারতের উত্তর প্রদেশ এবং মধ্য প্রদেশ উভয় রাজ্যের ৫০০টিরও বেশি গ্রামে সামাজিক পুনর্গঠন কার্যক্রম পরিচালনার ক্ষেত্রেও গুরুত্বপূর্ণ ভূমিকা পালন করেছিলেন। তিনি \"মন্থন\" (আত্মদর্শন) জার্নালও প্রকাশ করেছিলেন যা বহু বছর ধরে কে আর মালকানি দ্বারা সম্পাদিত হয়েছিল।\nদেশমুখ গোন্ডা (ইউপি), বলরামপুর এবং বিদে (মহারাষ্ট্র) সামাজিক কাজ করেছিলেন। তাঁর প্রকল্পের মূলমন্ত্র ছিল হর হাত কো দেঙ্গে কাম, হর খেত কো দেঙ্গে পানি ।\nএছাড়াও তিনি চিত্রকূটে ভারতের প্রথম গ্রামীণ বিশ্ববিদ্যালয় চিত্রকূট গ্রামোদয় বিশ্ববিদ্যালয় প্রতিষ্ঠা করেন এবং এর আচার্য হিসেবে দায়িত্ব পালন করেন। নানাজি বুন্দেলখণ্ডের ১৫০টিরও বেশি গ্রামের জীবনযাত্রার মান উন্নয়নের জন্য অখণ্ড মানবতাবাদের দর্শন বাস্তবায়ন করেছিলেন।\n\n\n== পুরস্কার এবং স্বীকৃতি ==\nতিনি ১৯৯৯ সালে দ্বিতীয় সর্বোচ্চ বেসামরিক পুরস্কার পদ্মবিভূষণে এবং ২০১৯ সালে (মরণোত্তর) সর্বোচ্চ বেসামরিক পুরস্কার ভারতরত্নে ভূষিত হন।\n\n\n== মৃত্যু ==\nদেশমুখ ২০১০ সালের ২৭শে ফেব্রুয়ারী, নিজ প্রতিষ্ঠিত চিত্রকূট গ্রামোদয় বিশ্ববিদ্যালয়ের প্রাঙ্গণে মারা যান। বার্ধক্যজনিত সমস্যার কারণে তিনি কিছুদিন ধরে অসুস্থ ছিলেন এবং চিকিৎসার জন্য দিল্লিতে যেতে অস্বীকার করেছিলেন। তিনি নতুন দিল্লির দধিচি দেহদান সংস্থার কাছে তাঁর দেহদানের অঙ্গীকার করেছিলেন যা গৃহীত হয়েছিল এবং তাঁর দেহ চিকিৎসা গবেষণার জন্য অল ইন্ডিয়া ইনস্টিটিউট অফ মেডিকেল সায়েন্সে পাঠানো হয়েছিল।\n\n\n== আরও দেখুন ==\nবিদ্যা ভারতী\nভারতীয় জাতীয়তাবাদ\nদীনদয়াল উপাধ্যায়\nবিনায়ক দামোদর সাভারকর\nলালকৃষ্ণ আডবাণী\nবলরাজ মধুক\nরাষ্ট্রীয় স্বয়ংসেবক সংঘ\n\n\n== তথ্যসূত্র ==\n\n\n== বহিঃসংযোগ ==\nপার্লামেন্ট অফ ইন্ডিয়ার ওয়েবসাইটে অফিসিয়াল জীবনী সংক্রান্ত স্কেচ\nভারতীয় জনতা পার্টি    ওয়েব্যাক মেশিনে আর্কাইভকৃত ২৮ সেপ্টেম্বর ২০০৭ তারিখে\nভারত সরকারের পুরস্কারের উদ্ধৃতি\nদীনদয়াল রিসার্চ ইনস্টিটিউট    ওয়েব্যাক মেশিনে আর্কাইভকৃত ৩০ আগস্ট ২০০৯ তারিখে"}