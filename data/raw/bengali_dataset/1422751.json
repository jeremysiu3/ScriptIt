{"pageid": 1422751, "title": "ইউনিয়ন দেপোর্তিভা লাস পালমাস", "url": "https://bn.wikipedia.org/wiki?curid=1422751", "content": "ইউনিয়ন দেপোর্তিভা লাস পালমাস (স্পেনীয়: UD Las Palmas; সাধারণত ইউডি লাস পালমাস এবং সংক্ষেপে লাস পালমাস নামে পরিচিত) হচ্ছে লাস পালমাস ভিত্তিক একটি স্পেনীয় পেশাদার ফুটবল ক্লাব। এই ক্লাবটি বর্তমানে স্পেনের শীর্ষ স্তরের ফুটবল লিগ লা লিগায় প্রতিযোগিতা করে। এই ক্লাবটি ১৯৪৯ সালের ২২শে আগস্ট তারিখে প্রতিষ্ঠিত হয়েছে। ৩২,৪০০ ধারণক্ষমতাবিশিষ্ট গ্রান কানারিয়া স্টেডিয়ামে পিও পিও নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন স্পেনীয় সাবেক ফুটবল খেলোয়াড় গার্সিয়া পিমিয়েন্তা এবং সভাপতির দায়িত্ব পালন করছেন মিগেল আনহেল রামিরেস আলোন্সো। বর্তমানে স্পেনীয় মধ্যমাঠের খেলোয়াড় হোনাতান ভিয়েরা এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, লাস পালমাস এপর্যন্ত ৬টি শিরোপা জয়লাভ করেছে; যার মধ্যে চারটি সেহুন্দা দিভিসিওনের শিরোপা রয়েছে। অন্যদিকে, আন্তর্জাতিক প্রতিযোগিতায়, লাস পালমাসের সেরা সাফল্য হচ্ছে ১৯৭০ ইন্টার-সিটিস ফেয়ার্স কাপের ৬৪ দলের পর্বে পৌঁছানো; যেখানে তারা হের্টার কাছে ১–০ গোলের ব্যবধানে পরাজিত হয়েছিল। দাভিদ গার্সিয়া, হাভি কাস্তেয়ানো, ভিসেন্তে গোমেস, রুবেন কাস্ত্রো এবং মার্কোস মার্কেসের মতো খেলোয়াড়গণ লাস পালমাসের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৪৯–৫০ মৌসুমে, পেশাদার ফুটবল ক্লাব হিসেবে প্রথম মৌসুমে লাস পালমাস স্পেনের পেশাদার ফুটবল ক্লাবগুলোর মধ্যকার আয়োজিত স্পেনীয় ফুটবল লিগ পদ্ধতির তৎকালীন তৃতীয় স্তরের পেশাদার ফুটবল লিগ তেরসেরা দিভিসিওনে প্রতিদ্বন্দ্বিতা করেছিল; উক্ত মৌসুমে লাস পালমাস ৭ জয় এবং ড্রয়ে সর্বমোট ১৪ পয়েন্ট অর্জন করে ১৯৪৯–৫০ তেরসেরা দিভিসিওনের পয়েন্ট তালিকায় ২য় স্থান অর্জন করেছিল।\nক্লাব প্রতিষ্ঠার প্রায় ৫ বছর পর, ১৯৫৪–৫৫ মৌসুমে লাস পালমাস প্রথমবারের মতো স্পেনের পেশাদার ফুটবলের শীর্ষ স্তর লা লিগায় অংশগ্রহণ করতে সক্ষম হয়েছিল। ১৯৫৪ সালের সালের ১২ই সেপ্টেম্বর তারিখে, লা লিগায় ক্লাব ইতিহাসে নিজেদের প্রথম ম্যাচে সাতুর গ্রেচের অধীনে লাস পালমাস আতলেতিকো মাদ্রিদের বিরুদ্ধে ৪–১ গোলের ব্যবধানে জয়লাভ করেছিল। ১৯৫৪–৫৫ লা লিগায় লাস পালমাস ১০টি জয় এবং ৭টি ড্রয়ে সর্বমোট ২৭ পয়েন্ট অর্জন করে পয়েন্ট তালিকায় ১২তম স্থান অর্জন করেছিল।\nলাস পালমাস ১৯৭২–৭৩ উয়েফা কাপে অংশগ্রহণ করার মাধ্যমে প্রথমবারের মতো উয়েফা কাপে অংশগ্রহণ করেছে। ১৯৭২ সালের ১৩ই সেপ্টেম্বর তারিখে, ইতালীয় ক্লাব তোরিনোর বিরুদ্ধে মুখোমুখি হওয়ার মাধ্যমে লাস পালমাস উক্ত প্রতিযোগিতায় অভিষেক করেছে; তোরিনো অলিম্পিক স্টেডিয়ামে অনুষ্ঠিত উক্ত ম্যাচে তোরিনো ২–০ গোলের ব্যবধানে জয়লাভ করেছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}