{"pageid": 1154519, "title": "কানহাইয়া লাল হত্যাকাণ্ড", "url": "https://bn.wikipedia.org/wiki?curid=1154519", "content": "কানহাইয়া লাল তেলি একজন দর্জি ছিলেন, যাকে ভারতের রাজস্থান রাজ্যের উদয়পুরে ২০২২ সালের ২৮শে জুন দুই মুসলিম আততায়ীর দ্বারা শিরশ্ছেদ ও হত্যা করেছিলে। হামলাকারীরা হামলার ঘটনা ক্যামেরায় ধারণ করে এবং ভিডিওটি অনলাইনে ছড়িয়ে দেয়।\nভারতীয় রাজনীতিবিদ নূপুর শর্মার সমর্থনে একটি সোশ্যাল মিডিয়া পোস্ট শেয়ার করার অভিযোগে লালকে হত্যা করা হয়েছিল, যিনি ২০২২ সালে মুহাম্মদ সম্পর্কিত মন্তব্য বিতর্কে জড়িত ছিলেন। আততায়ীরা কানহাইয়া লালের শিরশ্ছেদ করার আগে খদ্দের হিসেবে তার দোকানে প্রবেশ করে।\nহত্যার ভিডিও ইন্টারনেটে পোস্ট করা হয়েছে, দুজন অভিযুক্ত আততায়ীর হাতে কসাইয়ের ছুরি রয়েছে এবং তারা হত্যার দায় স্বীকার করেছে, মহম্মদ রিয়াজ আখতার ও মহম্মদ গৌস নামে নিজেদের পরিচয় দিয়েছিল। হামলার ভিডিও সোশ্যাল মিডিয়ায় ভাইরাল হওয়ার পরে স্থানীয় কর্তৃপক্ষ কারফিউ ঘোষণা করে এবং ইন্টারনেট অ্যাক্সেস অবরুদ্ধ করে, ভারতজুড়ে ব্যাপক ক্ষোভের জন্ম নেয়।\nঅবিলম্বে পদক্ষেপের দাবিতে ভারতের বিভিন্ন স্থানে বিক্ষোভ হয়। কিছু এলাকায় বিক্ষোভকারীদের ওপর পাথর ছোড়া হয়।\n\n\n== পটভূমি ==\nকানহাইয়া লালের প্রতিবেশী নাজিম একটি বিতর্কিত সোশ্যাল মিডিয়া পোস্টের জন্য তার বিরুদ্ধে ১১ জুন মামলা দায়ের করেছিলেন, যার ফলে কানহাইয়াকে গ্রেপ্তার করা হয়েছিল। পরে তিনি জামিনে মুক্তি পান। কানহাইয়া প্রাণনাশের হুমকি পাওয়ার পর ১৫ জুন স্থানীয় পুলিশের কাছে সুরক্ষার জন্য আবেদন করেছিল। ধান মান্ডি থানায় দাখিল করা অভিযোগে জানান যে নাজিম ও অন্যদের কাছ থেকে হুমকি পান। নাজিম ও অন্য পাঁচজনের বিরুদ্ধে তার অভিযোগে, কানহাইয়া অভিযোগ করে যে গ্রুপটি তাদের সম্প্রদায়ের মধ্যে তার ছবি সোশ্যাল মিডিয়ায় একটি বার্তা দিয়ে প্রচার করেছিল, সেখানে বলা হয়েছিল যে কানহাইয়া লালকে কোথাও দেখা গেলে বা তার দোকান খুললে তাকে হত্যা করা উচিত। তবে পুলিশের তথ্যমতে, তারা মধ্যস্থতার মধ্যমে নাজিম ও কানহাইয়া লালের মধ্যে বিষয়টি মীমাংসা করে।\nকানহাইয়া লাল আরও উল্লেখ করে যে বিতর্কিত পোস্টটি তার ছেলে অসাবধানতাবশত শেয়ার করেছিলেন এবং তিনি কীভাবে ফোন পরিচালনা করতে হয় তা জানেন না।\n\n\n== হত্যা ==\nদুই আততায়ী ২৮শে জুন কানহাইয়া লালের দর্জির দোকানে খদ্দের হিসেবে প্রবেশ করে। কানহাইয়া লাল পোশাক তৈরির জন্য তাদের একজনের মাপ নিতে শুরু করে, তবে তাকে দুপুর ২.৪৫ মিনিটে কসাইযের ভারি ছুরি দিয়ে আক্রমণ করা হয়। হামলাকারীরা পুরো হামলার ভিডিও ধারণ করে। এক দোকান সহকারীও কানহাইয়া লালকে বাঁচাতে গিয়ে মাথায় গুরুতর আঘাত পান।\nকানহাইয়া লালকে বশীভূত করার পর দুই আসামি তাকে দোকান থেকে টেনেহিঁচড়ে নিয়ে গিয়ে গলা কেটে হত্যা করে। অন্য দোকানদাররা তাকে উদ্ধারের চেষ্টা করেনি। হামলাকারীরা পায়ে হেঁটে এবং পরে মোটরসাইকেলে করে পালিয়ে যায়।\nপুলিশের তদন্তে জানা যায়, দুজনেই প্রথমে কানহাইয়া লালকে তার বাড়িতে হত্যার পরিকল্পনা করেছিল।\n\n\n== অপরাধী ==\nহামলাকারীরা হল মহম্মদ রিয়াজ আখতার ও মহম্মদ গৌস। সম্ভবত দ্বিতীয় ভিডিওতে (আক্রমণের পর তোলা), তারা \"শিরচ্ছেদ\" নিয়ে গর্ব করে এবং ভারতের প্রধানমন্ত্রী নরেন্দ্র মোদির বিরুদ্ধে হুমকি দেয়। পালানোর চেষ্টা করার সময় ২৮শে জুন রাজস্থানের রাজসমন্দ জেলায় আততায়ীদের গ্রেপ্তার করা হয়েছিল।\n\n\n== ভারত সরকারের প্রতিক্রিয়া ==\nহামলাকারীরা পালানোর চেষ্টাকালে রাজস্থান পুলিশের হাতে আটক হয়।\nঘটনার পর, উদয়পুরের স্থানীয় কর্তৃপক্ষ ২৪ ঘন্টা কারফিউ জারি করে এবং রাজস্থান রাজ্য জুড়ে ইন্টারনেট অ্যাক্সেস অবরুদ্ধ করে। কেন্দ্রীয় সরকার ঘটনার তদন্তের জন্য ভারতের প্রাথমিক সন্ত্রাসবিরোধী ইউনিট রাষ্ট্ৰীয় অনুসন্ধান সংস্থাকে মোতায়েন করে।\n\n\n== প্রতিক্রিয়া ==\nকানহাইয়া লাল হত্যাকাণ্ডের প্রতিক্রিয়ায় জাতিসংঘের মুখপাত্র স্টিফেন ডুজারিক বিশ্বব্যাপী ধর্মীয় সম্প্রীতি ও শান্তির আহ্বান জানান।\nবিরোধী নেত্রী বসুন্ধরা রাজে বলেন, “উদয়পুরে নিরপরাধ ব্যক্তির নৃশংস হত্যাকাণ্ডের মধ্য দিয়ে এটা স্পষ্ট হয়ে গেছে যে রাজ্য সরকারের প্ররোচনা ও তুষ্টির কারণে অপরাধীদের মনোবল বেড়েছে। রাজ্য সরকারের এই নীতির কারণে রাজ্যে সাম্প্রদায়িক উন্মত্ততা ও সহিংসতার পরিস্থিতি তৈরি হয়েছে।”\nবিশ্ব হিন্দু পরিষদ, বজরং দলের মত হিন্দু সংগঠনগুলি প্রতিবাদ করে এবং দোষীদের বিরুদ্ধে কঠোর ব্যবস্থা নেওয়ার দাবি জানান। যদিও রাষ্ট্রীয় স্বয়ংসেবক সঙ্ঘ নীরব থাকলেও আরএসএস-এর সঙ্গে যুক্ত মুসলিম সংগঠন মৃত্যুদণ্ডের দাবি জানিয়েছে।\nভিএইচপি সদস্যদের শান্তিপূর্ণ প্রতিবাদ মিছিলে শত শত উগ্র ইসলামপন্থীরা পাথর ছুড়ে ছিল। হত্যার প্রতিক্রিয়ায়, প্রায় ৭০০০ মানুষ উদয়পুর শহরে নীরব প্রতিবাদ মিছিল বের করেছিল।\n অ্যামনেস্টি ইন্টারন্যাশনাল এই ঘটনার নিন্দা করে এবং ভারত সরকারকে হত্যাকারীদের বিরুদ্ধে ব্যবস্থা নেওয়ার আহ্বান জানান।\n\n\n== আরও পড়া ==\nhttps://www.newindianexpress.com/nation/2022/jul/02/one-of-main-accused-in-udaipur-tailor-murder-is-bjp-member-congress-2472159.html\nhttps://thewire.in/security/as-photos-emerge-of-udaipur-killers-links-to-bjp-leaders-party-moves-to-damage-control-mode\n\n\n== তথ্যসূত্র =="}