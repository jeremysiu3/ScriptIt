{"pageid": 1030260, "title": "নির্দেশনা (চিকিৎসাবিজ্ঞান)", "url": "https://bn.wikipedia.org/wiki?curid=1030260", "content": "চিকিৎসাবিজ্ঞানে নির্দেশনা (ইংরেজি: Indication) বলতে চিকিৎসার অংশ হিসেবে কোনও পরীক্ষা, ঔষধ, পদ্ধতি বা অস্ত্রোপচার প্রয়োগ করার বৈধ কারণকে বোঝানো হয়। কোনও পদ্ধতি বা ঔষধ ব্যবহারকে সমর্থনকারী একাধিক নির্দেশনা থাকতে পারে। নির্দেশনার সাথে রোগনির্ণয়ের পার্থক্য আছে। রোগনির্ণয় পরিভাষাটি দিয়ে কোনও বিশেষ রোগাবস্থা কোনও ব্যক্তির দেহে উপস্থিত আছে কি না, তার মূল্যায়নকে বোঝানো হয়। অন্যদিকে নির্দেশনা পরিভাষাটি দিয়ে কোনও কিছু ব্যবহারের পেছনের বৈধ কারণকে বোঝানো হয়। নির্দেশনার বিপরীত ধারণাটি হল প্রতিনির্দেশনা (Contraindication), যা দিয়ে কোনও বিশেষ চিকিৎসা পদ্ধতি ব্যবহার করা থেকে বিরত থাকার পেছনের কারণকে বোঝায়, কেননা এক্ষেত্রে চিকিৎসার কারণে লাভের তুলনায় ক্ষতির ঝুঁকি বেশি থাকে।\nমার্কিন যুক্তরাষ্ট্রে চিকিৎসকের ব্যবস্থাপত্রে লিখিত ঔষধগুলির নির্দেশনাগুলি ফেডারেল ড্রাগ অ্যাডমিনিস্ট্রেশন (কেন্দ্রীয় ঔষধ প্রশাসন) দ্বারা অনুমোদিত হতে হয়। ঔষধের মোড়কের বা মোড়কের ভেতরের কাগজে ঔষধ ব্যবস্থাপনা সংক্রান্ত তথ্যের \"নির্দেশনা ও ব্যবহারবিধি\" নামক অংশে নির্দেশনাগুলি অন্তর্ভুক্ত থাকে। এই অংশটির মূল উদ্দেশ্য হল স্বাস্থ্যসেবা প্রদানকারী পেশাদার ব্যক্তিরা যেন তাৎক্ষণিকভাবে রোগীদের জন্য উপযুক্ত চিকিৎসা চিহ্নিত করতে পারেন, সেজন্য ঔষধের অনুমোদিত নির্দেশনাগুলি পরিষ্কারভাবে উপস্থাপন করা। নির্দেশনা ও ব্যবহারবিধি অনুচ্ছেদটিতে যে রোগ বা রোগাবস্থাটির জন্য ঔষধটি অনুমোদিত হয়েছে, তা উল্লেখ করা হয়, সেটির লক্ষণ-উপসর্গগুলি উল্লেখ করা হয় এবং আলোচ্য ঔষধটি নিরাময়, প্রতিরোধ, উপশম নাকি রোগনির্ণয়ের জন্য ব্যবহার করতে হবে, সে ব্যাপারে নির্দেশনা প্রদান করা হয়। অধিকন্তু, নির্দেশনা ও ব্যবহারবিধি অনুচ্ছেদে কোন্‌ বয়োগোষ্ঠীর জন্য ঔষধটি অনুমোদিত, তার উল্লেখ থাকে এবং অন্যান্য প্রয়োজনীয় তথ্যাদি থাকে যাতে সেটিকে উপযুক্তরূপে ব্যবহার করা যায় (যেমন কোন রোগীর শ্রেণী বা বয়োগোষ্ঠীর জন্য এটি প্রযোজ্য এবং অন্য কোনও সহায়ক চিকিৎসা আবশ্যক কি না)।\n\n\n== তথ্যসূত্র =="}