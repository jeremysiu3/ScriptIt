{"pageid": 1038976, "title": "চাবি (তড়িৎ)", "url": "https://bn.wikipedia.org/wiki?curid=1038976", "content": "চাবি (switch) হলো এমন একটি বৈদ্যুতিক যন্ত্র যা কোনো বিদ্যুৎ বর্তনীতে লাগালে তা বর্তনীতে ইলেকট্রনের তথা বিদ্যুতের প্রবাহ চালু বা বন্ধ করতে পারে। বর্তনীতে ব্যবহৃত তারের ধনাত্মক দিকের সাথে চাবি সংযুক্ত করা হয়। চাবিকে খোলা বা বন্ধ করা যায়। চাবিকে বন্ধ করা হলে বর্তনীতে বিদ্যুৎ চলবে কিন্তু খোলা থাকলে চলবে না। চাবিতে দুইটি অংশে তার সংযুক্ত করতে হয়। এই অংশদুটি তড়িৎ সুপরিবাহী পদার্থ দ্বারা তৈরি। চাবি যখন বন্ধ করা হয় তখন একটি সুপরিবাহী পদার্থ  অংশদুটিকে যোগ করে দেয়। ফলে সুইচটির ভেতর দিয়ে বিদ্যুৎ প্রবাহিত হতে পারে। অর্থাৎ বর্তনীটি সম্পূর্ণ হয়। সুইচটি খোলা হলে তারের অংশদুটিকে সংযোগকারী পদার্থটি সরে যায় এবং চাবিতে লাগানো তারের দুই অংশের মাঝে পারস্পরিক কোনো সম্পর্ক থাকে না। ফলে সুইচটি দিয়ে বিদ্যুৎ প্রবাহিত হয় না এবং সমগ্র বর্তনী‌টি অসম্পূর্ণ হয়ে যায় বা ভে‌ঙে যায় (শ্রেণিসংযোগ বর্তনীর ক্ষেত্রে)। এজন্য সমগ্র বর্তনীটির ভেতর দিয়ে বিদ্যুৎ প্রবাহ বন্ধ হয়ে যায়।\n\nসমান্তরাল বর্তনীতে যেহেতু বৈদ্যুতিক যন্ত্রের জন্য আলাদা-আলদা করে তার ব্যবহার করতে হয় এবং একটি তারের সাথে অপর তারের সম্পর্ক থাকে না, তাই সেখানে প্রতিটি যন্ত্রের জন্য আলাদা-আলাদা চাবি ব্যবহার করতে হয়। ফলে কোনো যন্ত্রে বিদ্যুৎ প্রবাহ বন্ধ করতে হলে যন্ত্রটির সাথে সংযুক্ত সুইচ খুলে দিতে হবে। কিন্তু এর জন্য অন্যান্য যন্ত্রে বিদ্যুৎ চলাচল বাধাগ্রস্ত হবে না। সমগ্র সমান্তরাল বর্তনী বন্ধ করতে হলে বর্তনীর কোষের সাথে সংযুক্ত চাবিটি খু‌লে দি‌তে হ‌বে।\nচাবির যে অংশে মানুষের হাত দেওয়া লাগে, সে অংশটি একটি অপরিবাহী পদার্থ দ্বারা আবৃত থাকে। এর ফলে মানুষ ক্ষতির হাত থেকে বাঁচে।\n\n\n== তথ্যসূত্র =="}