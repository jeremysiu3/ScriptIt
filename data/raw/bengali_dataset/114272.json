{"pageid": 114272, "title": "চট্টগ্রাম সরকারি উচ্চ বিদ্যালয়", "url": "https://bn.wikipedia.org/wiki?curid=114272", "content": "চট্টগ্রাম সরকারি উচ্চ বিদ্যালয় বাংলাদেশের দক্ষিণ-পূর্বাঞ্চলের বন্দর নগরী চট্টগ্রামের কলেজ রোডে অবস্থিত একটি  সরকারি মাধ্যমিক বিদ্যালয়। ১৯০৬ খ্রিষ্টাব্দে এটি চট্টগ্রাম ট্রেইনিং স্কুলের প্র্যাকটিসিং স্কুল হিসেবে প্রতিষ্ঠিত হয়। এটি ছিল মূলত একটি মিডল ইংলিশ স্কুল। পরবর্তীতে, এটি জুনিয়র হাই স্কুল হিসাবে স্বীকৃতি পায়। ২০১৮ সালে বিদ্যালয়ের ১১১ বর্ষ পূর্তি উৎসব আয়োজিত হয়।\n\n\n== ইতিহাস ==\nবিদ্যালয়টি ১৯০৬ খৃষ্টাব্দে প্রতিষ্ঠিত হয়। বিদ্যালয়ের প্রতিষ্ঠাকালীন নাম ছিল মিডল ইংলিশ স্কুল (এম.ই.স্কুল)। ১৯১৮ সালে বিদ্যালয়টিকে সরকারি ঘোষণা করা হয়। ১৯৫৮ সালে বেসরকারিভাবে (৪র্থ থেকে ৬ষ্ঠ) অতিরিক্ত শাখা খোলার অনুমতি দেয়া হয়।  ১৯৬৬ সালে বিদ্যালয়টিকে চট্টগ্রাম সরকারি জুনিয়র হাই স্কুল ঘোষণা করা হয়। ১৯৭৭ সালে একে চট্টগ্রাম সরকারি উচ্চ বিদ্যালয় নামকরণ করা হয়। ১৯৮১ সালে এস.এস.সি প্রথম ব্যাচে ভর্তি করানো হয়। ২০০৯ সালে দ্বৈত শিফট চালু করা হয়।\n\n\n== অবস্থান ==\nঅত্র বিদ্যালয়টি চট্টগ্রাম নগরীর অন্যতম গুরুত্বপূর্ণ এলাকা চকবাজারের কলেজ রোডে অবস্থিত। এর বিপরীতে চট্টগ্রাম কলেজ এবং পাশে হাজী মুহাম্মদ মহসিন কলেজ অবস্থিত।\n\n\n== শিক্ষাকার্যক্রম ==\nব্রিটিশ উপনিবেশকাল থেকেই এ বিদ্যালয় চট্টগ্রাম অঞ্চলে শিক্ষা বিস্তারে অনন্য ভূমিকা পালন করছে। পঞ্চম থেকে দশম শ্রেণি পর্যন্ত বর্তমানে প্রায় ২১০০ জন ছাত্র এখানে অধ্যয়নরত। প্রভাতী ও দিবা- এ দু'টি শাখায় পাঠদান পরিচালিত হয়।\nনবম-দশম শ্রেণিতে রয়েছে বিজ্ঞান ও মানবিক বিভাগ। প্রতিবছর ডিসেম্বরে প্রতিযোগীতামূলক পরীক্ষার মাধ্যমে পঞ্চম শ্রেণিতে ছাত্র ভর্তি করানো হতো। তবে ২০২০ সালে করোনা ভাইরাস সংক্রমণের পর থেকে লটারির মাধ্যমে ভর্তি প্রক্রিয়া চালু হয়। চট্টগ্রাম জেলা প্রশাসন কর্তৃক ভর্তি প্রক্রিয়া সম্পূর্ণ পরিচালিত ও নিয়ন্ত্রিত হয়।\n\n\n== ব্যবস্থাপনা ==\nবিদ্যালয়ের পাঠকার্য পরিচালনা এবং অন্যান্য প্রাতিষ্ঠানিক কার্যক্রম পরিচালনার জন্য বিদ্যালয়ে রয়েছেন  ৫২ জন শিক্ষক-শিক্ষিকা। একজন প্রধান শিক্ষকের নেতৃত্বে এবংদুইজন  সহকারী প্রধান শিক্ষকের সার্বিক তত্ত্বাবধানে বিদ্যালয়ের যাবতীয় কার্যক্রম পরিচালিত হয় । এছাড়াও দাপ্তরিক বিভিন্ন কাজে সহযোগিতা করার জন্য আছে ১০ জন কর্মকর্তা-কর্মচারী।\n\n\n== উল্লেখযোগ্য শিক্ষার্থী ==\nআফতাব আহমেদ (জন্ম ১৯৮৫), আন্তর্জাতিক ক্রিকেটার\nআদিল হোসেন নোবেল, বাংলাদেশি মডেল ও অভিনেতা\nইয়াসির আলী, বাংলাদেশি ক্রিকেটার\nমিনার রহমান, বাংলাদেশি সঙ্গীতশিল্পী, গীতিকার, সুরকার ও কার্টুনিস্ট\nসুবির চৌধুরী, (জন্ম ১৯৬৭) লেখক, ব্যবস্থাপনা পরামর্শক\n\n\n== আরও দেখুন ==\nবাংলাদেশের স্কুলের তালিকা\n\n\n== তথ্যসূত্র ==\n\n\n== বহিঃসংযোগ =="}