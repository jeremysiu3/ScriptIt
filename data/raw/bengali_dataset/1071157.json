{"pageid": 1071157, "title": "শরীফ উদ্দিন আহমেদ", "url": "https://bn.wikipedia.org/wiki?curid=1071157", "content": "শরীফ উদ্দিন আহমেদ (জন্ম: ১১ জানুয়ারি ১৯৪৫) একজন বাংলাদেশী ইতিহাসবিদ। ঢাকার ইতিহাস নিয়ে গবেষণার জন্য পরিচিতি রয়েছে তার। তিনি বাংলাদেশ জাতীয় জ্ঞানকোষ বাংলাপিডিয়ার প্রথম সংস্করণের সম্পাদনা পরিষদের অন্যতম সদস্য এবং বাংলাদেশ এশিয়াটিক সোসাইটি থেকে রাজধানী ঢাকার ৪০০ বছর পূর্তি উপলক্ষ্যে প্রকাশিত ঢাকা বিষয়ক ২১টি বইয়ের প্রধান সম্পাদক। তিনি বাংলাদেশ ইতিহাস সমিতির সভাপতি ছিলেন। বর্তমানে তিনি ইতিহাস একাডেমি এবং বাংলাদেশ আরকাইভস অ্যান্ড রেকর্ডস ম্যানেজমেন্ট সোসাইটির (বারমস) সভাপতি হিসেবে দায়িত্ব পালন করছেন।\n\n\n== প্রারম্ভিক জীবন ও শিক্ষা ==\nশরীফ উদ্দিন আহমেদ ১৯৪৫ সালের ১১ জানুয়ারি দিনাজপুরে জন্মগ্রহণ করেন।\nতিনি ঢাকা বিশ্ববিদ্যালয়ের ইতিহাস বিভাগ থেকে ১৯৬৪ সালে স্নাতক (সম্মান) এবং ১৯৬৫ সালে  স্নাতকোত্তর ডিগ্রি লাভ করেন। তিনি অক্সফোর্ড বিশ্ববিদ্যালয় থেকে ১৯৭২ সালে ইতিহাসে বি.লিট এবং লন্ডন বিশ্ববিদ্যালয়ের স্কুল অব ওরিয়েন্টাল এন্ড আফ্রিকান স্টাডিজ থেকে ১৯৭৮ সালে ঢাকার ইতিহাস-এর উপর পিএইচ.ডি ডিগ্রি অর্জন করেন।\n\n\n== কর্মজীবন ==\nশরীফ উদ্দিন আহমেদ ১৯৬৬ সালে ঢাকা বিশ্ববিদ্যালয়ের ইতিহাস বিভাগে প্রভাষক হিসেবে শিক্ষকতা জীবন শুরু করেন। তিনি ১৯৮৮ সালে একই বিভাগের সহকারী অধ্যাপক, ১৯৮৯ সালে সহযোগী অধ্যাপক এবং ১৯৯৫ সালে অধ্যাপক পদে পদোন্নতি লাভ করেন। ২০১১ থেকে ২০১৪ সাল পর্যন্ত তিনি সংখ্যাতিরিক্ত অধ্যাপক ও অনারারি অধ্যাপক হিসেবেও দায়িত্ব পালন করেন। ২০১৫ সালে তিনি নর্থ সাউথ বিশ্ববিদ্যালয়ের ইতিহাস ও দর্শন বিভাগে যোগদান করেন এবং বিভাগটির সভাপতি হিসেবেও দায়িত্ব পালন করেন।\nকর্মজীবনে অধ্যাপনা ও গবেষণার পাশাপাশি তিনি ঢাকা বিশ্ববিদ্যালয়ের হাজী মুহম্মদ মুহসীন হলের সহকারী হাউস টিউটর, উচ্চতর মানববিদ্যা গবেষণা কেন্দ্রের পরিচালক, একাডেমিক কাউন্সিলের সদস্য, নর্থ সাউথ বিশ্ববিদ্যালয়ের সিন্ডিকেট সদস্যসহ বিভিন্ন গুরুত্বপূর্ণ পদে দায়িত্ব পালন করেন।\nদীর্ঘ এক দশক (১৯৯৭-২০০৭) তিনি সংস্কৃতি বিষয়ক মন্ত্রণালয়ের অধীনস্থ আরকাইভস ও গ্রন্থাগার অধিদপ্তরে ডেপুটেশনে পরিচালকের দায়িত্ব পালন করেন। এসময় তিনি ঐতিহাসিক দলিলপত্র সংরক্ষণে মূল্যবান অবদান রাখেন। তিনি এশিয়াটিক সোসাইটি ঐতিহ্য জাদুঘরের প্রধান গবেষণা সমন্বয়ক এবং নজরুল ইনস্টিটিউটের পরিচালক হিসেবেও দায়িত্ব পালন করেন।\nশরীফ উদ্দিন আহমেদ বাংলাদেশ এশিয়াটিক সোসাইটির যুগ্ম-সম্পাদক ও সহ-সভাপতি এবং বাংলাদেশ ইতিহাস সমিতির সাধারণ সম্পাদক ও সভাপতি ছিলেন।\nবর্তমানে তিনি ইতিহাস একাডেমি এবং বাংলাদেশ আরকাইভস অ্যান্ড রেকর্ডস ম্যানেজমেন্ট সোসাইটির (বারমস) সভাপতি হিসেবে দায়িত্ব পালন করছেন।\n\n\n== গবেষণাকর্ম ও প্রকাশনা ==\nশরীফ উদ্দিন আহমেদ এর পিএইচডি অভিসন্দর্ভ ১৯৮৬ সালে লন্ডনের কার্জন প্রেস থেকে ‘ঢাকা—এ স্টাডি ইন আরবান হিস্ট্রি অ্যান্ড ডেভেলপমেন্ট, ১৮৪১-১৮৮৫’ শিরোনামে (ইংরেজি ভাষায়) বই আকারে প্রকাশিত হয়। জাতীয় ও আন্তর্জাতিক জার্নালে তার উল্লেখযোগ্য সংখ্যক প্রবন্ধ প্রকাশিত হয়েছে। তিনি বাংলাদেশ জাতীয় জ্ঞানকোষ বাংলাপিডিয়ার প্রথম সংস্করণের সম্পাদনা পরিষদের অন্যতম সদস্য, বঙ্গভবন প্রেস উইং  কর্তৃক প্রকাশিত ‘বঙ্গভবনের শতবর্ষ ১৯০৫-২০০৫’ শীর্ষক গ্রন্থের প্রধান সমন্বয়ক, বাংলাদেশ এশিয়াটিক সোসাইটি থেকে রাজধানী ঢাকার ৪০০ বছর পূর্তি উপলক্ষ্যে প্রকাশিত ঢাকা বিষয়ক ২১টি বইয়ের প্রধান সম্পাদক। এছাড়া তিনি এশিয়াটিক সোসাইটির জার্নালের সম্পাদক হিসেবেও দায়িত্ব পালন করেন।\nজগন্নাথ বিশ্ববিদ্যালয়ের ইসলামের ইতিহাস ও সংস্কৃতি বিভাগের শিক্ষক মোহাঃ খালেদ সাইফুল্লাহ জগন্নাথ ইউনিভার্সিটি জার্নাল অব আর্টস এ প্রকাশিত নগর ইতিহাসবিদ ও ঢাকা নগরের ইতিহাসচর্চাঃ পাকিস্তান ও বাংলাদেশ আমল শীর্ষক এক গবেষণা প্রবন্ধে ঢাকার ইতিহাস গবেষণায় ইতিহাসবিদ শরীফ উদ্দিন আহমেদের অবদান উল্লেখ করে লেখেন,\n\nশরীফ উদ্দিন আহমেদ রচিত, সম্পাদিত, যৌথভাবে সম্পাদিত এবং প্রধান সম্পাদক হিসেবে সম্পাদিত উল্লেখযোগ্য গ্রন্থের মধ্যে রয়েছে:\n\nঢাকা কোষ\nবঙ্গবন্ধু ও বাংলাদেশ\nতারিখ-ই-নুসরাত জঙ্গী\nকুয়ালালামপুরের পথে পথে\nসিলেট: ইতিহাস ও ঐতিহ্য\nদিনাজপুর: ইতিহাস ও ঐতিহ্য\nঢাকা: এ সিলেক্টেড বিলিওগ্রাফি\nক্রান্তিকালে অপরূপ দক্ষিণ আফ্রিকা\nঢাকা: ইতিহাস ও নগর জীবন ১৮৪০-১৯২১\nঢাকা পাস্ট প্রেজেন্ট ফিউচার (ইংরেজি ভাষায়)\nঢাকা কলেজ: ইতিহাস ও ঐতিহ্য ১৮৪১-১৯২১\nরাজধানী ঢাকার ৪০০ বছর ও উত্তরকাল (২১ খণ্ড)\nবাংলাদেশ সাংস্কৃতিক সমীক্ষামালা - ৪: সাংস্কৃতিক ইতিহাস\nমিটফোর্ড হাসপাতাল ও ঢাকা মেডিকেল স্কুল: ইতিহাস ও ঐতিহ্য ১৮৫৮-১৯৪৭\n\n\n== পুরস্কার ও সম্মাননা ==\nশিক্ষা ও গবেষণা ক্ষেত্রে অবদানের জন্য তিনি বহু পুরস্কার ও সম্মাননা লাভ করেছেন। এরমধ্যে উল্লেখযোগ্য:\n\nঢাকা বিশ্ববিদ্যালয় প্রদত্ত বেস্ট বুক অ্যাওয়ার্ড (ডিনস অ্যাওয়ার্ড) ১৯৯৮\nবাংলাদেশ ইতিহাস পরিষদ প্রদত্ত বেস্ট বুক অ্যাওয়ার্ড ২০০৪\nইউজিসি পদক ২০০৭\n\n\n== সদস্যপদ ==\nশরীফ উদ্দিন আহমেদ বাংলাদেশ ইতিহাস সমিতি, ইতিহাস একডেমি এবং বাংলাদেশ এশিয়াটিক সোসাইটিসহ বিভিন্ন বিদ্বৎসমাজের সদস্য।\n\n\n== তথ্যসূত্র =="}