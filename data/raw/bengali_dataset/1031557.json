{"pageid": 1031557, "title": "আশালতা (গায়িকা)", "url": "https://bn.wikipedia.org/wiki?curid=1031557", "content": "আশালতা (জন্মনাম: আনন্দাবলি) একজন ভারতীয় নেপথ্য সঙ্গীতশিল্পী এবং রেডিও জকি যিনি মালয়ালম, তামিল এবং তেলুগু চলচ্চিত্রে সব মিলিয়ে ৪০ টিরও বেশি গান রেকর্ড করেছেন। রেডিও জকি হিসাবে তিনি হ্যালো জয় অলুকাস নামে একটি অনুষ্ঠান সঞ্চালনা করার জন্য বিখ্যাত যা ২০০৭ সালে প্রথম প্রচারিত হয়েছিল। তিনি বর্তমানে মিডিয়া ওয়েভস নামে স্বপ্রতিষ্ঠিত একটি অডিও প্রযোজনা প্রতিষ্ঠানে পরিচালক হিসাবে কাজ করছেন।\n\n\n== কর্মজীবন ==\n\n\n=== গায়িকা হিসাবে ===\nআশালতা খুব অল্প বয়সেই বাবাকে হারিয়েছিলেন, তবে সঙ্গীতের ক্ষেত্রে তিনি বেশ কয়েকজন খ্যাতিমান ব্যক্তির সংস্পর্শ পেয়েছিলেন। তিনি ১৬ বছর বয়সে কে জে যেসুদাসের সাথে পরিচিত হয়েছিলেন এবং আশালতার কণ্ঠে মুগ্ধ হয়ে পরের দিন যেসুদাস তাঁকে তরঙ্গিনী স্টুডিওতে গান করার জন্য ডেকেছিলেন। পরবর্তীতে তিনি তরঙ্গিনীর অবিচ্ছেদ্য অংশে পরিণত হয়েছেন এবং ১৯৮৫-১৯৯০ সময়কালে আশালতা ২৫ টি মালয়ালম , ২০ টি তামিল ও ১টি তেলুগু চলচ্চিত্রে গান করেছিলেন।\n\n\n=== রেডিও জকি হিসাবে ===\nবিয়ের পরে ১৯৯৫ সালে তিনি দুবাইয়ের একটি রেডিও স্টেশনে রেডিও প্রযোজক হিসেবে যোগ দিয়েছিলেন। ২০০৫ সালে, তিনি গয়না বিপণনের শীর্ষস্থানীয় প্রতিষ্ঠান জয় অলুকাসের বিপণন বিভাগের প্রধান হিসাবে যোগ দিতে কেরালায় ফিরে এসেছিলেন। তিনি হ্যালো জয় অলুকাস শিরোনামে কোচি এফএম রেডিও আয়োজিত একটি ফোন-ইন অনুষ্ঠান সঞ্চালনা করেছিলেন যা সারা বিশ্বজুড়ে মালয়ালি শ্রোতাদের মধ্যে তাকে আরজে হিসেবে জনপ্রিয় করে তুলেছিল। তিনি বালাকৃষ্ণানের সাথে অনুষ্ঠানটি পরিচালনা করেছিলেন এবং শ্রোতারা তাদেরকে পছন্দসইভাবে আশেচি এবং বালেতান বলে ডাকত।\n\n\n== তথ্যসূত্র =="}