{"pageid": 1523795, "title": "জুন মোচিজুকি", "url": "https://bn.wikipedia.org/wiki?curid=1523795", "content": "জুন মোচিজুকি (জাপানি: 望月 淳, হেপবার্ন: মোচিজুকি জুন, জন্ম ২২ ডিসেম্বর) একজন প্রখ্যাত জাপানি মাঙ্গা শিল্পী। তিনি মূলত তার জনপ্রিয় মাঙ্গা সিরিজ প্যান্ডোরা হার্টস এবং দ্য কেস স্টাডি অব ভ্যানিটাস এর জন্য পরিচিত।\n\n\n== জীবনী ==\nজুন মোচিজুকি ২২ ডিসেম্বর কানাগাওয়া প্রিফেকচারে জন্মগ্রহণ করেন।  উচ্চ বিদ্যালয় থেকে স্নাতক হওয়ার পর, মোচিজুকি একটি আর্ট স্কুলে আবেদন করলেও শেষ পর্যন্ত তাকে স্কুলে ভর্তি করা হয়নি।  এরপর, তিনি ছবি আঁকা চালিয়ে যান এবং অবশেষে স্কয়ার এনিক্সে তার আঁকা ছবি জমা দেন।  তার প্রথম কাজ ছিল প্যান্ডোরা হার্টস নামে একটি ছোট মাঙ্গা। এই মাঙ্গা প্রকাশ করার পর তিনি তার পরবর্তী মাঙ্গা প্রকল্প ক্রিমসন-শেল -এর রচনা শুরু করেন।  ক্রিমসন-শেল ২০০৫ সালের সেপ্টেম্বর থেকে ২০০৬ সালের ফেব্রুয়ারি পর্যন্ত মাসিক জিফ্যান্ট্যাসি পত্রিকায় ধারাবাহিকভাবে প্রকাশিত হয়েছিল। \nক্রিমসন-শেলের পর তিনি ১৮ মে, ২০০৬ তারিখে মাসিক জিফ্যান্টাসিতে প্যান্ডোরা হার্টস  নামক তার পুরানো মাঙ্গার একটি নতুন সংস্করন প্রকাশ করেন  যার চূড়ান্ত ভাগ ১৮ মার্চ, ২০১৫ তারিখে প্রকাশিত হয়েছিল।  মাঙ্গা সিরিজটি বেশ জনপ্রিয় হয় এবং এর উপর ভিত্তি করে একটি অ্যানিমে টেলিভিশন সিরিজ নিরমিত হয়।  প্যান্ডোরা হার্টসের পর, তিনি ২২শে ডিসেম্বর, ২০১৫ তারিখে মাসিক গঙ্গান জোকার পত্রিকায় তার নতুন রচিত মাঙ্গা দ্যা কেস স্টাডি অফ ভ্যানিটাস প্রকাশ করেন।  তার আগের সিরিজের মতো, দ্য কেস স্টাডি অফ ভ্যানিটাস থেকেও একটি অ্যানিমে টেলিভিশন সিরিজ নির্মিত হয়েছে যা ২০২১ সালের জুলাই মাসে সম্প্রচারিত হয়েছিল। \n\n\n== প্রভাব ==\nমোচিজুকি তার অনুপ্রেরণার প্রধান উৎস হিসেবে ফুলমেটাল অ্যালকেমিস্ট মাঙ্গার লেখক হিরোমু আরাকাওয়াকে উল্লেখ করেছেন। আরাকাওয়ার কারণেই মোচিজুকি অন্যান্য মাঙ্গা প্রকাশকদের পরিবর্তে স্কয়ার এনিক্সে তার কাজ জমা দেওয়ার সিদ্ধান্ত নিয়েছিলেন। \n\n\n== তথ্যসূত্র =="}