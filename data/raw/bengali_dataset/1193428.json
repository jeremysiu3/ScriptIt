{"pageid": 1193428, "title": "অরুণকুমার বসু", "url": "https://bn.wikipedia.org/wiki?curid=1193428", "content": "অরুণকুমার বসু (২৪ মার্চ ১৯৩৩ - ৪ ডিসেম্বর ২০১৬) ছিলেন বিশিষ্ট রবীন্দ্র গবেষক, জনপ্রিয অধ্যাপক, কবি, গীতিকার ও শিশু সাহিত্যিক।  কাজী নজরুল ইসলামের জীবনী - \"নজরুল-জীবনী\" রচনার জন্য তিনি পশ্চিমবঙ্গ সরকারের নজরুল পুরস্কার লাভ করেন। তিনি কালজয়ী বাংলা গান রচনা করেছেন ভাস্কর বসু নামে।\n\n\n== জীবনী ==\nঅধ্যাপক অরুণকুমার বসুর জন্ম ১৯৩৩ খ্রিস্টাব্দের ২৪ মার্চ  ব্রিটিশ ভারতের কলকাতায়। পড়াশোনা কলকাতায়। বাংলা ভাষা সাহিত্য নিয়ে পড়াশোনা ও গবেষণা  কলকাতা বিশ্ববিদ্যালয়ে। তিনি বিশ্ববিদ্যালয় থেকে প্রেমচাঁদ-রায়চাঁদ বৃত্তি ও সরোজিনী বসু স্বর্ণপদক লাভ করেন। দীর্ঘদিন  রবীন্দ্র ভারতী বিশ্ববিদ্যালয়ে অধ্যাপনার পর ১৯৯৫ খ্রিস্টাব্দে অবসর গ্রহণ করেন। আমন্ত্রিত অধ্যাপক হিসাবে যুক্ত ছিলেন কলকাতা, বর্ধমান, যাদবপুর, বিশ্বভারতী, ত্রিপুরাসহ\nনানা বিশ্ববিদ্যালয়ে। অধ্যাপক বসু বিশ্বভারতীর সঙ্গীত ভবনের অন্যতম বিশেষজ্ঞ হিসাবেও সংশ্লিষ্ট ছিলেন। রবীন্দ্র সংগীতের উপর তার অসংখ্য গবেষণাপত্র বিশেষজ্ঞ মহলে সমাদৃত ও উচ্চ-প্রশংসিত হয়েছে। তিনি পশ্চিমবঙ্গ বাংলা আকাদেমির সম্মানিত সদস্য ছিলেন। দেশ বিদেশের একাধিক বিশ্ববিদ্যালয়ে ও শিক্ষা প্রতিষ্ঠানে বিভিন্ন সময়ে আমন্ত্রিত হয়েছেন।\nবাংলা ভাষা ও সাহিত্য এবং রবীন্দ্রসংগীতে গবেষণার পাশাপাশি অধ্যাপক বসু গণনাট্য আন্দোলনের সঙ্গে কিছুদিন যুক্ত ছিলেন। প্রখ্যাত গীতিকার সলিল চৌধুরীর সঙ্গে তার আত্মীয়তার সম্পর্ক ছিল। তিনি নিজেও গীতিকার হিসাবে পরিচিত ছিলেন। তবে সঙ্গীতের জগতে তার পরিচয় ছিল ভাস্কর বসু নামে। কালজয়ী বাংলা গান সৃষ্টি করেছেন তিনি। যেমন—\n\nসোনার হাতে সোনার কাঁকন (সতীনাথ মুখোপাধ্যায়ের  কন্ঠে গীত)\nভাঙা তরী শুধু এ গান (দ্বিজেন মুখোপাধ্যায়ের কন্ঠে গীত)\nমধুমতী যায় বয়ে যায় (তরুণ বন্দ্যোপাধ্যায়ের কন্ঠে গীত)\nবলো তো আরশি তুমি মুখটি দেখে (নির্মলা মিশ্রের কন্ঠে গীত) ইত্যাদি।\n দক্ষিণারঞ্জন মিত্র মজুমদারের বাংলার রূপকথা-\nঠাকুরমার ঝুলি অবলম্বনে তিনি ছোটদের জন্য গীতিনাট্য রচনা করেছেন।\n\n\n== রচিত গ্রন্থসমূহ ==\nঅধ্যাপক অরুণকুমার বসুর শতাধিক গবেষণাপত্র অগ্রন্থিত রয়েছে। উল্লেখযোগ্য প্রকাশিত গ্রন্থগুলি হল—\n\nরবীন্দ্র–বিচিন্তা,\nশক্তিগীতি–পদাবলী,\nবাংলা কাব্যসংগীত ও রবীন্দ্রসংগীত,\nক্ষণিকের বাণীশিল্পী রবীন্দ্রনাথ,\nযেথা এই চৈত্রের শালবন,\nবৈকালীর গান,\nআমার আপন গান,\nসমকালের রবীন্দ্রভাবনা,\nকথাশিল্পের নানাদিক,\nসলিল থেকে সুমন এবং তারপর\nরাশিয়ার চিঠি ও রবীন্দ্রনাথের রাশিয়া ভাবনা\nহে মহাসুন্দর শেষ (সহ লেখক তাপস রায়)\nছায়া-রোদের ভেলা,\nসৈয়দ মুজতবা আলী জন্মশতবর্ষ স্মারক গ্রন্থ ইত্যাদি।\n\n\n== সম্মাননা ==\nঅধ্যাপক অরুণকুমার বসু কলকাতা বিশ্ববিদ্যালয়ের সরোজিনী বসু স্বর্ণপদক ছাড়াও বহু সম্মান ও পুরস্কার লাভ করেন। কলকাতার টেগোর রিসার্চ ইনস্টিটিউট তাকে 'রবীন্দ্রতত্ত্বাচার্য' উপাধিতে ভূষিত করে। পশ্চিমবঙ্গ সরকার তার \"নজরুল-জীবনী\" গ্রন্থটির জন্য নজরুল পুরস্কার প্রদান করে।\n\n\n== জীবনাবসান ==\nবাংলা সাহিত্য ও সঙ্গীতের বিদদ্ধ বিশেষজ্ঞ ও প্রাজ্ঞ অধ্যাপক অরুণকুমার বসু গলার ক্যান্সারে আক্রান্ত হয়েছিলেন। তিনি ২০১৬ খ্রিস্টাব্দের ৪ ডিসেম্বর রবিবার কলকাতায় প্রয়াত হন।\n\n\n== তথ্যসূত্র =="}