{"pageid": 1321695, "title": "কারক্রস মরুভূমি", "url": "https://bn.wikipedia.org/wiki?curid=1321695", "content": "কারক্রস মরুভূমি, কানাডার ইউকনের কারক্রস শহরের উত্তরে ক্লোনডাইক মহাসড়কের পূর্ব প্রান্ত ঘেষে অবস্থিত। কারক্রস মরুভূমির আয়তন প্রায় ২.৬ বর্গকিলোমিটার (১.০ বর্গমাইল)  , বা ২৫৯ ha (৬৪০ একর)। প্রায়ই \"বিশ্বের সবচেয়ে ছোট মরুভূমি\" হিসাবে বিবেচিত হলেও এটি মূলত উত্তর মেরু অঞ্চলের হিমবাহ হ্রদ শুকিয়ে যাওয়ার পর হ্রদের তলদেশের পলিকণার উন্মুক্ত বালির স্তুপ। এর দক্ষিণে সামান্য দূরত্বে কারক্রস শহর ও নারেস হ্রদ অবস্থিত। ইউকন সরকার ১৯৯২ সালে কারক্রস মরুভূমিকে একটি 'সংরক্ষিত অঞ্চল'  করার প্রচেষ্টা চালিয়েছে, কিন্তু স্থানীয়দের বিরোধিতার কারণে ব্যর্থ হয়েছে। স্থানীয়রা বিনোদনমূলক উদ্দেশ্যে বালিয়াড়িকে ব্যবহার করে।\n\n\n== পটভূমি ==\nকারক্রসকে সাধারণত 'মরুভূমি' বলা হলেও এটি উত্তর আমেরিকা মহাদেশের মেরু অঞ্চলের বালিয়াড়ি। ভূবিজ্ঞানের সংজ্ঞানুযায়ী স্থানটিকে সত্যিকারের মরুভূমি হিসাবে বিবেচনা করা হয়না, কারণ এই অঞ্চলের জলবায়ু  খুব আর্দ্র। মরুভূমিতে সাধারণত বছরে ১০ ইঞ্চির কম বৃষ্টিপাত হয়। মরুভূমির স্বাভাবিক মাত্রার চেয়ে কারক্রসের আদ্রতা অনেক বেশি। শেষ হিমবাহের সময় বড় হিমবাহী হ্রদ গঠনের ফলে পলিকনা জমে এখানকার বালির স্তুপগুলি গঠিত হয়েছিল। হ্রদগুলি শুকিয়ে গেলে ক্ষয়িত পলিকণা উন্মুক্ত হয়ে বালিয়াড়ি হিসেবে প্রকৃতিতে টিকে যায়। বর্তমানে কারক্রসের নিকটস্থ বেনেট হ্রদ হতে বায়ুপ্রবাহের মাধ্যমে বালু এসে এখানে জমে। বালিয়াড়িতে বৈকাল সেজ ( কেরেক্স সাবুলোসা ) এবং ইউকন লুপিনের মতো অস্বাভাবিক প্রজাতির উদ্ভিদ বিভিন্ন ধরনের গাছপালা রয়েছে।\n\n\n== জলবায়ু ==\n\nকারক্রস মরুভূমি আশপাশের অঞ্চলের তুলনায় বেশ শুষ্ক। পার্শ্ববর্তী পর্বত দ্বারা সৃষ্ট বৃষ্টিচ্ছায় প্রভাবের কারণে এখানে বছরে ৫০ সেমি (২০ ইঞ্চি)-এর কম বৃষ্টিপাত হয়। ফলাফল সরূপ,  তুলনামূলক শুষ্ক কারক্রস বালিয়াড়িতে বেশ কয়েকটি বিরল প্রজাতির উদ্ভিদ প্রভাব বিস্তার করেছে। উত্তর আমেরিকায় যে চারটি অঞ্চলে বৈকাল সেজ পাওয়া যায়, তার মধ্যে কারক্রস অন্যতম। মূলত এশিয়ার বৈকাল হ্রদ অঞ্চলের বৃক্ষ বৈকাল সেজ এখানেও দেখা যায়। এছাড়া আশেপাশের এলাকার জন্য অস্বাভাবিক ইউকন লুপিন গাছ এখানে \"আগাছার মতো বেড়ে ওঠে।\" যদিও এই গাছগুলি বর্তমানে বালিয়াড়ির বেশিরভাগ অংশকে আটকে রেখেছে , তথাপি দাবানলের মতো একটি বড় ঘটনা সহজেই গাছপালা পরিষ্কার করতে পারে এবং বালিয়াড়ির স্তুপগুলিকে আবারো সক্রিয় অবস্থায় ফিরিয়ে দিতে পারে।\n\n\n== বিনোদন ==\nগ্রীষ্মকালে কারক্রস স্তুপাকৃতির বালুটিলায় স্থানীয়রা স্যান্ডবোর্ডিং খেলে। পর্যটক গোষ্ঠীগুলি রাস্তার পাশে নৈসর্গিক দৃশ্য দর্শনে আসে। অন্যান্য গ্রীষ্মকালীন কার্যক্রমের মধ্যে রয়েছে সৈকত ভলিবল, হাইকিং, স্কাইডাইভিং, এবং  চার চাকার মোটরসাইকেলে ভ্রমণ। শীতকালে, এলাকাটি প্রধানত ক্রস-কান্ট্রি স্কিইং এবং স্নোবোর্ডিংয়ের জন্য ব্যবহৃত হয়। নিকটস্থ হোয়াইট পাস ও ইউকন রুট একটি জনপ্রিয় পর্যটন আকর্ষণ, যা প্রতি বছর অনেক পর্যটককে কারক্রস এলাকায় নিয়ে আসে। ওরিয়েন্টিয়ারিং প্রতিযোগিতা কারক্রস ডেজার্ট নামের একটি মানচিত্রের উপর অনুষ্ঠিত হয় যার অঞ্চলটির কিছু অংশ রয়েছে।\n\n\n== তথ্যসূত্র =="}