{"pageid": 1125892, "title": "দোনবাসের অবস্থার গণভোট, ২০১৪", "url": "https://bn.wikipedia.org/wiki?curid=1125892", "content": "ইউক্রেনের দোনবাস অঞ্চলের দোনেৎস্ক ও লুহানস্ক ওব্লাস্তের অবস্থার উপর গণভোট ২০১৪ সালের ১১ই মে স্বঘোষিত দোনেৎস্ক ও লুহানস্ক গণপ্রজাতন্ত্রের নিয়ন্ত্রণাধীন বহু শহরে সংঘটিত হয়েছিল। এই গণভোট ২০১৪ সালের ইউক্রেনীয় বিপ্লবের পরে ক্রমবর্ধমান রুশ-পন্থী অস্থিরতার প্রেক্ষাপটে প্রজাতন্ত্রের প্রতিষ্ঠাকে বৈধতা দেওয়ার চেষ্টা করেছিল। এছাড়াও, দোনেৎস্ক ও লুহানস্ক ওব্লাস্তের কিছু ইউক্রেনীয়-নিয়ন্ত্রিত অংশে নিপ্রপেত্রোভস্ক ওব্লাস্তে যোগদানের বিষয়ে একটি পাল্টা গণভোট অনুষ্ঠিত হয়েছিল।\nবিচ্ছিন্নতাবাদী গণভোটের ফলাফল আনুষ্ঠানিকভাবে ইউক্রেন, মার্কিন যুক্তরাষ্ট্র, ইউরোপীয় ইউনিয়নের রাষ্ট্রসমূহ ও রাশিয়া সহ কোনো সরকার দ্বারা স্বীকৃত হয়নি। ইউক্রেনীয় সরকার বলেছে, যে গণভোটটি বেআইনি ছিল, এবং বেশ কয়েকটি রাষ্ট্র—যেমন জার্মানি, মার্কিন যুক্তরাষ্ট্র, ফ্রান্স ও ব্রিটেন—বলেছে যে গণভোটটি অসাংবিধানিক ও বৈধতার অভাব ছিল। রুশ সরকার ফলাফলের প্রতি \"সম্মান\" প্রকাশ করে ও একটি \"সভ্য\" বাস্তবায়নের আহ্বান জানায় এবং পরে ২০২২ সালের ২১শে ফেব্রুয়ারি প্রজাতন্ত্রের স্বীকৃতি ঘোষণা করে। ফলে রাশিয়া গণপ্রজাতন্ত্র দুটিকে স্বীকৃতি প্রদানকারী প্রথম জাতিসংঘের সদস্য রাষ্ট্র হয়ে ওঠে।\n\n\n== প্রেক্ষাপট ==\n\nগণভোট ক্রিমীয় সংকটের সময় ক্রিমিয়াতে অনুষ্ঠিত একই রকমের বিতর্কিত গণভোটের আদলে তৈরি করা হয়েছিল। সেই ভোটের ফলে শেষ পর্যন্ত রাশিয়ান ফেডারেশনের দ্বারা ক্রিমিয়াকে সংযুক্ত করা হয়।\nইউক্রেনের অন্তর্বর্তীকালীন রাষ্ট্রপতি ওলেক্সান্ডার তুর্চিনভ বলেছিলেন, রুশ কার্যক্রমের \"ক্রিমীয় দৃশ্যকল্পে খেলা\"র \"দ্বিতীয় পর্যায়\"-এর প্রমাণ হল অন্যান্য পূর্বাঞ্চলীয় শহরসমূহে বিক্ষোভ সহ প্রজাতন্ত্রের ঘোষণা। এই ঘোষণার পর, গণপ্রজাতন্ত্রী দোনেৎস্ককের স্ব-ঘোষিত কর্তৃপক্ষ ঘোষণা করেছিল, যে তারা ১১ই মে এই অঞ্চলের ভবিষ্যত অবস্থা নির্ধারণ করতে এবং প্রজাতন্ত্রের প্রতিষ্ঠাকে বৈধ করার জন্য একটি গণভোট পরিচালনা করবে। প্রজাতন্ত্র তার আঞ্চলিক নিয়ন্ত্রণ প্রসারিত করার সাথে সাথে দোনেৎস্ক ও লুহানস্ক ওব্লাস্ত জুড়ে শহর ও নগরের অনেক সরকারি ভবন বিচ্ছিন্নতাবাদী বিদ্রোহীদের দখলে চলে যায়। ফলস্বরূপ, ইউক্রেন সরকার দোনেৎস্ক ওব্লাস্তের কিছু অংশে বিদ্রোহীদের বিরুদ্ধে পাল্টা আক্রমণ শুরু করে।\nমার্কিন যুক্তরাষ্ট্র, ইউরোপীয় ইউনিয়ন, রাশিয়া ও ইউক্রেনের মধ্যে জেনেভায় করা একটি চুক্তির উদ্দেশ্য দ্বন্দ্বকে নিরস্ত্রীকরণ ও হ্রস করা ছিল, কিন্তু প্রজাতন্ত্রের নেতারা তা প্রত্যাখ্যান করেছিলেন।  তারা বলেছিলেন, যে রুশ পররাষ্ট্রমন্ত্রী সের্গেই ল্যাভরোভ তাদের প্রতিনিধিত্ব করেননি এবং ঘটানার সঙ্গে জড়িত না থাকা পক্ষগুলির দ্বারা করা একটি চুক্তি পালন তাদের জন্য বাধ্যতামূলক নয়। পরিবর্তে, তারা বলেছিল যে তারা গণভোটের পরেই সরকারি ভবন দখলের অবসান ঘটাবে। বিচ্ছিন্নতাবাদীদের বিরুদ্ধে ইউক্রেনীয় বাহিনীর তথাকথিত \"সন্ত্রাস বিরোধী\" অভিযানের বিরুদ্ধে ক্রমবর্ধমান ক্ষোভ বেড়ে যাওয়ার কারণে গণভোটগুলি হয়েছিল, যার ফলে বেসামরিক হতাহতের ঘটনা ঘটেছিল।\nরাশিয়ার রাষ্ট্রপতি ভ্লাদিমির পুতিন প্রকাশ্যে রুশপন্থী বিচ্ছিন্নতাবাদীদের ৭ই মে সংলাপের জন্য প্রয়োজনীয় শর্ত তৈরি করতে প্রস্তাবিত গণভোট স্থগিত করার জন্য বলেছিলেন। পুতিনের মন্তব্য সত্ত্বেও, দোনেৎস্ক ও লুহানস্ককের স্বঘোষিত কর্তৃপক্ষ বলেছিল, যে তারা গণভোট সংগঠিত করবে।  স্থানীয় পুলিশ ইন্টারফ্যাক্স নিউজ এজেন্সিকে জানায়, সেদিন লুহানস্কের একটি মাধ্যমিক বিদ্যালয়ের একজন অধ্যক্ষকে চার মুখোশ পরিহিত বন্দুকধারীরা অপহরণ করেছিল।\n\n\n== দোনেৎস্ক ওব্লাস্তের গণভোট ==\n\n\n=== সংগঠন ===\nগণভোট আয়োজনের জন্য একটি কেন্দ্রীয় নির্বাচন কমিটি গঠন করা হয়। এটি বাস্তবায়নের জন্য ৫৫ টি স্থানীয় নির্বাচন কমিটি ও ২,২৭৯ টি ভোট কেন্দ্র স্থাপন করা হয়েছিল। বেশ কয়েকটি শহর গণভোট করতে অস্বীকার করেছিল।\nসমস্ত অঞ্চলের নিবন্ধিত ভোটারদের কভার করতে, ৩২ লাখ ভোটিং ব্যালট তৈরি করার প্রয়োজন ছিল। এগুলি ২৯ এপ্রিল মুদ্রিত হতে শুরু করে এবং তারপরে আট দিন মুদ্রণ অব্যাহত থাকে। ব্যবহৃত ব্যালটগুলিতে গন-জালিয়াতি রোধ করার জন্য কোনও প্রতিরক্ষামূলক বৈশিষ্ট্য ছিল না এবং মান বাণিজ্যিক প্রিন্টার দিয়ে মুদ্রিত হয়েছিল।\nদোনেৎস্কের আঞ্চলিক প্রশাসনের কর্মকর্তারা বলেছিলেন, যে বিচ্ছিন্নতাবাদীদের গণভোটের জন্য কমপক্ষে ৮৫ মিলিয়ন মার্কিন ডলারের প্রয়োজন হবে এবং শুধুমাত্র দোনেৎস্ক শহরের জন্য কমপক্ষে ৮ মিলিয়ন ডলার খরচ হবে। প্রজাতন্ত্রের কর্তৃপক্ষের মতে, যাইহোক, গণভোটের বাজেট ছিল ন্যূনতম, বেশিরভাগ ব্যক্তিগত নাগরিক ও ব্যবসার অনুদান দিয়ে গঠিত হয়েছিল। উদাহরণস্বরূপ, ব্যালটগুলি উত্পাদন করতে মাত্র ৯,০০০ মার্কিন ডলার খরচ হয়েছিল।\n১০ই মে পর্যন্ত, ৫৩ টি স্থানীয় নির্বাচন কমিটি ও ১,৫২৭ টি ভোট কেন্দ্র প্রতিষ্ঠিত হয়েছিল। দোনেৎস্ক আঞ্চলিক শিক্ষা সুপারিনটেনডেন্ট সাংবাদিকদের অবহিত করেছিলেন, যে তারা প্রাণনাশের হুমকিতে বাধ্য হয়ে বিদ্যালয়ে ভোট কেন্দ্র সংগঠিত করেছিলেন।\nভোটের আগে বিচ্ছিন্নতাবাদীরা দুই সরকারি নির্বাচন কমিশনারকে অপহরণ করেছিল।\n\n\n=== ফলাফল ===\nগণভোটের আয়োজকরা জানিয়েছিলেন, যে স্ব-শাসনের পক্ষে ২২,৫২,৮৬৭ জন ও বিপক্ষে ২,৫৬,০৪০ জন সহ প্রায় ৭৫% ভোটার ভোট প্রদান করেছিলেন। এই ফলাফল স্বাধীনভাবে যাচাই করা যায়নি।\n\n\n== লুহানস্ক ওব্লাস্তের গণভোট ==\n\n\n=== প্রশ্ন ===\nউত্তরে হ্যাঁ বা না নির্বাচন করার জন্য ভোটারদের উদ্দ্যেশে প্রদেয় প্রশ্নটি ছিল: \"আপনি কি গণপ্রজাতন্ত্রী লুহানস্ক রাষ্ট্রের স্বাধীনতার ঘোষণাকে সমর্থন করেন?\"\n\n\n=== ফলাফল ===\nগণপ্রজাতন্ত্রী লুহানস্ক কর্তৃপক্ষ জানিয়েছিল, যে ভোটদানের সংখ্যা ৮১% ছিল, তবে ইউক্রেনের অভ্যন্তরীণ বিষয়ক মন্ত্রকের কর্মকর্তারা অনুমান করেছেন যে ভোট প্রদানের যোগ্য জনসংখ্যার মাত্র ২৪ শতাংশ প্রকৃতপক্ষে অংশগ্রহণ করেছিল। যারা ভোট দিয়েছিল, তাদের মধ্যে আনুমানিক ৯৪-৯৮% ভোটার বিচ্ছেদের পক্ষে ভোট প্রয়োগ করেছিলেন। চূড়ান্ত ফলাফলে জানা যায় ৯৬.২% ভোটার বিচ্ছেদের পক্ষে ভোট দিয়েছিলেন।\nভোটের পরে, রুশ বার্তা সংস্থা ইন্টারফ্যাক্স জানিয়েছিল, যে দেশের ভাঙন বন্ধ করার একমাত্র উপায় গণপ্রজাতন্ত্রী লুহানস্কের নেতারা ইউক্রেনের যুক্তরাষ্ট্রীয়করণের দাবি করেছেন।\n\n\n== তথ্যসূত্র =="}