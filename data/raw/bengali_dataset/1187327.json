{"pageid": 1187327, "title": "মোহাম্মদ গোলাম রাব্বানী", "url": "https://bn.wikipedia.org/wiki?curid=1187327", "content": "মোহাম্মদ গোলাম রাব্বানী (১০ জানুয়ারি ১৯৩৭ - ১৪ নভেম্বর ২০২২) একজন বাংলাদেশী আইনজীবী এবং বাংলাদেশ সুপ্রীম কোর্টের আপিল বিভাগের সাবেক বিচারপতি।\n\n\n== প্রাথমিক জীবন ==\nতিনি ১৯৩৭ সালে ১০ জানুয়ারি রাজশাহীতে তার নানার বাড়িতে জন্মগ্রহণ করেন।\n\n\n== কর্মজীবন ==\nগোলাম রাব্বানী ১৯৯২ সালের ১৮ ফেব্রুয়ারি বাংলাদেশ সুপ্রীম কোর্টের হাইকোর্ট বিভাগের অতিরিক্ত বিচারপতি হিসেবে নিয়োগ লাভ করেন এবং ১৯৯৪ সালের ১৭ ফেব্রুয়ারি স্থায়ী হন। ২০০১ সালের ১১ জানুয়ারি তিনি আপিল বিভাগের বিচারপতি হন। তিনি ২০০২ সালের ১০ জানুয়ারি অবসর লাভ করেন। কর্মজীবনে তিনি বঙ্গবন্ধু হত্যা মামলা, ফতোয়া সংক্রান্ত মামলা, তালাক ও ভরণপোষণ সংক্রান্ত মামলাসহ বিভিন্ন বিষয়ে উল্লেখযোগ্য রায় দিয়েছেন। আইন ও সংবিধান, মুক্তিযুদ্ধ ও ইসলাম প্রভৃতি বিষয়ে তার একাধিক বই প্রকাশিত হয়েছে। বাংলাদেশে মৌলবাদ ও সাম্প্রদায়িকতাবিরোধী আন্দোলনে তিনি সক্রিয় ভূমিকা পালন করেন। যুদ্ধাপরাধীদের বিচার কার্যক্রম সুষ্ঠুভাবে পরিচালনায় সহযোগিতার উদ্দেশ্যে ২০০৯ সালে তিনি আন্তর্জাতিক অপরাধ ট্রাইব্যুনাল আইন, ১৯৭৩-এর সহজপাঠ রচনা করেন। তিনি ২০১০ থেকে ২০১৭ সাল পর্যন্ত একাত্তরের ঘাতক দালাল নির্মূল কমিটির সভাপতি ছিলেন। ২০১৭ সাল থেকে অমৃত্যু তিনি সংগঠনটির উপদেষ্টামণ্ডলীর সভাপতি হিসেবে দায়িত্ব পালন করেন।\n\n\n== মৃত্যু ==\nতিনি ২০২২ সালের ১৪ নভেম্বর ৮৫ বছর বয়সে বার্ধক্যজনিত কারণে ঢাকায় মৃত্যুবরণ করেন।\n\n\n== তথ্যসূত্র =="}