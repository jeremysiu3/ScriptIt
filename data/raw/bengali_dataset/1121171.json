{"pageid": 1121171, "title": "কানুম পোঙ্গল", "url": "https://bn.wikipedia.org/wiki?curid=1121171", "content": "কানুম পোঙ্গল বা কনুম পোঙ্গল (তামিল: காணும் பொங்கல்) চার দিনের পোঙ্গল উৎসবের চতুর্থ ও শেষ দিন। গ্রেগরীয় বর্ষপঞ্জী অনুসারে এটি ১৭ই জানুয়ারি পালিত হয়। যদিও উৎসবের নামটি নির্দিষ্ট করে তামিলনাড়ুর সঙ্গে জড়িত, তবে অন্ধ্রপ্রদেশ এবং কর্নাটকের মতো দক্ষিণ ভারতের অন্যান্য রাজ্যেও এটি উদযাপিত হয় কারণ দক্ষিণ ভারতে এই উৎসবটি উল্লেখযোগ্যভাবে জনপ্রিয়। মহান ঐতিহাসিক তামিল লেখক, কবি এবং দার্শনিক তিরুবল্লুবরের স্মরণে কানুম পোঙ্গলের দিনটিকে প্রায়শই তিরুবল্লুবর দিবস হিসাবে স্বীকার করা হয়। তিনি বিশ্ববিখ্যাত তিরুক্কুরল লেখার জন্য পরিচিত ছিলেন। দিনটিকে জনপ্রিয়ভাবে দর্শনীয় স্থান ভ্রমণের দিন এবং ধন্যবাদ জ্ঞাপন দিবস হিসাবেও বিবেচনা করা হয়। সকলে আরও বিশ্বাস করেন যে এই মাসটি বিবাহের জন্য শুভ, কারণ ফসল কাটার মরসুমের শেষে প্রত্যেকের ঘরে প্রচুর খাদ্য মজুদ থাকে।\n\n\n== পোঙ্গল ==\nএটি তামিলনাড়ুতে সবচেয়ে ব্যাপকভাবে পালন করা চারদিনব্যাপী চলা একটি উৎসব। এর চার দিনকে ভোগী পোঙ্গল, থাই পোঙ্গল, মাত্তু পোঙ্গল এবং কানুম পোঙ্গল বলা হয়। পোঙ্গল শব্দটি একটি তামিল শব্দ \"পোঙ্গা\" থেকে এসেছে, যার অর্থ \"সিদ্ধ করা\"। নতুন চালকে হাঁড়িতে রান্না করার ঐতিহ্য থেকে পোঙ্গল নামটি উদ্ভূত হয়েছে। যতক্ষণ না ভাত উপচে পড়ে ততক্ষণ রান্না করা হয় কারণ উপচে পড়া প্রাচুর্য এবং সমৃদ্ধির প্রতীক।\nকোলাম আঁকা, দোলনা এবং রান্না এই উৎসবের অপরিহার্য ঐতিহ্য।\n\n\n== নামকরণ এবং উদযাপন ==\nকানুম শব্দের অর্থ 'ভ্রমণ ও দেখা'। কানুম পোঙ্গল হল বিশ্রাম এবং উপভোগের দিন। এই দিন লোকেরা পারিবারিক ভ্রমণ, বনভোজন, প্রতিবেশী এবং আত্মীয়দের বাড়িতে গিয়ে দেখা করা ইত্যাদির মাধ্যমে সময় কাটায়। অন্ধ্রপ্রদেশ রাজ্যে, উৎসবটি মুক্কানুমা হিসাবে চিহ্নিত ও পালিত হয়। অন্ধ্রে গবাদি পশুর পূজার মাধ্যমে এই শুভ উৎসব পালন করা হয়। তামিলনাড়ু রাজ্যে, কানুম পোঙ্গল দিনটিকে কুমারী পোঙ্গল বা কান্নি পোঙ্গল নামেও উল্লেখ করা হয়। কান্নি শব্দটি কুমারী বা অবিবাহিত মেয়েকে বোঝায়। অবিবাহিত মেয়েরা নদীর তীরে জলে খেলা করে উৎসব উদযাপন করে এবং ঈশ্বরের কাছে প্রার্থনা করে একটি খুব সফল দাম্পত্য জীবন। কান্নি পোঙ্গল অবিবাহিত মহিলাদের মঙ্গল এবং উর্বরতার জন্য কানুম পোঙ্গলের সাথে মিলে পালিত হয়।\nএই দিনটি রক্ষা বন্ধনের অনুরূপ, কারণ মহিলারা সকালে স্নানের আগে তাদের ভাইদের জন্য প্রার্থনা করে। সব বয়সের মহিলারা তাদের বাড়ির উঠানে জড়ো হয় এবং একটি পাতার মাঝখানে চাল রেখে তাদের ভাইদের সমৃদ্ধি এবং মঙ্গল কামনা করে।\n\n\n== তথ্যসূত্র =="}