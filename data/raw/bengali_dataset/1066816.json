{"pageid": 1066816, "title": "সাগরিকা (ক্ষেপণাস্ত্র)", "url": "https://bn.wikipedia.org/wiki?curid=1066816", "content": "কে-১৫ বা বি-০৫ সাংকেতিক নামেও পরিচিত সাগরিকা একটি ভারতীয় ডুবোজাহাজ-হতে-উৎক্ষিপ্ত নিক্ষেপী ক্ষেপণাস্ত্র (এসএলবিএম), যার পরিসর বা পাল্লা ৭৫০ কিলোমিটার (৪৬৬ মাইল)। ক্ষেপণাস্ত্রটি প্রতিশোধমূলক পারমাণবিক স্ট্রাইকসমূহের জন্য নকশাকৃত। এটি কে ক্ষেপণাস্ত্র পরিবারের অন্তর্ভুক্ত এবং ভারতের পারমাণবিক ত্রয়ীর একটি অংশ গঠন করে।\n\n\n== বিবরণ ==\nকে-১৫ একটি দ্বি-পর্যায়ের ডুবোজাহাজ-হতে-উৎক্ষিপ্ত নিক্ষেপী ক্ষেপণাস্ত্র। ক্ষেপণাস্ত্রটি তার উৎক্ষেপণ মঞ্চ থেকে বেরিয়ে আসতে ও জল পৃষ্ঠে উঠে যাওয়ার জন্য একটি গ্যাস বুস্টার ব্যবহার করে। একটি নির্দিষ্ট উচ্চতায় পৌঁছানোর পরে, একটি কঠিন রকেট মোটর চালু করা হয়। ক্ষেপণাস্ত্রটির পরিসীমা বা পাল্লা প্রায় ৭৫০ কিলোমিটার (৪৬৬ মাইল) এবং উড়ানের সময় সর্বোচ্চ ৫ কিলোমিটার (৩ মাইল) উচ্চতায় পৌঁছে যায়।\n\n\n== উন্নয়ন ==\nকে-১৫ ক্ষেপণাস্ত্রটির উন্নয়ন ১৯৯০-এর দশকের শেষদিকে ভারতীয় নৌবাহিনী পারমাণবিক শক্তিচালিত অরিহন্ত-শ্রেণির ডুবোজাহাজসমূহের সাথে ব্যবহারের জন্য একটি ডুবোজাহাজ-হতে-উৎক্ষিপ্ত নিক্ষেপী ক্ষেপণাস্ত্র তৈরির লক্ষ্য নিয়ে শুরু হয়। এটি হায়দ্রাবাদে প্রতিরক্ষা গবেষণা ও উন্নয়ন সংস্থার (ডিআরডিও) ক্ষেপণাস্ত্র কমপ্লেক্সে তৈরি করা হয়।\nপ্রকল্প ৪২০ নামে পরিচিত আন্ডার ওয়াটার মিসাইল লঞ্চের উন্নয়ন ২০০১ সালে সম্পন্ন হয় এবং পরীক্ষার জন্য ভারতীয় নৌবাহিনীর কাছে হস্তান্তর করা হয়। ক্ষেপণাস্ত্র উৎক্ষেপকটি গুজরাতের হাজিরায় তৈরি করা হয়। সাগরিকা ক্ষেপণাস্ত্রটি ভারতের পারমাণবিক শক্তিচালিত অরিহন্ত-শ্রেণির ডুবোজাহাজের সাথে একীকরণ শুরু করা হয় এবং ২০০৯ সালের ২৬ জুলাই পোতাশ্রয় পরীক্ষা শুরু করা হয়।\nএই ক্ষেপণাস্ত্রটি ২০০৮ সালের মধ্যে সফলভাবে সাতবার উৎক্ষেপণ করা হয় এবং এর সর্বোচ্চ পরিসীমা বা পাল্লা পর্যন্ত চারবার পরীক্ষা করা হয়। ২০০৮ সালের ২৬ ফেব্রুয়ারির পরীক্ষা, বিশাখাপত্তনমের উপকূলে জলভাগের ৫০ মিটার (১৬০ ফুট) নীচে নিমগ্ন একটি পন্টুন থেকে পরিচালিত হয়। কে-১৫ সাগরিকার একটি স্থল-ভিত্তিক সংস্করণ ২০০৮ সালের ১৪ নভেম্বর সফলতার সাথে পরীক্ষামূলকভাবে উৎক্ষেপণ করা হয়। ক্ষেপণাস্ত্রটির একটি সম্পূর্ণ পরিসীমা বা পাল্লার পরীক্ষা ২০১২ সালের ১১ই মার্চ করা হয়। ক্ষেপণাস্ত্রসমূহের দ্বাদশ ও চূড়ান্ত উন্নয়নের পরীক্ষা ২০১৩ সালের ২৭ জানুয়ারি অনুষ্ঠিত হয়। ডিআরডিওর মহাপরিচালক ভি. কে. সরস্বতের মতে, এই ক্ষেপণাস্ত্রটির আবারো ৭০০ কিলোমিটার ব্যাপ্তি পরীক্ষা করা হয় এবং এর একক অঙ্কের প্রভাব-নির্ভুলতার সাথে তার সমস্ত উদ্দেশ্য পূরণ করা হয়। পরীক্ষাটি আইএনএস অরিহন্তের সাথে ক্ষেপণাস্ত্রের একীকরণের পরে অনুষ্ঠিত হয়। একটি ডামি বা নিরস্ত্র কে-১৫ সাগরিকা ক্ষেপণাস্ত্র ২০১৫ সালের ২৫শে নভেম্বর সফলভাবে আইএনএস অরিহন্তের থেকে পরীক্ষিত হয়। এই ক্ষেপণাস্ত্র ২০১৮ সালের ১১ই আগস্ট ও ১২ই আগস্ট মোট তিনবার পরীক্ষা করা হয়।\nএই ক্ষেপণাস্ত্রটি ২০১৮ সালের আগস্ট মাস থেকে পুরোপুরি কার্যকর হয়।\n\n\n== ব্যবহারকারী ==\n ভারত\n ভারতীয় নৌবাহিনী\n\n\n== আরও দেখুন ==\nকে ক্ষেপণাস্ত্র পরিবার\nঅরিহন্ত-শ্রেণির ডুবোজাহাজ\nকে-৪ (এসএলবিএম)\n\n\n== তথ্যসূত্র ==\n\n\n== বহিঃসংযোগ ==\nসিএসআইএস ক্ষেপণাস্ত্র হুমকি - সাগরিকা/শৌর্য\n২০১৩ সালের ২৭ জানুয়ারি সাগরিকার ১২তম পরীক্ষার ভিডিও"}