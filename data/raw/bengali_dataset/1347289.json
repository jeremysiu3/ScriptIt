{"pageid": 1347289, "title": "পাউরুটি পুডিং", "url": "https://bn.wikipedia.org/wiki?curid=1347289", "content": "এক্মেক কাদায়িফি বা পাউরুটি পুডিং হল পাউরুটি থেকে প্রস্তুত পুডিং যা ঐতিহাসিকভাবে উসমানীয় সাম্রাজ্যের রন্ধনপ্রণালীর অংশ ছিল এবং আধুনিক সময়েও এই খাবারটির প্রচলন আছে। এটি সাধারণত কায়মাক নামক এক ধরনের তঞ্চিত ননী -এর সাথে পরিবেশন করা হয়। তুরস্কে এই খাবারটি আফিয়নকারহিসারের একটি আঞ্চলিক বিশেষত্ব হিসেবে বিবেচিত হয়।\n\n\n== ইতিহাস ==\nঐতিহাসিকভাবে অন্যান্য রুটির পুডিংয়ের মতো এই খাবার বাসি বা পুরনো রুটি ব্যবহার করে তৈরি করা হয়। আধুনিক সময়ে এটি বাক্‌লাভার মতো বেশি চাহিদাসম্পন্ন ঐতিহ্যবাহী মিষ্টির একটি জনপ্রিয় বিকল্প। এটি রমজান মাসে ইফতারের সময় খাবারে পরিবেশন করা হয়।\n\n\n== প্রস্তুতি ==\nআধুনিক সময়ে, একমেক কাদায়িফী বানিজ্যিকভাবে প্রস্তুত করা হয় ও বিক্রি করা হয়। বাড়িতে এই পদ রান্নার জন্য শরবত নামক চিনির সিরাপ তৈরি করতে হয় এবং পুডিংয়ের উপরে সজ্জিত করার জন্য কায়মাক ক্রিম বা আইসক্রিম বানাতে হয়।\nএই পুডিং তৈরির জন্য প্রথমে পাউরুটির একটি টুকরোকে সাবধানে হাতের চাপ দিয়ে তাকে একটি বাটির আকার দিতে হবে। যদি পাউরুটি খুব তাজা হয় তবে একে চুলায় আরও শুকাতে হবে। এবার একটি গাঢ় ক্যারামেল শরবত প্রস্তুত করে রুটির উপর ঢেলে দেওয়া হয়। পাউরুটি যাতে ভালোভাবে সর্বাধিক শরবত শোষণ করতে পারে তার জন্য সঠিকভাবে পাউরুটি প্রস্তুত করা গুরুত্বপূর্ণ। যখন পাউরুটি সম্পূর্ণরূপে শেরবেট শোষণ করে তখন এটি নরম হয়ে যায়। পরিবেশনের আগে পাউরুটির বাটিটি আইসক্রিম দিয়ে পূর্ণ করা যেতে পারে। পুডিংটি প্রস্তুত হয়ে গেলে সেটিকে সাবধানে প্লেটের উপর বসাতে হবে এবং প্রস্তুত একমেক কাদায়িফী বা পাউরুটি পুডিং খাবারটি পরিবেশন করতে হবে।\nকিছু রন্ধনপ্রনালীতে ডিম, ময়দা এবং চিনি দিয়ে সাধারণ কেক হিসাবে একমেক কাদায়িফী প্রস্তুত করা হয়। প্রথমে ডিম এবং চিনি একসাথে ফেটানো হয় যতক্ষণ না ডিমের মিশ্রণের মধ্যে ফেনা উৎপন্ন হয়। তারপরে এতে ময়দা মেশানো হয়। এতে খামির জাতীয় উপাদান হিসাবে সামান্য বেকিং পাউডার যোগ করা হয়। কেকের জন্য দুধ, কর্নস্টার্চ, ময়দা, চিনি এবং গুঁড়ো ক্রিম চ্যান্টিলি দিয়ে ক্রিম তৈরি করা হয়। সম্পূর্ণ ভাপানো হয়ে গেলে পাতলা কেকটি মাঝ বরাবার দুটি সমান ভাগে অর্ধেক করে কাটা হয়। সেরবেট সিরাপ নীচের স্তরে ঢেলে দেওয়া হয় এবং দুটি কেকের স্তরগুলির মধ্যে ক্রিমের একটি স্তর ছড়িয়ে দেওয়া হয়। উপরের স্তরটি টুকরো টুকরো করে কেটে ক্রিমের উপরে সাজানো হয়। অবশিষ্ট সেরবেট সিরাপ একত্রিত করে কেকের উপর ঢেলে দেওয়া হয়, যা পিস্তা ও নারকেল টুকরো দিয়ে সাজানো হয়। কেকটি পরিবেশনের জন্য প্রস্তুত হওয়ার আগে কয়েক ঘন্টা ফ্রিজে ঠান্ডা করার জন্য ও সঠিক আকার ধারণের জন্য রেখে দেওয়া হয়।\n\n\n== তথ্যসূত্র =="}