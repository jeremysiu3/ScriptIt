{"pageid": 1365133, "title": "আনোয়ারুজ্জামান চৌধুরী", "url": "https://bn.wikipedia.org/wiki?curid=1365133", "content": "আনোয়ারুজ্জামান চৌধুরী: (জন্ম: ১ জুলাই ১৯৭০) একজন বাংলাদেশী রাজনীতিবিদ ও সিলেট সিটি কর্পোরেশনের মেয়র ছিলেন।\n\n\n== প্রাথমিক জীবন ==\nআনোয়ারুজ্জামান ১ জুলাই ১৯৭০ সালে সিলেট জেলার ওসমানীনগর উপজেলার বুরুঙ্গা বাজার ইউনিয়নের পশ্চিম তিলাপাড়া গ্রামে জন্মগ্রহণ করেন। তার বাবার নাম নৌশা মিয়া চৌধুরী এবং মায়ের নাম মোছা. গহিনুন্নেছা চৌধুরী। ছয় ভাইয়ের মধ্যে সবার ছোট আনোয়ারুজ্জামান চৌধুরী।\nপশ্চিম তিলাপাড়া সরকারি প্রাথমিক বিদ্যালয় থেকে প্রাথমিক, বুরুঙ্গা উচ্চ বিদ্যালয় থেকে মাধ্যমিক পাসের পর সিলেট সরকারি কলেজে ভর্তি হয়ে ১৯৮৮ সাল থেকে ১৯৯০ সাল পর্যন্ত লেখা পড়া করেন। পরে তিনি লন্ডন গিয়ে স্নাতকোত্তর ডিগ্রি নেন।\n\n\n== রাজনৈতিক জীবন ==\nআনোয়ারুজ্জামান চৌধুরী ছাত্রাবস্থায় ছাত্রলীগের রাজনীতির সঙ্গে জড়িত ছিলেন। বালাগঞ্জ উপজেলা ছাত্রলীগের সমাজসেবা সম্পাদক হিসেবে দায়িত্ব পালন করেন।\nনব্বইয়ের দশকে প্রবাসে পাড়ি জমিয়ে তিনি যুবলীগের রাজনীতির সাথে জড়িত হন। তিনি প্রথমে লন্ডন মহানগর যুবলীগের সাধারণ সম্পাদক এবং পরবর্তীতে যুক্তরাজ্য যুবলীগের সাধারণ সম্পাদক এবং সভাপতি হিসেবে দায়িত্ব পালন করেন। পরে তিনি কেন্দ্রীয় যুবলীগের সদস্য হিসেবেও মনোনীত হন।\nযুক্তরাজ্য আওয়ামী লীগের যুগ্ম সাধারণ সম্পাদক এবং বিভিন্ন সময় ভারপ্রাপ্ত সাধারণ সম্পাদকের দায়িত্ব পালন করেন তিনি।\n২০১৪ সালের দশম ও ২০১৮ সালের একাদশ জাতীয় সংসদ নির্বাচনে তিনি সিলেট-২ আসন (ওসমানীনগর-বিশ্বনাথ) থেকে মনোনয়ন প্রত্যাশী ছিলেন।\n২১ জুন ২০২৩ সালে সিলেট সিটি কর্পোরেশনের নির্বাচনে তিনি মেয়র নির্বাচিত হন।।\n১৯ আগস্ট ২০২৪ সালে সিলেট সহ দেশের ১২টি সিটি কর্পোরেশনের মেয়রকে অপসারণ করে প্রশাসক নিয়োগ দেওয়া হয়।\n\n\n== ব্যক্তিগত জীবন ==\nআনোয়ারুজ্জামান চৌধুরীর স্ত্রী হলি বেগম চৌধুরী ইংল্যান্ডের ন্যাশনাল হেলথ সার্ভিসেস - এনএইচএস এ হেলথ আইনজীবী হিসেবে কর্মরত রয়েছেন। এই দম্পতির তিন সন্তান রয়েছে।\n\n\n== তথ্যসূত্র =="}