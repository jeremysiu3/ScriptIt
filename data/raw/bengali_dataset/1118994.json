{"pageid": 1118994, "title": "প্রকৃত স্বরগ্রাম", "url": "https://bn.wikipedia.org/wiki?curid=1118994", "content": "পশ্চিমা সঙ্গীততত্ত্বে প্রকৃত স্বরগ্রাম বা প্রকৃত স্বরসপ্তক এমন যেকোনও সপ্তস্বরী স্বরগ্রামকে (heptatonic scale) বোঝায়, যেগুলিতে প্রতিটি অষ্টকে পাঁচটি পূর্ণধাপ (whole step) বা পূর্ণস্বর (whole tones) ও দুইটি অর্ধধাপ (half step) বা অর্ধস্বর (semitone) থাকে, যেখানে অর্ধধাপ দুইটি স্বরগ্রামে তাদের অবস্থান অনুযায়ী একে অপরের থেকে হয় দুইটি বা তিনটি পূর্ণ ধাপ দ্বারা পৃথক থাকে। এই বিন্যাসটির ফলে এটি নিশ্চিত হয় যে এক অষ্টকের চেয়ে বেশি বিস্তৃত একটি প্রকৃত স্বরগ্রামে সব অর্ধধাপগুলি একে অপরের থেকে সর্বোচ্চ পরিমাণে পৃথক থাকে (অর্থাৎ একে অপরের থেকে ন্যূনতম দুইটি পূর্ণ ধাপ দ্বারা পৃথক থাকে)। প্রকৃত স্বরগ্রামকে শুদ্ধ স্বরগ্রাম বা শুদ্ধ স্বরসপ্তক-ও বলা হতে পারে।\nইংরেজিতে প্রকৃত স্বরগ্রামকে \"ডায়াটনিক স্কেল\" (Diatonic scale) বলা হয়। \"ডায়াটনিক\" কথাটি প্রাচীন গ্রিক সঙ্গীতের তিনটি প্রধান প্রকারের একটি প্রকারভেদ থেকে এসেছে, যার নাম ছিল ডায়াটনিক প্রকারভেদ (diatonic genus)। সঙ্গীতের সেট তত্ত্বের আলোচনায় অ্যালেন ফর্টে প্রকৃত স্বরগ্রামগুলিকে ৭-৩৫ সেট রূপ হিসেবে শ্রেণীবদ্ধ করেছেন।\nযেকোনও প্রকৃত স্বরগ্রামের সাতটি স্বর বা তীক্ষ্মতাকে ছয়টি নিখুঁত পঞ্চমীর একটি শৃঙ্খল ব্যবহার করে পাওয়া সম্ভব। যেমন প্রধান সি স্বরগ্রামের সাতটি স্বাভাবিক স্বরশ্রেণী \"এফ\" স্বর থেকে শুরু করে নিখুঁত পঞ্চমী ব্যবধি ব্যবহার করে পাওয়া সম্ভব:F–C–G–D–A–E–B\nযেকোনও সাতটি স্বাভাবিক স্বরের পরম্পরা (যেমন C–D–E–F–G–A–B) বা এগুলির যেকোনও ধরনের স্থানবিন্যাস (transposition) একটি প্রকৃত স্বরগ্রাম হিসেবে গণ্য হয়। আধুনিক সাঙ্গীতিক চাবিসজ্জাগুলিকে এমনভাবে নকশা করা হয় যাতে সাদা চাবিগুলি একটি প্রকৃত স্বরগ্রাম গঠন করে, যদিও এই প্রকৃত স্বরগ্রামের স্থানবিন্যাসের ক্ষেত্রে এক বা একাধিক কালো চাবির প্রয়োজন হতে পারে। একটি প্রকৃত স্বরগ্রামকে একটি পূর্ণস্বর দ্বারা পৃথকীকৃত দুইটি চতুঃস্বর (Tetrachord) হিসেবেও বর্ণনা করা যেতে পারে।\nযদিও বিকল্প কিছু সপ্তস্বরী স্বরগ্রাম আছে (যেমন সঙ্গতিবিশিষ্ট অপ্রধান স্বরগ্রাম বা সুরেলা অপ্রধান স্বরগ্রাম) যেগুলিকে কদাচিৎ প্রকৃত স্বরগ্রাম হিসেবে ডাকা হতে পারে, কিন্তু সেগুলিতে অর্ধস্বরগুলির উপরে বর্ণিত সর্বোচ্চ পৃথকীকরণের শর্তটি পূর্ণ হয় না।\n\n\n== তথ্যসূত্র =="}