{"pageid": 1529234, "title": "আল-দিময়াতি", "url": "https://bn.wikipedia.org/wiki?curid=1529234", "content": "আব্দুল মু'মিন বিন খালফ বিন শারাফ বিন খিজির বিন মুসা আল-দিমিয়াতি আল-সাহাফী ( আরবি: عبد المؤمن بن خلف بن شرف بن خضر بن موسي الدمياطي الصحافي ) ছিলেন একজন বিখ্যাত মধ্যযুগীয় মিশরীয় ইসলামি পণ্ডিত, হাদিস বিশারদ ও লেখক। তিনি সাধারণত আল-দিমিয়াতি নামে অধিক পরিচিত এবং ত্রয়োদশ শতাব্দীতে তাকে মিশরের শীর্ষস্থানীয় মুহাদ্দিস হিসেবে গণ্য করা হত। প্রাথমিক জীবনে হাদিসের অনুসন্ধানে সমগ্র মধ্যপ্রাচ্য ঘুরে বেড়ানো আল দিমিয়াতি পরবর্তীতে কায়রোতে স্থায়ীভাবে বসবাস শুরু করেন এবং সেখানে যুগের সবচেয়ে মর্যাদাপূর্ণ প্রতিষ্ঠানে শিক্ষকতা শুরু করেন। \n\n\n== প্রাথমিক জীবন ==\n\n\n=== জন্ম ===\nতিনি ৬১৩ হি. /১২১৬ খ্রিস্টাব্দের শেষের দিকে তানিস ও দমইয়াতের মধ্যবর্তী তুনা দ্বীপের একটি গ্রামে জন্মগ্রহণ করেন \n\n\n=== শিক্ষা ===\nআল-দিমিয়াতি মিশরের গুরুত্বপূর্ণ সীমান্তবর্তী শহরগুলির একটি দমইয়াতে বেড়ে ওঠেন। তাঁকে হাদিস ও কেরাত শিক্ষাদানকারী দুইজন পণ্ডিত হলেন আবুল মারাকিম আব্দুল্লাহ ও আবু আব্দিল্লাহ আল-হুসাইন এবং তারা উভয়ই মনসুর আস-সা'দীর পুত্র ছিলেন। তিনি এই শহরেই নিজের মাযহাবের জ্ঞান অর্জন শিখেছিলেন। যখন তার শিক্ষক লক্ষ করলেন যে, তিনি কেবল ইমাম শাফি'ঈর মাযহাবের উপর ভিত্তি করে ফিকহ ও উসুলে ফিকহের অধ্যয়নে নিজেকে ব্যস্ত রাখছেন, তখন শিক্ষক তাকে হাদিস অধ্যয়নের জন্য উৎসাহিত করেন। তিনি ২৩ বছর বয়সে হাদিস শেখা শুরু করেন। \nতিনি ৬৩৬ হিজরিতে আলেকজান্দ্রিয়া ভ্রমণ করেন। ১২৩৮ খ্রিষ্টাব্দে তিনি সেখানে বিপুল সংখ্যক আলেম; বিশেষ করে হাফিজ আবু তাহির আল-সিলাফির ছাত্রদের অধীনে পড়াশোনা করেন। এরপর তিনি হাদিস অধ্যয়ন চালিয়ে যাওয়ার জন্য কায়রো ভ্রমণ করেন। সেই শহরে তিনি তৎকালীন বিখ্যাত হাদিস বিশারদ হাফিজ আল-মুনজিরির সাথে দেখা করেন এবং তাঁর অধীনে ব্যাপকভাবে হাদিস অধ্যয়ন করেন। তিনি ৬৪৩ হি./১২৪৫ খ্রিস্টাব্দে হজ্জ পালন করেন এবং এই সময় তিনি মক্কা ও মদিনার উল্লেখযোগ্য ধর্মীয় ব্যক্তিত্বদের কাছে হাদিস অধ্যয়ন করেন। এভাবে হেজাজে দুই বছর পড়াশোনা করার পর তিনি মিশরে ফিরে আসেন এবং সিরিয়া ও ইরাক জুড়ে তার শিক্ষা যাত্রা অব্যাহত রাখেন। এই ভ্রমণগুলিতে তিনি স্থানীয় উলামাদের কাছে পড়াশোনা করেছেন এবং তাদের সাহচর্য থেকে তিনি উপকৃত হয়েছেন। তিনি দামেস্ক, আলেপ্পো ও হামার উলামাদের কাছ থেকেও শিক্ষা লাভ করেছিলেন। তিনি দামেস্কে আল-হাফিজ ইবনে আসাকিরের ছাত্রদের কাছে পড়াশোনা করেন এবং আলেপ্পোতে হাফিজ আবু আল-হাজ্জাজ ইউসুফ ইবনে খলিলের সাথে হাদিস বিষেয় আলোচনা করতেন। তিনি বাগদাদ ও মারিদিনেও গিয়েছিলেন। আল-দিমিয়াতি বাগদাদ-ভিত্তিক সর্বশেষ আব্বাসী খলিফা আল-মুস্তাসিম থেকে ৪০টি হাদিস শ্রবণ করেন, যখন তিনি বাগদাদে ছিলেন। \n\n\n=== শিক্ষক ===\nতিনি অসংখ্য শিক্ষক কাছে জ্ঞান অর্জন করেন। হাফিজ ইবনে হাজার আসকালানির মতে, তিনি ২২৫০ জন আলেমের কাছ থেকে হাদীস গ্রহণ করেছিলেন এবং সরাসরি তাদের কাছ থেকে হাদীস শুনেছিলেন। তাঁর সবচেয়ে উল্লেখযোগ্য শিক্ষক ছিলেন ইজ্জুদ্দিন ইবনে আব্দুল সালাম, যিনি তাঁকে ফিকহ শিক্ষা দিতেন ও আল-মুনজিরি, যিনি তাঁকে হাদিস শিক্ষা দিতেন। \n\n\n== তৎকালীন রাজনৈতিক পরিবেশ ==\nহিজরী সপ্তম শতাব্দীর শুরু থেকে অষ্টম শতাব্দীর শুরু পর্যন্ত আল-দিমিয়াতি বেঁচে ছিলেন এবং এই সময়ে মুসলিম বিশ্বে বেশ কয়েকটি প্রাণঘাতী ঘটনা ঘটেছিল, যা তাকে চূড়ান্তভাবে প্রভাবিত করেছিল। ৬৫৬ হিজরীতে বাগদাদে ইসলামী খেলাফতের পতন এবং পরবর্তীতে ইসলামি বিশ্বের উপর তাতার, মঙ্গোল ও ক্রুসেডারদের ধারাবাহিক আক্রমণ ছিল সবচেয়ে বিপর্যয়কর ঘটনা। এই সময়ে আল-দিমিয়াতি নিজের সমসাময়িক বিখ্যাত ফকিহ ও উলামাদের কাছে একজন বিখ্যাত আলেম ও ফকিহ হিসেবে বিবেচিত হয়েছিলেন, যাদের মধ্যে ছিলেন ইজ্জুদ্দীন ইবনে আবদুস সালাম, আল-মুনজিরি, ইবনে সালাহ, নববী, ইবনে দাকীকুল ঈদ, নাসির উদ্দীন তুসি, আল-ইউনিনি, ইবনে তাইমিয়্যাহ ও ইবনে খাল্লিকান। এরপর তাদের কাছে অধ্যয়নকারী ও একই সময়ে বসবাসকারী আরেক দল উলামা আবির্ভূত হন, যাদের কাছেও আল দিমিয়াতি একজন গ্রহণযোগ্য ধর্মীয় পণ্ডিত হিসেবে বিবেচিত হয়েছিলেন। তাদের মধ্যে ছিলেন জামাল উদ্দীন মিয্জী, আলাম উদ্দীন আল-বিরযালী, আল-যাহাবী, তাকী উদ্দীন আস-সুবকী ও সালাহ উদ্দীন আল-আলাঈ।  এ সকল উলামা নিজেদের ফতোয়া, মতামত, গুরুত্বপূর্ণ রচনা এবং শাসক ও মুসলিম বিশ্বের ক্ষমতাসীনদের সঙ্গে সক্রিয় অংশগ্রহণের মাধ্যমে তৎকালীন রাজনৈতিক ঘটনাগুলোতে গুরুত্বপূর্ণ প্রভাব বিস্তার করেছিলেন। এর মাধ্যমে তারা মুসলমানদের ঐক্য, তাদের একত্রিতকরণ, শক্তি সংগঠিতকরণ, ধর্মীয় পতাকা উড্ডীন রাখা এবং তাদের শরিয়াহ ও বিধানসমূহের প্রতিরক্ষা নিশ্চিত করতে ভূমিকা রেখেছিলেন। \n\n\n== পাণ্ডিত্যজীবন ==\nপ্রাতিষ্ঠানিক যোগ্যতা \nযদিও আল-দিমিয়াতি হাদীসশাস্ত্রে নিজের অসাধারণ অবদানের জন্য সবচেয়ে বেশি খ্যাত, তবে তিনি শুধু এই একটিমাত্র শাস্ত্রে সীমাবদ্ধ ছিলেন না। তিনি বহু শাস্ত্রে অভিজ্ঞ ছিলেন এবং তিনি একজন জনপ্রিয় ও বহুলপ্রসিদ্ধ লেখক হিসেবেও পরিচিত ছিলেন। তিনি একজন ইসলামি আইনজ্ঞ ছিলেন, যিনি শরিয়তের বিভিন্ন বিষয়ে বহু গ্রন্থ রচনা করেছেন। এর পাশাপাশি তিনি একজন কালামবিশারদ (মুতাকাল্লিম) ছিলেন। ভাষাতত্ত্বেও তিনি দক্ষ ছিলেন এবং তিনি একজন ভাষাবিদ হিসেবে আরবি ভাষার ব্যাকরণ, শব্দতত্ত্ব ও ভাষাতত্ত্ব নিয়েও রচনা করেছেন। এর পাশাপাশি, তিনি ছিলেন একজন বংশতত্ত্ববিদ এবং তিনি প্রাচীন আরব গোত্রসমূহের—বিশেষত বনি আওস ও বনু খাজরাজ—বংশপরিচয় ও ইতিহাস বিশ্লেষণে পারদর্শী ছিলেন। এমনকি এই দুটি গোত্রের বংশলতিকার ওপর তিনি একটি সম্পূর্ণ বইও লেখেন।\nতিনি পশুবিদ্যা বা প্রাণীবিদ্যার উপরেও কাজ করেন এবং ঘোড়ার মাহাত্ম্য ও মর্যাদা নিয়ে একটি বিখ্যাত গ্রন্থ রচনা করেছেন, যার নাম হল ফাদল আল-খাইল (ঘোড়ার শ্রেষ্ঠত্ব)। এই বইটি মধ্যযুগীয় বিশ্বে ব্যাপক জনপ্রিয়তা লাভ করেছিল।\n\n\n=== পদবী ও অবস্থান ===\nআল-দিমিয়াতি জীবনকালে বেশ কয়েকটি মর্যাদাপূর্ণ ও সম্মানজনক পদে অধিষ্ঠিত ছিলেন। তিনি ধনবান ছিলেন এবং উচ্চ পর্যায়ের প্রতিষ্ঠানসমূহে শিক্ষকতা করেন; যেমন তিনি যাহিরিয়া ও মানসুরিয়া মাদ্রাসার অধ্যাপক ছিলেন। দিমিয়াতির অসাধারণ স্মৃতিশক্তি ও বুদ্ধিদীপ্ত বিশ্লেষণক্ষমতা তাঁকে ইসলামি জ্ঞান ও ধর্মীয় ফতোয়ার ক্ষেত্রে একজন প্রভাবশালী ব্যক্তিত্বের মর্যাদা দিয়েছিল।\n\n\n=== ছাত্র ===\nআল-দিমিয়াতির কাছে অনেক প্রসিদ্ধ আলিম শিক্ষা গ্রহণ করেছেন। তাঁদের মধ্যে উল্লেখযোগ্য হলেন:\n\nইবনুল আদিম\nআল-ইউনিনি\nকাজি আলামউদ্দিন আল-আখনাঈ\nআলামউদ্দিন আল-কুনাইবি\nআল-নুওয়াইরি\nআবু হাইয়ান আল-গ্রানাতি\nফাতহুদ-দীন ইবনে সাইয়্যিদ আল-নাস\nআলামউদ্দিন আল-বারজালী\nজামালুদ্দিন মিযযি\nইমাম আল-যাহাবি\nতাকিউদ্দিন আস-সুবকি: যিনি তাঁর সবচেয়ে বিশিষ্ট ছাত্র হিসেবে বিবেচিত হন। তিনিই আল-দিমিয়াতির সাহচর্যে অবস্থানকারী সর্বশেষ মুহাদ্দিস ছিলেন, যিনি সবচেয়ে দীর্ঘ সময় পর্যন্ত তাঁর সাথে থেকে শিক্ষা লাভ করেছিলেন।\n\n\n== মৃত্যু ==\nআল-দিমিয়াতি সমগ্র জীবন ব্যয় করেন লেখালেখি, অধ্যয়ন ও জ্ঞান বিতরণে, বিশেষ করে হাদীসশাস্ত্রে। বিখ্যাত হাদীসবেত্তা ইবনে হাজার আল-আসকালানি বর্ণনা করেন যে, আল-দিমিয়াতি মৃত্যুর আগ পর্যন্ত এই কাজগুলিই করে যাচ্ছিলেন। একবার যখন তিনি তাঁর বাসভবনের সিঁড়ি দিয়ে উপরে উঠছিলেন, তখন হঠাৎ অজ্ঞান হয়ে পড়ে যান। অপরদিকে, ইতিহাসবিদ ইবনে তুগরি বুরদি বলেন, আল-দিমিয়াতি আসরের নামাজ শেষে হঠাৎ করেই কায়রোয় মৃত্যুবরণ করেন। তিনি নামাজের স্থানেই অজ্ঞান হয়ে পড়েন এবং পরে তাঁকে ভেতরে নেওয়া হলে কিছুক্ষণের মধ্যেই তিনি মৃত্যুবরণ করেন। এই ঘটনা সংঘটিত হয় ৭০৫ হিজরির ১৫ই জ্বিলকদ, রোববার দিনে। এরপর তাঁকে কায়রোর বিখ্যাত কবরস্থান বাবুন-নাসরে দাফন করা হয়। তাঁর মৃত্যুতে শোক জানিয়ে দামেস্কেও জানাজার নামাজ অনুষ্ঠিত হয়েছিল।\n\n\n== চরিত্র ==\nআল-দিমিয়াতি একজন অত্যন্ত আকর্ষণীয় চেহারার মানুষ ছিলেন। তাঁর বাহ্যিক রূপ চমৎকার ছিল এবং তিনি সদা হাস্যোজ্জ্বল থাকতেন। তিনি অত্যন্ত সুস্পষ্ট ও মার্জিতভাবে কথা বলতেন। তিনি অসাধারণ লেখক ছিলেন এবং খুব দ্রুত পড়তে পারতেন। কথোপকথনে তিনি অত্যন্ত দক্ষ ছিলেন এবং সর্বদা অন্যের সম্পর্কে সদয় ও ইতিবাচক ধারণা পোষণ করতেন। তিনি অত্যন্ত পরহেজগার ও খোদাভীরু ব্যক্তি ছিলেন।\n\n\n== গ্রহণযোগ্যতা ==\nপ্রখ্যাত ইসলামি পণ্ডিত তাজুদ্দীন সুবকী তাঁকে একথা বলে মূল্যায়ন করেন যে: \"তিনি তাঁর সময়ের হাফিজ (হাদীস বিশারদ) ছিলেন। তিনি বংশতালিকার জ্ঞানেও পারদর্শী ছিলেন। তিনি কেবল হাদীস বর্ণনায় পারদর্শী ছিলেন না; বরং তিনি মযবুত সনদ ও রাবিদের মাধ্যমে হাদীস অনুধাবনেও দক্ষ ছিলেন।\"\nইমাম সালাহউদ্দীন ইবনে শাকির আল-কুতবী বলেন: তিনি একজন মহান ইমাম, ও প্রসিদ্ধ হাফিজ ছিলেন। \nজামালুদ্দিন মিযযি বলেন: \"আমি তাঁর চেয়ে ভালো স্মরণশক্তিসম্পন্ন আর কাউকে দেখিনি।\"\nআলামউদীন বির্জালি বলেন: তিনি হাফিজদের মধ্যে সর্বশেষ, হাদীস শাস্ত্রের পণ্ডিতদের একজন, মর্যাদাপূর্ণ বর্ণনাকারী ও গভীর বুদ্ধিমত্তাসম্পন্ন ব্যক্তি ছিললন। \nআল-যাহাবী বলেন: \"তিনি ছিলেন একজন আল্লামা, হাফিজ, হাদীসবিশারদদের অন্যতম নেতা।\" আবু হাইয়ান আল-গ্রানাতি বলেন: \"তিনি পূর্ব ও পশ্চিমের হাফিজ ছিলেন।\"\n\n\n== রচনাবলী ==\nআল-দিমিয়াতির রচিত বহু গ্রন্থ বিভিন্ন জীবনীগ্রন্থে উল্লেখ আছে। তবে তার কিছু গ্রন্থ প্রসিদ্ধ এবং কিছু একেবারেই অজানা। তাঁর উল্লেখযোগ্য কিছু গ্রন্থের তালিকা নিচে দেওয়া হলো:\n\nআখবার ‘আবদুল-মুত্তালিব ইবনে ‘আবদ মানাফ — ‘আবদুল-মুত্তালিব ইবনে ‘আবদ মানাফের ইতিহাস।\nআখবার বনী নওফিল—বনু নওফিল গোত্রের বংশ ইতিহাস।\nআল-আরবাঊন আল-আব্দাল — চল্লিশজন বিশিষ্ট খোদাভীরু ব্যক্তি সম্পর্কে আলোচনা।\nআল-আরবাঊন আল-হালাবিয়্যাহ ফিল-আহকাম আল-নববিয়্যাহ —নববী হুকুমাবলি নিয়ে চল্লিশটি হাদীসের সংকলন।\nআল-আরবাঊন ফি আল-জিহাদ —জিহাদ সম্পর্কিত চল্লিশটি হাদীস।\nআল-আরবাঊন আস-সাগীরাহ — সংক্ষিপ্ত চল্লিশ হাদীসের সংকলন।\nকিসম ইয়াহতাওয়া ‘আলা রিওয়ায়াত আল-লিকাত আন-নাদিরাহ— বিরল সাক্ষাৎ, চিঠিপত্র, সাহচর্য, শুভেচ্ছা, গান ও কবিতা নিয়ে একটি বিভাগীয় গ্রন্থ।\nযিকর যাওয়াজাত আন-নবী আলাইহি সালাম ওয়া আ’বনাইহি ওয়া আজদাদুহ — নবীর স্ত্রীগণ, সন্তান ও পূর্বপুরুষগণের আলোচনা।\nআস-সিরাহ আন-নববিয়্যা—রাসূলের জীবনচরিত।\nফাদল আল-খাইল — ঘোড়ার গুণাবলি নিয়ে একটি স্বতন্ত্র গ্রন্থ।\nকাবায়িল আল-খাজরাজ — খাজরাজ গোত্রের উপশাখা নিয়ে রচিত।\nকাশফুল-গিতা’ আনিস-সালাতিল-উস্তা — মধ্যবর্তী সালাতের বিশ্লেষণ।\nআস-সাফকাত আর-রাবিহাহ – সৎকর্মের পুরস্কার নিয়ে আলোচনা।\nতাজামু’আত বাগদাদ — বাগদাদে অনুষ্ঠিত ধর্মীয় সম্মেলন বা বৈঠকের বর্ণনা।\nতাজামু’আত দিমাশক — দামেস্কে অনুষ্ঠিত ধর্মীয় আসরের বিবরণ।\nমুখতাসার ফি সিরাত কাইদিল-ইনসান —মানবতার নেতার সংক্ষিপ্ত জীবনী।\nমাজমু’আত মু’আল্লিমি আদ-দিমিয়াতি — আল-দিমিয়াতির শিক্ষকদের সংগ্রহ।\nআল-হাওয়াশি ‘আলা আল-বুখারি—সহীহ বুখারীর উপর টীকাব্যাখ্যা।\nআল-হাওয়াশি ‘আলা মুসলিম — সহীহ মুসলিমের উপর টীকাব্যাখ্যা।\n\n\n== আরো দেখুন ==\nইমাম যাহাবি\nইবনে হাজার আসক্বালানী\nজামালুদ্দিন মিযযি\n\n\n== গ্রন্থপঞ্জি ==\n\n\n== তথ্যসূত্র =="}