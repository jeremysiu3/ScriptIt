{"pageid": 1531633, "title": "পাকিস্তান গণপরিষদ নির্বাচন, ১৯৪৭", "url": "https://bn.wikipedia.org/wiki?curid=1531633", "content": "১৯৪৭ সালে পাকিস্তানের স্বাধীনতার পূর্বে জুনের পর ব্রিটিশ ভারতের প্রাদেশিক আইনসভার সদস্যদের ভোটে আয়োজিত এক পরোক্ষ নির্বাচনের মাধ্যমে পাকিস্তান গণপরিষদের প্রথম মেয়াদের সদস্যদের বাছাই করা হয়।\n\n\n== পটভূমি ==\n\n১৯৪৬ সালে ব্রিটিশ ভারতের সবগুলো প্রদেশের জন্য একটি আইনসভা নির্বাচন অনুষ্ঠিত হওয়ার পর ব্রিটিশ সরকার উপনিবেশনটিতে একটি ক্যাবিনেট মিশন প্রেরণ করে। মিশন ভারতের অঞ্চলগুলো নিয়ে একটি যুক্তরাষ্ট্র গঠনের প্রস্তাব দেয় যেখানে স্বায়ত্তশাসিত অঙ্গরাজ্যগুলো দলবদ্ধভাবে নিজেদের জন্য পৃথক সংবিধান তৈরি করার ক্ষমতা রাখবে। একই বছরে গণপরিষদ নির্বাচনের পর ভারতীয় গণপরিষদ গঠিত হয়। গণপরিষদের সদস্য দলগুলোর একটি ভারতীয় জাতীয় কংগ্রেস প্রথমদিকে মিশনের প্রস্তাব মেনে নিলেও পরবর্তীতে প্রত্যাখ্যান করে। ফলশ্রুতিতে আরেক সদস্য দল নিখিল ভারত মুসলিম লীগ গণপরিষদের অধিবেশন বয়কট করে এবং নিখিল ভারত মুসলিম লীগের নেতা মোহাম্মদ আলী জিন্নাহ গণপরিষদে অংশগ্রহণ করতে অস্বীকৃতি জানায়। তৎকালীন ব্রিটিশ প্রধানমন্ত্রী ক্লিমেন্ট এট্‌লি ৩ জুন ১৯৪৭ সালে ব্রিটিশ ভারতের ক্ষমতা হস্তান্তরের ব্যাপারে দেওয়া বিবৃতিতে পাকিস্তানের জন্য একটি নতুন গণপরিষদ গঠনের কথা উল্লেখ করেন এবং প্রাদেশিক আইনসভা সদস্যদের ভোটের ভিত্তিতে প্রস্তাবিত গণপরিষদের সদস্য নির্বাচনের পরিকল্পনা ঘোষণা করেন।\n\n\n== পরিকল্পনা ==\n২০ জুন বঙ্গীয় আইনসভার সদস্যদের ভোটের মাধ্যমে বঙ্গ বিভাজনের পক্ষে সমর্থন আসার পরের দিন বঙ্গ অঞ্চলে গণপরিষদ নির্বাচনের জন্য মনোনয়নপত্র জমা দেওয়ার তারিখ ৩০ জুন এবং নির্বাচনের তারিখ ৫ জুলাই ঘোষণা করা হয়। অন্যদিকে ২৩ জুনে পাঞ্জাব আইনসভার সদস্যগণ ভোটের মাধ্যমে পাঞ্জাব বিভাজনের পক্ষে রায় দেওয়ায় জুলাইয়ে পাঞ্জাব অঞ্চলে গণপরিষদের জন্য নির্বাচনের ঘোষণা দেওয়া হয়। ২২ জুলাইয়ে ঘোষণা করা হয় যে গণপরিষদের নির্বাচনের জন্য আসাম প্রদেশের আইনসভার আসনগুলোকে এ ও বি গ্রুপে ভাগ করে দেওয়া হয়েছে এবং বি গ্রুপের ২৯টি আসনের সদস্যদের ভোটে পাকিস্তান গণপরিষদের ২ জন মুসলিম সহ মোট ৩ জন সদস্য নির্বাচিত হবেন। ৩০ জুলাইয়ে আসামের প্রার্থীরা মনোনয়নপত্র জমা দেয় এবং জানানো হয় যে শিলংয়ের আইনসভা ভবনে ২ আগস্ট ১৯৪৭ সালে প্রদেশটির জন্য গণপরিষদ নির্বাচন হবে।\n\n\n== ফলাফল ==\n\n২৬ জুলাইয়ে পূর্ববঙ্গ, পশ্চিম পাঞ্জাব, সিন্ধু, উত্তর-পশ্চিম সীমান্ত প্রদেশ ও বেলুচিস্তানের ৬৬ জন নির্বাচিত সদস্যদের নাম ঘোষণা করা হয়। নির্বাচিতদের মধ্যে ৪৮ জন মুসলিম এবং ২ জন শিখ ছিলেন। পূর্ববঙ্গ থেকে ৪১ জন, পশ্চিম পাঞ্জাব থেকে ১৭ জন, সিন্ধু থেকে ৪ জন, উত্তর-পশ্চিম সীমান্ত প্রদেশ থেকে ৩ জন এবং বেলুচিস্তান থেকে ১ জন সদস্য নির্বাচিত হয়েছিলেন। সিন্ধু, উত্তর-পশ্চিমে সীমান্ত প্রদেশ ও বেলুচিস্তানের জন্য পৃথক নির্বাচন হয়নি বরং তাদের ক্ষেত্রে পূর্ববর্তী ভারতীয় গণপরিষদ নির্বাচনে বিজয়ী সদস্যদের থেকে নেওয়া হয়েছিল। মোট নির্বাচিতদের মধ্যে ৫৯ জন নিখিল ভারত মুসলিম লীগের সদস্য ছিলেন।\n\n\n== পরিণতি ==\n২৮ জুলাই ১৯৪৭ সালে সাধারণ সম্পাদক লিয়াকত আলী খান নিখিল ভারত মুসলিম লীগ সদস্যদের করাচীর আইনসভা ভবনে গণপরিষদের জন্য একটি বৈঠকের আহ্বান করেন। ৯ আগস্টে নতুন গণপরিষদে ভারতীয় জাতীয় কংগ্রেসের সংসদীয় দলের নেতা ও উপনেতা যথাক্রমে কিরণশঙ্কর রায় ও ভীম সেন সচ্চরকে গ্রহণ করা হয়। ১০ আগস্টে অধিবেশনে মোহাম্মদ আলী জিন্নাহকে গণপরিষদের সভাপতি নির্বাচিত করা হয়। ১৪ আগস্ট ১৯৪৭ সালে ব্রিটিশ সাম্রাজ্য থেকে পাকিস্তান স্বাধীনতা লাভ করে। স্বাধীনতার পরের দিন লিয়াকত আলী খানের নেতৃত্বে পাকিস্তানের সর্বপ্রথম মন্ত্রিসভা গঠিত হয়।\n\n\n== তথ্যসূত্র =="}