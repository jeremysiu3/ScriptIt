{"pageid": 1523279, "title": "মুরাদ মির্জা", "url": "https://bn.wikipedia.org/wiki?curid=1523279", "content": "মুরাদ মির্জা ( আরবি: مراد ميرزا   ‎ ১৫০৯-১৫১৪?-১৫৭৪) নিজারি ইসমাইলি শিয়া মুসলিম সম্প্রদায়ের ৩৬তম ইমাম ছিলেন।\n১৫০৯ সালে আঞ্জুদানে তার পিতা আবু যার আলীর মৃত্যুর পর তিনি তার স্থলাভিষিক্ত হন। তিনি একজন রাজনৈতিকভাবে সক্রিয় ইমাম ছিলেন। এজন্য তার অনেক অনুসারী ছিল। সাফাভীয় সাম্রাজ্যের প্রতিষ্ঠাতা প্রথম ইসমাইলের সাথেও তার ঘনিষ্ঠ সম্পর্ক ছিল বলে জানা যায়।\n\n\n== জীবন ==\nশাহ মুরাদ বা মুরাদ মির্জা  আঞ্জুদানে বসবাস করতেন। তার পিতার মত তিনিও শাহ ইসমাঈলের সঙ্গে ঘনিষ্ঠ সম্পর্ক বজায় রেখেছিলেন। তার জীবনযাত্রা, পোশাক ও খাবার ছিল সাধারণ এবং সরল। তিনি রাজনৈতিকভাবে সক্রিয় ইমাম ছিলেন। সম্ভবত নুকতাভি শিয়া গোষ্ঠীর পাশাপাশি তাঁর বিশাল অনুসারী ছিল। মুরাদ মির্জা সবসময় আঞ্জুদানের নিজারি ঘাঁটি থেকে কাজ করতেন না। রাজনৈতিকভাবে সক্রিয়তা থাকার ফলে তিনি কাশান এবং অন্যান্য মধ্য পারস্য অঞ্চলে অনুসারী অর্জন করেন।\nউসমানীয় সুলতান প্রথম সেলিম (১৫১২-১৫২০) তার রাজত্বে ৪০,০০০ শিয়াকে হত্যা করার পর আজারবাইজানের দিকে দীর্ঘ পদযাত্রা শুরু করেন। তিনি চালদিরানের সমভূমিতে পৌঁছান এবং ৯২০/১৫১৪ সালে যুদ্ধ শুরু হয়। তিনি চালদিরানের যুদ্ধে শাহ ইসমাইলকে পরাজিত করেন। উসমানীয়দের ২০০ কামান ও ১০০ মর্টারের আগুন যুদ্ধে ধ্বংসাত্বক প্রভাব ফেলে। বড় ক্ষয়ক্ষতির পর সাফাভি সেনারা পিছু হটে। শাহ ইসমাঈল যুদ্ধক্ষেত্র ছেড়ে চলে গেলে সেলিম তাকে অনুসরণ করেননি। পরে তিনি সাফাভি রাজধানী তাবরিজ দখল করেন (৯২২/১৫১৭)। ভেনিসের রাষ্ট্রদূত কাতেরিনো জেনো তার বই \"ট্রাভেলস ইন পারসিয়া\"-তে লিখেছেন, “চালদিরানে তুর্কিরা পরাজিত হলে ইসমাঈলের শক্তি তৈমুরলং-এর চেয়েও বেশি হতো। এই জয়ের খ্যাতিতেই তিনি প্রাচ্যের একচ্ছত্র শাসক হয়ে উঠতেন।”\nচালদিরানের যুদ্ধে পরাজয়ের ফলে সাফাভিরা দিয়ার বাকর প্রদেশ হারায়। প্রদেশটি ৯২১/১৫১৬ সালে অটোমান সাম্রাজ্যের অংশ হয়। শাহ ইসমাঈল পরাজয়ের পর শোকে ডুবে যান। তার শাসনের বাকি দশ বছর তিনি আর কখনো সেনাদল নিয়ে যুদ্ধে যাননি। রাষ্ট্র পরিচালনায় তিনি আগের মতো মনোযোগ দেননি। মদে ডুবে দুঃখ ভোলার চেষ্টা করেন। তার দায়িত্ব ত্যাগের ফলে কিছু কর্মকর্তা নিজেদের ক্ষমতা বাড়ানোর সুযোগ পান। কিজিলবাশ ও ইরানি সৈন্যদের মধ্যে সংঘর্ষ সাফাভি রাজ্যের জন্য হুমকি হয়ে ওঠে।\nকিজিলবাশ  তুর্কোমান সম্প্রদায় ছিল। এই সম্প্রদায়ের লোকেরা লাল টুপি পরার জন্য বিখ্যাত। এই প্রথা শুরু হয় শাহ ইসমাঈলের পিতা শায়খ হায়দারের (১৪৫৬-১৪৮৮) সময় থেকে। তারা দাড়ি কামিয়ে মোচ গজাত। কিজিলবাশ ছিল সাফাভি সেনাবাহিনীর মূল শক্তি। সম্ভবত এই সময় শাহ ইসমাঈল আঞ্জুদানের ইসমাঈলি ইমামদের সঙ্গে গভীর সম্পর্ক গড়েন এবং তাদের \"আমির আল-উমরা\" উপাধি দেন।  ৯১৬/১৫১০ সালে খোরাসানে ইসমাঈলিরা সাফাভি সেনায় যোগ দিয়ে উজবেকদের আক্রমণ প্রতিহত করেছিল। শাহ ইসমাঈল সম্ভবত খোরাসানি ইসমাঈলি যোদ্ধাদের সাহায্যে সেনাবাহিনীর অভ্যুত্থান দমনের পরিকল্পনা করেছিলেন। তাই তিনি আঞ্জুদানের ইমামদের সঙ্গে সুসম্পর্ক রাখেন। কিন্তু ৯৩০/১৫২৪ সালে ইসমাঈল মারা যান।\nমনে করা হয়, মহররম মাসে ইসমাঈলি তীর্থযাত্রীরা আঞ্জুদানে যেতেন। তারা একটি ছোট তাজিয়া (ইমাম হোসাইনের কবরের প্রতিরূপ) বহন করতেন এবং শিয়া পোশাক পরে বিপজ্জনক এলাকা পার হতেন। আঞ্জুদানের প্রবেশপথে তাজিয়া রাখতেন এবং ফেরার সময় তাজিয়া নিয়ে নিতেন।\nইমাম মুরাদ মির্জা ৯২০/১৫৭৪ সালে আঞ্জুদানে মারা যান। তার মৃত্যুর পর পুত্র প্রথম খলিলুল্লাহ ইমামতের দায়িত্ব গ্রহণ করেন।\n\n\n=== বন্দিত্ব এবং মৃত্যুদন্ড ===\n১৫৭৩ সালে ইমামের প্রভাবের কারণে দ্বিতীয় সাফাভি সম্রাট প্রথম তাহমাস্প হামাদানের গভর্নর আমির খান মুসিলুকে মুরাদ মির্জাকে ধরতে আঞ্জুদানে পাঠান। আমির খান আঞ্জুদানে গিয়ে মুরাদ মির্জার অনেক অনুসারীকে হত্যা করেন ও লুটপাট করেন। কিন্তু ইমামকে ধরতে পারেননি। পরে ইমাম ধরা পড়েন এবং বন্দি হন। কিন্তু একজন সাফাভি উচ্চপদস্থ কর্মকর্তা মুহাম্মদ মুকিমের সাহায্যে মুরাদ মির্জা পালান। অনুসারীদের সহায়তায় তিনি কান্দাহারে পালান। কিন্তু আফগানিস্তানে তিনি আবার সাফাভিদের হাতে ধরা পড়েন। এবার পালানোর সুযোগ না পেয়ে মুরাদ মির্জাকে শাহ তাহমাস্পের সামনে হাজির করা হয়। ১৫৭৪ সালে মুহাম্মদ মুকিমের সঙ্গে তাকে মৃত্যুদণ্ড দেওয়া হয়।\n\n\n== তথ্যসূত্র ==\n\n\n== বহিসংযোগ ==\n\nhttp://www.ismaili.net/histoire/main.html"}