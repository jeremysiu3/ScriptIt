{"pageid": 1065911, "title": "এম কামরুজ্জামান", "url": "https://bn.wikipedia.org/wiki?curid=1065911", "content": "এম কামরুজ্জামান (জন্ম: ১ ডিসেম্বর ১৯৬৮) একজন বাংলাদেশী কৃষিবিদ। তিনি বঙ্গবন্ধু শেখ মুজিবুর রহমান কৃষি বিশ্ববিদ্যালয়ের (বশেমুরকৃবি) কৃষি অর্থনীতি বিভাগের অধ্যাপক এবং দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের (হাবিপ্রবি) সপ্তম উপাচার্য।\n\n\n== প্রাথমিক জীবন ও শিক্ষা ==\nএম কামরুজ্জামান ১৯৬৮ সালের ১ ডিসেম্বর চাঁদপুর জেলার সদর উপজেলায় জন্মগ্রহণ করেন। তার বাবা এ কে এম জহিরুল হক এবং মা নার্গিস বেগম।\nতিনি ১৯৯৩ সালে বাংলাদেশ কৃষি বিশ্ববিদ্যালয় থেকে কৃষি অর্থনীতিতে স্নাতক (সম্মান) ও ১৯৯৬ সালে তৎকালীন ইনস্টিটিউট অব পোস্ট গ্রাজুয়েট স্টাডিজ ইন এগ্রিকালচার (১৯৯৮ সালে বশেমুরকৃবি-এ উন্নীত) থেকে স্নাতকোত্তর ডিগ্রি লাভ করেন। ২০০৯ সালে তিনি জাপানের নাগোয়া বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nএম কামরুজ্জামান ১৯৯৭ সালে বাংলাদেশ কৃষি বিশ্ববিদ্যালয়ের কৃষি ফাইন্যান্স বিভাগের প্রভাষক হিসেবে যোগদান করেন। ১৯৯৯ সালে তিনি সহকারী অধ্যাপক হন।\nকামরুজ্জামান ২০০১ সালে গাজীপুরের বঙ্গবন্ধু শেখ মুজিবুর রহমান কৃষি বিশ্ববিদ্যালয়ের কৃষি অর্থনীতি বিভাগে সহকারী অধ্যাপক পদে যোগ দেন। তিনি ২০০৮ সালে সহযোগী অধ্যাপক এবং ২০১২ সালে অধ্যাপক পদে পদোন্নতি লাভ করেন।\nদীর্ঘ কর্মজীবনে অধ্যাপনা ও গবেষণার পাশাপাশি তিনি বিভিন্ন গুরুত্বপূর্ণ পদে দায়িত্ব পালন করেছেন। তিনি বশেমুরকৃবি’র সিন্ডিকেট ও একাডেমিক কাউন্সিলের সদস্য, অর্থ কমিটির সদস্য, পরিকল্পনা ও উন্নয়ন কমিটির সদস্য সচিব, বিভাগীয় প্রধান, পরিচালক (পরিকল্পনা ও উন্নয়ন), সহযোগী পরিচালক (গবেষণা) হিসেবে দায়িত্ব পালন করেন।\nকামরুজ্জামান বাংলাদেশ বিজ্ঞান ও শিল্প গবেষণা পরিষদের ম্যানেজমেন্ট বোর্ডের সদস্য এবং বশেমুরকৃবি’র কৃষি অর্থনীতি ও গ্রামীণ উন্নয়ন অনুষদের প্রতিষ্ঠাতা ডিন হিসেবেও দায়িত্ব পালন করছেন।\nএম কামরুজ্জামান ২০২১ সালের ৩০ জুন হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের সপ্তম উপাচার্য হিসেবে নিয়োগ লাভ করেন। ২০২৪ সালের ৯ আগস্ট তিনি বিশ্ববিদ্যালয়টির উপাচার্যের পদ থেকে পদত্যাগ করেন।\n\n\n== গবেষণাকর্ম ==\nকামরুজ্জামান বিভিন্ন দেশী-বিদেশী সংস্থার অর্থায়নে পরিচালিত একাধিক গবেষণা প্রকল্প সম্পন্ন করেছেন। তিনি ১৯৯৫ থেকে ১৯৯৭ সাল পর্যন্ত বাংলাদেশ কৃষি গবেষণা ইনস্টিটিউটে বৈজ্ঞানিক কর্মকর্তা হিসেবে কর্মরত ছিলেন। এছাড়া তিনি বাংলাদেশ সরকারের বিজ্ঞান ও প্রযুক্তি মন্ত্রণালয়ের অধীনে বাংলাদেশে গম উৎপাদনে প্রযুক্তিগত দক্ষতা প্রকল্পে প্রধান বৈজ্ঞানিক পর্যবেক্ষক হিসেবে দায়িত্ব পালন করেছেন।\n\n\n== সদস্যপদ ==\nকামরুজ্জামান বিভিন্ন পেশাজীবী সংগঠনের সক্রিয় সদস্য। তিনি কৃষিবিদ ইনস্টিটিউশন বাংলাদেশের নির্বাচিত গ্রন্থাগার ও প্রকাশনা সম্পাদক এবং নির্বাহী সদস্য হিসেবে একাধারে ৮ বছর দায়িত্ব পালন করেন। এছাড়া তিনি বাংলাদেশ কৃষি অর্থনীতিবিদ সমিতির সহ-সভাপতি ও মহাসচিব হিসেবে দায়িত্ব পালন করেছেন।\n\n\n== তথ্যসূত্র =="}