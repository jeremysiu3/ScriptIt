{"pageid": 1527766, "title": "হাতিরঝিল অ্যাম্ফিথিয়েটার", "url": "https://bn.wikipedia.org/wiki?curid=1527766", "content": "হাতিরঝিল অ্যাম্ফিথিয়েটার ঢাকা মহানগরের হাতিরঝিল প্রকল্পের অন্তর্গত উন্মুক্ত বহিরাঙ্গন নাট্যমঞ্চ। এটি একটি ভাসমান মুক্তমঞ্চ যার অবস্থান গুলশান প্রান্তে আড়ং প্রদর্শনী ও পুলিশ প্লাজা কনকর্ডের মাঝামাঝি অংশে ঝিলের পাড়ে। রাজধানী উন্নয়ন কর্তৃপক্ষের পরিকল্পনায় নাটক, কনসার্ট, সাংস্কৃতিক অনুষ্ঠান, বিবিধ আয়োজনের অনুষ্ঠানস্থল হিসেবে বাংলাদেশ সেনাবাহিনীর ইঞ্জিনিয়ারিং কোর মঞ্চটির নির্মাণ করে। ইস্পাত ও কংক্রিটের কাঠামোর উপর ৩৯০ বর্গমিটার আয়তনের অর্ধবৃত্তাকার মঞ্চটি ২০১৪ থেকে ২০১৭ সালের মধ্যে নির্মিত হয়।\nঅনুষ্ঠান উপস্থাপনের মূলমঞ্চ ছাড়াও এটির কাঠামোতে দর্শকদের অপেক্ষা স্থান ও গাড়ি পার্কিংসহ কতিপয় সহায়ক স্থাপনা অন্তর্গত। দুই হাজারের বেশি দর্শক ধারণক্ষম খোলা আকাশের নিচে উন্মুক্ত মঞ্চ ২০১৭ সালের ১৩ এপ্রিল হাতিরঝিলের ফোয়ারার সাথে উদ্বোধন করা হয়। ধানমন্ডির রবীন্দ্র সরোবর, সোহরাওয়ার্দী উদ্যান মুক্তমঞ্চ, ও উত্তরার মুগ্ধ মঞ্চের পর ঢাকা মহানগরের সাংস্কৃতিক অবকাঠামোতে নতুন সংযোজন হিসেবে এখানে নিয়মিত বিভিন্ন কনসার্ট ও অনুষ্ঠান আয়োজন হয়।\n\n\n== ইতিহাস ==\n\nহাতিরঝিল অ্যাম্ফিথিয়েটার রাজধানী উন্নয়ন কর্তৃপক্ষের \"বেগুনবাড়ী খালসহ হাতিরঝিল এলাকার সমন্বিত উন্নয়ন\" পরিকল্পনার অংশ। ইকবাল হাবিবের নকশায় ২০১৪ সালের শুরুতে ১২ কোটি ৬৪ লাখ টাকা বাজেটে মঞ্চের নির্মাণ শুরু হয়। একই বছর ঘূর্ণিঝড় মহাসেনের কারণে হাতিরঝিলের পানির উচ্চতা বৃদ্ধি পেয়েছিল। জলসীমা সমন্বের জন্য নকশা অভিযোজন করা হয়েছিল। বর্ষাকালে জলসীমা উত্তরণের কারণে নিয়মিত নির্মাণ বিরতি দেয়া হয়েছিল।\n২০১৬ সালের সেপ্টেম্বরে পানির উপর ভাসমান মূল গোলাকার মঞ্চ স্থাপন হয়। বাংলাদেশ সেনাবাহিনীর স্পেশাল ওয়াকার্স অর্গানাইজেশন , গণপূর্ত অধিদপ্তর ও রাজধানী উন্নয়ন কতৃর্পক্ষের সমন্বিত ব্যবস্থাপনায় মঞ্চটির নির্মাণ করা হয়। সেনাবাহিনীর ১৭ ইসিবি ইঞ্জিনিয়ারিং কোর মঞ্চটির নির্মাণ তদারকি করে। ২০১৭ সালের ১৩ এপ্রিল ঝিলের পানিতে স্থাপিত ফোয়ারার সাথে মঞ্চটি ব্যবহারের জন্য উদ্বোধন করা হয়।\nনির্মাণের সময় থেকে ২০২১ পর্যন্ত সেনাবাহিনীর প্রকৌশল বিভাগ পুরো প্রকল্পের অংশ হিসেবে অ্যাম্ফিথিয়েটারের ব্যবস্থাপনা ও রক্ষণাবেক্ষণ করেছে। ২০২১ সালের জুন থেকে রাজধানী উন্নয়ন কর্তৃপক্ষ মঞ্চটির দেখভালের দায়িত্ব নেয়।\n\n\n== অবকাঠামো ==\n৩৯০ বর্গমিটার আয়তনের হাতিরঝিল   মূলত কংক্রিট ও ইস্পাতের তৈরি অর্ধবৃত্তাকার স্থাপনা। মূল বৃত্তাকার মঞ্চটি ঝিলের পাড়ে পানির উপর স্থাপিত, কংক্রিট দিয়ে বানানো। মঞ্চের বাইরে অপেক্ষমাণ দর্শকদের বিশ্রাম ও বসার জন্য উন্মুক্ত স্থান রাখা হয়েছে। এ স্থানটি উড়ালপুল দিয়ে রাস্তার অপর পাশে গাড়ি পার্কিংয়ের ভবনের সাথে যুক্ত। দর্শকদের জন্য সহায়ক স্থাপনা হিসেবে শিশুদের জন্য পৃথক খেলার স্থান, একটি রেস্তোরাঁ ও শৌচাগার রাখা হয়েছে। \n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\nউপর থেকে ফুলের পাপড়ির মত দেখতে তিন ভাগে বিভক্ত অর্ধ-বৃত্তাকার (১৮০ ডিগ্রি) দর্শক সারি ইস্পাত ও ঢালাই লোহা দিয়ে নির্মিত। দর্শক সারির আসন আগুন ও তাপ প্রতিরোধী বিকল্প কাঠের বিমিশ্র প্যানেল দিয়ে আবৃত। মাঝের সারিতে মধ্যে শব্দ নিয়ন্ত্রকদের বসার জন্য জায়গা রাখা হয়েছে।  মঞ্চটি দুই হাজারের বেশি দর্শক ধারণ করতে পারে। প্রতি সারিতে ৫০০ জন দর্শক বসতে পারেন। \n\n\t\t\n\t\t\t\n\t\t\t\n\t\t\n\n\n== ব্যবহার ==\nরাজধানী উন্নয়ন কর্তৃপক্ষ মূলত ঢাকা মহানগরে নাটক, কনসার্ট, সাংস্কৃতিক অনুষ্ঠান, বিবিধ আয়োজনের অনুষ্ঠানস্থল হিসেবে মঞ্চটি নির্মাণ করে। ২০১৭ সালের বিজয় দিবসে এই মঞ্চে প্রথম সাংস্কৃতিক অনুষ্ঠান হয়। ২০১৯ সালে শিল্পকলা একাডেমি অ্যাক্রোবেটিক প্রদর্শনী, সংগীত, নৃত্য, যন্ত্রসংগীত, মঞ্চনাটক, যাত্রাপালা, পালাগান, পাপেট শো, ব্যান্ড সংগীত ও দেশবরেণ্য শিল্পীদের পরিবেশনার মাধ্যমে একটি পূর্ণ সাংস্কৃতিক অনুষ্ঠান আয়োজন করে। উদ্বোধনের পর থেকে কনসার্টের আয়োজন শুরু হয়। এগুলির মধ্যে ফিলিস্তিনের জন্য \"টু গাজা ফ্রম ঢাকা ২০২৩\", ‘কিডলন সেভ বাংলাদেশ কনসার্ট ২০২৪’ 'ঢাকা মেলাঞ্চলি ২০২৪' কনসার্ট উল্লেখযোগ্য।\nহাতিরঝিল অ্যাম্ফিথিয়েটার সাংস্কৃতিক কর্মকাণ্ডের জন্য সক্রিয় আয়োজনস্থল হিসেবে নিয়মিত ব্যবহৃত হয়।\n\n\n== তথ্যসূত্র =="}