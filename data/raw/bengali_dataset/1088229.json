{"pageid": 1088229, "title": "জাহরা এশরাগি", "url": "https://bn.wikipedia.org/wiki?curid=1088229", "content": "জেহরা এশরাগী খোমেইনী (ফার্সি: زهرا اشراقی, প্রতিবর্ণীকৃত: জেহরা এশরাগী) (জন্ম ১৯৬৪) একজন ইরানি কর্মী এবং প্রাক্তন সরকারি কর্মকর্তা। তিনি নারীবাদ এবং মানবাধিকারে বিশ্বাস করেন। তিনি নারীদের প্রতি বৈষম্যের একজন স্পষ্টভাষী সমালোচক। তাঁর বিদ্রোহী পিসি -জেহরা মোস্তফাভি খোমেইনীর নামে তাঁর নামকরণ করা হয়েছিল। ২০০৪ সালের সংসদ নির্বাচনে জেহরা এবং প্রায় দুই হাজার অন্যান্য সংস্কারবাদী প্রার্থীকে নির্বাচনে অংশ নিতে বাধা দেওয়া হয়েছিল।\n\n\n== প্রাথমিক জীবন এবং শিক্ষা ==\nএশরাগী ১৯৬৪ সালে জন্মগ্রহণ করেছিলেন। তিনি আয়াতুল্লাহ খোমেইনীর নাতনী। তিনি দর্শন বিষয়ের একজন স্নাতক।\n\n\n== দৃষ্টিভঙ্গী ==\nজেহরা বলেছেন যে ইরানের সংবিধানেই নারীর প্রতি বৈষম্যমূলক আচরণ অন্তর্ভুক্ত রয়েছে। ২০০৬ সালে চালু করা, নারীদের বিরুদ্ধে বৈষম্যমূলক আইন পরিবর্তনের জন্য এক মিলিয়ন স্বাক্ষর আবেদনের প্রকল্পে তিনি স্বাক্ষর করেছেন। জেহরা ইরানের নারীদের জন্য বাধ্যতামূলক পরিধান রীতি - নীতিও বিরোধিতা করেছেন।\nজেহরা এশরাগী চান মাথায় স্কার্ফ পরা আর যেন বাধ্যতামূলক না হয়। তিনি বিশ্বাস করেন যে: \"আমাদের সংবিধানে এখনও বলা আছে যে পুরুষ পরিবারের কর্তা এবং নারী একজন অনুগত স্ত্রী যিনি পরিবারের জন্য নিজেকে উৎসর্গ করেন। কিন্তু এখানে সমাজে পরিবর্তন হয়েছে, বিশেষ করে গত ১০ বছরে। আমি নিশ্চিত যে যদি আমার দাদু এখন এখানে থাকতেন, তিনি খুবই ভিন্ন ধারণা পোষণ করতেন।\"\nতিনি আরও বলেছিলেন, \"আমার দাদুর অনুমোদিত সংবিধানে বলা হয়েছে যে কেবল একজন পুরুষই রাষ্ট্রপতি হতে পারেন ... আমরা 'পুরুষ' শব্দকে 'যে কেউ' এই শব্দে পরিবর্তিত করতে চাই। কিন্তু এখানে বৈষম্য শুধু সংবিধানে নেই। একজন নারী হিসেবে, যদি আমি দেশ ছাড়ার জন্য পাসপোর্ট পেতে চাই, অস্ত্রোপচার করাতে চাই, এমনকি প্রায় শ্বাস নিতে হলেও, আমার স্বামীর অনুমতি নিতে হবে।\"\n\n\n== কর্মজীবন ==\nপ্রেসিডেন্ট খাতামির অধীনে, জেহরা এশরাগী স্বরাষ্ট্র মন্ত্রণালয়ের যুব বিষয়ক দায়িত্বে নিযুক্ত ডেপুটির একজন উপদেষ্টা ছিলেন। তিনি ২০০৮ সালের সংসদ নির্বাচনে সংস্কারবাদী জোটের যুব সদর দপ্তরের প্রধানও ছিলেন।\n\n\n== ব্যক্তিগত জীবন ==\n১৯৮৩ সালে, এসরাগী মোহাম্মদ রেজা খাতামিকে বিবাহ করেন। খাতামি হলেন ইসলামী ইরান পার্টিসিপেশন ফ্রন্টের প্রাক্তন প্রধান, এটি ইরানের প্রধান সংস্কারবাদী দল। এছাড়া তিনি প্রাক্তন রাষ্ট্রপতি মোহাম্মদ খাতামির ছোট ভাই। তাঁদের দুটি সন্তান আছে, একটি মেয়ে যার নাম ফতেমা এবং একটি ছেলে যার নাম আলি।\n\n\n== আরো দেখুন ==\nইরানে নারী\n\n\n== তথ্যসূত্র ==\n\n\n== বহিঃসংযোগ ==\nInterview with Zahra Eshraghi, The New York Times, 2003\nটেমপ্লেট:Ruhollah Khomeini"}