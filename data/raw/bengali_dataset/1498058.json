{"pageid": 1498058, "title": "ঋণ", "url": "https://bn.wikipedia.org/wiki?curid=1498058", "content": "অর্থায়নের ভাষায় ঋণ (ইংরেজি: Loan) বলতে এক পক্ষ অন্য পক্ষকে একটি চুক্তির আওতায় নির্দিষ্ট পরিমাণ অর্থ নির্দিষ্ট সময় পরে ফেরত দেওয়ার শর্তে ধার দেয়াকে বুঝায়। ঋণগ্রহীতা গৃহীত অর্থ ব্যবহার করার বিনিময়ে নির্দিষ্ট পরিমাণ সুদ পরিশোধ করে।\nঋণ চুক্তিতে মুল ঋণের পরিমাণ, ধার্যকৃত সুদের হার এবং ঋণের মেয়াদসহ অন্যান্য শর্ত উল্লেখ থাকে। ঋণদাতাকে ঋণের বিনিময় হিসেবে বা ঋণে নিয়োজিত অর্থ বা সম্পত্তির প্রণোদনা হিসেবে সুদ প্রদান করা হয়। বৈধ ঋণ একটি চুক্তির অধীনে পরিচালিত হয় যেখানে সমস্ত নিয়মকানুন ও বিধিনিষেধ উল্লেখ থাকে। ব্যাংক এবং ক্রেডিট কার্ড কোম্পানির মতো আর্থিক প্রতিষ্ঠানগুলোর অন্যতম প্রধান কাজ ঋণ কার্যক্রম পরিচালনা করা।\n\n\n== ঋণের প্রকারভেদ ==\n\n\n=== সুরক্ষিত ঋণ ===\nসুরক্ষিত ঋণের ক্ষেত্রে ঋণগ্রহীতা জামানত হিসাবে কোন স্থাবর সম্পত্তি (যেমন-জমি, বাড়ি বা গাড়ি) বন্ধক রাখে। বন্ধকী ঋণ বহুল প্রচলিত এক ধরনের ঋণ, যেটি অনেক ব্যক্তি বা প্রতিষ্ঠান আবাসিক বা বাণিজ্যিক সম্পত্তি কেনার জন্য নিয়ে থাকে। একইভাবে, গাড়ির ঋণ, বাড়ির ঋণসহ অনেক উদ্দেশ্যে জামানত রেখে সুরক্ষিত ঋণ প্রদান করা হয়। ঋণের মেয়াদ নির্ভর করে ঋণ করে কেনা সম্পদের আয়ুষ্কালের উপর। যেমন বাড়ি কেনার জন্য প্রদত্ত ঋণের মেয়াদ সাধারনত গাড়ি কেনার জন্য প্রদত্ত ঋণের মেয়াদের থেকে বেশি হয়। কারণ, একটি বাড়ির আয়ুষ্কাল একটি গাড়ির আয়ুষ্কালের থেকে অনেক বেশি হয়।\nসাধারনত ব্যাংক বা আর্থিক প্রতিষ্ঠান ঋণদাতা হিসেবে কাজ করে। ঋণগ্রহীতা ঋণ পরিশোধে ব্যর্থ হলে বন্ধকী সম্পত্তি বিক্রি করে ঋণদাতা তার পাওনা সমূদয় অর্থ উদ্ধার করে। যদি বন্ধকি সম্পত্তি বিক্রি করেও সমূদয় পাওয়া উদ্ধার না হয় তবে ঋণদাতা ঋণগ্রহীতার বিরুদ্ধে আইনি প্রক্রিয়া অবলম্বন করে অবশিষ্ট পাওনা আদায় করে থাকে।\n\n\n=== অসুরক্ষিত ঋণ ===\nঅসুরক্ষিত ঋণ সাধারনত কোন প্রকার জামানত ছাড়া প্রদান করা হয়। এক্ষেত্রে, ব্যক্তিগত গ্যারান্টি প্রদান করা হয়ে থাকে। অসুরক্ষিত ঋণ বিভিন্নভাবে ও বিভিন্ন মাধ্যমে প্রদান করা হয়:\n\nক্রেডিট কার্ড\nব্যক্তিগত ঋণ\nব্যাংক ওভারড্রাফ্ট\nক্রেডিট সুবিধা বা ক্রেডিট লাইন\nকর্পোরেট বন্ড (সুরক্ষিত বা অনিরাপদ হতে পারে)\nপিয়ার-টু-পিয়ার ঋণ\nঅসুরক্ষিত ঋণের ক্ষেত্রে সুদের হার সাধারণত একটু বেশি হয়। যেহেতু সুরক্ষিত ঋণের থেকে এখানে ঝুঁকির পরিমাণ বেশি, সেহেতু সুদের হারও বেশি হয়ে থাকে। অসুরক্ষিত বিভিন্ন ঋণের ক্ষেত্রে সুদের হার ঋণগ্রহীতা ও ঋণদাতার উপর নির্ভর করে কম বেশি হতে পারে।\n\n\n=== ডিমান্ড ঋণ ===\nডিমান্ড ঋণ হল এক ধরণের স্বল্পমেয়াদী ঋণ যা পরিশোধের জন্য সাধারণত নির্দিষ্ট তারিখ থাকে না। ডিমান্ড ঋণে পরিবর্তনশীল সুদের হার আরোপ করা হয়। ঋণ প্রদানকারী ব্যাংক বা আর্থিক প্রতিষ্ঠান চাইলে যেকোনো সময় ডিমান্ড ঋণ পরিশোধ করতে বলতে পারে। ডিমান্ড ঋণ অসুরক্ষিত বা সুরক্ষিত হতে পারে।\n\n\n== টার্গেট মার্কেট ==\nঋণগ্রহীতা ব্যক্তি বা ব্যবসায়িক প্রতিষ্ঠান কিনা তার উপর ভিত্তি করেও ঋণকে শ্রেণিবদ্ধ করা হয়।\n\n\n=== ব্যক্তিগত ===\nসাধারণ ব্যক্তিগত ঋণের মধ্যে রয়েছে বন্ধকী ঋণ, গাড়ি ঋণ, বাড়ি ঋণ, ক্রেডিট কার্ড এবং খুচরা ঋণ। ব্যক্তিগত ঋণ সাধারণত ছোট অংকের হয়ে থাকে। ব্যক্তিগত ঋণ সুরক্ষিত ও অসুরক্ষিত উভয় ধরণের হতে পারে।\n\n\n=== বাণিজ্যিক ===\nব্যবসার জন্য বা বাণিজ্যিক ঋণও ব্যক্তিগত ঋণের মতই বিভিন্ন ধরণের হয়ে থাকে। বাণিজ্যিক ঋণ সাধারণত তুলনামূলক বড় অংকের হয়ে থাকে। বাণিজ্যিক ঋণও সুরক্ষিত ও অসুরক্ষিত উভয় ধরণের হতে পারে।\n\n\n== ঋণ পরিশোধ ==\nঅ্যামোর্টাইজেশন পদ্ধতি অনুসরণ করে ঋণ পরিশোধের কিস্তির পরিমাণ ও সংখ্যা নির্ধারণ করা যায়। ঋণ পরিশোধের গনক হিসেবে আরও অনেক পদ্ধতি অনুসরণ করা হয়ে থাকে। তবে অ্যামোর্টাইজেশন পদ্ধতি সবচেয়ে বহুল ব্যবহৃত পদ্ধতি। এক্ষেত্রে ঋণের সকল কিস্তির পরিমাণ সমান হয়।\n\n  \n    \n      \n        P\n        =\n        L\n        ⋅\n        \n          \n            \n              c\n              \n              (\n              1\n              +\n              c\n              \n                )\n                \n                  n\n                \n              \n            \n            \n              (\n              1\n              +\n              c\n              \n                )\n                \n                  n\n                \n              \n              −\n              1\n            \n          \n        \n      \n    \n    {\\displaystyle P=L\\cdot {\\frac {c\\,(1+c)^{n}}{(1+c)^{n}-1}}}\n  \n\nএখানে,\nLপরিমাণ ঋণের জন্য n সংখ্যক মাসের কিস্তির পরিমাণ P যেখানে সুদের হার হল c:\n\n\n== তথ্যসূত্র =="}