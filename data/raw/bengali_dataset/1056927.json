{"pageid": 1056927, "title": "এ জেড এম মোস্তাক হোসেন", "url": "https://bn.wikipedia.org/wiki?curid=1056927", "content": "এ জেড এম মোস্তাক হোসেন (জন্ম: ১ জানুয়ারি ১৯৬০) একজন বাংলাদেশী চিকিৎসক। তিনি ঢাকা মেডিকেল কলেজের সার্জারি বিভাগের সাবেক অধ্যাপক এবং রাজশাহী মেডিকেল বিশ্ববিদ্যালয়ের দ্বিতীয় উপাচার্য।\n\n\n== জন্ম ==\nমোস্তাক হোসেন তুহিন ১৯৬০ সালের ১ জানুয়ারি শরীয়তপুর জেলার নড়িয়া উপজেলার বাজনপাড়া গ্রামে এক রাজনৈতিক পরিবারে জন্ম গ্রহণ করেন। তার বাবা বীর মুক্তিযোদ্ধা এম. এ. কাসেম বাংলাদেশ আওয়ামীলীগের মনোনয়নে ১৯৭৩ সালে সংসদ সদস্য নির্বাচিত হন। তার মা বেগম হাফিজুন্নেসা বাংলাদেশ মহিলা আওয়ামীলীগ, মাদারীপুর জেলা শাখার সভাপতি ছিলেন। ছাত্রাবস্থায় তিনিও বাংলাদেশ ছাত্রলীগের রাজশাহী মেডিকেল কলেজ শাখা, রাজশাহী জেলা ও মহানগর শাখার বিভিন্ন গুরুত্বপূর্ণ দায়িত্ব পালন করেন।\n\n\n== শিক্ষা ==\nমোস্তাক হোসেন মাদারীপুরের ইউনাইটেড ইসলামিয়া সরকারি উচ্চ বিদ্যালয় থেকে মাধ্যমিক ও ঢাকার নটর ডেম কলেজ থেকে উচ্চমাধ্যমিক পাস করেন। তিনি ১৯৮৪ সালে রাজশাহী বিশ্ববিদ্যালয়ের অধিভুক্ত রাজশাহী মেডিকেল কলেজ (রামেক) থেকে এমবিবিএস এবং ১৯৯৩ সালে বাংলাদেশ কলেজ অব ফিজিশিয়ানস এন্ড সার্জনস (বিসিপিএস) থেকে এফসিপিএস ডিগ্রি অর্জন করেন।\n\n\n== কর্মজীবন ==\nবাংলাদেশে চিকিৎসাপেশার উন্নয়নে তুহিনের অবদান রয়েছে। তিনি বাংলাদেশ মেডিক্যাল এসোসিয়েশন (বিএমএ)-এর জীবন সদস্য ও প্রাক্তন কাউন্সিলর। তিনি সোসাইটি অব সার্জনস অব বাংলাদেশ-এর মহাসচিব ছিলেন। তিনি ঢাকা মেডিকেল কলেজের সার্জারি বিভাগের অধ্যাপক ও বিভাগীয় প্রধান হিসেবে দায়িত্ব পালন করেছেন।\nএ জেড এম মোস্তাক হোসেন ২০২১ সালের ২৭ মে পরবর্তী চার বছরের জন্য রাজশাহী মেডিকেল বিশ্ববিদ্যালয়ের দ্বিতীয় উপাচার্য হিসেবে নিয়োগ লাভ করেন এবং ৩০ মে আনুষ্ঠানিকভাবে উপাচার্যের দায়িত্ব গ্রহণ করেন। ২০২৪ সালের ২ সেপ্টেম্বর তিনি উপাচার্য পদ থেকে পদত্যাগ করেন।\n\n\n== তথ্যসূত্র =="}