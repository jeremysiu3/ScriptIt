{"pageid": 1124105, "title": "নহুম অ্যান্ড সন্স", "url": "https://bn.wikipedia.org/wiki?curid=1124105", "content": "নহুল অ্যান্ড সন্স প্রাইভেট লিমিটেড হল পশ্চিমবঙ্গের কলকাতায় অবস্থিত একটি ভারতীয় বেকারি। এটি শহরের প্রাচীনতম ইহুদি বেকারির দোকান।\n\n\n== অবস্থান ==\nনহুন অ্যান্ড সন্স পশ্চিমবঙ্গ রাজ্যের রাজধানী কলকাতার নিউ মার্কেটের বারট্রাম স্ট্রিটে অবস্থিত।\n\n\n== ইতিহাস ==\nনহুম ইসরায়েল মর্দেকাই নামক একজন বাগদাদি ইহুদি মধ্যপ্রাচ্য থেকে ব্রিটিশ আমলে কলকাতায় আসেন। তিনি ১৯০২ সালে একটি বেকারির দোকান প্রতিষ্ঠা করেন, যা নিউ মার্কেট এলাকার হগ মার্কেটে অবস্থিত ছিল। সেসময় তিনি রুটি জাতীয় পণ্য ও পনির বাড়িতে বাড়িতে বিক্রি করতেন। ১৯১৬ সালে দোকানটি বর্তমান ঠিকানায় স্থানান্তর করা হয়। নহুমের পর তার পুত্র ইলিয়াস দোকানের দায়িত্ব নেন। ১৯৬৪ সালে ইলিয়াসের মৃত্যুর পর তার পুত্র তৃতীয় প্রজন্মের ডেভিড নহুম দোকানটির দায়িত্ব গ্রহণ করেন। ২০১৩ সালে ডেভিড মারা যাওয়ার পর, তার ভাই ইসহাক দোকানের দায়িত্ব নেন।\n\n\n== পণ্য ==\nনহুম অ্যান্ড সন্স বিস্কুট, ডিমের চপ, প্যানট্রাস, ম্যাক্রন কেক, ব্রাউনি কেক, সুগন্ধি মার্জিপান-ফাজ কেক, প্লেইন কেক মাদেইরা, হানি লাইট প্লাম কেক, রয়্যাল স্পেশাল ফ্রুট কেক, প্লাম পুডিং কেক, রিচ প্লাম কেক, ব্ল্যাক ফরেস্ট কেক, পিজ্জা, কিমা পাই টার্ট ইত্যাদি বিক্রি করে। এটি রাম বল ও পনির পাফের জন্য বিখ্যাত।\n\n\n== কিংবদন্তি ==\nএটা বলা হয় যে ক্যান্টারবারির আর্চবিশপ জিওফ্রে ফিশার নহুম অ্যান্ড সন্সের ফ্রুট কেক খেয়ে এটিকে নিজের খাওয়া কেকগুলোর মধ্যে সেরা কেক বলেছিলেন।\n\n\n== তথ্যসূত্র =="}