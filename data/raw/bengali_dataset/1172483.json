{"pageid": 1172483, "title": "আমিনা শেখ", "url": "https://bn.wikipedia.org/wiki?curid=1172483", "content": "আমিনা শেখ (উর্দু: آمنہ شیخ‎‎; জন্মঃ ১৯৮১) হচ্ছেন একজন পাকিস্তানি অভিনেত্রী যিনি পাকিস্তানের টেলিভিশন নাটক এবং চলচ্চিত্রে অভিনয় করেন। তিনি চারটি লাক্স স্টাইল পুরস্কার জিতেছিলেন। যুক্তরাষ্ট্রে জন্মগ্রহণকারী আমিনা বেড়ে ওঠেন পাকিস্তানের করাচি এবং সৌদি আরবের রিয়াদে, তিনি পড়াশোনা করেন যুক্তরাষ্ট্রের হ্যাম্পশায়ার কলেজে। তিনি কিউরিয়াস পিকচার্স নামের একটি মার্কিন কোম্পানিতে কাজ করার পর পাকিস্তানে আসেন এবং একজন ফ্যাশন মডেল হিসেবে কাজ করা শুরু করেন, তিনি লোরেয়ালের বিজ্ঞাপনে কাজ করেন এবং লাক্স স্টাইল পুরস্কারের একটি মনোনয়ন পান শ্রেষ্ঠ মডেল বিষয়শ্রেণীতে। ২০০৮ সালে আগ টিভিতে প্রচারিত 'বারিশ মেঁ দিওয়ার' নামক টেলিফিল্মে অভিনয়ের মাধ্যমে তার অভিনয় কর্মজীবন শুরু হয়, এরপর তিনি জিও টিভির 'দিল এ নাদান' নাটকে অভিনয় করেন আর জন্য তিনি লাক্স স্টাইল অ্যাওয়ার্ড ফর বেস্ট ইমার্জিং ট্যালেন্ট পুরস্কার লাভ করেন। আমিনা অভিনীত গুরুত্বপূর্ণ নাটকগুলো হচ্ছে দাম (২০১০), মাত (২০১০), উড়ান (২০১০), মেরা সায়ে (২০১০), ম্যাঁ আব্দুল কাদির হুঁ (২০১০), মেরা সায়ে ২ (২০১২), মিরাত উল উরুস (২০১৩) এবং জ্যাকসন হাইটস (২০১৪)।\nআমিনা চলচ্চিত্র জগতে পদার্পন করেন ২০১২ সালের চলচ্চিত্র 'সিডলিংস'-এ অভিনয়ের মাধ্যমে। চলচ্চিত্রটিতে অভিনয়ের জন্য আমিনা লাক্স স্টাইল অ্যাওয়ার্ড ফর বেস্ট ফিল্ম অ্যাক্ট্রেস, নিউ ইয়র্ক ফিল্ম ফেস্টিভ্যাল অ্যাওয়ার্ড এবং সার্ক ফিল্ম ফেস্টিভ্যাল অ্যাওয়ার্ড জেতেন। তিনি এরপর ২০১৩ সালের চলচ্চিত্র 'আরমান'-এ যারনাব চরিত্রে অভিনয় করেন, যেটা প্রশংসিত হয়েছিলো; ২০১৪ সালের চলচ্চিত্র 'জোশঃ ইন্ডেপেন্ডেন্স থ্রু ইউনিটি' চলচ্চিত্রেও তিনি অভিনয় করেন যেটা ছিলো একটা সামাজিক নাট্য চলচ্চিত্র এবং সমালোচকদের দ্বারা প্রশংসিত এবং বাণিজ্যিক ভাবে সফল চলচ্চিত্র। এই চলচ্চিত্রে অভিনয়ের জন্য আমিনা লাক্স স্টাইল পুরস্কারে মনোনীত হয়েছিলেন শ্রেষ্ঠ অভিনেত্রী বিষয়শ্রেণীতে। এছারাও সাইলেন্ট রিভার ফিল্ম ফেস্টিভ্যাল পুরস্কারেও তিনি মনোনয়ন পেয়েছিলেন একই রকম বিভাগে। তার অভিনীত আরেকটি বাণিজ্যিক সফল চলচ্চিত্র হলো কেক (২০১৮)। ২০১৫ সালে তিনি পাকিস্তান অ্যাকাডেমী সিলেকশন কমিটির অন্যতম সদস্য ছিলেন।\n\n\n== কর্মজীবন ==\nতার প্রথম টেলিভিশন কর্ম ছিলো জিও টিভির শিশুতোষ আলেখ্যানুষ্ঠান 'বাচ্চে মান কে সাচে'। ২০০৭ সালে শার্জি বেলুচ আর খালিদ আহমেদ পরিচালিত টেলিফিল্ম গুরমুচ সিং কি ওয়াসিয়াত তে অভিনয় করেন। এটা সাদত হাসান মান্টোর লেখা উপন্যাস 'দ্য উইল অব গুরমিত সিং' অবলম্বনে তৈরি করা হয়েছিলো। তিনি লোরেয়ালের পাকিস্তান শাখার মুখপাত্র হিসেবে দায়িত্ব পালন করেন কিছু কাল।\n২০০৮ সালে আমিনা তিনটি দর্শকপ্রিয় টেলিফিল্মে অভিনয় করেন, এগুলো হলোঃ আসমা ছু লে, পঁচিশ কদম পে মত এবং বারিশ মেঁ দিওয়ার। সৈয়দ আলী রেজা পরিচালিত টেলিফিল্ম আসমা ছু লে তে আমিনা একজন রিকশা চালকের ভূমিকায় অভিনয় করেছিলেন, যে নিজে একাই তার পরিবারের দায়িত্ব নেয়। এই চরিত্রে অভিনয়ের জন্য আমিনা সত্যি সত্যি রিকশা চালানো শিখেছিলেন এবং করাচির ব্যস্ততম এলাকা জিন্নাহ সড়ক এবং বাগান এলাকায় রিকশা চালিয়েছিলেন, তাকে বাস্তব যাত্রীদের দৃষ্টি আকর্ষণ করতে হয়েছিলো। পরের বছর আমিনা রেহানা সায়গলের একটি ফ্যাশন শোতে কাজ করেছিলেন। তিনি পাকিস্তানের বিভিন্ন ফ্যাশন ডিজাইনিং প্রতিষ্ঠানের অধীনে কাজ করেছেন, ওগুলো হলোঃ দীপক পারওয়ানি, আমির আদনান, নোমি আনসারি, নিশ লাইফস্টাইল, খাদি, টিজেস, দ্য মেন'স স্টোর, ফাহাদ হুসেইন, হাং টেন, মাহিন খান, আম্ব্রিন শারমীন, চিনয়েরি, ক্রসরোড এবং লিমিটেড ইডিশন। পরের বছর আমিনা নিশ লাইফস্টাইলের জন্য একটি ফটোশ্যুট করেন সঙ্গীতজ্ঞ আতিফ আসলামের সাথে। প্রণয়ধর্মী ধারাবাহিকসমূহ 'আগার তুম না হোতে' (২০০৯), 'উম্মে কুলসুম' (২০১১) এবং 'কুচ ইস তারাহ' (২০১৩) তে আমিনা অভিনয়ের জন্য লাক্স স্টাইল পুরস্কারে স্যাটেলাইট শ্রেষ্ঠ অভিনেত্রী এবং শ্রেষ্ঠ টেরেস্ট্রিয়াল অভিনেত্রী বিভাগে মনোনীত হয়েছিলেন। তিনি 'আরমান' (২০১৩) চলচ্চিত্রে অভিনয় করে প্রশংসিত হয়েছিলেন এবং এর জন্য তারাং হাউজফুল অ্যাওয়ার্ড ফর বেস্ট অ্যাক্ট্রেসের মনোনয়ন পান।\n২০১১ সালে আমিনা অস্ট্রেলীয় পরিচালক সামার নিক্স পরিচালিত 'সিডলিংস' চলচ্চিত্রে অভিনয় করে নিউ ইয়র্ক চলচ্চিত্র উৎসবে শ্রেষ্ঠ অভিনেত্রী বিভাগে পুরস্কার জেতেন এবং সার্ক ফিল্ম ফেস্টিভ্যাল অ্যাওয়ার্ড ফর বেস্ট অ্যাক্ট্রেস ও জেতেন। 'জোশঃ ইন্ডিপেন্ডেন্স থ্রু ইউনিটি' চলচ্চিত্রে অভিনয় করেন আমিনা, যেটার পরিচালক ছিলেন ইরাম পারভীন বিলাল, এরপর তিনি 'অপারেশন ০২১' নামের একটি চলচ্চিত্রে মুখ্য চরিত্র নাতাশায় অভিনয় করেন, এটার প্রযোজক ছিলেন জেবা বখতিয়ার এবং পরিচালক ছিলেন সামার নিক্স। ২০১৩ সালে আমিনাকে ভিট সেলিব্রেশন অব বিউটি অ্যাওয়ার্ডসে মিস ফটোজেনিক পুরস্কার দেওয়া হয়। ২০১৮ সালে মুক্তিপ্রাপ্ত কেক-এ অভিনয় করেন তিনি, এই চলচ্চিত্রের পরিচালক ছিলেন আসিম আব্বাসি, চলচ্চিত্রটিতে আমিনার সাথে সনম সাইদও অভিনয় করেছিলেন, চলচ্চিত্রটি সমালোচকদের দ্বারা প্রশংসিত এবং ব্যবসায়িক ভাবে সফল হয়েছিলো। চলচ্চিত্রটিতে অভিনয়ের জন্য আমিনা লাক্স স্টাইল পুরস্কারে শ্রেষ্ঠ অভিনেত্রী বিভাগে মনোনয়ন পেয়েছিলেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে আমিনা শেখ (ইংরেজি)"}