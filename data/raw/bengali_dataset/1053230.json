{"pageid": 1053230, "title": "স্বদেশ চন্দ্র সামন্ত", "url": "https://bn.wikipedia.org/wiki?curid=1053230", "content": "স্বদেশ চন্দ্র সামন্ত (জন্ম: ৩১ ডিসেম্বর ১৯৬২) একজন বাংলাদেশী কৃষিতত্ত্ববিদ। তিনি পটুয়াখালী বিজ্ঞান ও প্রযুক্তি বিশ্ববিদ্যালয়ের কৃষিতত্ত্ব বিভাগের একজন অধ্যাপক এবং বিশ্ববিদ্যালয়টির সাবেক উপাচার্য।\n\n\n== প্রাথমিক জীবন ও শিক্ষা ==\nস্বদেশ চন্দ্র সামন্ত ১৯৬২ সালের ৩১ ডিসেম্বর কুমিল্লা জেলার বুড়িচং উপজেলার দূর্গাপুর গ্রামে জন্ম গ্রহণ করেন। তিনি বাংলাদেশ কৃষি বিশ্ববিদ্যালয় থেকে স্নাতক (সম্মান) ও স্নাতকোত্তর ডিগ্রি লাভ করেন। ২০১৫ সালে তিনি পটুয়াখালী বিজ্ঞান ও প্রযুক্তি বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nস্বদেশ চন্দ্র সামন্ত ১৯৯০ সালের আগস্ট মাসে তৎকালীন পটুয়াখালী কৃষি কলেজে (পরবর্তীকালে পবিপ্রবি) প্রভাষক হিসেবে যোগদানের মাধ্যমে শিক্ষকতা জীবন শুরু করেন। তিনি পবিপ্রবির কৃষি অনুষদের ডিন, রেজিস্ট্রার (অতিরিক্ত দায়িত্ব), পরীক্ষা নিয়ন্ত্রক, বিভিন্ন হলের প্রভোস্টসহ বিশ্ববিদ্যালয়ের বিভিন্ন গুরুত্বপূর্ণ পদে দায়িত্ব পালন করেছেন।\nস্বদেশ চন্দ্র সামন্ত ২০২১ সালের ৬ জানুয়ারি থেকে পবিপ্রবির উপাচার্যের রুটিন দায়িত্ব পালন করে আসছিলেন। তিনি ২০২১ সালের ১৭ মে পটুয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন। ২০২৪ সালের ২২ আগস্ট তিনি বিশ্ববিদ্যালয়টির উপাচার্যের পদ থেকে পদত্যাগ করেন।\n\n\n== সদস্যপদ ==\nকৃষি বিজ্ঞানী স্বদেশ চন্দ্র সামন্ত বাংলাদেশ সোসাইটি অফ এগ্রোনমি, সিড সায়েন্স সোসাইটি এবং বাংলাদেশ কৃষিবিদ ইনস্টিটিউশনের জীবন সদস্য।\n\n\n== তথ্যসূত্র =="}