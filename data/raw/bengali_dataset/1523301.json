{"pageid": 1523301, "title": "অ্যান ক্যামফিল্ড", "url": "https://bn.wikipedia.org/wiki?curid=1523301", "content": "অ্যান ক্যামফিল্ড ( জন্ম  : ১৮০৮  - মৃত্যু: ১৮ই ফেব্রুয়ারি ১৮৯৬) পশ্চিম অস্ট্রেলিয়ার একজন আলোকচিত্রী, অগ্রণী শিক্ষক এবং প্রধান শিক্ষিকা ছিলেন। তিনি পশ্চিম অস্ট্রেলিয়ায় আদিবাসী শিশুদের জন্য প্রথম স্কুল প্রতিষ্ঠা করেন, যার নাম অ্যানেসফিল্ড ।\n\n\n== জীবনী ==\nঅ্যান ক্যামফিল্ডের জন্ম আনুমানিক ১৮০৮ সালে। তাঁর বাবা স্ট্যাফোর্ডশায়ারে মৃৎপাত্র তৈরি করতেন বলে জানা গেছে। এই সময়ে মহিলারা খুব কমই মিশনারি ছিলেন কিন্তু অ্যান একজন গভর্নেস হিসেবে রেভারেণ্ড উইলিয়াম মিচেল এবং তাঁর পরিবারের সাথে অস্ট্রেলিয়া ভ্রমণ করতেন। তাঁদের ভ্রমণ ঔপনিবেশিক এবং মহাদেশীয় চার্চ সোসাইটির তত্ত্বাবধানে হয়েছিল।\n১৮৩৮ সালের ৪ঠা আগস্ট তাঁরা শেফার্ড জাহাজে করে পশ্চিম অস্ট্রেলিয়ার সোয়ান রিভার কলোনিতে পৌঁছোন। রেভারেণ্ড মিচেল মিডল সোয়ানে বসতি স্থাপনকারীদের সন্তান এবং আদিবাসী শিশুদের জন্য একটি মিশন স্কুল প্রতিষ্ঠা করেন, যার সহায়তা করেছিলেন অ্যান। তিনি ১৮৪০ সালের ১৯শে ডিসেম্বর মিডল সোয়ানের সেন্ট মেরি'স চার্চে হেনরি ক্যামফিল্ডকে বিয়ে করেন। হেনরি ১৮২৯ সাল থেকে অস্ট্রেলিয়ায় ছিলেন এবং বারসউড নামে একটি জমি অনুদান হিসেবে পেয়েছিলেন, জমিটি তিনি বার্ষিক পঞ্চাশ পাউণ্ডের বিনিময়ে ভাড়া দিতেন।\n১৮৪৭ সালে অ্যানের স্বামী আলবানিতে আবাসিক ম্যাজিস্ট্রেট নিযুক্ত হন, সেখানে সেই সময়ে ইউরোপীয় জনসংখ্যা প্রায় ২৫০ জন ছিল। চাকরিটিতে বছরে বেতন ছিল ২০০ পাউণ্ড। পরের বছর আলবেনিতে প্রথম গির্জা খোলা হয়। সেখানে জন র‍্যামসডেন ওলাস্টন ধর্মযাজক হিসেবে নিযুক্ত হন। তিনি যদিও ক্যামফিল্ড পরিবারের বন্ধু ছিলেন, কিন্তু তিনি হেনরি ক্যামফিল্ডকে তাঁর কাজের জন্য খুব দুর্বল বলে মনে করতেন। নতুন গির্জাটি পরিদর্শন করেন বিশপ শর্ট এবং তাঁর আর্চডিকন ম্যাথিউ হেল। হেল পরবর্তীতে পার্থের বিশপ হন। তিনি এবং অ্যান কয়েক দশক ধরে একে অপরের সাথে যোগাযোগ রেখেছিলেন।\n\n১৮৫২ সালে তাঁদের বাসস্থান হিসেবে ক্যামফিল্ড হাউস নির্মিত হয়েছিল এবং এটি অ্যানেসফিল্ড নামেও পরিচিত ছিল। অ্যানের মতো ওলাস্টনও ছোট আদিবাসী শিশুদের নিয়ে চিন্তিত ছিলেন।  তিনি ঔপনিবেশিক সচিবকে চিঠি লিখে উল্লেখ করেছিলেন যে ক্যামফিল্ডের নতুন বাড়িতে ভাড়া দেওয়ার মতো জায়গা রয়েছে এবং অ্যান ছয়টি শিশুকে নিজের বাড়িতে রাখতে ইচ্ছুক। ওলাস্টন গভর্নর ফিটজেরাল্ডের কাছ থেকে অনুদান পেতে সক্ষম হন। অনুদান আসার পর সুবিধা বাড়ে এবং তার সাথে সাথে প্রয়োজনীয়তাও বেড়ে যায়। কর্মী থাকলেও  ক্যামফিল্ড এবং তাঁদের সহকারী লুসি ছিলেন মূল চালিকা শক্তি। ক্যামফিল্ডস দম্পতি ১৮৬১ সাল পর্যন্ত কোনও বেতন পাননি। ১৮৫৮ সালে নির্মিত আরেকটি ভবন ছিল একটি উদ্দেশ্যমূলক স্কুল ঘর যা আরও আদিবাসী শিশুদের জন্য নির্মিত হয়েছিল। ওলাস্টন এবং অ্যান ক্যামফিল্ডের তত্ত্বাবধানে স্কুলটি চলতে থাকে। স্কুলটি আদিবাসী শিশুদের শিক্ষাদানের উপর দৃষ্টি নিবদ্ধ করেছিল।\nঅ্যান ক্যামফিল্ডের একজন ছাত্রী ছিলেন বেসি ফ্লাওয়ার, যিনি সিডনিতে পড়াশোনা করতে যান। ফিরে তাঁর আবার শিক্ষকতা শুরু করার কথা ছিল। বেসি আরও অভিজ্ঞতা অর্জনের জন্য গিয়েছিলেন, কিন্তু তিনি আর ফিরে আসেননি।\nক্যামফিল্ড একজন আলোকচিত্রী ছিলেন এবং তিনি ১৮৬২ সালে লন্ডন আন্তর্জাতিক প্রদর্শনীতে হালি অ্যাণ্ড হিজ সিস্টার নামে একটি ছবি পাঠিয়েছিলেন বলে মনে করা হয়। দক্ষিণ অস্ট্রেলিয়া থেকে প্রদর্শনীতে কোনও আনুষ্ঠানিক প্রবেশাধিকার ছিল না বলে মনে হয় এবং ক্যামফিল্ডকে সম্মানসূচক স্বীকৃতি প্রদান করা হয়েছিল।\n১৮৭১ সালে একটি সিলেক্ট কমিটি আদিবাসীদের ওপর প্রতিবেদন তৈরি করে। তারা অ্যান ক্যামফিল্ডের নজিরের সারসংক্ষেপ তুলে ধরে বলে, \"সিডনিতে পাঠানো এক মেয়ে কিছু সময়ের জন্য সেন্ট ফিলিপস চার্চে হারমোনিয়াম বাজায় এবং শিক্ষকতা করে জীবিকা নির্বাহ করে...\"।  খারাপ স্বাস্থ্যের কারণে ক্যামফিল্ড সেই বছরের মার্চ মাসে স্কুল ছেড়ে দিতে বাধ্য হয়েছিলেন। পরের বছর তাঁর স্বামী মারা যান।\nক্যামফিল্ড অবশেষে তাঁর দত্তক কন্যার সাথে বসবাসের জন্য দক্ষিণ অস্ট্রেলিয়ায় চলে যান, যেখানে তিনি ৮৮ বছর বয়সে মারা যান।\n\n\n== তথ্যসূত্র =="}