{"pageid": 1510019, "title": "ইউরোপীয় পরিবেশ সংস্থা", "url": "https://bn.wikipedia.org/wiki?curid=1510019", "content": "ইউরোপীয় পরিবেশ সংস্থা (ইইএ) হল ইউরোপীয় ইউনিয়নের (ইইউ) একটি সংস্থা, যা পরিবেশ সম্পর্কে নিরপেক্ষ তথ্য সরবরাহ করে।\n\n\n== সংজ্ঞা ==\nইউরোপীয় পরিবেশ সংস্থা (ইইএ) হল ইউরোপীয় ইউনিয়নের (ইইউ) একটি সংস্থা, যা পরিবেশ সংক্রান্ত নিরপেক্ষ তথ্য সরবরাহ করে। সংস্থার মূল লক্ষ্য হল পরিবেশ নীতির পরিকল্পনা, বাস্তবায়ন এবং মূল্যায়নের সঙ্গে যুক্ত ব্যক্তিদের সহায়তা করা। পাশাপাশি, এটি সাধারণ মানুষের জন্য পরিবেশ সংক্রান্ত তথ্য সরবরাহ করে।\n\n\n== সংগঠন ==\nইউরোপীয় পরিবেশ সংস্থা (ইইএ) ১৯৯০ সালে ইউরোপীয় অর্থনৈতিক সম্প্রদায় (ইইসি) এর নিয়ম ১২১০/১৯৯০ অনুযায়ী প্রতিষ্ঠিত হয়। পরে এটি ১৯৯৯ সালে ইইসি নিয়ম ৯৩৩/১৯৯৯ এবং ২০০৯ সালে EC নিয়ম ৪০১/২০০৯ দ্বারা সংশোধিত হয়। সংস্থাটি ১৯৯৪ সালে কার্যক্রম শুরু করে এবং এর প্রধান কার্যালয় ডেনমার্কের কোপেনহেগেনে অবস্থিত।\nএই সংস্থা একটি ব্যবস্থাপনা বোর্ডের মাধ্যমে পরিচালিত হয়। বোর্ডে এর ৩২টি সদস্য দেশের সরকারের প্রতিনিধি, ইউরোপীয় কমিশনের একজন প্রতিনিধি এবং ইউরোপীয় সংসদ মনোনীত দু'জন বিজ্ঞানী থাকেন। এছাড়া, সংস্থার বৈজ্ঞানিক কমিটি এই বোর্ডকে সহায়তা করে।\nবর্তমানে সংস্থার নির্বাহী পরিচালক হলেন লীনা ইলা-মোনোনেন। তিনি ১ জুন ২০২৩ থেকে পাঁচ বছরের জন্য এই পদে নিয়োগ পেয়েছেন। তিনি অধ্যাপক হান্স ব্রুইনিঙ্কসের উত্তরসূরি।\n\n\n== সদস্য দেশসমূহ ==\nইউরোপীয় ইউনিয়নের সদস্য দেশগুলো ইউরোপীয় পরিবেশ সংস্থার সদস্য। তবে, অন্যান্য দেশও ইইউ-এর সঙ্গে চুক্তির মাধ্যমে সদস্য হতে পারে।\nইইএ ছিল প্রথম ইইউ সংস্থা, যা ২০০৪ সালের সম্প্রসারণের আগেই ১৩টি দেশকে সদস্যপদ গ্রহণের সুযোগ দেয়।\nবর্তমানে ইইএ-এর ৩২টি সদস্য দেশ এবং ছয়টি সহযোগী দেশ রয়েছে। সদস্য দেশগুলোর মধ্যে রয়েছে ইউরোপীয় ইউনিয়নের ২৭টি দেশ, পাশাপাশি আইসল্যান্ড, লিশটেনস্টাইন, নরওয়ে, সুইজারল্যান্ড এবং তুরস্ক।\n২০২০ সালে ব্রেক্সিটের পর থেকে যুক্তরাজ্য আর ইউরোপীয় ইউনিয়নের সদস্য নয়। তাই এটি আর ইইএ-এর সদস্য দেশও নয়।\nছয়টি পশ্চিম বলকান দেশ ইইএ-এর সহযোগী দেশ হিসেবে কাজ করে। এই দেশগুলো হলো আলবেনিয়া, বসনিয়া ও হার্জেগোভিনা, মন্টিনিগ্রো, উত্তর মেসিডোনিয়া, সার্বিয়া এবং কসোভো  (জাতিসংঘ নিরাপত্তা পরিষদের প্রস্তাব ১২৪৪/৯৯ অনুযায়ী)। এই সহযোগিতা ইইওনেটের অংশ এবং ইউরোপীয় ইউনিয়নের \"প্রাক-সদস্যতা সহায়তা কর্মসূচি\"  দ্বারা সমর্থিত।\nইইএ ইউরোপীয় পরিবেশ সংস্থাগুলোর নেটওয়ার্ক-এর সক্রিয় সদস্য।\n\n\n== প্রতিবেদন, তথ্য ও জ্ঞান ==\nইউরোপীয় পরিবেশ সংস্থা (ইইএ) পরিবেশ সম্পর্কিত বিভিন্ন বিষয়ে নির্ভরযোগ্য ও গুণগত মানসম্পন্ন তথ্যের ভিত্তিতে বিশ্লেষণমূলক প্রতিবেদন তৈরি করে। এই বিষয়গুলোর মধ্যে রয়েছে জীববৈচিত্র্য, বায়ুর গুণমান, পরিবহন এবং জলবায়ু পরিবর্তন। এসব বিশ্লেষণ ইউরোপীয় ইউনিয়নের পরিবেশ নীতি ও আইন প্রণয়নের সঙ্গে ঘনিষ্ঠভাবে যুক্ত। এগুলো পরিবেশগত অগ্রগতির পর্যবেক্ষণে সহায়তা করে এবং যেখানে অতিরিক্ত উদ্যোগ দরকার, সেই ক্ষেত্রগুলো চিহ্নিত করতে সাহায্য করে।\nসংস্থার গঠনতন্ত্র অনুযায়ী, ইইএ তার প্রধান প্রতিবেদন স্টেট অ্যান্ড আউটলুক অফ ইউরোপ'স এনভায়রনমেন্ট (SOER) প্রকাশ করে। এটি একটি সমন্বিত বিশ্লেষণ, যেখানে পরিবেশগত প্রবণতা, লক্ষ্য অর্জনের অগ্রগতি এবং মধ্যমেয়াদি ও দীর্ঘমেয়াদি ভবিষ্যদৃষ্টি মূল্যায়ন করা হয়। এছাড়া, ইইএ প্রতি বছর ইউরোপের সবচেয়ে দূষিত অঞ্চলগুলোর বিষয়ে একটি প্রতিবেদন প্রকাশ করে। এতে বায়ুর গুণমানের তথ্যসহ সূক্ষ্ম কণিকা পিএম ২.৫ সম্পর্কিত বিশদ বিবরণ থাকে।\nইইএ তার বিশ্লেষণমূলক প্রতিবেদন ও ব্যবহৃত তথ্যভান্ডারের তথ্য প্রধান ওয়েবসাইট বিভিন্ন তথ্য প্ল্যাটফর্মের মাধ্যমে প্রকাশ করে। এর মধ্যে ইউরোপের জীববৈচিত্র্য সম্পর্কিত তথ্যভান্ডার (BISE), ইউরোপের জল সংক্রান্ত তথ্যভান্ডার (WISE)। ClimateADAPT-এর হল একটি জ্ঞানভিত্তিক প্ল্যাটফর্ম, যেখানে জলবায়ু পরিবর্তনের সম্ভাব্য প্রভাব, বিভিন্ন অঞ্চলের ঝুঁকি, অভিযোজন কৌশল, পরিকল্পনার সরঞ্জাম এবং ইউরোপীয় ইউনিয়নের নীতিগুলোর তথ্য দেওয়া হয়।\n\n\n=== ইউরোপীয় প্রকৃতি তথ্য ব্যবস্থা ===\nইউরোপীয় প্রকৃতি তথ্য ব্যবস্থা (ইইউএনআইএস) ইউরোপ জুড়ে, একটি তথ্যভান্ডার, যেখানে ইউরোপ জুড়ে বিভিন্ন প্রজাতি, বাস্তুসংস্থান এবং সংরক্ষিত এলাকার তথ্য সংরক্ষিত থাকে। এটি ইউরোপীয় জীববৈচিত্র্য তথ্যকেন্দ্র -এর অংশ এবং ইইএ দ্বারা পরিচালিত হয়।\nএই তথ্যভান্ডারে রয়েছে\n\nএতে ন্যাচুরা ২০০০ কাঠামোর অধীনে সংরক্ষিত স্থানগুলোর তথ্য অন্তর্ভুক্ত রয়েছে।\nইউরোপীয় জীববৈচিত্র্য বিষয়ক কেন্দ্র দ্বারা সংগৃহীত উপকরণ।\nবিভিন্ন আন্তর্জাতিক চুক্তিতে উল্লিখিত তথ্য এবং IUCN লাল তালিকায় তালিকাভুক্ত প্রজাতিদের তথ্য।\nইইএ-এর প্রতিবেদনের অংশ হিসেবে সংগৃহীত বিভিন্ন উপাত্তও এতে অন্তর্ভুক্ত রয়েছে।\n\n\n== ইউরোপীয় পরিবেশ তথ্য এবং পর্যবেক্ষণ নেটওয়ার্ক ==\nইউরোপীয় পরিবেশ তথ্য ও পর্যবেক্ষণ নেটওয়ার্ক (Eionet) হল ইইএ-এর সদস্য দেশ এবং সহযোগী অ-সদস্য রাষ্ট্রগুলোর মধ্যে একটি সহযোগিতামূলক নেটওয়ার্ক।  বিভিন্ন জাতীয় পরিবেশ সংস্থা, মন্ত্রণালয় ও দপ্তরের মাধ্যমে এই সহযোগিতা পরিচালিত হয়। Eionet তথ্য ভাগ করে নেওয়ার পাশাপাশি অংশগ্রহণকারী দেশগুলোর মধ্যে নির্দিষ্ট পরিবেশগত বিষয় নিয়ে আলোচনা ও সমন্বয়কে উৎসাহিত করে।\nবর্তমানে Eionet-এর অধীনে সাতটি ইউরোপীয় বিষয় কেন্দ্র (রয়েছে। এগুলো হলো:\n\nজীববৈচিত্র্য ও বাস্তুসংস্থান বিষয়ক কেন্দ্র (ETC BE)\nজলবায়ু পরিবর্তনের অভিযোজন ও LULUCF বিষয়ক কেন্দ্র (ETC CA)\nজলবায়ু পরিবর্তন প্রশমনের কেন্দ্র (ETC CM)\nতথ্য সংহতি ও ডিজিটালাইজেশন কেন্দ্র (ETC DI)\nমানবস্বাস্থ্য ও পরিবেশ বিষয়ক কেন্দ্র (ETC HE)\nআবর্তিত অর্থনীতি ও সম্পদ ব্যবহারের কেন্দ্র (ETC CE)\nটেকসই রূপান্তরের কেন্দ্র (ETC ST)\nইউরোপীয় পরিবেশ সংস্থা (EEA) \"শেয়ারড এনভায়রনমেন্টাল ইনফরমেশন সিস্টেম\" (SEIS)-এর নীতিমালা ও সর্বোত্তম পদ্ধতিগুলো বাস্তবায়ন করে। এর মধ্যে ENI SEIS ২ পূর্ব প্রোজেক্ট এবং ENI SEIS ২ দক্ষিণ প্রোজেক্ট অন্যতম। এই প্রকল্পগুলো পূর্ব ইউরোপের ছয়টি অংশীদার দেশে পরিবেশ সুরক্ষাকে সমর্থন করে এবং ভূমধ্যসাগরে সামুদ্রিক দূষণ হ্রাসে সহায়তা করে। এর মূল লক্ষ্য হলো পরিবেশগত তথ্য সহজলভ্য ও উন্মুক্ত করা, যাতে নীতিনির্ধারক ও গবেষকরা তা ব্যবহার করতে পারেন। \n\n\n== বাজেট ব্যবস্থাপনা ও হিসাব পর্যালোচনা ==\nপ্রত্যেকটি ইউরোপীয় ইউনিয়ন (EU) সংস্থা ও প্রতিষ্ঠানের মতোই ইউরোপীয় পরিবেশ সংস্থা (EEA)-এর বাজেটও পর্যালোচনার আওতাভুক্ত। বাজেট ব্যবস্থাপনা ও অর্থ ব্যয়ের স্বচ্ছতা নিশ্চিত করতে হিসাব পর্যালোচনা প্রক্রিয়া অনুসরণ করা হয়। এই প্রক্রিয়ায় সংস্থার বাজেট ব্যয় ও অর্থ ব্যবস্থাপনা বহিরাগতভাবে পরীক্ষা করা হয়। প্রতিষ্ঠার পর থেকে ইইএ কখনও বাজেট পর্যালোচনায় ব্যর্থ হয়নি এবং সব সময় অনুমোদন পেয়েছে। সংস্থাটি তার প্রশাসনিক ও বাজেট-সংক্রান্ত নথিপত্র পাবলিক ডকুমেন্ট রেজিস্টারে উন্মুক্তভাবে প্রকাশ করে।\n২০১০ সালের বাজেট পর্যালোচনায় কিছু অতিরিক্ত ব্যাখ্যার প্রয়োজন হয়। ফেব্রুয়ারি ২০১২ সালে ইউরোপীয় সংসদের বাজেট নিয়ন্ত্রণ কমিটি একটি খসড়া প্রতিবেদন প্রকাশ করে, যেখানে ২০১০ সালের বাজেট ব্যবহারে কিছু উদ্বেগজনক বিষয় উল্লেখ করা হয়। বিশেষ করে, ২০০৯ থেকে ২০১০ সালের মধ্যে বাজেটে ২৬% বৃদ্ধি পেয়ে মোট €৫০ ৬০০ ০০০  হয়। প্রতিবেদনে বাজেট ব্যয়ের স্বচ্ছতা, নিয়োগ প্রক্রিয়ার প্রতিযোগিতামূলক নীতি মেনে চলা এবং সম্ভাব্য ভুয়া কর্মচারী নিয়োগের প্রশ্ন তোলা হয়।  \nইইএ-এর নির্বাহী পরিচালক এই অভিযোগগুলো প্রকাশ্যে প্রত্যাখ্যান করেন। ২০১২ সালের ২৭ মার্চ, ইউরোপীয় সংসদের সদস্যরা এই প্রতিবেদন নিয়ে ভোট দেন এবং পরিবেশ সংক্রান্ত সংস্থাগুলোর সঙ্গে ইইএ-এর সহযোগিতার প্রশংসা করেন। ৷ পরে, ২০১২ সালের ২৩ অক্টোবর, ইউরোপীয় সংসদ আনুষ্ঠানিকভাবে ২০১০ সালের বাজেটের জন্য ইউরোপীয় পরিবেশ সংস্থাকে ছাড়পত্র প্রদান করে। \n\n\n== নির্বাহী পরিচালকগণ ==\n\n\n== আন্তর্জাতিক সহযোগিতা ==\nইউরোপীয় পরিবেশ সংস্থা তার ৩২টি সদস্য দেশ এবং ৬টি বলকান সহযোগী দেশের পাশাপাশি অন্যান্য প্রতিবেশী দেশ ও অঞ্চলের সঙ্গেও অংশীদারিত্ব গড়ে তোলে। এই সহযোগিতা প্রধানত ইউরোপীয় প্রতিবেশী নীতির আওতায় পরিচালিত হয়:\n\nপূর্ব অংশীদারিত্বের সদস্য রাষ্ট্র: বেলারুশ, ইউক্রেন, মলদোভা, আর্মেনিয়া, আজারবাইজান, জর্জিয়া\nভূমধ্যসাগরীয় ইউনিয়নের সদস্য দেশসমূহ : আলজেরিয়া, মিশর, ইসরাইল, জর্ডান, লেবানন, লিবিয়া, মরক্কো, ফিলিস্তিন কর্তৃপক্ষ, সিরিয়া, তিউনিসিয়া\nঅন্যান্য ENPI দেশ: রাশিয়া।\nমধ্য এশিয়ার দেশসমূহ: কাজাখস্তান, কিরগিজস্তান, তাজিকিস্তান, তুর্কমেনিস্তান, উজবেকিস্তান।\nএছাড়াও, ইইএ বিশ্বের বিভিন্ন আন্তর্জাতিক সংস্থা এবং নিম্নলিখিত দেশগুলোর পরিবেশ বিষয়ক সংস্থার সঙ্গে সহযোগিতা করে:\n\nমার্কিন যুক্তরাষ্ট্র ( এনভায়রনমেন্টাল প্রোটেকশন এজেন্সি )\nকানাডা ( এনভায়রনমেন্ট কানাডা )\n\n\n== প্রাতিষ্ঠানিক ভাষা ==\nইইএ ২৬টি প্রাতিষ্ঠানিক ভাষা ব্যবহার করে। এগুলো হল: বুলগেরীয়, চেক, ক্রোয়েশীয়, ডেনীয়, জার্মান, গ্রিক, ইংরেজি, স্পেনীয়, এস্তোনীয়, ফিনীয়, ফরাসি, হাঙ্গেরীয়, আইসল্যান্ডীয়, ইতালীয়, লিথুয়ানীয়, লাত্ভীয়, মাল্টীয়, ওলন্দাজ, নরওয়েজীয়, পোলীয় পর্তুগিজ, রোমানীয়, স্লোভাক, স্লোভেনীয়, সুইডীয় এবং তুর্কি ।\n\n\n== আরও দেখুন ==\nইউরোপীয় ইউনিয়নের সংস্থাসমূহ\nনাগরিক বিজ্ঞান, পরিচ্ছন্নতার প্রকল্প যাতে মানুষ অংশ নিতে পারে।\nইইউ পরিবেশ নীতি\nবায়ুমণ্ডলীয় বিচ্ছুরণ মডেলের তালিকা\nপরিবেশ সংস্থাসমূহের তালিকা\nকনফেডারেশন অব ইউরোপিয়ান এনভায়রনমেন্টাল ইঞ্জিনিয়ারিং সোসাইটিজ\nপরিবেশ সংক্রান্ত তথ্যের সমন্বয়\nকর্মক্ষেত্রে নিরাপত্তা ও স্বাস্থ্যের জন্য ইউরোপীয় সংস্থা\nপরিবেশ সংস্থা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nEuropean Topic Centre on Land Use and Spatial Information (ETC LUSI)\nEuropean Topic Centre on Air and Climate Change(ETC/ACC)\nEuropean Topic Centre on Biological Diversity(ETC/BD)  ওয়েব্যাক মেশিনে আর্কাইভকৃত ১২ জুলাই ২০১৯ তারিখে\nModel Documentation System (MDS)\nThe European Environment Agency's near real-time ozone map (ozoneweb)\nThe European Climate Adaptation Platform Climate-ADAPT\nEUNIS homepage"}