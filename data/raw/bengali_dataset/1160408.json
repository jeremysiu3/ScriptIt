{"pageid": 1160408, "title": "দ্বিতীয় মুযাফফর মাহমুদ", "url": "https://bn.wikipedia.org/wiki?curid=1160408", "content": "দ্বিতীয় মুযাফফর মাহমুদ হামার আইয়ুবীয় আমির ছিলেন। তিনি প্রথমে ১২১৯ (৬১৬ হিজরি) এবং তারপর ১২২৯-১২৪৪ (৬২৬ - ৬৪২ হিজরি) সালে পুনরায় শাসন করেন। তিনি ছিলেন মানসুর মুহাম্মাদের ছেলে এবং নাসির কিলিজ আর্সলানের বড় ভাই।\n\n\n== দখল ==\n১২১৯ সালে মানসুর হামার নেতৃস্থানীয় ব্যক্তিদের একত্রিত করেন এবং সুলতান কামিলকে সাহায্য করার জন্য মুযাফফরকে মিশরে পাঠানোর আগে, তাঁর বড় ছেলে মুযাফফর মাহমুদকে তাঁর উত্তরাধিকারী হিসাবে আনুগত্যের শপথ করেন। কিছু সময় পরে তিনি তার দ্বিতীয় পুত্র নাসির কিলিজ আর্সলানকে ফিলিস্তিনে তার যুদ্ধাভিযানে মুয়াযযামের সাথে যোগ দিতে পাঠান। যাইহোক, তিনি মারা যাওয়ার সাথে সাথে কিছু নেতৃস্থানীয় আমির তার ভাইয়ের জায়গায় সিংহাসন দখল করার জন্য নাসিরকে হামাতে ফেরত আমন্ত্রণ জানানোর সিদ্ধান্ত নেন, এই আশায় যে তারা তার নামমাত্র শাসনের অধীনে প্রকৃত নিয়ন্ত্রণ প্রয়োগ করতে সক্ষম হবেন। মানসুর ১২২১ সালের জানুয়ারীতে (জিলকদ ৬১৭) মারা যান এবং নাসির যথাযথভাবে নিজেকে হামাতে শাসক হিসাবে প্রতিষ্ঠিত করেন। যখন মিশরে অবস্থান করা মুযাফফর তার পিতার মৃত্যুর খবর জানতে পারেন, তখন তিনি সুলতান কামিলের কাছে গিয়ে তার সিংহাসন দাবি করার অনুমতি পান। সিরিয়ায় পৌঁছে তিনি তার ভাইকে সিংহাসনে দৃঢ়ভাবে প্রতিষ্ঠিত দেখতে পান। হামার বিশিষ্ট ব্যক্তিদের কেউই নাসিরকে অপসারণে তাকে সমর্থন করেনি এবং সিরিয়ার অন্য আইয়ুবীয় আমিরদের কেউই তাকে সাহায্য করতে আগ্রহী ছিলেন না, তাই তাকে মিশরে ফিরে যেতে হয়েছিল, যেখানে তাকে কামিল একটি সম্পত্তি দিয়েছিলেন।\n\n\n== পুনঃপ্রতিষ্ঠা ==\nআইয়ুবীয় পরিবারের প্রধান শাসকদের মধ্যে ক্ষমতার ভারসাম্য পরিবর্তনের ফলে মুযাফফরের ক্ষমতা শেষ পর্যন্ত হামাতে পুনরুদ্ধার করা হয়েছিল। ১২২৮ সালের নভেম্বরে (জিলহজ ৬২৫) কামিল এবং তার প্রতিদ্বন্দ্বী আশরাফের মধ্যে গাজার কাছে তেলুল আজুলে আলোচনা অনুষ্ঠিত হয়েছিল। তারা আইয়ুবীয় রাজ্য জুড়ে তাদের মধ্যে ক্ষমতার ভারসাম্য ঠিক করতে চেয়েছিলেন। ফলাফল ছিল অঞ্চলসমূহের পুনঃবন্টন সংক্রান্ত একটি ব্যাপক চুক্তি। কামিলের সমর্থনে থাকা মুযাফফরকে বারিন এবং মাআররাতুন নুমানের পাশাপাশি হামাতে পুনরুদ্ধার করা হয়েছিল। সালামিয়াকে হামা অঞ্চল থেকে বিচ্ছিন্ন করে হিমসের মুজাহিদকে দেওয়া হয়েছিল।\nআশরাফ এবং কামিল তখন এই পরিকল্পনাটি কার্যকর করার জন্য একযোগে কাজ করেছিলেন। কামিল তার বাহিনীকে দামেস্কে নিয়ে গিয়েছিলেন আশরাফের সমর্থনে, আশরাফ তখন দামেস্ক অবরোধ করছিলেন। শহরটি জুন মাসে আত্মসমর্পণ করে এবং প্রায় সাথে সাথে কামিল হামার দিকে মনোযোগ দেন। ২৫ জুলাই ১২২৯ (২ রমজান ৬২৬) তারিখে কামিল হিমসের মুজাহিদের সাথে জোটবদ্ধ হয়ে কিলিজ আর্সলানকে অপসারণ করতে এবং মুযাফফরকে পুনরায় ক্ষমতায় বসাতে হামা অবরোধ করেন। কয়েকদিন অবরোধের পর, কিলিজ আর্সলান আলোচনার জন্য বেরিয়ে আসেন এবং শেষ পর্যন্ত বারিনের কাছে মন্টফের্যান্ড দুর্গ পাওয়ার বিনিময়ে হামা ত্যাগ করতে রাজি হন। অবশেষে, একই বছর কিলিজ আর্সলান মারা যান।\n\n\n== শাসন ==\nমুযাফফর কামিলের নেতৃত্বে ১২৩২ (৬২৯) সালের প্রধান অভিযানে অংশ নিয়েছিলেন; যা আমিদা এবং হাসানকিফকে দখল করেছিল। তিনি ১২৩৪ (৬৩১) এর ব্যর্থ অভিযানেও অংশ নিয়েছিলেন যা দৃশ্যত মালতিয়াকে লক্ষ্য করে হয়েছিল। ১২৩৮-৯ সালে তিনি মন্টফের্যান্ড দুর্গকে মাটিতে ভেঙে ফেলার সিদ্ধান্ত নেন।\n\n\n== হিমসের সাথে বিরোধ ==\nমুযাফফর হিমসের শাসক মুজাহিদের কাছে তার সিংহাসনের ব্যাপারে ঋণী হয়েছিলেন, যিনি ১২২৮-২৯ সালে তেলুল আজুলে আইয়ুবীয় শাসকদের সম্মেলনের আয়োজন করেছিলেন যা তার পুনরুদ্ধারে সম্মত হয়েছিল। তবে এই চুক্তির একটি শর্ত ছিল যে হামাকে সালামিয়ার জায়গির হস্তান্তর করতে হবে। এই ঘটনা পরবর্তীতে দুই শাসকের মধ্যে ক্রমাগত শত্রুতার উৎস হয়েছিল। শহরটির নিয়ন্ত্রণ নেওয়ার পর মুজাহিদ কাছাকাছি একটি বড় দুর্গ তৈরি করেছিলেন, যা মুযাফফর তার জন্য হুমকি হিসাবে ব্যাখ্যা করেছিলেন। এটি আমিরদের মধ্যে খারাপ সম্পর্কের দিকে পরিচালিত করে এবং যখন মুযাফফর মিশরের কামিলের সাথে মুজাহিদকে ক্ষমতাচ্যুত করার অভিযানে যোগ দেন, তখন তাদের মধ্যে উত্তেজনা প্রকাশ্য সংঘর্ষে রূপ নেয়। কামিল মারা গেলে মুজাহিদ হামার ভূখণ্ডে আক্রমণ করেন, গ্রামাঞ্চলকে ধ্বংস করে দেন এবং ওরোন্টেস নদী এবং শহরের চারপাশের ক্ষেতগুলিকে সেচ দেওয়ার জন্য খাল দুটিকে সরিয়ে দেন।  যদিও তিনি শহরটি দখল করতে সক্ষম হননি, তবে দুই শাসকের মধ্যে তাদের বাকি দিনের জন্য অবিরাম উত্তেজনা ও আগ্রাসন বিরাজ করেছিল।\nকামিলের মৃত্যুর পর কূটনৈতিক কৌশলে হামার আমির মুযাফফর নিজেকে সালিহ আইয়ুবের সাথে মিত্রতা স্থাপন করেন এবং তাকে রাজি করান যে তিনি হিমস থেকে মুজাহিদকে সরিয়ে দিয়ে মিশর আক্রমণ করার আগে সিরিয়ায় তার অবস্থান কার্যকর করতে পারবেন। মুজাহিদ সালিহ আইয়ুবের প্রতিদ্বন্দ্বী সালিহ ইসমাইলের সাথে জোটবদ্ধ ছিলেন। ১২৩৯ সালের মার্চ মাসে (শাবান ৬৩৬) সালিহ আইয়ুব তার বাহিনী নিয়ে হিমস আক্রমণ করার জন্য রওনা হন। কিন্তু মিশর থেকে দ্বিতীয় আদিলের শাসনের অভিযোগ এবং তাকে নিজে এসে ক্ষমতা নেওয়ার আহ্বান জানানো হয়েছে বলে সংবাদ পান। ১২৩৯ সালের এপ্রিলে সালিহ আইয়ুব হিমস থেকে সরে আসেন এবং মিশর আক্রমণের প্রস্তুতি হিসেবে তার বাহিনী দক্ষিণে সরিয়ে নেন। হুমকি কমে যাওয়ার সাথে সাথে মুজাহিদ সালিহ আইয়ুবের চাচা সালিহ ইসমাইলের সাথে ষড়যন্ত্র করেন। তারা দামেস্ক দখল করতে এবং তাদের মধ্যে সিরিয়ার অঞ্চলগুলো ভাগ করে নিতে আলোচনা করেন।\nমুজাহিদও হামার বিরুদ্ধে একটি অস্বাভাবিক উপায়ে কিছু গোপন যুদ্ধ পরিচালনা করেন। শ্যাম্পেনের থিওবাল্ড একটি নতুন ক্রুসেডের নেতৃত্ব দিচ্ছিলেন এবং ১২৩৯ সালের সেপ্টেম্বরে (সফর ৬৩৭) ফিলিস্তিনে পৌঁছেছিলেন। মুযাফফর থিওবাল্ডের দলকে খ্রিস্টধর্মে ধর্মান্তরিত করার এবং ক্রুসেডারদের কাছে দুর্গগুলি ফিরিয়ে দেওয়ার খালি প্রতিশ্রুতি দিয়ে প্রলুব্ধ করেছিলেন। এরপর তিনি শহরে গুজব ছড়াতে সক্ষম হন যে মুযাফফর এটিকে ক্রুসেডারদের হাতে তুলে দিতে চলেছেন যাতে এটি তার হাতে না যায়। নিজেদেরকে বিপদে ফেলেছে বলে বিশ্বাস করে, হামার কিছু সংখ্যক বেসামরিক ও সামরিক নেতা হিমসে সে পালিয়ে যান, যেখানে তারা সাথে সাথে মুজাহিদের হাতে বন্দী হন। এই ঘটনার প্রভাব ছিল হামাকে সাময়িকভাবে নিষ্ক্রিয় করা এবং মুযাফফরকে দামেস্কের দিকে অগ্রসরমান মুজাহিদকে থামাতে কিছু করা থেকে বিরত রাখা।\nফলস্বরূপ মুজাহিদ এবং সালিহ ইসমাইল ২৮ সেপ্টেম্বর ১২৩৯ (২৭ সফর ৬৩৭) দামেস্ক দখল করতে সক্ষম হন। তবে কিইছুদিন পরেই মুজাহিদ মারা যান। সালিহ আইয়ুব ক্রমাগতভাবে সমস্ত আইয়ুবীয়দের অঞ্চলের উপর নিয়ন্ত্রণ করেন এবং মুযাফফর ১২৪৪ সালে তার মৃত্যুর আগ পর্যন্ত হামাতে শাসন চালিয়ে যান।\n\n\n== পরিবার ==\nমুযাফফর গাজিয়া খাতুন নামে একজন মহিলাকে বিয়ে করেছিলেন, যিনি তার উত্তরসূরি দ্বিতীয় মানসুরের মা ছিলেন।\n\n\n== তথ্যসূত্র ==\n\n\n== গ্রন্থপঞ্জি =="}