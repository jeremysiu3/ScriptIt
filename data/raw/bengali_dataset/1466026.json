{"pageid": 1466026, "title": "বাস্তবানুগ প্রতিকৃতি", "url": "https://bn.wikipedia.org/wiki?curid=1466026", "content": "বাস্তবানুগ প্রতিকৃতি বলতে কোনও পণ্য, কাঠামো, যন্ত্র, প্রযুক্তি বা ব্যবস্থার একটি পূর্ণ মাপের কিংবা ছোট মাপের প্রতিকৃতি বা প্রতিমানকে (মডেল) বোঝায়, যা সেটির একটি বাস্তবধর্মী দৃশ্যমান রূপ উপস্থাপন করে এবং যেটিকে পণ্য উৎপাদন, শিক্ষা, প্রদর্শন বা প্রচার-প্রসারের কাজে ব্যবহার করা হয়। \nবাস্তবানুগ প্রতিকৃতিকে মূলত কোনও পণ্য নির্মাণ, উন্নয়ন বা উৎপাদনের পূর্বে সেটির চূড়ান্ত বাহ্যিক রূপ, বিন্যাস ও সম্ভাব্য কার্যক্ষমতার সামগ্রিক ধারণা প্রদানকারী একটি প্রাথমিক দৃশ্যমান, স্পর্শযোগ্য, মূর্ত প্রসঙ্গবস্তু হিসেবে ব্যবহার করা হয়, এবং সেক্ষেত্রে সেটিকে প্রাথমিক বাস্তবানুগ প্রতিকৃতি বা খসড়া বাস্তবানুগ প্রতিকৃতি বলা হয়। এটি পণ্য সম্পর্কে উপলব্ধি, পণ্যের ব্যাপারে প্রতিক্রিয়া সংগ্রহ, পণ্যের গবেষণা, পণ্যের নকশা পরিশীলিতকরণ, পণ্য পরীক্ষণ, পণ্য উৎপাদনের সাথে জড়িত অংশীজনের সাথে যোগাযোগ সহজকরণ ও তাদের সিদ্ধান্ত গ্রহণে ব্যাপকভাবে কাজে লাগে। পণ্য নির্মাণের আগে নকশার বোর্ডে ত্রুটি ঠিক করা বেশি অর্থসাশ্রয়ী - প্রকৌশলের এই আপ্তবাক্যটি এক্ষেত্রে প্রযোজ্য। তবে বাস্তবানুগ প্রতিকৃতি প্রকৃত বা চূড়ান্ত পণ্যের মতো কার্যক্ষম বা আন্তঃক্রিয়াশীল হয় না। যদি কোনও প্রতিকৃতি বা প্রতিমান (মডেল) মৌলিক কার্যক্ষমতাগুলি আংশিকভাবে সম্পাদন করতে পারে এবং পরীক্ষা-নিরীক্ষার যোগ্য হয়, তাহলে সেটিকে পণ্যের আদিপ্রতিমা (prototype) হিসেবেও গণ্য করা হতে পারে।    \nকিছু বাস্তবানুগ প্রতিকৃতিকে পণ্য উৎপাদনের পরে ক্রেতার কাছে পণ্যের বিপণন, প্রদর্শন ও প্রচার-প্রসারের বিজ্ঞাপনী উপকরণ হিসেবেও ব্যবহার করা হয়। এগুলির আলোকচিত্র তোলা হতে পারে, ভিডিওচিত্র ধারণ করা হতে পারে বা প্রদর্শনী করা হতে পারে। এগুলিকে \"প্রচারণামূলক বাস্তবানুগ প্রতিকৃতি\" (Promotional mockup) বলে। \nপণ্য উৎপাদন বা পণ্যের প্রচারণা ছাড়াও শিক্ষামূলক কাজেও বাস্তবানুগ প্রতিকৃতি ব্যবহার করা হতে পারে। এক্ষেত্রে বাস্তব বিশ্বের বস্তু, ব্যবস্থা বা ধারণাসমূহের দৃশ্যমান, স্পর্শযোগ্য রূপ উপস্থাপনের মাধ্যমে শিক্ষার্থীকে হাতেকলমে অভিজ্ঞতা প্রদান করা হয় ও তার কাছে পাঠ্যপুস্তকের বিমূর্ত ধারণাগুলিকে আরও মূর্ত ও আগ্রহজনক করে তোলা হয়। মানবদেহ, সৌরজগৎ, পরমাণুর গঠন, ইত্যাদির বাস্তবানুগ প্রতিকৃতি, প্রাচীন বস্তু বা ভবন ও স্থাপনার ক্ষুদ্রাকার বাস্তবানুগ প্রতিকৃতি বা কোনও যন্ত্রের সরলীকৃত রূপ এ ধরনের শিক্ষামূলক বাস্তবানুগ প্রতিকৃতি-র (Educational mock-up) কিছু দৃষ্টান্ত।\n\n\n== তথ্যসূত্র =="}