{"pageid": 1435003, "title": "তাপীয় অর্থনীতি শাস্ত্র", "url": "https://bn.wikipedia.org/wiki?curid=1435003", "content": "তাপীয় অর্থনীতি শাস্ত্র (ইংরেজি Thermoeconomics) বা প্রাণপদার্থবৈজ্ঞানিক অর্থনীতি শাস্ত্র (Biophysical economics) বলতে একটি ভিন্নমতাবলম্বী অর্থনীতি শাস্ত্র (heterodox economics) ও সংশ্লিষ্ট চিন্তাগোষ্ঠীকে নির্দেশ করা হয়, যেখানে তাপগতিবিজ্ঞান তথা পরিসংখ্যানিক বলবিজ্ঞানের সূত্রগুলিকে অর্থনৈতিক তত্ত্বের উপর প্রয়োগ করা হয়। তাপীয় অর্থনীতি শাস্ত্রকে অর্থনৈতিক মূল্যের পরিসংখ্যানিক পদার্থবিজ্ঞান হিসেবে গণ্য করা যেতে পারে। এটি অর্থনৈতিক পদার্থবিজ্ঞান শাস্ত্রের একটি উপক্ষেত্র।\nতাপীয় অর্থনীতি শাস্ত্রে মানব সমাজগুলি কী পন্থায় শক্তি এবং অন্যান্য জৈবিক ও ভৌত সম্পদ আহরণ ও ব্যবহার করে পণ্য ও সেবা উৎপাদন, বিতরণ, ভোগ ও বিনিময় করে, এবং একই সাথে কী বিভিন্ন ধরনের বর্জ্য উৎপাদন করে ও পরিবেশের উপর প্রভাব ফেলে, সে বিষয়গুলি অধ্যয়ন করা হয়। তাপীয় বা প্রাণপদার্থবৈজ্ঞানিক অর্থনীতি শাস্ত্রে একাধারে সামাজিক বিজ্ঞান ও প্রাকৃতিক বিজ্ঞানের উপর ভিত্তি করে প্রথাগত অর্থনীতি শাস্ত্রের মৌলিক সীমাবদ্ধতা ও অবোধগম্য দিকগুলি উত্তরণের চেষ্টা করা হয়। এর ফলে অর্থনৈতিক প্রবৃদ্ধির কিছু প্রধান আবশ্যকীয়তা ও পরিকাঠামোগত শর্তাবলী অনুধাবন সম্ভব হয় এবং সংশ্লিষ্ট সীমাবদ্ধতা ও সীমানাগুলিও বুঝতে পারা যায়।\n\n\n== তথ্যসূত্র =="}