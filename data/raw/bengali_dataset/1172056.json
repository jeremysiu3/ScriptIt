{"pageid": 1172056, "title": "দর্শক-শ্রেণীর জরিপ জাহাজ", "url": "https://bn.wikipedia.org/wiki?curid=1172056", "content": "দর্শক-শ্রেণী হলো বাংলাদেশে নির্মিত জরিপ জাহাজের শ্রেণী যা বাংলাদেশ নৌবাহিনী কর্তৃক ব্যবহৃত হয়। এই জাহাজগুলো ওয়ান২ত্রি নেভাল আর্কিটেক্ট, অস্ট্রেলিয়া এর প্রযুক্তিগত সহায়তায় খুলনা শিপইয়ার্ডে নির্মাণ করা হয়। জাহাজ দুটি সামুদ্রিক এবং উপকূলীয় অঞ্চলে সকল প্রকার হাইড্রোগ্রাফিক এবং ওশানোগ্রাফিক জরিপ কার্য পরিচালনা করতে সক্ষম।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সামুদ্রিক এবং উপকূলীয় অঞ্চলে সকল প্রকার হাইড্রোগ্রাফিক এবং ওশানোগ্রাফিক জরিপ কার্য পরিচালনা করতে এসকল জাহাজের প্রয়োজনীয়তা পরিলক্ষিত হয়। এরই ধারাবাহিকতায় ১০ ফেব্রুয়ারি, ২০২০ সালে বাংলাদেশ নৌবাহিনীর অধীনস্থ খুলনা শিপইয়ার্ড লিমিটেড এবং প্রতিরক্ষা ক্রয় মহাপরিদপ্তর এর মধ্যকার ২টি জরিপ জাহাজ নির্মাণের চুক্তি স্বাক্ষরিত হয়। জাহাজ নির্মাণে প্রয়োজনীয় নকশা ও প্রযুক্তি সরবরাহ করে ওয়ান২ত্রি নেভাল আর্কিটেক্ট, অস্ট্রেলিয়া। জাহাজ দুটি নির্মাণে প্রয়োজনীয় সরঞ্জাম ও উপকরণ সরবরাহ করে গ্রেড ওয়ান মেরিন শিপইয়ার্ড, মালয়েশিয়া। সম্পূর্ণ প্রজেক্ট ডিজাইন, সাপ্লাই এবং লজিস্টিক ম্যানেজমেন্ট সম্পন্ন করে গোল্ডেন মেরিটাইম টেকনোলজি, ঢাকা। অবশেষে ৫ নভেম্বর, ২০২০ সালে বানৌজা দর্শক ও বানৌজা তল্লাশী নৌবাহিনীতে কমিশন লাভ করে। আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভেরিটাস (বিভি) এর নীতিমালা অনুসরণ করে জাহাজ দুটি নির্মিত হয়।\n\n\n== বৈশিষ্ট্য ও যান্ত্রিক কাঠামো ==\nবানৌজা দর্শক ও বানৌজা তল্লাশি  জাহাজ দুটির দৈর্ঘ্য ৩২.৭৮ মিটার (১০৭.৫ ফুট), প্রস্থ ৮.৪ মিটার (২৮ ফুট) এবং গভীরতা ৩.১৭ মিটার (১০.৪ ফুট)। প্রতিটি জাহাজ ২টি ৬০০ অশ্বশক্তি (৪৫০ কিলোওয়াট) ক্যাটারপিলার ডিজেল ইঞ্জিন দ্বারা সজ্জিত। যার ফলে জাহাজ দুটি সর্বোচ্চ ১৪ নট (২৬ কিলোমিটার প্রতি ঘণ্টা; ১৬ মাইল প্রতি ঘণ্টা) গতিতে চলতে সক্ষম। দেশের উপকূলীয় এলাকায় সকল ধরনের হাইড্রোগ্রাফিক এবং ওশানোগ্রাফিক তথ্য-উপাত্ত সংগ্রহ করার সক্ষমতা রয়েছে জাহাজ দুটির। সেন্সর এবং কার্যপদ্ধতি হিসেবে প্রতিটি জাহাজে থাকবে: \n\n১টি র‍্যাডার;\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি মাল্টিরোল ডিসপ্লে সহ নেভিগেশন র‍্যাডার (জাপান);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n১০টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nদুর্যোগ ও শান্তি কালীন সময়ে সহায়ক ভূমিকায় নিয়োজিত এই জাহাজটিতে রয়েছে:\n\n৪টি সিআইএস-৫০ ১২.৭ মিমি বিমান-বিধ্বংসী মেশিনগান;\nএছাড়াও যুদ্ধকালীন বিশেষ পরিস্থিতিতে জাহাজটিতে ৪টি ভূমি থেকে আকাশে উৎক্ষেপণযোগ্য বিমান বিধ্বংসী ক্ষেপণাস্ত্র কিউডব্লিউ-২ ম্যানপ্যাড মোতায়েন করা যায়।\n\n\n== জাহাজসমূহ ==\n\n\n== তথ্যসূত্র =="}