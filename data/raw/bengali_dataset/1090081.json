{"pageid": 1090081, "title": "এমিলি বিচাম", "url": "https://bn.wikipedia.org/wiki?curid=1090081", "content": "এমিলি বিচাম (জন্ম ১২ মে ১৯৮৪) একজন ইংরেজ অভিনেত্রী ও সঙ্গীতশিল্পী। তিনি কোয়েন ভ্রাতৃদ্বয়ের হেইল, সিজার! চলচ্চিত্রে, এমসির ইনটু দ্য ব্যাডল্যান্ডস টিভি ধারাবাহিক, এবং ড্যাফনি চলচ্চিত্রে নাম ভূমিকায় অভিনয়ের জন্য পরিচিত। ২০১৯ সালে তিনি লিটল জো চলচ্চিত্রে শ্রেষ্ঠাংশে অভিনয় করে কান চলচ্চিত্র উৎসব থেকে শ্রেষ্ঠ অভিনেত্রী বিভাগে পুরস্কার অর্জন করেন।\n\n\n== প্রারম্ভিক জীবন ==\nবিচাম ১৯৮৪ সালের ১২ই মে ম্যানচেস্টারের উইদেনশয়ে জন্মগ্রহণ করেন। তার পিতা ইংরেজ এবং মাতা মার্কিনী। তার পিতা বিমানের পাইলট। তার ব্রিটিশ ও মার্কিন দ্বৈত নাগরিকত্ব রয়েছে। ২০০৩ সালে ১৮ বছর বয়সে তিনি লন্ডন একাডেমি অব মিউজিক অ্যান্ড ড্রামাটিক আর্টে ভর্তি হন এবং ২০০৬ সালে স্নাতক সম্পন্ন করেন।\n\n\n== কর্মজীবন ==\nলন্ডন একাডেমি অব মিউজিক অ্যান্ড ড্রামাটিক আর্টের শেষবর্ষে বিচাম পেশাদার অভিনয়ের সুযোগ গ্রহণ শুরু করেন। তার প্রথম দিকের কাজ ছিল থ্রিলারধর্মী টেলিভিশন চলচ্চিত্র বোন ভয়েজ এবং অতিপ্রাকৃত টিভি ধারাবাহিক আফটারলাইফ। তার অভিনীত বোন ভয়েজ চলচ্চিত্রটি ২০০৬ সালে আইটিভিতে প্রচারের পর ইতিবাচক সাড়া পান। এটি ২০০৭ সালের জুন মাসে মন্টে কার্লো টেলিভিশন উৎসবে গোল্ডেন নিম্ফ পুরস্কার লাভ করে।\n২০০৭ সালের মাঝামাঝিতে পরিচালক জ্যান ডান তাকে স্বাধীন চলচ্চিত্র দ্য কলিং-এর শ্রেষ্ঠাংশে অভিনয়ের জন্য নির্বাচন করেন। এই কাজের জন্য তিনি লন্ডন স্বাধীন চলচ্চিত্র উৎসব থেকে শ্রেষ্ঠ অভিনেত্রীর পুরস্কার লাভ করেন। চলচ্চিত্রটি মিশ্র প্রতিক্রিয়া লাভ করে। এক সমালোচনায় বলা হয়, \"নবাগত এমিলি বিচাম সংকল্পবদ্ধ তরুণী চরিত্রে বলিষ্ঠ ব্রেন্ডা ব্লেদিন ও সুজানা ইয়র্কের বিপক্ষে গিয়ে তার ইচ্ছা অনুসারে কাজ করেছেন।\" বিচামের প্রতিক্রিয়া ব্যাখ্যা করতে গিয়ে এডিনবার্গ আন্তর্জাতিক চলচ্চিত্র উৎসবের ২০০৬ থেকে ২০১০ সাল পর্যন্ত সৃজনশীল পরিচালক ও চলচ্চিত্র কলামিস্ট হ্যানা ম্যাকগিল সিদ্ধান্ত নেন যে বিচাম ট্রেইলব্লেজার শাখায় জন্য বিবেচিত হবেন এবং তিনি এই উৎসব থেকে শ্রেষ্ঠ অভিনেত্রীর পুরস্কার লাভ করেন। একই বছর বিচাম প্রথমবারের মত পেশাদার মঞ্চে ইয়ান ম্যাকহিউয়ের প্রথম নাটক হাউ টু কার্স-এ অভিনয় করেন। লন্ডনের শেপার্ডস বুশের বুশ থিয়েটারে পরিচালক জোসি রুর্কের নির্দেশনায় এই নাটকে অভিনয় করেন।\nবিচাম একাধিক টেলিভিশন ধারাবাহিকে অভিনয় করেছেন, তন্মধ্যে রয়েছে আগাথা ক্রিস্টিস মার্পল, টেস অব দ্য ডি'আর্বেরভিলস ও দ্য স্ট্রিট। তিনি নাইলন পত্রিকার \"ইয়াং হলিউড\" সংখ্যায় ৫৫ \"ভবিষ্যতের মুখ\" তালিকায় অন্তর্ভুক্ত হন এবং সেই সাথে তার ছবির সাথে সংযুক্ত শিরোনামে লেখা ছিল \"ইয়াং হলিউড লন্ডন\"। এস্কয়ার পত্রিকার বয়োজ্যেষ্ঠ গ্ল্যামার আলোকচিত্রী জন র‍্যানকিন উল্লেখ করেন \"তার মধ্যে বিশেষ কিছু রয়েছে, যা আপনি যে কারও মধ্যে অনুভব করেন... তিনি অন্যতম উত্তেজক অভিনেত্রী।\"\n২০১৩ সালে বিচাম দ্য ভিলেজ টিভি ধারাবাহিকে কার্লো অ্যালিংহাম চরিত্রে অভিনয় করেন। তিনি এমসির মার্শাল আর্ট মারপিট নাট্যধর্মী ইনটু দ্য ব্যাডল্যান্ডস টিভি ধারাবাহিকে দ্য উইডো চরিত্রে অভিনয় করেন। ২০১৬ সালে তিনি কোয়েন ভ্রাতৃদ্বয়ের হেইল, সিজার! চলচ্চিত্রে পার্শ্ব চরিত্রে অভিনয় করেন। এক বছর পর তিনি ড্যাফনি চলচ্চিত্রে নাম ভূমিকায় অভিনয় করেন। এই কাজের জন্য তিনি ব্রিটিশ ইন্ডিপেন্ডেন্ট চলচ্চিত্র পুরস্কারের শ্রেষ্ঠ অভিনেত্রী পুরস্কারের মনোনয়ন লাভ করেন। ২০১৯ সালে তিনি লিটল জো চলচ্চিত্রে শ্রেষ্ঠাংশে অভিনয় করে কান চলচ্চিত্র উৎসব থেকে শ্রেষ্ঠ অভিনেত্রী বিভাগে পুরস্কার অর্জন করেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== টেলিভিশন ===\n\n\n=== ভিডিও গেম ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে এমিলি বিচাম  (ইংরেজি)"}