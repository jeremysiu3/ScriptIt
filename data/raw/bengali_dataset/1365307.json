{"pageid": 1365307, "title": "আমি তোমার সঙ্গে বেঁধেছি আমার প্রাণ", "url": "https://bn.wikipedia.org/wiki?curid=1365307", "content": "আমি তোমার সঙ্গে বেঁধেছি আমার প্রাণ হলো ১৯৩৯ খ্রিস্টাব্দের মার্চ (১৩৪৫ বঙ্গাব্দের ফাল্গুন ) মাসে কবিগুরু রবীন্দ্রনাথ ঠাকুর রচিত প্রেম পর্যায়ের গান এবং ওই বছরের বসন্তেই গানটি প্রথম প্রকাশিত হয়। রবীন্দ্রনাথ তাঁর এই গানের মধ্য দিয়ে প্রকৃতই একজন যথার্থ শিল্পীকে সম্মান জানিয়েছেন।\n\n\n== গানের কথা ==\nআমি তোমার সঙ্গে বেঁধেছি আমার প্রাণ\nসুরের বাঁধনে,\nতুমি জানো না, আমি তোমারে পেয়েছি\nঅজানা সাধনে,\nআমি তোমার সঙ্গে বেঁধেছি আমার প্রাণ\nসুরের বাঁধনে।\nসে সাধনায় মিশিয়া যায় বকুলগন্ধ\nসে সাধনায় মিলিয়া যায় কবির ছন্দ,\nতুমি জানো না,\nঢেকে রেখেছি তোমার নাম\nরঙ্গীন ছায়ার আচ্ছাদনে,\nআমি তোমার সঙ্গে বেঁধেছি আমার প্রাণ\nসুরের বাঁধনে।\nতোমার অরূপ মূর্তিখানি\nফাল্গুনের আলোতে বসাই আনি,\nঅরূপ মূর্তিখানি\nবাঁশরি বাজাই ললিত-বসন্তে, সুদূর দিগন্তে\nবাঁশরি বাজাই ললিত-বসন্তে, সুদূর দিগন্তে,\nসোনার আভায় কাঁপে তব উত্তরী\nসোনার আভায় কাঁপে তব উত্তরী\nগানের তানের সে উন্মাদনে,\nতুমি জানো না, আমি তোমারে পেয়েছি\nঅজানা সাধনে,\nআমি তোমার সঙ্গে বেঁধেছি আমার প্রাণ\nসুরের বাঁধনে।\n\n\n== ইতিহাস ==\nরচনা ও সুরারোপ-\nকবি সাতাত্তর বৎসর বয়সে তার কন্যাসম স্নেহধন্যা খুকু-অমিতা সেনকে উদ্দেশ্য করেই লিখেছিলেন। কবির খাস মুন্সি ও শেষের দিনগুলির লিপিকার সুধীরচন্দ্র কর তার কবি-কথা গ্রন্থে উল্লেখ করেন যে, গানটি ১৩৪৫ বঙ্গাব্দের ২৩-২৮ ফাল্গুন (১৯৩৩ খ্রিস্টাব্দের ৭-১২ মার্চ) মধ্যে অমিতা সেন (খুকু)কে উদ্দেশ্য করে রচনা করেছেন। গানটির স্বর লিপিকার শৈলজারঞ্জন মজুমদার। (স্বরবিতান- ৫৩)\nগানটি বাহার-সোহিনী রাগে, দাদরা তালে গীত হয়। মধ্য রাত্রির সুর বাহারের সঙ্গে শেষ বা প্রথম রাত্রির সুর পঞ্চমের মিশ্রণ গীত গানটিতে লক্ষিত হয়। গানটির ইতিবৃত্তে অমিতার বান্ধবী নোবেলজয়ী অর্থনীতিবিদ  অমর্ত্য সেনের মা আশ্রমকন্যা নামে পরিচিতা অমিতা সেন লেখেন-\n\n‘‘মৃত্যুর আগে অমিতা শান্তিনিকেতনে ফিরে এসে কিছুকাল বাস করে। সেই সময় সকাল সন্ধ্যায় গুরুদেবকে সে গান শোনাতে যেত। ... তিনি একদিন ‘আমি তোমার সঙ্গে’ গানটি শুনতে চান। খুকু তাঁকে গেয়ে শোনালে তিনি হেসে তাকে বললেন, কী রে, গানটা শুনে তোর কি কিছু মনে পড়ছে? উচ্চস্বরে হেসে উঠল খুকু। রবীন্দ্রনাথ সেদিন বলেছিলেন, ওকে উদ্দেশ্য করেই আমি গানটা বেঁধেছিলাম।’’\nসে সময়ে সেখানে অন্যান্য যারা উপস্থিত ছিলেন তারা অমিতাকে প্রশ্ন করেন, \"পরম সৌভাগ্যের এমন দামি কথাটা তুমি মনের মধ্যেই চেপে রাখলে? আমরা হলে উচ্চকণ্ঠে এই কথাটা গেয়ে বেড়াতাম।\" উত্তরে অমিতা বলেছিল,\n\n \"ও কথা গুরুদেব মুখে বললেও আমি কি বুঝি না এই গানের কী গভীর অর্থ? এই গভীর অনুভূতি কি কোনো ছোট আধার ধারণ করতে পারে? ওঁর এই ভাব কোন গভীরে, কোন পরমার দিকে বয়ে যাচ্ছে, আমি তো উপলক্ষ মাত্র। \" \n\n\n== তথ্যসূত্র =="}