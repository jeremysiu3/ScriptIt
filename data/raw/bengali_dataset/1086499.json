{"pageid": 1086499, "title": "আ বু দ্য সুফ্‌ল", "url": "https://bn.wikipedia.org/wiki?curid=1086499", "content": "আ বু দ্য সুফ্‌ল (ফরাসি: À bout de souffle) ১৯৬০ খ্রিস্টাব্দে মুক্তিপ্রাপ্ত একটি ফরাসি অপরাধ কাহিনীমূলক নাটকীয় চলচ্চিত্র, যা ফরাসি চলচ্চিত্র পরিচালক জঁ-ল্যুক গদার রচনা ও পরিচালনা করেন। এটিতে ফরাসি অভিনেতা জঁ-পোল বেলমোঁদো মিশেল নামক এক ভবঘুরে অপরাধীর চরিত্রে এবং মার্কিন অভিনেত্রী জিন সিবার্গ মিশেল চরিত্রটির মার্কিন বান্ধবী প্যাট্রিশিয়ার ভূমিকায় অভিনয় করেন। এটি গদারের প্রথম পূর্ণদৈর্ঘ্য চলচ্চিত্র ছিল এবং এটির মাধ্যমে বেলমোঁদো চলচ্চিত্র অভিনেতা হিসেবে আত্মপ্রকাশ করেন।\nআ বু দ্য সুফ্‌ল ছিল ফরাসি নবকল্লোল বা নুভেল ভাগ চলচ্চিত্র আন্দোলন প্রথম দিককার ও অধিকতর প্রভাব বিস্তারকারী চলচ্চিত্রগুলির একটি। এর ঠিক এক বছর আগে ফ্রঁসোয়া ত্র্যুফো-র লে কাত্র সঁ কু এবং আলাঁ রেনে-র হিরোশিমা মোনামুর চলচ্চিত্র দুইটি মুক্তি পায় এবং এগুলির পাশাপাশি এই চলচ্চিত্রটিও ফ্রান্সে চলচ্চিত্র নির্মাণের উদীয়মান নতুন শৈলীটির প্রতি আন্তর্জাতিক মনোযোগ আকর্ষণ করতে সক্ষম হয়। সেসময় আ বু দ্য সুফ্‌ল তার সাহসী দৃকশৈলীর জন্য, বিশেষ করে \"জাম্প কাট\" বা লম্ফমান দৃশ্যকর্তন কৌশলটির রীতিবিরুদ্ধ ব্যবহারের জন্য দর্শক-সমালোচকদের দৃষ্টি আকর্ষণ করে।\nফ্রান্সের প্রথম মুক্তির সময় প্রায় ২০ লক্ষ দর্শক চলচ্চিত্রটি দেখেন। চলচ্চিত্র নির্মাতা ও সমালোচকেরা এর প্রায়শই বিভিন্ন প্রসঙ্গে এটিকে সর্বকালের সেরা চলচ্চিত্রগুলির একটি হিসেবে উল্লেখ করেছেন।\n\n\n== আরও দেখুন ==\nব্রেথলেস, ১৯৮৩ সালে মার্কিন যুক্তরাষ্ট্রে পুনর্নির্মিত চলচ্চিত্র যাতে রিচার্ড গিয়ার বেলমোঁদো-র চরিত্রে ও ভালেরি কাপ্রিস্কি সেবেরের চরিত্রে অভিনয় করেন।\nফরাসি ভাষায় নির্মিত চলচ্চিত্রের তালিকা\nশ্রেষ্ঠ হিসেবে গণ্য চলচ্চিত্রের তালিকা\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে Breathless  (ইংরেজি)\nঅলমুভিতে Breathless (ইংরেজি)\nরটেন টম্যাটোসে Breathless (ইংরেজি)\nWhy Breathless (Essay on ThoughtCatalog.com)\nBreathless on NewWaveFilm.com\nBreathless Then and Now an essay by Dudley Andrew at the Criterion Collection"}