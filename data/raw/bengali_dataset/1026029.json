{"pageid": 1026029, "title": "মোহাম্মদ ইদ্রিস (শিল্পী)", "url": "https://bn.wikipedia.org/wiki?curid=1026029", "content": "মোহাম্মদ ইদ্রিস (১০ মে ১৯৩১ – ২২ ডিসেম্বর ২০১৮) ছিলেন একজন বাংলাদেশী শিল্পী ও নকশাবিদ। তিনি ভাষা আন্দোলনে, ছায়ানট প্রতিষ্ঠায় ও বাংলাদেশের স্বাধীনতা সংগ্রামে ভূমিকা রাখেন।\n\n\n== জন্ম ও শিক্ষাজীবন ==\nমোহাম্মদ ইদ্রিস ১৯৩১ সালের ১০ই মে তৎকালীন রংপুর জেলায় জন্মগ্রহণ করেন। তার বাবার নাম বসিরউদ্দিন আহমেদ ও মায়ের নাম আছিয়া বেগম। চার ভাই ও তিন বোনের মধ্যে তিনি ছিলেন তৃতীয়। ১৯৫০ সালে রংপুর জিলা স্কুল থেকে ম্যট্রিক পাশ করেন।১৯৫১ সালে তৎকালীন ঢাকা আর্ট কলেজের (পরবর্তীতে ঢাকা বিশ্ববিদ্যালয়ের চারুকলা অনুষদ) ৩য় ব্যাচে যোগ দেন।\n\n\n== কর্মজীবন ==\nশিক্ষাজীবন শেষ করে মোহাম্মদ ইদ্রিস পাকিস্তান অবজার্ভার (পরবর্তীতে বাংলাদেশ অবজার্ভার) পত্রিকায় যোগ দেন। পরবর্তীতে শিল্পী পটুয়া কামরুল হাসানের অনুপ্রেরণায় ডিজাইন সেন্টারে যোগদান করেন যা পরে বাংলাদেশ ক্ষুদ্র ও কুটিরশিল্প সংস্থায় (বিসিক) অঙ্গীভূত হয়। ১৯৯১ সালে সেখান থেকে উপ-প্রধান নকশাবিদ হিসেবে অবসর নেন। এছাড়া তিনি ছায়ানটের প্রতিষ্ঠাতা সদস্য এবং প্রতিষ্ঠানটির প্রতিষ্ঠাতেও গুরুত্বপূর্ণ ভূমিকা রাখেন।\n\n\n== উল্লেখযোগ্য কর্মসমূহ ==\n\n\n=== বাংলাদেশের জাতীয় প্রতীক ===\n\n১৯৭২ সালে সদ্য স্বাধীন দেশের জাতীয় প্রতীক ও বিভিন্ন মনোগ্রাম তৈরি করতে বাংলাদেশ সরকার শিল্পী পটুয়া কামরুল হাসানের উপর দায়িত্ব দেয়া হয়। মোহাম্মদ ইদ্রিস ও শামসুল আলমসহ বেশ কয়েকজনকে এই কাজগুলো তদারকির দায়িত্ব দেয়া হয়। পরবর্তীতে মোহাম্মদ ইদ্রিসের আঁকা “ভাসমান শাপলা” ও তার পাশাপাশি শামসুল আলমের “দুই পাশে ধানের শীষবেষ্টিত পাটপাতা ও চারটি তারকা” অংশটি মিলিয়ে চূড়ান্ত রূপ দেওয়া হয়\n\n\n=== ডাকবিভাগের খামের নকশা ===\n১৯৭২ সালে সরকার ডাক বিভাগের খাম ও ডাকটিকেটের জন্য নকশা আহ্বান করে। মোহাম্মদ ইদ্রিস সেই সময় খামের জন্য নকশা পাঠান, ডাক বিভাগের জুরি বোর্ড তার পাঠানো নকশাটিকে নির্বাচন করেন।\n\n\n=== ইন্দিরা গান্ধীর শাড়ি ===\n১৯৭২ সালে ভারতের প্রধানমন্ত্রী ইন্দিরা গান্ধী বাংলাদেশ সফরে এলে বাংলাদেশ সরকার রাষ্ট্রীয় উপহার হিসেবে যে ময়ূর-অঙ্কিত জামদানি শাড়িটি উপহার দিয়েছিলেন, সেই শাড়ির নকশা ছিল তারই করা।\n\n\n=== সাহিত্যকর্ম ===\nতার রচিত বই হলো:\n\nবই পড়া (১৯৬৭)\nএলের পাত বেলের পাত (শিশুতোষ ছড়াগ্রন্থ)\nহাসির দেশ (ছড়াগ্রন্থ)\n\n\n=== প্রচ্ছদকর্ম ===\nতার কৃত প্রচ্ছদকর্মের অন্যতম হলো:\n\nজসিম উদদীনের বাংগালীর হাসির গল্প\nকাজী মোহাম্মদ ইদরিসের পীত নদীর বাঁকে\nহাসান হাফিজুর রহমান সম্পাদিত একুশে ফেব্রুয়ারি (দ্বিতীয় সংস্করণ)\nআলাউদ্দিন আল আজাদের তেইশ নম্বর তৈলচিত্র\n\n\n== সম্মাননা ==\nবাংলা একাডেমির আজীবন সদস্য\n\n\n== পারিবারিক জীবন ==\nব্যক্তিজীবনে ছিলেন ৩ সন্তানের জনক। ১৯৭১ সালের জানুয়ারী মাসে রংপুরের বেগম আক্তার বানুর সাথে বিবাহবন্ধনে আবদ্ধ হন।\n\n\n== মৃত্যু ==\n২২ ডিসেম্বর ২০১৮ সালে কিডনি ও ফুসফুস জটিলতার কারণে ঢাকার একটি বেসরকারি হাসপাতালে চিকিৎসাধীন অবস্থায় তিনি মৃত্যুবরণ করেন।\n\n\n== তথ্যসূত্র =="}