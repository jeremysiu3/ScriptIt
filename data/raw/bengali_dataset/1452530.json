{"pageid": 1452530, "title": "এসপ্লানাদ দেজাঁভালিদ", "url": "https://bn.wikipedia.org/wiki?curid=1452530", "content": "এসপ্লানাদ দেজাঁভালিদ (ফরাসি: Esplanade des Invalides) ফ্রান্সের রাজধানী প্যারিসের হৃৎকেন্দ্রে ৭ম প্রশাসনিক অঞ্চলে (আরোঁদিসমঁ) অবস্থিত একটি বৃহৎ সবুজ এলাকা। এটি শহরটির ঐতিহাসিক ওতেল দেজাঁভালিদ ভবনটির উত্তরে অবস্থিত। কে দর্সে নামক ঘাট-সড়কটি এটিকে সেন নদী থেকে বিচ্ছিন্ন করেছে। এখানে প্রায়ই প্যারিসের অধিবাসী ও পর্যটকেরা বেড়াতে আসে। ২০২৪ সালের গ্রীষ্মকালীন অলিম্পিক ও প্যারালিম্পিক ক্রীড়া প্রতিযোগিতাতে এই স্থানটিকে ধনুর্বিদ্যা বা তীরন্দাজি ক্রীড়ার অনুষ্ঠানস্থল হিসেবে নির্বাচন করা হয়। উত্তর-দক্ষিণ বরাবর বিন্যস্ত এই উদ্যানটি পূর্ব ও পশ্চিম দিকে বৃক্ষের সারি দিয়ে সজ্জিত।\nএসপ্লানাদ দেজাঁভালিদ এলাকাটিকে ওতেল দেজাঁভালিদ বা সংক্ষেপে লেজাঁভালিদ ভবনের নামে নামকরণ করা হয়েছে। ওতেল দেজাঁভালিদ ভবনটিকে ১৬৮৭ সালে ফ্রান্সের রাজা ১৪শ লুইয়ের শাসনামলে একটি সামরিক হাসপাতাল ও যুদ্ধফেরত সেনাদের অবসরনিবাস হিসেবে নির্মাণ করা হয় (আঁভালিদ অর্থ \"যুদ্ধে আহত সেনা\")। বর্তমানে এই ভবনটিতে ফরাসি সামরিক ইতিহাস জাদুঘর ও অন্যান্য স্মৃতিসৌধ ছাড়াও নাপোলেওঁ বোনাপার্তের (নেপোলিয়ন বোনাপার্ট) সমাধিও অবস্থিত। ভবনের ঠিক মুখোমুখি অবস্থিত অভিজাত শৈলীর পোঁ আলেক্সঁদ্র ৩ সেতুটি এটিকে সেন নদীর ডান তীরের (উত্তর তীরের) গ্রঁ পালে ভবনের সাথে সংযুক্ত করেছে।\n\n\n== তথ্যসূত্র =="}