{"pageid": 1515760, "title": "মরিস হিলম্যান", "url": "https://bn.wikipedia.org/wiki?curid=1515760", "content": "ড.মরিস রাল্ফ হিলম্যান ( ৩০ আগস্ট, ১৯১৯ - ১১ এপ্রিল, ২০০৫) ছিলেন সর্বকালের সর্বশ্রেষ্ঠ মার্কিন যুক্তরাষ্ট্রের অন্যতম অণুজীববিজ্ঞানী, যিনি চল্লিশটিরও বেশি টিকা তথা প্রতিষেধক তৈরি করে ভ্যাকসিনোলজি তথা টিকা বিশেষজ্ঞ হিসাবে বিশেষ খ্যাতি অর্জন করেন।  তার উদ্ভাবিত টিকা তথা প্রতিষেধকের কারণে প্রতি বছর প্রায় আট মিলিয়ন জীবন মৃত্যুর হাত থেকে রক্ষা পায়।  বিশ্বে চিকিৎসা বিজ্ঞানের ইতিহাসে আজ পর্যন্ত সবচেয়ে সফল ও প্রভাবশালী প্রতিষেধক আবিষ্কারক হিসাবে তাকে বর্ণনা করা হয়েছে।  \"আধুনিক ভ্যাকসিনের জনক\" বলা হয় তাকে।  রবার্ট গ্যালো হিলেম্যানকে \"ইতিহাসের সবচেয়ে সফল ভ্যাকসিনোলজিস্ট\" বলেছেন।  তিনি বিশ শতকের অন্য যেকোনো বিজ্ঞানীর চেয়ে বেশি মানুষের জীবন বাঁচিয়েছেন ।  শিশু যত্নে নিয়মিত ব্যবহৃত মার্ক অ্যান্ড কোম্পানির বেশিরভাগ টিকার স্রষ্টা হলেন মরিস হিলম্যান।\n\n\n== জীবনী ==\n\n\n=== প্রাথমিক জীবন এবং শিক্ষা ===\nড. মরিস হিলম্যান ১৯১৯ খ্রিস্টাব্দের ৩০ আগস্ট মার্কিন যুক্তরাষ্ট্রের মন্টানা অঙ্গ রাজ্যের মাইলস সিটি'তে জন্মগ্রহণ করেন। তার মাতাপিতা ছিলেন আনা (উলসম্যান) এবং গুস্তাভ হিলম্যান। মরিস ছিলেন তাদের অষ্টম ও কনিষ্ঠ সন্তান।  যমজ সন্তানের জন্মের সময় তার যমজ বোন মারা যায় এবং দুদিন পর তার মাও মারা যান। তার পিতা আটটি সন্তান নিয়ে তাদের পারিবারিক খামারে কঠোর পরিশ্রম করতেন। মহামন্দার সময়ে কাকা বব হিলম্যান ও কাকিমার কাছে লালিতপালিত হন মরিস।  \nতিনি পারিবারিক মুরগির ফার্মে উর্বর মুরগির ডিম উৎপাদনে, ভ্যাকসিনের জন্য ভাইরাসের ব্যবহার ইত্যাদি অভিজ্ঞতা সঞ্চয়ে হিলম্যানের কাজে আসে।\nমরিসের পরিবার 'লুথেরান চার্চ-মিসৌরি সিনড'-এর অন্তর্গত ছিল। তিনি যখন অষ্টম শ্রেণীর ছাত্র ছিলেন, নিয়মিত বিজ্ঞান রেডিও শো শুনতেন, বিজ্ঞানের পাঠ্যপুস্তক পড়তেন এবং জীবন বিজ্ঞানের উপর বিশেষ আগ্রহ জন্মেছিল। লুথেরান চার্চের অসম্মতিতে চার্লস ডারউইনের ১৮৫৯ খ্রিস্টাব্দের অন দ্য অরিজিন অফ স্পিসিজ পড়তে গিয়ে ধরা পড়েন। পরবর্তী জীবনে অবশ্য তিনি ধর্ম পরিত্যাগ করেন।  ১৯৩৭ খ্রিস্টাব্দে মাইলস্ সিটির ক্লাস্টার কাউন্টি হাই স্কুলের পাঠ শেষে, আর্থিক কারণে পড়াশোনা বন্ধ করে এক বিভাগীয় বিপনিতে কাজে যোগ দেন। পরে ১৯৩৮ খ্রিস্টাব্দে তার অগ্রজের অনুপ্রেরণা ও সহযোগিতায়, পারিবারিক সাহায্যে এবং মেধা বৃত্তি লাভ করে মন্টানা স্টেট কলেজে পড়াশোনা করতে থাকেন এবং ১৯৪১ খ্রিস্টাব্দে মরিস হিলম্যান মন্টানা স্টেট ইউনিভার্সিটির স্নাতক হন। তিনি শিকাগো বিশ্ববিদ্যালয়ের ফেলোশিপ লাভ করেন এবং ১৯৪৪ খ্রিস্টাব্দে  অণুজীববিজ্ঞান তথা মাইক্রোবায়োলজিতে ডক্টরেট ডিগ্রী লাভ করেন।  তার গবেষণার বিষয় ছিল ক্ল্যামেডিয়া সংক্রমণের উপর। তিনি গবেষণায় প্রমাণ করেন ক্লামেডিয়া আসলে এক প্রজাতির প্যারাসাইট ব্যাকটেরিয়া, এটি ভাইরাস নয়। তার এই আবিষ্কার চিকিৎসকদের এই সংক্রান্ত চিকিৎসায় কাজে লেগেছিল। \n\n\n=== কর্মজীবন— ===\nহিলম্যান শিক্ষাক্ষেত্রে যোগ দেওয়ার জন্য তার অধ্যাপকদের উপদেশ না শুনে গবেষণার ফল রোগীদের চিকিৎসায় কাজে লাগানোর উদ্দেশ্যে নিউ জার্সি র ইআর স্কুইব ফার্মাসিউটিক্যাল কোম্পানিতে যোগ দেন। তিনি জাপানি বি এনসেফালাইটিসের একটি ভ্যাকসিন তৈরি করেন। চার বছর কাজ করার পর ১৯৪৮ খ্রিস্টাব্দে তিনি ওয়াশিংটন ডিসির রিড আর্মি মেডিক্যাল রিসার্চ ইনস্টিটিউটে বদলি হন। সেখানে তিনি শ্বাসযন্ত্রের রোগ বিভাগের প্রধান হন। শ্বাসতন্ত্রের রোগ ও ইনফ্লুয়েঞ্জা মহামারি নিয়ে গবেষণায় রত হন। তিনি দেখান যে, ইনফ্লুয়েঞ্জার ভাইরাসের মিউটেশন হয়- (জেনেটিক পরিবর্তনে যা 'অ্যান্টিজেনিক শিফট' এবং 'অ্যান্টিজেনিক ড্রিফ্ট' নামে পরিচিত হয়)। এর ফলে শরীরে আগে যে অ্যান্টিবডি তৈরি হয়, তা কাজ দেয় না। সুতরাং ইনফ্লুয়েঞ্জার টিকা দিলে তা আজীবন সুরক্ষা দেবে না অর্থাৎ বার্ষিক ইনফ্লুয়েঞ্জা টিকা প্রয়োজন হবে।\n১৯৫৭ খ্রিস্টাব্দে, ৩৮ বৎসর বয়সে হিলম্যান কেনিলওয়ার্থ, নিউ জার্সির বহুজাতিক কোম্পানি মার্ক অ্যান্ড কোম্পানিতে যোগ দেন। ওয়েস্ট পয়েন্ট, পেনসিলভানিয়াস্থিত নতুন ভাইরাস এবং কোষবিদ্যা গবেষণা বিভাগের প্রধান হিসেবে কাজ শুরু করেন। দীর্ঘ সাতচল্লিশ বছর তিনি মার্ক-এ প্রাণী এবং মানব শরীরের উপযোগী চল্লিশটি পরীক্ষামূলক এবং লাইসেন্সপ্রাপ্ত ভ্যাকসিনের বেশিরভাগই তৈরি করেন। তিনি একাডেমিক বিজ্ঞানীদের সাথে যুক্ত থেকে, টিকা তৈরির জন্য নমুনা সংগ্রহের ক্ষেত্রে কাজের পাশাপাশি প্রশাসনিক ও বৈজ্ঞানিক নেতৃত্বের দায়িত্ব পালন করেন। যার ফলে একেবারে প্রাথমিক পর্যায়ের পরীক্ষাসহ অনেক নতুন এবং উন্নত টিকা তৈরি সম্ভব হয়েছিল।\nহিলম্যান আমেরিকার অনেক জাতীয় ও আন্তর্জাতিক উপদেষ্টা বোর্ড এবং কমিটিতে কাজ করেন। যেমন— 'ন্যাশনাল ইনস্টিটিউট অফ হেলথ'-এর অফিস অফ এইডস রিসার্চ প্রোগ্রাম ইভালুয়েশন এবং জাতীয় টিকাদান কর্মসূচির ইমিউনাইজেশন অনুশীলন সংক্রান্ত উপদেষ্টা কমিটি সহ একাডেমিক, সরকারী এবং বেসরকারী সংস্থা।\n\n\n==== এশিয়ান ফ্লু মহামারী ====\n১৯৫৭ খ্রিস্টাব্দে হংকং থেকে ইনফ্লুয়েঞ্জার প্রাদুর্ভাবে এশিয়ান ফ্লু মহামারির আকার ধারণ করার শুরুতেই মরিস হিলম্যান তার সহকর্মীদের নিয়ে কাজ করতে গিয়ে তিনি বুঝলেন এটি একরকমের নতুন ফ্লু এবং ১৪ ঘন্টা করে টানা নয় দিন কাজ করে চল্লিশ মিলিয়ন টিকা তৈরি করে বিতরণ করেন। এই বৈশ্বিক মহামারিতে প্রায় ৬৯ হাজার মার্কিন নাগরিক প্রাণ হারায়। গবেষকদের ধারণা, হিলম্যানের তৈরি টিকা তৈরি না হলে অন্তত ১ মিলিয়ন মার্কিন নাগরিক মারা যেত। স্বাস্থ্য গবেষকরা মানুষের জীবন রক্ষার এ কৃতিত্ব হিলম্যানের টিকাকে দেন। হিলম্যানের এই কাজের জন্য আমেরিকান সামরিক বাহিনী তাকে বিশিষ্ট সেবা পদক তথা -'ডিস্টিংগুইশড সার্ভিস মেডেল' প্রদান করে। \n১৯৬৮ খ্রিস্টাব্দে, হংকং ফ্লু মহামারি চলাকালীন সময়ে হিলম্যান এবং তার সহকর্মীরা ভ্যাকসিন উৎপাদনে গুরুত্বপূর্ণ ভূমিকা পালন করে। চার মাসে নয় মিলিয়ন ডোজ টিকা উৎপাদিত হয়। \n\n\n==== সিমিয়ান ভাইরাস ৪০— ====\nহিলম্যান ছিলেন সেইসব ভ্যাকসিনের পথিকৃৎদের একজন যিনি সিমিয়ান ভাইরাসের মাধ্যমে ভ্যাকসিন দূষিত হওয়ার সম্ভাবনা সম্পর্কে সতর্ক করেছিলেন।  এই ভাইরাসগুলির মধ্যে সবচেয়ে পরিচিত হল SV40, যা পোলিও টিকার একটি ভাইরাল দূষণকারী, যার আবিষ্কারের ফলে 1961 সালে সাল্কের টিকা প্রত্যাহার করা হয় এবং অ্যালবার্ট সাবিনের মৌখিক টিকা দিয়ে এর স্থলাভিষিক্ত করা হয়। উভয় টিকাতেই দূষণের মাত্রা খুবই কম ছিল, কিন্তু যেহেতু মুখে দূষণের টিকা ইনজেকশনের পরিবর্তে খাওয়া হয়েছিল, তাই এর ফলে কোনও ক্ষতি হয়নি।\n\n\n==== মাম্পস টিকা ====\n১৯৬৩ খ্রিস্টাব্দে, হিলম্যানের কন্যা জেরিল লিন মাম্পস্-এ আক্রান্ত হয়। তিনি তার গলার থেকে সোয়াব নিয়ে কন্যায় গলায় বাসা বাঁধা ভাইরাসটিকে নিজের গবেষণাগারে বড় করে তুলতে মুরগির ভ্রুণের সহায়তা নেন। পরে অ্যাটেনুয়েটেড তথা কমজোরি হলে তা ১৯৬৬ খ্রিস্টাব্দে নিজের এক বছর বয়সের কনিষ্ঠা কন্যা ক্রিস্টেনের দেহে পরীক্ষামূলকভাবে প্রয়োগ করে সফল হন অর্থাৎ ক্রিস্টেনকে সুরক্ষা দেন। ১৯৬৭ খ্রিস্টাব্দে হিলম্যানের তৈরি 'জেরিল লিন স্ট্রেন' নামে মাম্পস টিকা মার্ক অ্যান্ড কোম্পানি উৎপাদন করে। মাম্পস ভ্যাকসিনের 'জেরিল লিন স্ট্রেন' এখনও ব্যবহার করা হয়। পরে ১৯৭১ খ্রিস্টাব্দে হিলম্যানের তৈরি স্টেনটি ট্রাইভালেন্ট—হাম, মাম্পস এবং রুবেলার (জার্মানির হাম) জন্য এম-এম-আর নামে পরিচিত হয়। \n\n\n==== হেপাটাইটিস বি টিকা ====\nহিলম্যান এবং তার সহকর্মীরা পেপসিন, ইউরিয়া এবং ফরমালডিহাইড দিয়ে রক্তের সিরামের চিকিৎসা করে হেপাটাইটিস বি-এর একটি টিকা উদ্ভাবন করেন। ১৯৮১ খ্রিস্টাব্দে টিকাটির জন্য লাইসেন্স প্রদান করা হলেও, ১৯৮৬ খ্রিস্টাব্দে মার্কিন যুক্তরাষ্ট্রে তা প্রত্যাহৃত হলেও পরে খামিরে উৎপাদিত ভ্যাকসিন দ্বারা প্রতিস্থাপিত হয়, যা এখনও ব্যবহার করা হচ্ছে। ২০০৩ খ্রিস্টাব্দ নাগাদ, বিশ্বের ১৫০টি দেশ ব্যবহার করছে এবং মার্কিন যুক্তরাষ্ট্রে যুবকদের মধ্যে এই রোগের ঘটনা ৯৫ শতাংশ হ্রাস হয়েছে। হিলম্যান এই ভ্যাকসিনের উপর তার কাজকে তার একার সর্বশ্রেষ্ঠ কৃতিত্ব বলে মনে করেন। লিভার প্রতিস্থাপনের পথপ্রদর্শক থমাস স্টারজল উল্লেখ করেন \"...হেপাটাইটিস বি ভাইরাসের আক্রমণকে নিয়ন্ত্রণ করা বিশ শতকে মানব স্বাস্থ্যের জন্য সবচেয়ে অসামান্য অবদানের একটি ...মরিস অঙ্গ প্রতিস্থাপনের ক্ষেত্রে সবচেয়ে গুরুত্বপূর্ণ বাধাগুলির একটিকে দূর করেছেন\"। \n\n\n=== পরবর্তী কাজ এবং জীবন ===\nপরবর্তী জীবনে, হিলম্যান বিশ্ব স্বাস্থ্য সংস্থার পরামর্শদাতা ছিলেন। তিনি ১৯৮৪ সালে ৬৫ বৎসর বয়সে 'মার্ক রিসার্চ ল্যাবস'-এর বরিষ্ট সহ-সভাপতি হিসাবে অবসর গ্রহণ করেন। এরপর পরবর্তী বিশ বছর তিনি নবপ্রতিষ্ঠিত 'মার্ক ইনস্টিটিউট ফর ভ্যাকসিনোলজি'র পরিচালনা করেন এবং ২০০৫ খ্রিস্টাব্দ পর্যন্ত আমৃত্যু কর্মরত ছিলেন। \nএছাড়াও,হিলম্যান ফিলাডেলফিয়ার পেনসিলভানিয়া বিশ্ববিদ্যালয়ের শিশু বিশেষজ্ঞের সহকারী অধ্যাপক ছিলেন। \n২০০৫ খ্রিস্টাব্দের ১১ এপ্রিল ৮৫ বৎসর বয়সে ফিলাডেলফিয়ায় প্রয়াত হন।\n\n\n== পুরস্কার এবং সম্মাননা ==\nহিলম্যান ন্যাশনাল একাডেমি অফ সায়েন্সেস  ইনস্টিটিউট অফ মেডিসিন, আমেরিকান একাডেমি অফ আর্টস অ্যান্ড সায়েন্সেস, এবং আমেরিকান ফিলোসফিক্যাল সোসাইটির নির্বাচিত সদস্য ছিলেন। \n\n১৯৭৫ খ্রিস্টাব্দে *আমেরিকান অ্যাকাডেমি অফ অ্যাচিভমেন্টের 'গোল্ডেন প্লেট' পুরস্কার পান।\n১৯৮৮ খ্রিস্টাব্দে, মার্কিন রাষ্ট্রপতি রোনাল্ড রেগন তাকে দেশের সর্বোচ্চ বৈজ্ঞানিক সম্মান 'ন্যাশনাল মেডেল অফ সায়েন্স' জাতীয় বিজ্ঞান পদক প্রদান করেন।\n১৯৯৭ খ্রিস্টাব্দে সাবিন ভ্যাকসিন ইনস্টিটিউটের সর্বোচ্চ সম্মান \"অ্যালবার্ট বি সাবিন গোল্ড মেডেল\" লাভ করেন।\nএছাড়াও, হিলম্যান জনস্বাস্থ্যের অগ্রগতির জন্য থাইল্যান্ডের রাজার কাছ থেকে প্রিন্স মাহিদোল পুরস্কার , সেইসাথে বিশ্ব স্বাস্থ্য সংস্থা থেকে একটি বিশেষ আজীবন কৃতিত্ব পুরস্কার , জনসেবার জন্য মেরি উডার্ড লাস্কার পুরস্কার লাইফটাইম অ্যাচিভমেন্ট অ্যাওয়ার্ড লাভ করেন।\n\n\n== তথ্যসূত্র ==\n\n\n== বহিঃসংযোগ ==\nহিলম্যান – বিশ্বের শিশুদের বাঁচানোর জন্য একটি বিপজ্জনক অনুসন্ধান (তার জীবন নিয়ে একটি তথ্যচিত্র)"}