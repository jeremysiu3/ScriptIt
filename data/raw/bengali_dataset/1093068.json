{"pageid": 1093068, "title": "লিডার: আমিই বাংলাদেশ", "url": "https://bn.wikipedia.org/wiki?curid=1093068", "content": "লিডার: আমিই বাংলাদেশ হলো ২০২৩ সালের বাংলাদেশী রাজনৈতিক-মসলাদার চলচ্চিত্র। চলচ্চিত্রটি পরিচালনা করেছেন তপু খান, যা তার পরিচালিত অভিষেক চলচ্চিত্র এবং বেঙ্গল মাল্টিমিডিয়া লিমিটেডের ব্যানারে প্রযোজনা করেছেন সৈয়দ আশিক রহমান। এতে মুখ্য ভূমিকায় অভিনয় করেছেন শাকিব খান ও শবনম বুবলি।\n\n\n== কাহিনী ==\nশহরের কোনো এক এলাকা, যেখানে ন্যূনতম নাগরিক সুবিধা নেই। এবড়োখেবড়ো রাস্তা ঠিক করার আশ্বাস দিয়েও কাউন্সিলর হতাশ করে জনগণকে। এ এলাকার তরুণ নাফিস ইকবাল (শাকিব খান) চাকরি ছেড়ে এলাকায় কফিশপ চালায়। সে মনে করে, তরুণেরাই দেশকে এগিয়ে নিয়ে যাবে, সরকারের দিকে না তাকিয়ে থেকে নিজেদের কাজ নিজেদের করেই এগিয়ে যেতে হবে। অন্যদিকে শহরের নামকরা চিকিৎসকের মেয়ে মিলা চৌধুরীর (শবনম বুবলি) স্বভাব এর বিপরীত। সে ক্ষমতাপিপাসু।\n\n\n== অভিনয় ==\nশাকিব খান - নাফিস ইকবাল\nশবনম বুবলি - মিলা চৌধুরী\nমিশা সওদাগর - আজম মিল্লাত\nশহীদুজ্জামান সেলিম - স্বরাষ্ট্রমন্ত্রী\nফখরুল বাশার মাসুম - নাফিসের বাবা\nমিলি বাশার - নাফিসের মা\nসমু চৌধুরী\nসাগর হুদা\nমারুফ খান - কামরুল হাসান\nপ্রীতি - রিমি, নাফিসের বোন\nরিমু রেজা খন্দকার - নাফিসের প্রতিবেশী\nলুৎফুর রহমান খান সীমান্ত - টনি মিল্লাত\n\n\n== প্রযোজনা ==\n২০২১ সালের ১৮ ফেব্রুয়ারি ঢাকার তেজগাঁওয়ে বেঙ্গল মাল্টিমিডিয়া স্টুডিওতে একটি সংবাদ সম্মেলনে চলচ্চিত্রটির নির্মাণের ঘোষণা দেওয়া হয়। সেখানে পরিচালক তপু খান এবং প্রধান চরিত্রের জন্য শাকিব খান ও বুবলীর সঙ্গে আনুষ্ঠানিকভাবে চুক্তি সম্পন্ন করা হয়, যা জুটি হিসাবে তাদের ১২তম চলচ্চিত্র। ২০২১ সালের ২৫ মে ঢাকার উত্তরায় চলচ্চিত্রটির চিত্রগ্রহণ শুরু হয়, উত্তরার বিভিন্ন স্থানে ১ জুন পর্যন্ত টানা ৮দিন চিত্রগ্রহণ শেষে স্বল্প বিরতি দেয়া হয়। এরপর ১৭ জুন থেকে বিএফডিসিতে সেট ফেলে পুনরায় চিত্রগ্রহণ শুরু হয়। পরে সেট পরিবর্তনের জন্য ২ দিনের বিরতি দিয়ে ২৪ জুন পুনরায় চিত্রগ্রহণ শুরু হয়। ২০২১ সালের ২৩ জুন সমকাল প্রকাশ করে যে, এক মেইল বার্তায় চলচ্চিত্রটির প্রযোজনা প্রতিষ্ঠান জানায় এটির ৬০ ভাগ চিত্রগ্রহণ সম্পন্ন হয়। বাংলাদেশে কোভিড-১৯ এর বৈশ্বিক মহামারি প্রকোপ বেড়ে যাওয়ায় সারাদেশে লকডাউন ঘোষণা করা হয় ফলে ২৮ জুন এটির চিত্রগ্রহণ বন্ধ হয়ে যায়। এরপর দেশব্যাপী লকডাউন শিথিল হওয়ায় ৪৫ দিন পর ২০২১ সালের ১১ আগস্ট থেকে চিত্রগ্রহণে অংশ নেন শাকিব খান। এটির মারপিট দৃশ্যের (অ্যাকশন সিকুয়েন্স) চিত্রগ্রহণের কথা ছিল সেপ্টেম্বরের প্রথম সপ্তাহে। কিন্তু কোভিড-১৯-এর ভ্যাকসিনের জন্য এটির খল অভিনেতা মিশা সওদাগর মার্কিন যুক্তরাষ্ট্রে চলে যান। ফলে সেসময় আটকে যায় এর দৃশ্যধারণের কাজ। পরে তিনি ভ্যাকসিন নিয়ে দেশে ফিরে ২১ সেপ্টেম্বর চলচ্চিত্রটির সঙ্গে চুক্তিবদ্ধ হন। পরেরদিন ২২ সেপ্টেম্বর শেষ লটের কাজ শুরু হয়, এই লটে ২৫ সেপ্টেম্বর পর্যন্ত টানা ৫ দিন নির্মাণ কাজ করা হয়। যেখানে শাকিব খান ও মিশা সওদাগরের মধ্যকার মারপিট দৃশ্যের চিত্রগ্রহণসহ চলচ্চিত্রটির অন্যান্য কাজ সম্পন্ন হয়।  চলচ্চিত্রটির একই বছরের ২৫ সেপ্টেম্বর ধামরাইয়ের ফিল্ম সিটিতে এটির দৃশ্যধারণের কাজ সম্পন্ন হয়। এরপর ২ অক্টোবর রাজধানীর একটি পাঁচ তারকা হোটেলে 'সুরমা সুরমা' শিরোনামের একটি গানের দৃশ্যধারণের মাধ্যমে পুরোপুরি সম্পন্ন করা হয় এটির নির্মাণ কাজ।\n\n\n== সঙ্গীত ==\n\nচলচ্চিত্রটির সুর ও সঙ্গীতায়োজন বাপ্পা মজুমদার, শুভ্র রাহা ও নাভেদ পারভেজ। চলচ্চিত্রের সবগুলো গানের নৃত্য পরিচালনা করেছেন হাবিবুর রহমান। এটির আবহ সঙ্গীত পরিচালনা করেছেন বাপ্পা মজুমদার, যা আবহ সঙ্গীত পরিচালক হিসেবে তাঁর তৃতীয় কাজ। আবহ সঙ্গীত প্রসঙ্গে তিনি বলেন, ‘‘আবহ সঙ্গীত আমি খুব উপভোগ করি। এ ছবিতে আমার কাছে এই কাজটা খুব ভালো লেগেছে।’’ চলচ্চিত্রের \"আমিই বাংলাদেশ\" গানের সুর ও সঙ্গীতায়োজন করেছেন বাপ্পা মজুমদার, যেখানে কণ্ঠ দিয়েছেন তিনি নিজেই। চলচ্চিত্রটিতে কাজ প্রসঙ্গে তিনি বলেন, ‘‘প্রথমত, আবহ সঙ্গীত নিয়ে আমার আগ্রহ বেশি। দ্বিতীয়ত, বাণিজ্যিক ছবিতে আমার কাজ খুবই কম। সেই জায়গা থেকে এই কাজটা করতে চাচ্ছিলাম। এখানে আমার বড় রকম আগ্রহের জায়গা আছে।’’ এটি খানের সাথে তার দ্বিতীয় কাজ, এর আগে ২০১৭ সালে হাসিবুর রেজা কল্লোল পরিচালিত প্রণয়ধর্মী-বিয়োগান্তিক সত্তা চলচ্চিত্রে যৌথভাবে কাজ করেন তারা। চলচ্চিত্রটিতে তার সুরারোপে দুটি গান জাতীয় চলচ্চিত্র পুরস্কার অর্জন করে। এছাড়াও শ্রেষ্ঠ সুরকার হিসেবে প্রথমবার জাতীয় চলচ্চিত্র পুরস্কার অর্জন করেন তিনি। ২০২৩ সালের ১২ এপ্রিল আরটিভি মিউজিক প্লাসে প্রকাশ করা হয় কথা আছে শিরোনামের র‍্যাপ ঘরানার চলচ্চিত্রটির প্রথম গান। গানটিতে কণ্ঠ দিয়েছেন সংগীতশিল্পী তাবীব মাহমুদ। গানটির কথা লিখেছেন তাবীব মাহমুদ নিজে এবং সংগীতায়োজন শুভ্র রাহা করেছেন। গানটিতে দুর্নীতি, অন্যায় ও প্রতিবাদের কথা তুলে ধরা হয়। এটি প্রকাশের পর সামাজিক মাধ্যমগুলোতে ভাইরাল হয় এবং ইউটিউবের ট্রেন্ডিংয়ে আসে। ২১ এপ্রিল চলচ্চিত্রটির সুরমা সুরমা শিরোনামের দ্বিতীয় গান প্রকাশ করা হয়। প্রণয়ধর্মী গানটিতে কণ্ঠ দিয়েছেন ইমরান মাহমুদুল ও কোনাল। গানটির সুর ও সঙ্গীতায়োজন করেছেন নাভেদ পারভেজ এবং গীত রচনা করেছেন জাহিদ আকবর। এটি শাকিব খানের সাথে আকবরের দ্বিতীয় কাজ। এর আগে ২০১৪ সালে শাকিব খানের প্রযোজিত হিরো: দ্যা সুপার স্টার চলচ্চিত্রের \"যেখানেই যাবে আমাকে পাবে\" শিরোনামের একটি গান লিখেছিলেন তিনি। গানটি প্রকাশের পর সমালোচক ও দর্শকদের প্রশংসা অর্জন করে এবং সামাজিক মাধ্যমগুলো ভাইরাল হয় ও ট্রেন্ডিংয়ে চলে আসে। এটির তৃতীয় গান \"বারুদ\", যেখান কণ্ঠ দিয়েছেন সজল, যা শাকিব খানের সঙ্গে তার দ্বিতীয় কাজ, এর আগে ২০১৬ সালে রাজু চৌধুরীর শ্যুটার চলচ্চিত্রে যৌথভাবে কাজ করেন তারা। এটির সুর ও সঙ্গীতায়োজন করেছেন নাভেদ পারভেজ এবং গীত রচনা করেছেন রবিউল ইসলাম জীবন। ২২ এপ্রিল বাপ্পা মজুমদারের গাওয়া \"আমিই বাংলাদেশ\"সহ \"বারুদ\" গানটি সকল ডিজিটাল স্ট্রিমিং প্লাটফর্মগুলোতে অডিও আকারে প্রকাশ করা হয়। চলচ্চিত্রটি মুক্তির পর ২৬ এপ্রিল \"বারুদ\" গানটি ইউটিউবে ভিডিও আকারে প্রকাশ করা হয়।\n\n\n== বাজারজাতকরণ ও মুক্তি ==\nনির্মাণ কাজ শুরু আগে ২০২১ সালের ২১ মে চলচ্চিত্রটির প্রথম দর্শন প্রকাশ পায়, যেখানে শাকিব খানকে একজন প্রতিবাদী ব্যক্তি হিসাবে দেখা যায়, যা সমালোচকদের প্রশংসা অর্জন করে। এরপর ২৪ মে এটির দ্বিতীয় লুক প্রকাশ করা, যেখানে বুবলি একজন নেত্রী হিসাবে দেখা যায়। ২০২২ সালের ২৬ ডিসেম্বর বাংলাদেশ চলচ্চিত্র সেন্সর বোর্ড চলচ্চিত্রটিকে কোন রকম কর্তন ছাড়া মুক্তির ছাড়পত্র প্রধান করে। ছাড়পত্রের পর চলচ্চিত্রটি দৈর্ঘ্য ১৪৪ মিনিট দাঁড়ায়। ২০২৩ সালের ৩ এপ্রিল জাতীয় চলচ্চিত্র দিবস উপলক্ষে আরটিভি নিজস্ব ইউটিউব চ্যানেলে চলচ্চিত্রটির আনুষ্ঠানিক টিজার প্রকাশ করা হয়। ৫১ সেকেন্ডের টিজারটিতে একটিমাত্র সংলাপ ব্যবহার করা হয়। প্রকাশের পর টিজারটি দর্শক-সমালোচকদের ব্যাপক প্রশংসা অর্জন করে। ২১ এপ্রিল চাঁদরাতে সামাজিক মাধ্যমেগুলোতে প্রকাশ করা হয় চলচ্চিত্রটির ট্রেলার।\n\n\n=== প্রচারণা ===\nযদিও স্বশরীরে চলচ্চিত্রটির কোনো প্রচারণা করা হয়নি। তবুও এটির প্রযোজনা প্রতিষ্ঠান বেঙ্গল মাল্টিমিডিয়া ও পরিবেশক প্রতিষ্ঠান টিওটি ফিল্মস সামাজিক মাধ্যমেগুলোতে বেশ প্রচার-প্রচারণা চালায়। প্রচারণার অংশ হিসাবে প্রধান অভিনেতা শাকিব খান প্রথমবারের তার মা-বাবাকে নিয়ে প্রেক্ষাগৃহে চলচ্চিত্রটি দেখবেন বলে জানান। এছাড়াও ২০২৩ সালের ২৩ এপ্রিল শবনম বুবলিসহ চলচ্চিত্রটির একটি দল ঢাকার বিভিন্ন প্রেক্ষাগৃহে চলচ্চিত্রটি দেখেন। ২৮ এপ্রিল পরিচালক তপু খান ও অভিনেত্রী শবনম বুবলিসহ চলচ্চিত্রের একটি দল এটির প্রচারণায় কুষ্টিয়ায় যান।\n\n\n=== মুক্তি ===\nচলচ্চিত্রটি প্রাথমিকভাবে ২০২২ সালের ঈদুল আযহা উপলক্ষে মুক্তির পরিকল্পনা করা হয়। পরবর্তীতে ডাবিং ও মুক্তির ছাড়পত্র বাকি থাকায় শেষ আর মুক্তি পায়নি এটি। ২০২৩ সালের মার্চ মাসে প্রযোজনা প্রতিষ্ঠান বেঙ্গল মাল্টিমিডিয়া চলচ্চিত্রটি ২০২৩ সালের ঈদুল ফিতরে মুক্তির তারিখ ঘোষণা করে। চলচ্চিত্রটি ২০২৩ সালের ২২ এপ্রিল ঈদুল ফিতর উপলক্ষে দেশব্যাপী ১০০টি প্রেক্ষাগৃহে মুক্তি পায়। দ্বিতীয় সপ্তাহে চলচ্চিত্রটি আরো দুটি প্রেক্ষাগৃহে মুক্তি পায়, যা নিয়ে এটির প্রেক্ষাগৃহ সংখ্যা ১০২টি হয়।\n\n\n== অভ্যর্থনা ==\n\n\n=== সমালোচনামূলক প্রতিক্রিয়া ===\nলিডার: আমিই বাংলাদেশ সমালোচক ও দর্শকদের ইতিবাচক প্রতিক্রিয়া পায়। বিশেষ করে এটির চিত্রনাট্য সাজানো, সঙ্গীত, অভিনয়শিল্পীদের অভিনয়ের (শাকিব খান, মিশা সওদাগর ও পার্শ্বচরিত্রের অভিনয়) প্রশংসা অর্জন করে। প্রথম আলোর চলচ্চিত্র বিশ্লেষক ও সমালোচক মাসুম অপু চলচ্চিত্রটিকে খেলোয়াড় পুরনো, পদ্ধতি নতুন বলে উল্লেখ করেন। তিনি গল্প উপস্থাপন ও পরিবেশনের প্রশংসা করে লিখেন, “চেনা গল্প। তবে গল্পের উপস্থাপন, পরিবেশনায় আছে আধুনিকতা ও অভিনবত্ব। পোশাক, দৃশ্য, মেকআপ, সেট দেখে মনে হয়েছে, আরে, এ তো আমাদের দেশের চিরাচরিত বাণিজ্যিক ছবি! এককথায় ‘লিডার: আমিই বাংলাদেশ’ ছবির এটাই নির্যাস।” তবে তিনি গল্পে তাড়াহুড়ো এবং কিছু চলচ্চিত্রের কিছু জায়গায় \"অতিনাটকীয়তার ছাপ স্পষ্ট\" বলে সমালোচনাও করেন। চলচ্চিত্র নির্মাতা ও সমালোচক এস এ হক অলিক সমকালে এক পর্যালোচনায় চলচ্চিত্রটিকে ৮/১০ প্রদান করে। তিনি চলচ্চিত্রটিকে \"জীবনের চেনাজানা ঘটনার খণ্ডচিত্র\" বলে উল্লেখ করেন। বাংলা ট্রিবিউনে চলচ্চিত্র সমালোচক ও বিশ্লেষক শেরিফ আল সায়ার চলচ্চিত্রটিকে ৭/১০ প্রদান করে। তিনি এই চলচ্চিত্রের গানগুলো এর প্রাণ হিসাবে উল্লেখ করেছেন। এছাড়াও তিনি শাকিব খানের অভিনয় এবং চলচ্চিত্রের সংলাপের প্রশংসা করেছেন। চলচ্চিত্র সমালোচক রহমান মতি বাংলা মুভি ডেটাবেজে চলচ্চিত্রটিকে ৬/১০ প্রদান করে। তিনি এটিকে সামাজিক সচেতনতাময় চলচ্চিত্র বলে উল্লেখ করেন। এফডিসিকেন্দ্রিক ক্লিশে সেট এ চলচ্চিত্রের দুর্বল দিক উল্লেখ করেন। বাংলা মুভি ডেটাবেজে আরেকটি পর্যালোচনায় তির্থক আহসান রাসেল, চলচ্চিত্রটির সেট নির্মাণের প্রশংসা করেন। এছাড়াও তিনি অভিনয়শিল্পীদের কস্টিউমের প্রশংসা করেন। তবে তিনি \"অনেকগুলো ইস্যু নিয়ে গল্পটি নির্মাণ করায়\" চলচ্চিত্রটির সমালোচনাও করেন। জাতীয় চলচ্চিত্র পুরস্কারপ্রাপ্ত পরিচালক মোস্তাফিজুর রহমান মানিক, চলচ্চিত্রে শাকিব খানের অভিনয় এবং সেট নির্মাণের প্রশংসা করেন। কালবেলায় তিনি লিখেন, চরিত্র ও অভিনয় বিশ্লেষণ করলে বলব দুর্দান্ত অভিনয় করেছেন শাকিব খান। পুরো ছবি নিজ কাঁধে টেনেছেন। তবে, ধীরগতির জন্য এটির সমালোচনাও করেন তিনি।\n\n\n=== বক্স অফিস ===\nচলচ্চিত্রটি মুক্তির পর বক্স অফিসে ব্যাপক সাড়া ফেলে। বিভিন্ন সংবাদমাধ্যম জানায়, মুক্তির প্রথম দিনে এটির প্রায় প্রতিটি শো হাউজফুল হয়। প্রথম সপ্তাহ শেষে চলচ্চিত্র সুপারহিটের পথে রয়েছে বলে জানায় একাধিক প্রেক্ষাগৃহ কর্তৃপক্ষ।\n\n\n== তথ্যসূত্র ==\n\n\n== বহিঃসংযোগ ==\nবাংলা মুভি ডেটাবেজে লিডার: আমিই বাংলাদেশ"}