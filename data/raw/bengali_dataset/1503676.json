{"pageid": 1503676, "title": "তুরুপের তাস", "url": "https://bn.wikipedia.org/wiki?curid=1503676", "content": "তুরুপের তাস ২০২৫ সালের একটি বাংলা ভাষার ভারতীয় রোমাঞ্চকর নাট্য চলচ্চিত্র। ড্রিম হকার এন্টারটেইনমেন্টের ব্যানারে গল্প, চিত্রনাট্য ও সংলাপ লেখার সাথে পরিচালনা করেছেন দেবজিৎ হাজরা। প্রধান চরিত্রে অভিনয় করেছেন সৌরভ দাস, রজতাভ দত্ত, শ্রেয়া ভট্টাচার্য, যুধাজিৎ সরকার, জুলি সরকার, রেমো মাইতি। যা ৩ জানুয়ারি প্রেক্ষাগৃহে মুক্তি পায়।\nএই ছবিতে সঙ্গীত পরিচালনা করেছেন প্রাঞ্জল দাস। গান গেয়েছেন লগ্নজিতা চক্রবর্তী, আলাপ ও কাজল এবং মাধুরী।\n\n\n== পটভূমি ==\nচলচ্চিত্রটির কাহিনি শুরু হয় কয়েকজন তরুণ-তরুণীর গল্প দিয়ে, যারা সদ্য উচ্চমাধ্যমিক পরীক্ষা শেষ করেছে। তারা সিদ্ধান্ত নেয় পরীক্ষার শেষ দিনে একটি ভ্রমণে বের হবে। বন্ধুদের মধ্যে অয়ন, যার বাবা সদ্য একটি নতুন চার চাকার গাড়ি কিনেছেন, সেই গাড়িতে করেই ঘুরতে যাওয়ার পরিকল্পনা করে তারা। অয়ন, অনন্যা, মৈনাক এবং তন্না একসঙ্গে ভ্রমণে বের হয় এবং একটি হাইওয়ের ক্যাফেতে থামে। সেখানে মৈনাক গাড়ির চাবি নিয়ে তন্নাকে প্রোপোজ করার পরিকল্পনা করে।\nকিন্তু কিছুক্ষণ পর দেখা যায়, তাদের গাড়িটি চুরি হয়ে গেছে। ভয় পেয়ে মৈনাক অন্য বন্ধুদের খবর দেয়। পরের দিন চুরি হওয়া গাড়িটি একটি সেকেন্ডহ্যান্ড শোরুমে পাওয়া যায়। গ্রামে একজন সাধারণ ব্যবসায়ী মেহবুব খান সেই গাড়ি কিনতে আসেন এবং শোরুম কর্তৃপক্ষ ভুয়া কাগজপত্র তৈরি করে গাড়িটি বিক্রি করে দেয়। মেহবুব খান যখন গাড়ি নিয়ে বের হন, তখন নাকা চেকিংয়ে ধরা পড়েন। গাড়ি তল্লাশি করে পুলিশ একটি মৃতদেহ ও দুটি নিষ্ক্রিয় বোমা উদ্ধার করে। এতে মেহবুব খানকে গ্রেপ্তার করা হয়।\nজেল থেকে বেরিয়ে মেহবুব খান ও তার আইনজীবী নিলাশা চৌধুরী একটি গ্যাং তৈরি করেন। তারা একটি পাঁচ বছরের পুরনো চক্রান্তের সূত্র উদঘাটনের চেষ্টা শুরু করেন। জানা যায়, পলিটিশিয়ান ভানু প্রতাপ ভোটে জেতার পর ১২ কোটি টাকার একটি দুর্নীতি করেছিলেন এবং এতে তার সহযোগী ছিলেন এপিএস রাজদীপ দত্ত। টান টান উত্তেজনার মধ্য দিয়ে মেহবুব খান চক্রান্তের গোপন তথ্য উদঘাটন করেন।\n\n\n== অভিনয়শিল্পী ==\nসৌরভ দাস - ব্যবসায়ী মেহবুব খান\nরজতাভ দত্ত - রাজনীতিবিদ ভানু প্রতাপ\nযুথাজিৎ সরকার - আপিএস রাজদীপ দত্ত\nজুলি সরকার\nরেমো মাইতি - মৈনাক\nশ্রেয়া ভট্টাচার্য - অয়নের প্রেমিকা অনন্যা\nজুই সরকার\nঋক দে - অয়ন\nদীপান্বিতা নাথ - ত্যানা\nঅরিজিৎ সেন\nআরব সাহা\nঐন্দ্রিলা দাস\nরূপম পল\n\n\n== মুক্তি ==\nচলচ্চিত্রটি ২০২৫ সালে ৩ জানুয়ারি পশ্চিমবঙ্গের প্রেক্ষাগৃহে মুক্তি পায়।\nপ্রেক্ষাগৃহে মুক্তির আগে ড্রিম হকার এন্টারটেইনমেন্টের ইউটিউব চ্যানেলে ২০২৪ সালের ৫ নভেম্বর ট্রিজার এবং ২০২৫ সালের ১ জানুয়ারি ট্রেইলার প্রকাশ করা হয়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে তুরুপের তাস   (ইংরেজি)"}