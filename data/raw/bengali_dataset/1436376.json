{"pageid": 1436376, "title": "প্রবুদ্ধ ভারত", "url": "https://bn.wikipedia.org/wiki?curid=1436376", "content": "প্রবুদ্ধ ভারত (ইংরেজি: Awakened India) ( অর্থ' - 'জাগ্রত ভারত') হল রামকৃষ্ণ ভাবধারায় একটি ইংরেজি ভাষার মাসিক আধ্যাত্মিক পত্রিকা। এটি ১৮৯৬ খ্রিস্টাব্দের জুলাই থেকে ভারতের সনাতন ধর্মীয়, মনস্তাত্ত্বিক, দার্শনিক, ঐতিহাসিক এবং সাংস্কৃতিক বিষয়ের নানা রচনা প্রকাশিত হয়। এটিতে বইয়ের পর্যালোচনার একটি বিভাগ রয়েছে যেখানে বিশ্বজুড়ে বিশ্ববিদ্যালয় প্রেস থেকে গুরুত্বপূর্ণ প্রকাশনাগুলি পর্যালোচনা করা হয়। এটি উত্তরাখণ্ডের অদ্বৈত আশ্রম, মায়াবতীতে সম্পাদিত এবং কলকাতায় মুদ্রিত ও প্রকাশিত হয়। নিরবচ্ছিন্ন ভাবে প্রকাশিত ‘প্রবুদ্ধ ভারত’ই দেশের একমাত্র প্রাচীন ইংরেজি পত্রিকা।\n\n\n== প্রাক-কথন ==\n১৮৮০ এর দশকের শেষের দিকে সমগ্র ভারত ভ্রমণে স্বামী বিবেকানন্দ উপলব্ধি করেছিলেন যে, আধ্যাত্মিক জ্ঞান ও দর্শনে সমৃদ্ধ ভারতবর্ষের অতীতের আধ্যাত্মিক গৌরব ধ্বংসাত্মক আক্রমণে এবং সমসাময়িক ঔপনিবেশিকতায় হ্রাস অথবা লুপ্ত হয়েছে। সামাজিক জাগরণের মাধ্যম হিসাবে জার্নাল তথা পত্র পত্রিকার গুরুত্ব অসীম। ভারতীয় আধ্যাত্মিক জ্ঞানের মূল প্রচারের জন্য, বেদান্তের বার্তা মানুষের ভাষায় বহন করার জন্য কিছু জার্নাল শুরু করতে চেয়েছিলেন বিবেকানন্দ। জীবদ্দশায় তিনটি পত্রিকা - ইংরাজীতে 'ব্রহ্মবাদিন' (১৮৯৫) এবং 'প্রবুদ্ধ ভারত ' (১৮৯৬) এবং বাংলায় 'উদ্বোধন'(১৮৯৯)।\n\n\n== ইতিহাস ==\n\nস্বামী বিবেকানন্দের নির্দেশে ১৮৯৬ খ্রিস্টাব্দে তার অনুগামী পি. আইয়াসামি, বি আর রাজারাম আইয়ার , জি জি নরসিংহাচার্য, এবং বি ভি কামেশ্বর আইয়ার প্রমুখের প্রচেষ্টায় মাদ্রাজে (বর্তমানে  চেন্নাইয়ে) প্রবুদ্ধ ভারত এর প্রকাশনা শুরু হয়। এরা ১৮৯৩ খ্রিস্টাব্দে স্বামীজির আমেরিকা গমনের পূর্বে পরিচিত হয়েছিলেন এবং এই গৃহী ভক্তবৃন্দ চিঠি আদান প্রদানের মাধ্যমে স্বামীজির সঙ্গে ঘনিষ্ঠ ভাবে যুক্ত ছিলেন। বেদান্ত পণ্ডিত বি আর রাজাম আইয়ারে পত্রিকার প্রথম সম্পাদক হন এবং তিনি অকাল মৃত্যু (চব্বিশ বৎসর বয়সে) পর্যন্ত (১৮৯৮ খ্রিস্টাব্দের জুন মাস) সম্পাদনা চালিয়ে যান। পূর্ণ দু'বছরের প্রকাশনার পর কিছু সময়ের (এক মাসের জন্য; ২২ জুন - ১৫ জুলাই ১৮৯৮ ) জন্য 'প্রবুদ্ধ ভারত' -এর প্রকাশনা বন্ধ হয়। ভগিনী নিবেদিতার স্মৃতিকথায় প্রকাশ, জার্নালটির এই অপ্রত্যাশিত বিরতি স্বামীজিকে ব্যথিত করেছিল, কেননা \"স্বামী বিবেকানন্দ সবসময় এই কাগজটির প্রতি বিশেষ ভালবাসা পোষণ করতেন। জার্নালটির অসাম্প্রদায়িক নাম- \"প্রবুদ্ধ ভারত \"—জাগ্রত ভারত\" সুন্দর নামকরণ তিনিই করেছিলেন। নামটি হিন্দুদের আঘাত না করেই, বৌদ্ধদের কাছে টানার [ প্র—বুদ্ধ গোতমের সঙ্গে --ভারত, অর্থাৎ বৌদ্ধ ধর্মের সাথে হিন্দুধর্ম] ইঙ্গিত ছিল। আর নামটির পিছনে তার এক মহৎ চিন্তাও ছিল - জাতির চেতনা প্রকাশের সঙ্গে রাজনৈতিক বা আঞ্চলিক সত্তার বাইরে স্বামীজি 'জাগ্রত ভারত' গড়তে চেয়েছিলেন। স্বামীজি ভারতকে এক সাংস্কৃতিক চেতনা হিসাবে দেখেছিলেন, যা বহু শতাব্দী ধরে সঞ্জীবিত ছিল।\nইতোমধ্যে স্বামী বিবেকানন্দ দেশে ফিরে এসে যখন আলমোড়ায় অবস্থান করছিলেন, সে সময় তিনি তার একজন ইংরেজ শিষ্য ক্যাপ্টেন জে এইচ সেভিয়ারকে পত্রিকা পরিচালনার দায়িত্ব পালনের নির্দেশ দেন। সেভিয়ার সম্মত হয়ে পত্রিকার পুনরুজ্জীবনের জন্য নিজের খরচে কলকাতা হতে হ্যান্ড-প্রেস, অক্ষরের হরফ, কাগজপত্র, কালি ইত্যাদি উপকরণের ব্যবস্থা করেন। পত্রিকার সম্পাদকীয় কার্যালয় আলমোড়ায় স্থানান্তরিত হয় ১৮৯৮ খ্রিস্টাব্দের আগস্টে এবং ওই মাসেই বিবেকানন্দের সন্ন্যাসী শিষ্যদের একজন স্বামী স্বরূপানন্দের সম্পাদনায় প্রবুদ্ধ ভারত পুনরায় প্রকশিত হয়। এক বছর পর ১৮৯৯ খ্রিস্টাব্দের মার্চ মাসে অধুনা উত্তরাখণ্ডের মায়াবতীতে নব প্রতিষ্ঠিত  অদ্বৈত আশ্রমে স্থানান্তরিত হয়।\nভারতীয় সংস্কৃতি, আধ্যাত্মিকতা, দর্শন, ইতিহাস, মনস্তত্ত্ব, শিল্পকলা সহ সামাজিক নানা বিষয়ে ভারত ও বিশ্বের কিছু মহান মনীষী মহান ব্যক্তিত্বরা তাঁদের সৃষ্টির সাক্ষর ‘প্রবুদ্ধ ভারত’-এর পাতায় রেখে গেছেন। কোন না কোন সময়ে কলম ধরেছেন রবীন্দ্রনাথ ঠাকুর, জগদীশচন্দ্র বসু, ভগিনী নিবেদিতা, শ্রী অরবিন্দ, বাল গঙ্গাধর তিলক, যদুনাথ সরকার , জওহরলাল নেহরু, সুভাষচন্দ্র বসু, কার্ল ইয়ুং, ফ্রিত্জফ কাপরা, দলাই লামা, সর্বপল্লি রাধাকৃষ্ণণ, এ পি জে আবদুল কালাম এবং গায়ত্রী চক্রবর্তী স্পিভাক এর মতো বিশিষ্ট জনেরা। ডঃ রাধাকৃষ্ণন এই জার্নালের প্রতিটি সংখ্যা খুব আগ্রহ নিয়ে পড়তেন। একসময়ে এই পত্রিকা পড়ার জন্য অধীর আগ্রহ অপেক্ষা করতেন জাতির জনক  মহাত্মা গান্ধীও। যোগ এবং ধ্যানের উপর 'বিখ্যাত মনোবিজ্ঞানী কার্ল জং'-এর থিসিসটি ধারাবাহিকভাবে প্রকাশিত হয়েছিল এবং প্রথম প্রকাশিত হয়েছিল প্রবুদ্ধ ভারতেই।'\n স্বামীজি নির্দিষ্ট করে বলেছিলেন - \"ভারততত্ত্ব বা দর্শন নিয়ে কেউ গবেষণা করলে , তাকে প্রবুদ্ধ ভারত পড়তেই হবে৷\"\n\n\n== পত্রিকাটির নীতি ==\nপত্রিকাটি অভ্যন্তরীণ বিশেষজ্ঞ ব্যক্তিবর্গের দ্বারা যাচাই করা রচনা, নিবন্ধ, বিষয়সমূহ প্রকাশ করে এবং প্রত্যাখ্যানের হার প্রায় আশি শতাংশ। পত্রিকার সম্পাদক দ্বারা আমন্ত্রিত গবেষণাপত্র সাধারণ স্থান পেয়ে থাকে। আমন্ত্রিত নয় এমন রচনা , নিবন্ধসমূহ প্রায় এক বছর বা তার বেশি সময় পড়ে থাকতে পারে।\n\n\n== প্রবুদ্ধ ভারত পত্রিকার সম্পাদকগণ ==\n\n১৮৯৭ খ্রিস্টাব্দের মার্চ হতে প্রকাশিত পত্রিকাটির সম্পাদনা সংস্থার বিভিন্ন পদাধিকারিরা করেছেন। অদ্বৈত আশ্রমে স্থানান্তরিত হওয়ার পর প্রথম তিনজন সম্পাদকও ছিলেন আশ্রমের সভাপতি। এরপর সম্পাদক ও সভাপতি ছিলেন বিভিন্ন ব্যক্তি। ১৯৫৯ খ্রিস্টাব্দ থেকে সভাপতিই সম্পাদক হতেন এবং প্রকৃত সম্পাদককে যুগ্ম সম্পাদক বলা হত। ১৯৯৩ খ্রিস্টাব্দের সেপ্টেম্বর মাস থেকে, আশ্রম সভাপতিকে ব্যবস্থাপক সম্পাদক বলা হয়, এবং সম্পাদককে আবার সম্পাদক বলা হয়।\n\n\n== আরো দেখুন ==\nরামকৃষ্ণ মিশনের জার্নালের তালিকা\nবেদান্ত কেশরী\n\n\n== আরও পড়া ==\nপ্রবুদ্ধ ভারত, খণ্ড। 100 নম্বর 1 (জানুয়ারি 1995)।\nরামকৃষ্ণ মিশনের গল্প (কলকাতা: অদ্বৈত আশ্রম, 2006), পৃ. 798-811 ।\nদ্য চার্ম অফ মায়াবতী আশ্রম (কলকাতা: অদ্বৈত আশ্রম, 2009)\n\n\n== তথ্যসূত্র =="}