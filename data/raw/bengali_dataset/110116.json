{"pageid": 110116, "title": "টি-শার্ট", "url": "https://bn.wikipedia.org/wiki?curid=110116", "content": "টি-শার্ট বা টি হচ্ছে এক প্রকার শার্ট, যা ঘাড়ের অংশ থেকে দেহের ওপরাংশে কবন্ধের বেশিরভাগ স্থানকে ঢেকে রাখে। ইংরেজি 'টি' (T) আকৃতির ন্যায় দেখতে, তাই এ পোশাকটির নাম টি-শার্ট হয়েছে। টি-শার্টে সাধারণত কোনো বোতাম বা কলার থাকে না। সচারচর এটি হয় গোলাকার ও খাটো হাতাযুক্ত। যদিও কিছু ক্ষেত্রে মানুষ ভুলবশত খাটো হাতাযুক্ত যে-কোনো শার্ট বা ব্লাউজকেই টি-শার্ট ভেবে ভুল করে। পোলো শার্ট বা অন্যান্য কলারযুক্ত শার্ট প্রকৃতপক্ষে টি-শার্ট নয়। কারণ এ ধরনের শার্টের হাতা কাঁধের পাশ দিয়ে সামান্য একটু বাড়তি থাকে, এবং খাটো হাতার ক্ষেত্রে তা কনুই পর্যন্ত হতে পারে।\nটি-শার্ট সাধারণত তুলা বা পলিয়েস্টার দ্বারা তৈরি হয়। কিছুক্ষেত্রে উভয় উপাদান মিশ্রিত সুতা দ্বারাও টি-শার্ট তৈরি হয়। এ দুইয়ের মিশ্রণে জার্সি ধরনের সেঁলাই করার ফলে টি-শার্ট আরো কোমল ও আরামদায়ক হয়ে ওঠে। কিছু ক্ষেত্রে টি-শার্ট ডিজাইনে সামনে কিংবা পেছনে কিংবা উভয় পার্শ্বেই ছবি, বাণী, কার্টুন চিত্র প্রভৃতি ব্যবহৃত হয়। এছাড়া বিজ্ঞাপন হিসেবে প্রচারের ক্ষেত্রেও এ ধরনের শার্টের ভূমিকা আছে।\n\n\n== ব্যবহার ক্ষেত্র ==\nসাধারণতঃ নৈমিত্তিক পোশাক হিসেবেই টি-শার্ট পরিধান করা হয়। টি-শার্টের ফ্যাশন সকল বয়সের নারী-পুরুষের মধ্যেই প্রচলিত ও তারুণ্যের প্রতীক হিসেবে বিবেচিত। মার্কিন যুক্তরাষ্ট্র, কানাডা, ইংল্যান্ড এবং ফ্রান্সের ন্যায় পশ্চিমা বিশ্বের দেশসমূহে নারী-পুরুষ উভয়ের মাঝেই এর ব্যাপক ব্যবহার ও জনপ্রিয়তা সবিশেষ লক্ষণীয়। কিন্তু মুসলিম নারীরা বাড়ীর বাইরে টি-শার্ট পরিধান করেন না।\n\n\n== প্রচলন ==\n\nটি-শার্ট প্রাথমিকভাবে শার্টের নিচে পরিধান করা হতো। বর্তমানে এটি শরীরের ওপরাংশ আবৃত করার জন্য পৃথক ও স্বয়ংসম্পূর্ণ পোশাক হিসেবেও বহুল ব্যবহৃত। সচারচর অন্তর্বাস হিসেবে এর নিচে গেঞ্জি বা বক্ষবন্ধনী পরিধান করা হয়। একই সাথে নিজের মনোভাব প্রকাশ এবং বিজ্ঞাপনেরও একটি মাধ্যম। টি-শার্টের ডিজাইনে প্রায়ই বিভিন্ন শব্দগুচ্ছ, ছবি, এমন-কি আলোকচিত্রও স্থান পায়।\n\n\n== বার্তা প্রকাশ ==\n১৯৮০-এর দশক থেকে ব্যক্তিগত ভাবাবেগ প্রকাশের অন্যতম মাধ্যম হিসেবে টি-শার্টের ব্যাপকভাবে ব্যবহার হয়ে আসছে। ১৮৮০-এর দশকে ডিজাইনার ক্যাথরিন হ্যামনেট বড় করে স্লোগান ছাপানো টি-শার্টের ডিজাইন করা শুরু করেন। ২০০০-এর দশকে স্লোগান সমৃদ্ধ টি-শার্টের প্রচলন শুরু হয়। এছাড়াও হাস্যরসাত্মক বার্তাবাহী টি-শার্টের প্রচলনও শুরু হয়। এই দশকের শেষে এসে এর জনপ্রিয়তা আরো বাড়ে। কারণ, ব্রিটনি স্পিয়ার্স ও প্যারিস হিলটনের মতো শীর্ষতারকা ব্যক্তিত্বরা এ ধরনের টি-শার্ট ব্যবহার করা শুরু করেন। বিভিন্ন সামাজিক এবং রাজনৈতিক বার্তাও টি-শার্টে স্থান পেতে শুরু করে। কোনো বার্তার প্রতি সমর্থন বা বিরোধিতা জানাতেও টি-শার্টের ব্যবহার তখন থেকে শুরু হয়। এই বার্তা কখনো কখনো ভীতিকর, দুঃখজনক, বা পর্নোগ্রাফিক হিসেবে প্রতীয়মান হতে থাকে। এছাড়া তথ্য প্রদানেও টি-শার্টের ভূমিকা আছে। বিভিন্ন অনুষ্ঠান, দিবস প্রভৃতিকে লক্ষ্য রেখে সে সংক্রান্ত কিছু তথ্য সংকলনও টি-শার্টের ডিজাইনে ব্যবহৃত হয়।\nস্ক্রিন প্রিন্ট করা টি-শার্ট পণ্য বিপণন-বাজারজাতকরণে বিজ্ঞাপন হিসেবে ব্যবহার হয়। ১৯৭০-এর দশক থেকে কোকা-কোলা ও মিকি মাউসের মতো পণ্যের বাজারজাতকরণে বিজ্ঞাপন হিসেবে টি-শার্ট ব্যবহৃত হয়ে আসছে। ১৯৯০-এর দশক থেকেই কোম্পানিগুলো তাদের পণ্য ও কোম্পানির বিজ্ঞাপনে পণ্যের ছবি, লোগো এবং বাণিজ্যিক স্লোগানযুক্ত টি-শার্ট তৈরি ও বিপণন করা শুরু করে। এটি ছিলো তাদের প্রচারণার একটি অংশ।\n\n\n== বিশ্বরেকর্ড ==\nসবচেয়ে বেশি একের পর এক ২৫৭টি টি-শার্ট পরিধান করে গিনেস বিশ্ব রেকর্ডের পাতায় নিজের নাম লেখান সনাথ বন্দরা। ২২ ডিসেম্বর, ২০১১ সালে শ্রীলঙ্কার কলম্বোতে তিনি এই বিশ্বরেকর্ড গড়েন। কলম্বোর একটি উদ্যানে হাজারো জনতার সামনে তিনি এই কৃতিত্ব দেখান। এর পূর্বে দক্ষিণ কোরিয়ার অধিবাসী হুয়াং কুয়াংহি ২৫২টি টি-শার্ট পড়ে রেকর্ড গড়েছিলেন। ২০১১ সালের ২৮ মে বিশ্ব পরিবেশ দিবস উপলক্ষে কুয়াংহি ২৫২টি টি-শার্ট পড়ে সবাইকে আশ্চর্যান্বিত করেছিলেন।\n\n\n== টি-শার্ট তৈরী ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ =="}