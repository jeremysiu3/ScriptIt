{"pageid": 1419602, "title": "মনোজ মাঝি", "url": "https://bn.wikipedia.org/wiki?curid=1419602", "content": "মনোজ মাঝি (জন্ম: ১৯৭৬) হলেন একজন ভারতীয় উদ্ভিদ আণবিক জীববিজ্ঞানী, বায়োকেমিস্ট, উদ্ভাবক এবং ন্যাশনাল ইনস্টিটিউট অফ প্ল্যান্ট জিনোম রিসার্চ (এনআইপিজিআর), নয়াদিল্লির একজন সিনিয়র বিজ্ঞানী। তিনি বীজের শক্তি, দীর্ঘায়ু এবং চারা স্থাপনের আণবিক এবং জৈব রাসায়নিক ভিত্তিতে গবেষণার জন্য পরিচিত। তিনি ন্যাশনাল একাডেমী অব সায়েন্স, ইন্ডিয়া এবং ইন্ডিয়ান একাডেমি অব সায়েন্সেস, ব্যাঙ্গালুরুর একজন নির্বাচিত সভ্য।\n\n\n== জন্ম ও শিক্ষাজীবন ==\nমাঝি ১৯৭৬ সালে ভারতের পশ্চিমবঙ্গ রাজ্যে জন্মগ্রহণ করেন। উচ্চ মাধ্যমিক উত্তীর্ণের পর তিনি বর্ধমান বিশ্ববিদ্যালয়ে ভর্তি হন এবং ১৯৯৫ সালে এখান থেকে উদ্ভিদবিদ্যায় সন্মানসহ স্নাতক ডিগ্রি লাভ করেন। এরপর তিনি স্নাতকোত্তর করার জন্য বিশ্বভারতী বিশ্ববিদ্যালয়ে গমন করেন এবং সেখান   থেকে ১৯৯৮ সালে এমএসসি ডিগ্রি অর্জন করেন। এরপর তিনি বোস ইনস্টিটিউটে তার ডক্টরেট গবেষণা শুরু করেন; তার বিষয় ছিলো উদ্ভিদ জৈব রসায়ন এবং আণবিক জীববিদ্যা নিয়ে। তিনি ২০০৫ সালে যাদবপুর বিশ্ববিদ্যালয় থেকে উদ্ভিদ আণবিক জীববিজ্ঞান ও প্রাণরসায়নের ওপর উচ্চতর গবেষণার জন্য পিএইচডি ডিগ্রি অর্জন করেন। তারপর তিনি পোস্ট-ডক্টরাল গবেষণার জন্য যুক্তরাষ্ট্রে গমন করেন এবং সেখানকার কেন্টাকি বিশ্ববিদ্যালয়ে তার পোস্ট-ডক্টরাল কাজ সম্পন্ন করেন।\n\n\n== কর্মজীবন ==\n\nযুক্তরাষ্ট্রে পোস্ট-ডক্টরাল গবেষণা সম্পন্ন করে ভারতে ফিরে আসার পর তিনি ন্যাশনাল ইনস্টিটিউট অফ প্ল্যান্ট জিনোম রিসার্চ-এ একজন স্টাফ সায়েন্টিস্ট হিসেবে যোগ দেন এবং বর্তমানে সেখানেই তিনি একজন পঞ্চম গ্রেডের বিজ্ঞানী হিসাবে যুক্ত আছেন। তিনি আইএনএসএ-এর দ্বিপাক্ষিক বিনিময় কর্মসূচীর আওতায় ম্যাক্স প্ল্যাঙ্ক ইনস্টিটিউট ফর প্ল্যান্ট ব্রিডিং রিসার্চ, কোলন, জার্মানির উদ্ভিদ প্রজনন ও জেনেটিক্স বিভাগে একজন পরিদর্শনকারী বিজ্ঞানী হিসাবে যুক্ত আছেন।\n\n\n== অবদান ==\nউদ্ভিদের টিকে থাকা ও বংশবিস্তারে বৈরি পরিবেশ হতে প্রাপ্ত পীড়ন এবং এর সমাধান নিয়ে গবেষণা ও পর্যবেক্ষণের ফলাফল নিয়ে মাঝির বিস্তর প্রকাশনা রয়েছে; যার ফলে তিনি দুটি মেধাসত্ত্বের দাবীদার হয়েছেন। তার গবেষণা ও পর্যবেক্ষণের ফলাফল নিয়ে তিনি বেশ কয়েকটি নিবন্ধ প্রকাশ করেছেন, বৈজ্ঞানিক নিবন্ধগুলির জন্য বহুল পরিচিত অনলাইন ভান্ডার \"রিসার্চগেট\"-এ এদের মধ্যকার ৪৯টি তালিকাভুক্ত কর আছে।\n\n\n== পুরস্কার ও সম্মাননা ==\nভারত সরকারের জৈবপ্রযুক্তি বিভাগ তাকে ২০১৭/১৮ সালে জীববিজ্ঞানে তার অসাধারণ অবদানের জন্য এন-বায়োস পদক প্রদান করে, যা ভারতে বিজ্ঞান চর্চার জন্য প্রদত্ত সর্বোচ্চ পুরস্কারগুলোর মধ্যে একটি। এছাড়াও তিনি ২০১১ সালে আইএনএসএ তরুণ বিজ্ঞানী পদক এবং এনএএসআই তরুণ বিজ্ঞানী প্লাটিনাম জুবিলি পুরস্কার লাভ করেছেন। তিনি ২০২২ সাল হতে ইন্ডিয়ান একাডেমি অব সায়েন্সেস, ব্যাঙ্গালুরুর এবং ২০১৮ সাল হতে ন্যাশনাল একাডেমী অব সায়েন্স, ইন্ডিয়ার একজন নির্বাচিত সভ্য।\n\n\n== তথ্যসূত্র ==\n\n\n== বহিঃসংযোগ ==\n\"Majee on ORCID\"। orcid.org। ২০১৮-১২-৩০। সংগ্রহের তারিখ ২০১৮-১২-৩০। \nটেমপ্লেট:এন-বায়োস পুরস্কার বিজয়ী ২০১০–২০১৯"}