{"pageid": 1102337, "title": "২,৫-ডাইমিথক্সি-৪-ব্রোমোঅ্যামফেটামিন", "url": "https://bn.wikipedia.org/wiki?curid=1102337", "content": "ডাইমিথক্সিব্রোমোঅ্যামফেটামিন (ডিওবি) হলো এক ধরনের সাইকিডেলিক মাদক। এটি ব্রোল্যামফেটামিন (আইএনএন) ও ব্রোমো-ডিএমএ নামেও পরিচিত। এটি এক ধরনের ফেনিথাইলামিন জাতীয় যৌগের প্রতিস্থাপিত এমফেটামিন। ১৯৬৭ সালে আলেকজান্ডার শুলগিন সর্বপ্রথম ডিওবি সংশ্লেষণ করেন। এর সংশ্লেষণ প্রণালী ও প্রভাব শুলগিনের পিহকাল: অ্যা কেমিক্যাল লাভ স্টোরি বইয়ে লিপিবদ্ধ আছে।\n\n\n== রসায়ন ==\n\nডিওবি রাসায়নিকটির পূর্ণনাম ২,৫-ডাইমিথক্সি-৪-ব্রোমোঅ্যামফেটামিন। ডিওবির একটি স্টেরিওকেন্দ্র রয়েছে এবং আর-(–)-ডিওবি হলো ইউটোমার। এটি একটি গুরুত্বপূর্ণ আবিষ্কার, কেননা এ থেকে ধারণা করা যায় যে এটি এমডিএমএ প্রভৃতি অধিকাংশ ফেনিথাইলামিনের মতো ভিন্ন ভিন্ন রাসায়নিক গ্রাহককে আক্রান্ত করে। অন্যদিকে, এর আর-আইসোমার ডিস্টোমার হিসেবে কাজ করে। ডিওবির বিষাক্ততা সম্পর্কে বিশদ জানা যায় না, তবে অধিকমাত্রায় এর ব্যবহারে হাত-পায়ের রক্তনালি সংকুচিত হওয়া বা ভ্যাসোকনস্ট্রিকশন ঘটতে পারে। ডিওবি পিহকালের অন্যতম শক্তিশালী যৌগ। এর সক্রিয় ডোজ আরেকটি সাইকিডেলিক অ্যামফেটামিন ডিওআইয়ের সদৃশ। তবে ৫-এইচটি২ গ্রাহকের দরুণ দেহের নিম্নমুখী রক্তপ্রবাহে ডিওবিয়ের প্রভাব ডিওআইয়ের চেয়ে বেশি হয়। রক্তনালির তুলনামূলক অধিক সংকোচন বা ভ্যাসোকনস্ট্রিকশনের কারণে ডিওআইয়ের চেয়ে ডিওবির ওভারডোজে মারণঝুঁকি অধিক বেড়ে যায়। এ থেকে অ্যামফেটামিন-সম্পর্কিত আলফা-মিথাইল মূলক অপসারণে ২সি-বি উৎপন্ন হয়। ৫-এইচটি২এয়ের প্রতি এর আসক্তি তুলনামূলকভাবে অনেক কম; ফলে ভ্যাসোকনস্ট্রিকশনের মাত্রা নাটকীয়ভাবে কমে যায়।\n\n\n== ঔষধবিজ্ঞান ==\nডিওবি ৫-এইচটি২এ, ৫-এইচটি২বি ও ৫-এইচটি২সি গ্রাহকের অ্যাগোনিস্ট বা আংশিক অ্যাগোনিস্ট। ৫-এইচটি২এ গ্রাহকের অ্যাগোনিস্টিক বৈশিষ্ট্য এর সাইকিডেলিক বা মাদকতার বৈশিষ্ট্যকে নিয়ন্ত্রণ করে। ডিওবিয়ের বাছাইক্ষমতার জন্য ৫-এইচটি২ গ্রাহক উপপরিবার নিয়ে গবেষণার জন্য এটি ব্যবহৃত হয়। এটি মানবদেহের টিএএআর১-এর একটি অ্যাগোনিস্ট।\nধারণা করা হয়, ডিওবি একটি প্রোড্রাগ, যার বিপাক হয় ফুসফুসে।\nডিওবির অতিমাত্রায় ওভারডোজে ডিফিউজ আর্টারিয়াল স্প্যাজম ঘটে। এই ভ্যাসোস্প্যাজম তাৎক্ষণিকভাবে টোলাজোলিন প্রভৃতি অন্তঃধমনিক ও অন্তঃশিরা ভ্যাসোডিলেটরের প্রতি সাড়া দেয়।\n\n\n== বৈধতা ==\nকনভেনশন অন সাইকোট্রপিক সাবস্টেনসেস অনুসারে ডিওবি আন্তর্জাতিকভাবে একটি “ক” শ্রেণির (শিডিউল ১) মাদক। এটি শুধুমাত্র চিকিৎসা, শিল্প ও বৈজ্ঞানিক গবেষণা ক্ষেত্রে বৈধ।\n\n\n=== কানাডা ===\nঅ্যামফেটামিনের অনুরূপ হিসেবে এটি “ক” শ্রেণির মাদক হিসেবে তালিকাবদ্ধ।\n\n\n=== অস্ট্রেলিয়া ===\nডিওবি অস্ট্রেলিয়ায় পয়জন স্ট্যান্ডার্ডের (ফেব্রুয়ারি ২০১৭) অধীনে ৯ম শ্রেণির নিষিদ্ধ বস্তু হিসেবে গণ্য। ৯ম শ্রেণির উপাদান হলো সেই সমস্ত উপাদান, যা অপব্যবহারের সম্ভাবনা রয়েছে। এর উৎপাদন, মালিকানা, বিক্রয় ও ব্যবহার আইন দ্বারা নিষিদ্ধ হবে, যদি না চিকিৎসাক্ষেত্রে বা বৈজ্ঞানিক গবেষণায়, বিশ্লেষণে, শিক্ষায় বা প্রশিক্ষণার্থে ব্যবহারের উদ্দেশ্যে কমনওয়েলথ, রাজ্য বা আঞ্চলিক স্বাস্থ্য কর্তৃপক্ষের অনুমোদন নেওয়া হয়।\n\n\n=== রাশিয়া ===\n“ক” শ্রেণির মাদক হিসেবে মাত্র ১০ মিলিগ্রাম পরিমাণ ডিওবি রাখাকে ফৌজদারি অপরাধ হিসেবে গণ্য করা হয়।\n\n\n== আরও দেখুন ==\n২,৫-ডাইমিথক্সি-৪-প্রতিস্থাপিত অ্যামফেটামিন\n২সি-বি\n৪সি-বি\nবিটা-মিথাইল-২সি-বি\nডিওবি-এফএলওয়াই\n\n\n== তথ্যসূত্র ==\n\n\n== বহিঃসংযোগ ==\nDOB Entry in PiHKAL\nDOB Entry in PiHKAL • info\nErowid DOB Vault"}