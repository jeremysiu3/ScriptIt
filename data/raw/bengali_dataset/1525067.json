{"pageid": 1525067, "title": "নিমিশা প্রিয়া", "url": "https://bn.wikipedia.org/wiki?curid=1525067", "content": "নিমিশা প্রিয়া ( মালায়ালম :  জন্ম ১লা জানুয়ারি ১৯৮৯) একজন ভারতীয় ধাত্রী বা সেবিকা। ২০১৭ সালে একজন ইয়েমেনি নাগরিককে হত্যার দায়ে দোষী সাব্যস্ত হওয়ার পর, তিনি ২০১৮ সাল থেকে ইয়েমেনের কেন্দ্রীয় কারাগারে মৃত্যুদণ্ড প্রাপ্ত রয়েছেন।\n\n\n== জীবন ==\nনিমিশা প্রিয়া কেরালার পালাক্কাডের কোলেঙ্গোডে তে বড় হয়েছেন, সেখানে বিদ্যালয়ে তিনি  ভালো ফলাফল করেছিলেন। স্থানীয় একটি গির্জা তাকে আর্থিকভাবে সহায়তা করেছিল, তাকে শুশ্রুষা বা নার্সিং শিক্ষার সম্পন্ন করার অনুমতি দিয়েছিল। তবে, প্রিয়া কেরালায় ধাত্রী  বা নার্স হিসেবে কাজ করতে পারেননি, কারণ নার্সিং পড়াশোনা শুরু করার আগে তিনি \"বিদ্যালয়ের চূড়ান্ত পরীক্ষায় উত্তীর্ণ হননি\"।\n২০০৮ সালে, প্রিয়া কাজের জন্য কেরালা থেকে ইয়েমেনে চলে আসেন। ইয়েমেনে, তিনি দেশটির রাজধানী সানায় একটি সরকার পরিচালিত হাসপাতালে ধাত্রী বা নার্স হিসেবে কাজ করতেন। ২০১৪ সালে, প্রিয়া তার নিজস্ব ক্লিনিক শুরু করার আশায় চাকরি ছেড়ে দেন। ইয়েমেনি আইন অনুযায়ী, প্রিয়ার একজন ইয়েমেনি ব্যবসায়িক অংশীদারের প্রয়োজন ছিল, তাই সে তালাল আবদো মাহদি নামে একজন স্থানীয় ব্যবসায়ীকে নিয়োগ করে, যার একটি বয়নসংক্রান্ত বা টেক্সটাইলের দোকান ছিল। ২০১৫ সালের গোড়ার দিকে, প্রিয়া ১৪ শয্যা বিশিষ্ট আল আমান মেডিকেল ক্লিনিক খোলেন, যা তার এবং তার স্বামীর ধার করা অর্থ দিয়ে স্থানান্তরের জন্য মূলধন যোগানোর ব্যবস্থা করেছিল।\n২০১৫ সালের মার্চ মাসে ইয়েমেনি গৃহযুদ্ধ শুরু হওয়ার পর, প্রিয়া তার চিকিৎসালয়ে বিনিয়োগ করা অর্থের পরিমাণ বিবেচনা করে দেশে থাকারই সিদ্ধান্ত নেন। প্রিয়ার সাথে তার ব্যবসায়িক অংশীদার মাহদির ঝামেলা শুরু হয়; প্রিয়ার মতে, সে তার কাছ থেকে অর্থ চুরি করত, তাকে শারীরিকভাবে হুমকি দিত এবং মাঝে মাঝে নিজেকে তার স্বামী বলে দাবি করত। সে তার ভ্রমণ নথি বা পাসপোর্ট এবং অন্যান্য নথিপত্রও তার নিজের কাছে রেখে দেয় এবং ভারতে তার পরিবারের সাথে কথা বলতেও বাধা দেয়। যদিও প্রিয়া ২০১৬ সালে পুলিশকে তার আচরণের কথা জানিয়েছিল, তারা তাকে সাহায্য করার জন্য কোনও হস্তক্ষেপ করেনি।\n\n\n== গ্রেপ্তার এবং কারাদণ্ড ==\n২০১৭ সালের জুলাই মাসে, প্রিয়া তালাল আবদো মাহদির উপর কেটামিন প্রয়োগ করে এবং তার মাত্রা অতিরিক্ত হবার ফলে তালাল আবদো মাহদির মৃত্যু হয়। প্রিয়া এবং তার আইনজীবীদের মতে, তিনি কেবল মাহদির নিয়ন্ত্রণ থেকে তার পাসপোর্ট এবং অন্যান্য নথি উদ্ধারের জন্য তাকে ঘুম পাড়ানোর ঔষধের প্রয়োগ করেছিলেন। মাহদীর মৃত্যুর পর, প্রিয়া অন্য একজন নার্সের কাছে যায়, যিনি মাহদীর দেহ টুকরো টুকরো করে একটি জলের ট্যাঙ্কে ফেলে দেন। ২০১৭ সালের আগস্ট মাসে সৌদি আরবের ও ইয়েমেন সীমান্তের কাছে প্রিয়াকে গ্রেপ্তার করা হয়েছিল। সেই সময়, সংবাদমাধ্যমে মিথ্যা প্রতিবেদন করা হয়েছিল যে তারা দুজন বিবাহিত। তার সহযোগীকেও গ্রেপ্তার করা হয়েছিল এবং যাবজ্জীবন কারাদণ্ড দেওয়া হয়েছিল।\n২০১৮ সালে, প্রিয়াকে মাহদি হত্যার জন্য বিচার করা হয় এবং দোষী সাব্যস্ত করা হয় এবং মৃত্যুদণ্ড দেওয়া হয়।  ভারতীয় সুপ্রিম কোর্টের আইনজীবী কে আর সুভাষ চন্দ্রনের মতে, প্রিয়ার বিচার সম্পূর্ণ আরবি ভাষাতে অনুষ্ঠিত হয়েছিল, যা প্রিয়া বলতে পারে না উপরন্তু তাকে কোনও দোভাষী বা আইনজীবীর ব্যবস্থাও করতে দেওয়া হয়নি। এইসব কারণে চন্দ্রন এবং প্রিয়ার অন্যান্য সমর্থকরা পুনর্বিচারের দাবি জানিয়েছেন। ২০১৮ সালের জুন মাসে, প্রিয়াকে আল বায়দা কারাগার থেকে সানার একটি অন্য কারাগারে স্থানান্তরিত করা হয়। ২০২০ সালে, প্রিয়ার আবারও বিচার করা হয়েছিল, যার ফলাফল একই রকম ছিল।  একই বছর, প্রিয়ার আত্মীয়স্বজন এবং অন্যান্য সমর্থকদের দ্বারা সেভ নিমিশা প্রিয়া ইন্টারন্যাশনাল অ্যাকশন কাউন্সিল গঠিত হয়। প্রতিষ্ঠার পর থেকে, দলটি প্রিয়ার মুক্তির জন্য আলোচনার জন্য কাজ করে আসছে।\nকারাগারে থাকাকালীন, প্রিয়া তার  মহিলা সহবন্দীদের সাথে সুসম্পর্ক স্থাপন করেছে, যারা তার সম্ভাব্য মুক্তিকে সমর্থনও করে।\n২০২৩ সালের নভেম্বরে, ইয়েমেনের সুপ্রিম জুডিশিয়াল কাউন্সিল প্রিয়ার আবেদন প্রত্যাখ্যান করে। ২০২৪ সালের এপ্রিলে, প্রিয়ার মা, স্বামী এবং মেয়ে ইয়েমেন যেতে সক্ষম হন। প্রিয়ার সাথে দেখা করার এবং মাহদির পরিবারের সাথে কথা বলার এবং তার মুক্তির ব্যবস্থার পরিকল্পনা নিয়ে তারা সেখানে যান। এই তিনজন পূর্বে ইয়েমেন ভ্রমণ করতে পারেননি, কারণ ২০১৭ সালে ভারতের বিশেষ অনুমতি ছাড়া নাগরিকদের ইয়েমেন ভ্রমণ নিষিদ্ধ ছিল। প্রিয়া এবং তার মা ২৪শে এপ্রিল দেখা করতে সক্ষম হন।\nপ্রিয়ার মুক্তির বিনিময়ে মাহদির পরিবারকে অর্থ সংগ্রহের জন্য সমর্থকরা কাজ করেছেন। ২০২৪ সালের জুনের মধ্যে, প্রিয়ার মুক্তির জন্য ৪০,০০০ মার্কিন ডলার সংগ্রহ করা হয়েছিল, যার অর্ধেক পরে সানায় ভারতীয় দূতাবাসে স্থানান্তরিত করা হয়েছিল। ২০২৪ সালের সেপ্টেম্বরের মধ্যে আলোচনা স্থগিত হয়ে গেছে। প্রিয়ার মা ২০২৫ সালের জানুয়ারী মাসের প্রথম দিকে সানাতেই ছিলেন, মাহদির পরিবারের সাথে আলোচনার কাজ করছিলেন।\n২০২৪ সালের ডিসেম্বরের শেষের দিকে, ইয়েমেনির রাষ্ট্রপতি রাশাদ আল-আলিমি প্রিয়ার মৃত্যুদণ্ড অনুমোদন করেন, ২০২৫ সালের জানুয়ারিতে তার মৃত্যুদণ্ড কার্যকর হওয়ার কথা রয়েছে। ভারতীয় কর্মকর্তারা জানিয়েছেন যে তারা প্রিয়াকে মুক্ত করার অথবা তার মৃত্যু রোধ করার বিকল্পগুলি অন্বেষণ করছেন। একজন ইরানি কর্মকর্তা আরও ইঙ্গিত দিয়েছেন যে ইরানও প্রিয়াকে সাহায্য করতে ইচ্ছুক।\n\n\n== ব্যক্তিগত জীবন ==\n২০১১ সালে, তার পরিবারের পক্ষ থেকে তার বিয়ের আয়োজন করার পর প্রিয়া কেরালায় ফিরে আসেন। বিয়ের পর তিনি এবং তার স্বামী ইয়েমেনে ফিরে আসেন। ২০১২ সালের ডিসেম্বরে প্রিয়া তার মেয়ের জন্ম দেওয়ার পর, পরিবারটি পর্যাপ্ত অর্থ উপার্জনের জন্য লড়াই করতে থাকে। ২০১৪ সালে, প্রিয়ার স্বামী তাদের মেয়েকে নিয়ে ভারতে ফিরে আসেন। \n\n\n== তথ্যসূত্র =="}