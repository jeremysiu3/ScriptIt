{"pageid": 1359048, "title": "আয়াপনা ট্রিপলিনেরভিস", "url": "https://bn.wikipedia.org/wiki?curid=1359048", "content": "আয়াপান(সংস্কৃত: বিশল্যকরণী) (বৈজ্ঞানিক নাম: Ayapana triplinervis-আয়াপান ট্রিপলিনেরভিস) হল 'অ্যাস্টারেসি' পরিবারের বিরুৎজাতীয় ভেষজ গুণসম্পন্ন সপুষ্পক উদ্ভিদ। এটি আদতে গ্রীষ্মমণ্ডলীয় আমেরিকান বিরুৎ জাতীয় উদ্ভিদ। এর পাতা তেজপাতার মতো, সরস। নরম‌ পাতার শিরাগুলো খয়েরি লাল, কাণ্ডও খয়েরি লালচে রঙের। বিরুৎটির পাতাই ঐতিহ্যগত ভাবে ওষুধার্থে ব্যবহৃত হয়। ফুল হয় ছোট্ট ফ্যাকাশে গোলাপী বা বেগুনি রঙের  ও ৬-৭ মিলিমিটারের মত লম্বা।\n\n\n== বিবরণ ==\nআয়াপান ছোট বিরুৎ জাতীয় উদ্ভিদ যা মাটির ওপর লতিয়ে বাড়ে। উচ্চতা ২০-৩০ সেন্টিমিটারের মধ্যে থাকে। তেজপাতার মত পাতাগুলির দৈর্ঘ্য মোটামুটি ৫-৮ সেন্টিমিটারের মধ্যে হয়। মাটিতে পড়ে থাকা কাণ্ডের কক্ষ থেকে শিকড় বের হয়। এই শিকড়যুক্ত কাণ্ড লাগিয়ে নতুন গাছ পাওয়া যায়। ল্যাটিন আমেরিকার উদ্ভিদ হলেও চাষের জন্য ভারতের নাতিশীতোষ্ণ অঞ্চল, বিশেষকরে পশ্চিমবঙ্গ ও  বাংলাদেশের ভিজে স্যাঁৎসেতে ছায়াচ্ছন্ন জমি, চাষের পক্ষে অনুকূল। বাড়ির উঠোনে অথবা ভিজে টবেই এই অতি প্রয়োজনীয় ভেষজটি রাখা যায়। ইতোমধ্যে পশ্চিমবঙ্গের মালদহ জেলার হবিবপুরে বিস্তীর্ণ এলাকাজুড়ে ব্যবসায়িক ভিত্তিতে এই উদ্ভিদের চাষ শুরু হয়ছে।\n\n\n== রাসায়নিক উপাদান ==\n\nআয়াপান বিরুৎ জাতীয় উদ্ভিদ বেশ কিছু কুমারিন ডেরিভেটিভের উৎস। এর পাতায় উদ্বায়ী অপরিহার্য তেল- আয়পান তেলের পরিমাণ ১.১৪%।  এই তেলে আছে কুমারিনস্ আয়াপানিন (হার্নিয়ারিন) এবং আয়াপিন, সেইসাথে স্টিগমাস্টেরল, ভিটামিন সি এবং ক্যারোটিন সহ অন্যান্য রাসায়নিক যৌগ। অপরিহার্য তেলের মধ্যে থাইমোহাইড্রোকুইনোন ডাইমিথাইল ইথারও রয়েছে। \nউদ্ভিদটি হতে ১-৮ সিনেওল (Cineol), α-ফেল্যান্ডরিন, আলফা-টার্নিওল, আয়াপানিন (Ayapanin), আয়াপিন (Ayapin), বোর্নিওল (Borneol), কুমারিন (Coumarin), সাবিনিন (Sabinene), এবং উম্বেলিফেরন-সহ অনেক উপাদান প্রাপ্ত হয়।\nমিথানোলিক নির্যাসের সঙ্গে ফাইটো কেমিক্যাল বিশ্লেষণে-\n\nহেক্সাডেকানোয়িক অ্যাসিড (১৪.৬৫%), ২,৬,১০-ট্রাইমিথাইল,\n১৪-ইথিলিন-১৪-পেন্টাডেকেন (৯.৮৪%),\n৭-বুটিল-বাইসাইক্লো[৪.১.০]হেপটেন (২.৩৮%),\n৮-মিথাইলডেকানয়িক অ্যাসিড মিথাইল এস্টার (৩.৮৬%),\n১-আনডেকানল (৭.৮২%),\n১-হেক্সিল-১-নাইট্রোসাইক্লোহেক্সেন (২.০৯%), *১,১৪-টেট্রাডেকানেডিওল (৬.৭৮%), এবং\n২-হাইড্রোক্সিওক্টাডেকানয়িক অ্যাসিড ১,৩- propanediyl এস্টার।\n\n\n== তথ্যসূত্র =="}