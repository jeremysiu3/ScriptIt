{"pageid": 1507919, "title": "আবুল হাফেজ মোহসেন উদ্দিন আহমদ", "url": "https://bn.wikipedia.org/wiki?curid=1507919", "content": "আবুল হাফেজ মোহসেন উদ্দিন আহমদ পূর্ব পাকিস্তানের ৪র্থ জাতীয় পরিষদের সদস্য ছিলেন যিনি পীর দুদু মিয়া নামেও পরিচিত।\n\n\n== জীবনী ==\nমোহসেন ফরায়েজী আন্দোলনের প্রতিষ্ঠাতা হাজী শরীয়তউল্লাহর বংশধর ছিলেন। তিনি নেজামে ইসলাম পার্টির নেতা ও পূর্ববঙ্গ আইনসভা সদস্য আবা খালেদ রশীদ উদ্দিন আহমদ ও ঢাকা নবাব পরিবারের মোসাম্মদ সালেহা বেগমের দুই ছেলের একজন ছিলেন। পরবর্তীতে তিনি ফরায়েজী আন্দোলনের নেতা হন।\n১৯৫৪ সালের পূর্ববঙ্গ আইনসভা নির্বাচনে তিনি যুক্তফ্রন্টের প্রার্থী হিসেবে মাদারীপুর উত্তর-পশ্চিম মুসলিম আসন থেকে পূর্ববঙ্গ আইনসভা সদস্য নির্বাচিত হন।\n১৯৬৫ সালের পাকিস্তানের সাধারণ নির্বাচনে তিনি ন্যাশনাল ডেমোক্রেটিক ফ্রন্টের প্রার্থী হিসেবে এনই-৩৫ ফরিদপুর-২ আসন থেকে জাতীয় পরিষদের সদস্য নির্বাচিত হন।\n১৯৭১ সালে মুক্তিযুদ্ধের সময় তিনি শান্তি কমিটির সদস্য ছিলেন এবং বাংলাদেশের স্বাধীনতার বিরোধিতা করেছিলেন।\n১৩ অক্টোবর ১৯৭১ সালে তিনি জমিয়ত উলামায়ে ইসলামের পূর্ব পাকিস্তান শাখার সভাপতির পদ থেকে স্বাস্থ্যজনিত কারণ দেখিয়ে পদত্যাগ করেন। তবে প্রকৃত কারণ ছিল দলের অন্যান্য সদস্যদের সঙ্গে মতবিরোধ।\nবাংলাদেশের স্বাধীনতার পর তিনি ডেমোক্র্যাটিক লীগের সহ-সভাপতি হয়েছিলেন।\n\n\n== তথ্যসূত্র =="}