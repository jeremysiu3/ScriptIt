{"pageid": 1037059, "title": "ইউলি চৌধুরি", "url": "https://bn.wikipedia.org/wiki?curid=1037059", "content": "উর্মিলা ইউলি চৌধুরি (৪ অক্টোবর ১৯২৩ - ২০ সেপ্টেম্বর ১৯৯৫) ছিলেন একজন ভারতীয় স্থপতি যিনি ২০ শতকের মাঝামাঝি সময় থেকে শেষ অবধি কাজ করেছিলেন। তিনি সাধারণ স্থাপত্য, ল্যান্ডস্কেপ স্থাপত্য এবং নকশা ক্ষেত্রে কাজ করেছিলেন। এছাড়াও তিনি একজন শিক্ষক এবং লেখিকা ছিলেন। তিনি ভারতে কর্মরত একজন অগ্রণী নারী স্থপতি ছিলেন। কিছু সূত্র থেকে জানা যায় যে তিনি এশিয়া মহাদেশেরও প্রথম নারী স্থপতি ছিলেন। শিক্ষাজীবন শেষ করে তিনি চণ্ডীগড় শহরের নকশা এবং নির্মাণ পরিকল্পনায় লে করবুসিয়ারের সাথে ঘনিষ্ঠ সহযোগিতায় কাজ করেছিলেন।\n\n\n== প্রথম জীবন এবং পরিবার ==\nইউলি চৌধুরি ১৯২৩ সালে উত্তরপ্রদেশের শাহজাহানপুরে জন্মগ্রহণ করেছিলেন। তিনি জাপানের কৌবে থেকে কেমব্রিজ স্কুল সার্টিফিকেট অর্জন করেছিলেন। তিনি সিডনি বিশ্ববিদ্যালয়ে স্থাপত্যবিদ্যা এবং সিডনির জুলিয়ান অ্যাশবোর্ন স্কুল অফ আর্টের কনজারভেটরি অফ মিউজিকে পড়াশোনা করেছিলেন। পাশাপশি তিনি নিউ জার্সির এঙ্গেলউড থেকে সিরামিকসেও একটি ডিগ্রি অর্জন করেছিলেন। তার বাবা ছিলেন একজন কূটনীতিক। তিনি পাঞ্জাব সরকারের উপদেষ্টা স্থপতি যুগল কিশোর চৌধুরির সাথে বিবাহবন্ধনে আবদ্ধ হয়েছিলেন।\n\n\n== মৃত্যু ==\nইউলি চৌধুরি ১৯৯৫ সালের ২০ সেপ্টেম্বর ভারতের চণ্ডীগড়ে মৃত্যুবরণ করেছেন।  তিনি ছিলেন ভারতীয় স্থাপত্যের একজন অগ্রণী নারী।\n\n\n== তথ্যসূত্র =="}