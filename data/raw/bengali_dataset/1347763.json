{"pageid": 1347763, "title": "আটোয়ারী থানা", "url": "https://bn.wikipedia.org/wiki?curid=1347763", "content": "আটোয়ারী থানা বাংলাদেশের পঞ্চগড় জেলার অন্তর্গত আটোয়ারী উপজেলার একটি থানা।\n\n\n== পটভূমি ==\nএক সময় আটোয়ারী উপজেলা দিনাজপুর জেলার ঠাকুরগাঁও মহকুমার অন্তর্ভুক্ত ছিল। বর্তমান পঞ্চগড় হতে গোয়ালপাড়া হয়ে সোজা পশ্চিমে ভারত সীমান্তে নাগর নদী পর্যন্ত একটি রাস্তা গেছে। এক সময় এ রাস্তাটির নাম রাজার সড়ক হিসেবে পরিচিত ছিল। বর্তমান আটোয়ারী থানার উত্তর-পশ্চিমাঞ্চল ধামোর, তোড়িয়া ও মির্জাপুর এর ব্যবসায়ীগণ রাজার সড়ক হয়ে দাসপাড়া হাট ও ইসলামপুরে ব্যবসা-বাণিজ্য করত। অষ্টাদশ শতাব্দীর মধ্যভাগে রাজার সড়কের উভয়পাশে ফতেহপুর ও গিরাগাঁও এর পশ্চিমাঞ্চল নাগর নদী পর্যন্ত বন-জঙ্গলে আচ্ছাদিত রাজার সড়কে ব্যবসায়ী ও সাধারণ লোকেরা চোর-ডাকাতের দ্বারা প্রায়শ আক্রান্ত হতে থাকে এবং কয়েকটি ডাকাত দল বনাঞ্চলে স্থায়ীভাবে আস্তানা গড়ে তোলে। ব্রিটিশ সরকারের উর্দ্ধতন কর্তৃপক্ষের গোচরে এ অবস্থার কথা আনা হলে দিনাজপুর জেলার জেলা ম্যাজিস্ট্রেট নাগর নদীর তীরে একটি পুলিশ ফাঁড়ি স্থাপনের সিদ্ধান্ত গ্রহণ করেন। ১৯০৩ সালে এ পুলিশ ফাঁড়িটি ফতেহপুর গ্রামে স্থাপিত হয়। ১৯০৫ সালে ব্রিটিশ সরকার এ পুলিশ ফাঁড়িটিকে আটোয়ারী থানা নামকরণ করে নাগর নদীর তীরে আটোয়ারী নামক স্থানে স্থাপন করে। আটোয়ারী থানাটি থানা এলাকার একেবারে উত্তর-পশ্চিম কোণে অবস্থিত হওয়ায় থানা অন্য এলাকাগুলি যেমন-বলরামপুর, রাধানগরের দূরত্ব অনেক বেশী হয়। ফলে আইন-শৃঙ্খলা রক্ষায় দারুন অসুবিধা দেখা দেয়। এ সমস্যার প্রেক্ষিত ১৯৩৯ সালে ব্রিটিশ সরকার আটোয়ারী থানাকে স্থানান্তরিত করে সমগ্র থানার মাঝামাঝি এলাকায় অবস্থিত রাধানগর ইউনিয়নে স্থানান্তর করে। পরবর্তীতে আটোয়ারী থানাকে বোদা, দেবীগঞ্জ, পঞ্চগড় সদর ও তেঁতুলিয়ার সাথে যুক্ত করে পঞ্চগড় মহকুমা গঠিত হয় ১৯৮০ খ্রিস্টাব্দের ১ জানুয়ারী।\n\n\n== প্রশাসনিক এলাকাসমূহ ==\nআটোয়ারী উপজেলার ৬টি ইউনিয়নের প্রশাসনিক কার্যক্রম আটোয়ারী থানার অধীন।\n\nইউনিয়নসমূহ:\n১নং মির্জাপুর\n২নং তোড়িয়া\n৩নং আলোয়াখোয়া\n৪নং রাধানগর\n৫নং বলরামপুর\n৬নং ধামোর\n\n\n== আরও দেখুন ==\nআটোয়ারী উপজেলা\nপঞ্চগড় জেলা\n\n\n== তথ্যসূত্র ==\n\n\n== বহিঃসংযোগ =="}