{"pageid": 1478764, "title": "শওকত আলী (অধ্যাপক)", "url": "https://bn.wikipedia.org/wiki?curid=1478764", "content": "শওকত আলী (জন্ম: ২৫ জুলাই ১৯৭৩) একজন বাংলাদেশী গণিতবিদ। তিনি ঢাকা বিশ্ববিদ্যালয়ের ফলিত গণিত বিভাগের অধ্যাপক এবং বেগম রোকেয়া বিশ্ববিদ্যালয়ের বর্তমান উপাচার্য।\n\n\n== জন্ম ও শিক্ষা ==\nশওকত ১৯৭৩ সালের ২৫ জুলাই রংপুর জেলার পীরগঞ্জ উপজেলায় জন্মগ্রহণ করেন। তিনি ঢাকা বিশ্ববিদ্যালয়ের গণিত বিভাগ থেকে প্রথম শ্রেণিতে প্রথম স্থান অধিকার করে ১৯৯৩ সালে স্নাতক (সম্মান) ও ১৯৯৪ সালে প্রথম শ্রেণিতে দ্বিতীয় স্থান অধিকার করে ফলিত গণিতে স্নাতকোত্তর ডিগ্রি অর্জন করেন। তিনি ২০০৩ সালে যুক্তরাজ্যের গ্লাসগো বিশ্ববিদ্যালয় থেকে গণিতে পিএইচডি ডিগ্রি অর্জন করেন।\n\n\n== কর্মজীবন ==\nশওকত আলী ১৯৯৯ সালে ঢাকা বিশ্ববিদ্যালয়ের গণিত বিভাগে প্রভাষক হিসেবে যোগদান করেন। এরই ধারাবাহিকতায় তিনি ২০০৫ সালে সহকারী অধ্যাপক, ২০০৮ সালে সহযোগী অধ্যাপক ও ২০১২ সালে অধ্যাপক পদে উন্নীত হন। ২০১৪ সালে গণিত বিভাগ থেকে পৃথক হয়ে ফলিত গণিত বিভাগ ঢাকা বিশ্ববিদ্যালয়ের একটি স্বতন্ত্র বিভাগ হিসেবে যাত্রা শুরু করলে তিনি এ বিভাগে অধ্যাপনা শুরু করেন। তিনি ফলিত গণিত বিভাগের সভাপতি হিসেবেও দায়িত্ব পালন করেছেন। ২০২৪ সালের ১৮ সেপ্টেম্বর তিনি বেগম রোকেয়া বিশ্ববিদ্যালয়ের উপাচার্য হিসেবে নিয়োগ লাভ করেন।\n\n\n== গবেষণা ও প্রকাশনা ==\nদেশীয় ও আন্তর্জাতিক জার্নালে তার প্রায় অর্ধশত গবেষণা নিবন্ধ প্রকাশিত হয়েছে।\n\n\n== তথ্যসূত্র =="}