{"pageid": 1532256, "title": "আমির আল-শা'বি", "url": "https://bn.wikipedia.org/wiki?curid=1532256", "content": "আবু 'আমর 'আমীর ইবনে শারাহীল ইবনে 'আবদ আল-কুফি আল-শাবি ( আরবি: أبو عمرو عامر بن شراحيل بن عبد الكوفي الشعبي; ৬৪১–৭২৩ খ্রি) ছিলেন একজন তাবেয়ী, আরব ইতিহাসবিদ, আইনজ্ঞ, হাদিস বিশারদ ও শাস্ত্রজ্ঞ। তিনি সাধারণত ইমাম শা'বি বা শা'বি নামে পরিচিত। তিনি ৬৪১ সালে উমর ইবনুল খাত্তাবের শাসনামলে জন্ম গ্রহণ করেন।  কুফার একজন বিশিষ্ট ব্যক্তিত্ব হিসেবে ইমাম শাবি ইরাকের আবদুল্লাহ ইবনুল জুবায়ের, মুখতার আল-সাকাফি, হাজ্জাজ ইবনে ইউসুফ ও ইবনে আশআসের মধ্যে রাজনৈতিক সংগ্রামে ব্যাপকভাবে জড়িত ছিলেন। \nশা'বিকে ইসলামী আইনের প্রথম দিকের নেতৃস্থানীয় আইনবিদদের একজন হিসেবে গণ্য করা হয়, যাদের মধ্যে আব্দুর রাজ্জাক আল-সানয়ানি ও ইবনে আবি শায়বাহও অন্তর্ভুক্ত।  শা'বি ঐতিহাসিক ঘটনাবলীর কালক্রম পুনর্গঠনে আগ্রহী ছিলেন বলে মনে হয়। তাঁর নামে যেসব বিবরণ পাওয়া যায়, তা মূলত খিলাফতের পূর্বাঞ্চলীয় প্রদেশগুলিতে বিজয়ের সাথে সম্পর্কিত এবং একটিতে নবী মুহাম্মদের জীবনের কালক্রমের বিষয়বস্তু উল্লেখ করা হয়। \nরাজনৈতিক দ্বন্দ্বের সময় চরমপন্থার নিন্দা জানানোর কারণে ইমাম শা'বি একজন মধ্যপন্থী হিসেবে পরিচিত ছিলেন। \n\n\n== জীবনী ==\nশাবি ছিলেন বানু হাসান ইবনে আমির গোত্রের সদস্য, যা বানু শাবি হিসেবেও পরিচিত এবং এটি একটি অন্য গোত্রের শাখা ছিল, যা হিমায়ির রাজ্য থেকে এসেছিল বলে উল্লেখ করা হয়। তবে ইমাম শাবি যে শাখা থেকে ছিলেন, সেটি আগে থেকেই ইয়েমেনের বানু হামদান গোত্রে যোগদান করেছিল। ফলে ইমাম শাবির গোত্রকে \"ছোট হামদানি\" হিসেবে ডাকা শুরু করা হয়।\n৬৩৭ সালে শাবির পিতা শারাহীল ইবনে ʿআবদ কূফী জালুলা যুদ্ধে অংশগ্রহণ করেছিলেন, যেখানে তার মাতাও ধরা পড়েন। পুরস্কার হিসেবে তাকে শারাহীলের কাছে দেয়া হয়। পরবর্তীতে শারাহিল তাকে বিয়ে করে এবং তাদের ঘরে ইমাম শাবির জন্ম হয়। তবে শাবির শৈশব শিক্ষার বিষয়ে তেমন কিছু জানা যায়নি। তার নিজের ভাষ্য অনুযায়ী, তিনি আব্দুল্লাহ ইবন মাসুদের শিষ্যদের কাছ থেকে শিক্ষা নিয়েছিলেন এবং গণিতের পাঠ গ্রহণ করেছিলেন হারস আল-আʿওয়ারের কাছ থেকে, যিনি খলিফা আলির শিষ্য ছিলেন। \nশারীরিকভাবে শাবি ছিলেন পাতলা গড়নের। ইবনে কুতাইবা বর্ণনা করেছেন, দ্বিতীয় ফিতনার সময় শাবি প্রথমে কুফার গভর্নরদের সচিব হিসেবে কাজ করেন, যাদের নিয়োগ দিয়েছিলেন আব্দুল্লাহ ইবনে যুবায়ের, 'আব্দাল্লাহ ইবনে ইয়াজীদ আল-খাতামি (৬৮৪–৬৮৫) ও 'আব্দাল্লাহ ইবন মুতি' আদাবি (৬৮৫)। তবে পরে তিনি ও তার পিতা মুখতার আল-সাকাফির প্রতি আনুগত্য পরিবর্তন করেন। তখন শা'বি মুখতার থেকে অর্থ পেয়েছিলেন এবং তার সাথে সামরিক অভিযানে অংশগ্রহণ করেছিলেন। তবে মুখতারের আন্দোলন চরমপন্থী হয়ে উঠলে শাবি তার প্রতি হতাশ হন এবং মুখতার নেতৃত্বাধীন শিয়া আন্দোলনের সমালোচনা শুরু করেন। পরে শাবি অনেক খ্যাতি অর্জন করেন; এমনকি খলিফা আব্দুল মালিক ইবনে মারওয়ান তাকে তার সন্তানদের শিক্ষা দেওয়ার জন্য নিযুক্ত করেন। \nপর্বরতীতে শাবি কুফায় একজন বিচারক হিসেবে তার কর্মজীবন শুরু করেন, যখন হাজ্জাজ ইবনে ইউসুফ ৬৯৪ সালে কুফায় প্রাদেশিক গভর্নর হিসেবে নিযুক্ত করেন।  এছাড়া হাজ্জাজ শাবিকে কুফার দুটি গোত্র বানু শাবি ও বানু হামদানের নেতা ও প্রশাসক হিসেবে নিয়োগ দেন। \nইতিহাসের এই পর্যায়ে শাবি চারটি রাজনৈতিক-ধর্মীয় চরমপন্থী আন্দোলনের বিরুদ্ধে কঠোর সমালোচনা করেন। তিনি এক সময় শিয়া ইসলামের পণ্ডিত আল-মুগিরা ইবন সাঈদের সঙ্গে একটি বিতর্কে অংশগ্রহণ করেন, যেখানে শাবি রাশিদুন খলিফাদের প্রতি তার সমর্থনের ভিত্তি প্রমাণিত করেছিলেন। \nতবে কুফা শহরে তিনি বেশিদিন নেতৃস্থানীয় বিচারক হিসেবে দায়িত্বরত ছিলেন না। একটি বর্ণনায় বলা হয় যে, শাবি তার দায়িত্বাধীন মসজিদ ছেড়ে দেন, যখন কুফায় নতুন নতুন শিক্ষকদের আগমন ঘটে; যেমন: হাম্মাদ ইবনে আবি সুলাইমান, যিনি আবু হানিফার শিক্ষক ছিলেন। \nতার এক ছাত্রের মতে, শাবি তার জীবনে প্রায় ৫০০ জনেরও বেশি সাহাবির সাথে সাক্ষাৎ করেছেন। \nতার মৃত্যুর সঠিক তারিখ নিয়ে বিভিন্ন বর্ণনা রয়েছে। তবে তার মৃত্যুর তারিখ ৭২১ থেকে ৭২৯ খ্রিস্টাব্দের মধ্যবর্তী সময়কে বর্ণনা করা হয়েছে। \n\n\n== অবদান ও দৃষ্টিভঙ্গি ==\nশাবি ছিলেন মুসলিম ইতিহাসের একজন শীর্ষস্থানীয় ইতিহাসবিদ, যিনি ইসলামী ইতিহাসের মাগাজি ( যুদ্ধ ও বিজয়) বিষয় নিয়ে কাজ করেছেন। তার বর্ণনাগুলি বহু বইয়ে ছড়িয়ে আছে এবং তার বর্ণনাগুলির শৈলী ধর্মীয়ভাবে প্রভাবিত ছিল। \n\n\n=== হাদিসশাস্ত্র ===\nইবনে রাজাব শাবি থেকে একটি হাদিসে কুদসি বর্ণনা করেন, যা জাহান্নামের ফেরেশতাদের সংখ্যা সম্পর্কে ছিল এবং এটি তিনি আল-বারা' ইবনে আজিবের সূত্রে বর্ণনা করেছেন।  তার আরেকটি হাদিস ফেরেশতা জিবরিল সম্পর্কে ছিল, যা জাবির ইবনে আবদুল্লাহর সূত্রে তিনি বর্ণনা করেছেন। \n\n\n=== ফিকহ ===\nশাবি তার সমসাময়িকদের মধ্যে একজন প্রভাবশালী ফিকহবিদ হিসেবে বিবেচিত ছিলেন। ইবনে সিরিন ইমাম শাবির কাছে ফিকহ নিয়ে পরামর্শ চেয়েছিলেন। প্রসিদ্ধ তাবেঈ মাকহুল ইবন আবি মুসলিম আল-শামী শাবির ফিকহ ও সুন্নাহ বিষয়ে পাণ্ডিত্যের বিশেষভাবে প্রশংসা করেছেন। শাবি তার গবেষণায় মূলত আসারি (প্রথাগত অনুশীলন) ধারার প্রতি মনোনিবেশ করেন, যেখানে তিনি কিয়াস তত্ত্বের তুলনায় ঐতিহ্যগত বর্ণনা ব্যবহার করতেন। \n\n\n=== রাজনীতি ===\n\nশাবি তার জীবদ্দশায় কাদারিয়া, মুরজিয়া, খারিজি ও শিয়া মতবাদের কঠোর বিরোধিতা করেছিলেন। তিনি এই এসব মতবাদকে ইসলামের মৌলিক তত্ত্ব থেকে বিচ্যুত বলে মনে করতেন এবং তাদের বিরুদ্ধে তিনি ইসলামের ইতিহাসের প্রথম চারজন খলিফা ও নবী মুহাম্মদের সাহাবাদের বিরুদ্ধে বিদ্বেষের অভিযোগ তুলেছিলেন। \nশাবির মতে, শিয়াদের মধ্যে কাইসানি শাখাটি সবচেয়ে আপত্তিকর ছিল। বিশেষ করে তারা আয়েশা সম্পর্কে খুবই ঘৃণ্য বিদ্বেষ প্রদর্শন করত। তাদের প্রসঙ্গে ইমাম শাবি একসময় এমন মন্তব্য করেছিলেন, যা সুন্নাহের পরিপন্থী বলে বিবেচিত হতে পারে বলে কেউ মন্তব্য করেছেন। সাহাবিদের প্রতি বিদ্বেষ প্রসঙ্গে শাবি শিয়া অনুসারীদের প্রতি ঘৃণা প্রকাশ করেন এবং তাদেরকে গাধার সাথে তুলনা করে অবজ্ঞাসূচক মন্তব্য করেন। \nআধুনিক ইতিহাসবিদ ও স্কটিশ প্রাচ্যবিদ ডাব্লিউ. মন্টগোমেরি ওয়াট ইমাম শাবিকে ইসলামের একজন মধ্যপন্থী পণ্ডিত হিসেবে দেখেছেন, যিনি প্রথম যুগের রাজনৈতিক ও তীব্র ধর্মীয় বিতর্কের সময় একটি মাঝারি অবস্থান গ্রহণ করেছিলেন। \n\n\n== আরো দেখুন ==\nইমাম আবু হানিফা\nইমাম শাফিঈ\nআহমদ ইবনে হাম্বল\n\n\n== তথ্যসূত্র =="}