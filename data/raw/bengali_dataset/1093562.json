{"pageid": 1093562, "title": "বিশাল কৈথ", "url": "https://bn.wikipedia.org/wiki?curid=1093562", "content": "বিশাল কৈথ (হিন্দি: विशाल कैथ, ইংরেজি: Vishal Kaith; জন্ম: ২২ জুলাই ১৯৯৬) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব মোহনবাগান এবং ভারত জাতীয় দলের হয়ে গোলরক্ষক হিসেবে খেলেন।\n২০১১–১২ মৌসুমে, ভারতীয় ফুটবল ক্লাব এআইএফএফ এলিটের যুব পর্যায়ের হয়ে খেলার মাধ্যমে বিশাল ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৪–১৫ মৌসুমে, ভারতীয় ক্লাব শিলং লাজংয়ের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; শিলং লাজংয়ের হয়ে ৩ মৌসুমে ৩৪ ম্যাচে অংশগ্রহণ করার পর ২০১৭–১৮ মৌসুমে তিনি পুনে সিটিতে যোগদান করার পূর্বে দলটির হয়ে এক মৌসুমের জন্য ধারে খেলেছেন। পুনে সিটিতে ২ মৌসুম অতিবাহিত করার পর ২০১৯–২০ মৌসুমে, তিনি ভারতীয় ক্লাব চেন্নাইয়িনে যোগদান করেছেন।\n২০১৩ সালে, বিশাল ভারত অনূর্ধ্ব-১৯ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০১৮ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ৪ ম্যাচে অংশগ্রহণ করেছেন।\n\n\n== প্রারম্ভিক জীবন ==\nবিশাল কৈথ ১৯৯৬ সালের ২২শে জুলাই তারিখে ভারতের হিমাচল প্রদেশের রোহরুতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nবিশাল ভারত অনূর্ধ্ব-১৯ এবং ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন। ভারতের বয়সভিত্তিক দলের হয়ে তিনি ৫ ম্যাচে অংশগ্রহণ করেছেন।\n২০১৮ সালের ৫ই সেপ্টেম্বর তারিখে, ২২ বছর, ১ মাস ও ১৪ দিন বয়সে, ডান পায়ে ফুটবল খেলায় পারদর্শী বিশাল শ্রীলঙ্কার বিরুদ্ধে অনুষ্ঠিত ২০১৮ সাফ চ্যাম্পিয়নশিপের ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১ নম্বর জার্সি পরিধান করেছিলেন। ম্যাচটি ভারত ২–০ গোলের ব্যবধানে জয়লাভ করেছিল। জাতীয় দলের হয়ে অভিষেকের ২৬৮ মিনিট পর, ভারতের জার্সি গায়ে প্রথম গোলটি হজম করেছেন; ১২ই সেপ্টেম্বর তারিখে, পাকিস্তানের বিরুদ্ধে ম্যাচের ৮৮তম মিনিটে মুহাম্মদ আলির গোলটি হজম করার মাধ্যমে তিনি আন্তর্জাতিক ফুটবলে তার প্রথম গোলটি হজম করেছেন। ভারতের হয়ে অভিষেকের বছরে বিশাল সর্বমোট ৪ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে বিশাল কৈথ  (ইংরেজি)  \nট্রান্সফারমার্কেটে বিশাল কৈথ (ইংরেজি) \nওয়ার্ল্ডফুটবল.নেটে বিশাল কৈথ (ইংরেজি) \nইএসপিএন এফসিতে বিশাল কৈথ (ইংরেজি) \nন্যাশনাল-ফুটবল-টিমস.কমে বিশাল কৈথ (ইংরেজি)"}