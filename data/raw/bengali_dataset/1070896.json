{"pageid": 1070896, "title": "আবু মো. দেলোয়ার হোসেন", "url": "https://bn.wikipedia.org/wiki?curid=1070896", "content": "আবু মো. দেলোয়ার হোসেন (জন্ম: ১০ জানুয়ারি ১৯৬০) একজন বাংলাদেশী ইতিহাসবিদ। তিনি ঢাকা বিশ্ববিদ্যালয়ের ইতিহাস বিভাগের অধ্যাপক। মুক্তিযুদ্ধভিত্তিক সাহিত্যে বিশেষ অবদানের জন্য ২০১৪ সালে তিনি বাংলা একাডেমি সাহিত্য পুরস্কার লাভ করেন।\n\n\n== প্রারম্ভিক জীবন ==\nআবু মো. দেলোয়ার হোসেন ১৯৬০ সালের ১০ জানুয়ারি মোহাম্মদপুর, ঢাকায় জন্মগ্রহণ করেন। তার বাবা মো. রমজান হোসেন এবং মা আনোয়ারা খাতুন।\n\n\n== শিক্ষাজীবন ==\nদেলোয়ার হোসেন মোহাম্মদপুর সরকারি উচ্চ বিদ্যালয় থেকে ১৯৭৭ সালে মাধ্যমিক ও ঢাকা কলেজ থেকে ১৯৭৯ সালে উচ্চমাধ্যমিক পাস করেন। তিনি ঢাকা বিশ্ববিদ্যালয়ের ইতিহাস বিভাগ থেকে ১৯৮২ সালে স্নাতক (সম্মান) ও ১৯৮৩ সালে স্নাতকোত্তর ডিগ্রি লাভ করেন। তিনি একই বিশ্ববিদ্যালয় থেকে ২০০২ সালে পিএইচডি ডিগ্রি অর্জন করেন।\n\n\n== কর্মজীবন ==\nআবু মো. দেলোয়ার হোসেন ৭ম বিসিএস পরীক্ষায় বিসিএস (প্রশাসন) ক্যাডারে মনোনীত হলেও সিভিল সার্ভিসে যোগ না দিয়ে ১৯৮৭ সালে চট্টগ্রাম বিশ্ববিদ্যালয়ের প্রভাষক হিসেবে যোগদানের মাধ্যমে শিক্ষকতাকে পেশা হিসেবে বেছে নেন। ১৯৯০ সালে তিনি ঢাকা বিশ্ববিদ্যালয়ের ইতিহাস বিভাগে প্রভাষক পদে যোগ দেন। ১৯৯৩ সালে তিনি একই বিভাগের সহকারী অধ্যাপক, ২০০২ সালে সহযোগী অধ্যাপক, ২০০৮ সালে অধ্যাপক হিসেবে পদোন্নতি লাভ করেন।\nকর্মজীবনে অধ্যাপনা ও গবেষণার পাশাপাশি তিনি ঢাকা বিশ্ববিদ্যালয়ের শহিদ সার্জেন্ট জহুরুল হক হলের প্রাধ্যক্ষ, বাংলাদেশের মুক্তিযুদ্ধ গবেষণা কেন্দ্র এবং ভাষা শহিদ আবুল বরকত জাদুঘর ও সংগ্রহশালার পরিচালক, কলা অনুষদের ডিন, বিভাগীয় প্রধান, বিভিন্ন বিশ্ববিদ্যালয়ের সিনেট, সিন্ডিকেট ও একডেমিক কাউন্সিলের সদস্য, মুক্তিযুদ্ধ জাদুঘরসহ মুক্তিযুদ্ধচর্চার বিভিন্ন প্রতিষ্ঠানে গুরুত্বপূর্ণ পদে দায়িত্ব পালন করেন।\n\n\n== বীরাঙ্গনা সহায়তা কার্যক্রম ==\nআবু মো. দেলোয়ার হোসেন সামাজিক সহায়তা উদ্যোগ (বীরাঙ্গনা সহায়তা কার্যক্রম) এর মাধ্যমে মুক্তিযুদ্ধে নির্যাতিত নারীদের নিয়ে গবেষণা, তাদের সহায়তা ও পুনর্বাসন এবং রাষ্ট্রীয় স্বীকৃতিতে গুরুত্বপূর্ণ অবদান রাখেন।\n\n\n== গবেষণাকর্ম ও প্রকাশনা ==\nবাংলাদেশের মুক্তিযুদ্ধ, বাংলাদেশের রাজনৈতিক ইতিহাস, বঙ্গবন্ধু, স্থানীয় ইতিহাস, বাংলাদেশের সাথে বহির্বিশ্বের সম্পর্ক প্রভৃতি তার গবেষণার মূল ক্ষেত্র। তিনি ৩০টির অধিক বইয়ের লেখক, সহলেখক ও সম্পাদক। বাংলাদেশ শিশু একাডেমি কর্তৃক প্রকাশিত বঙ্গবন্ধু কোষ গ্রন্থের সহযোগী সম্পাদক তিনি। এছাড়াও দেশী-বিদেশী জার্নালে তার অর্ধশতাধিক গবেষণা প্রবন্ধ প্রকাশিত হয়েছে।\nআবু মো. দেলোয়ার হোসেনের একক ও যৌথভাবে লিখিত এবং সম্পাদিত উল্লেখযোগ্য গ্রন্থের মধ্যে রয়েছে:\n\n\n=== একক গ্রন্থ ===\nজেনারেল ওসমানী (১৯৮৪)\nভাবনায় মুক্তিযুদ্ধ চেতনায় মুক্তিযুদ্ধ (১৯৯৮)\nবাংলাদেশের ইতিহাস ১৯০৫-১৯৭১ (২০০৮)\nমুক্তিযুদ্ধের গ্রন্থপঞ্জি (২০১২)\nবঙ্গবন্ধু বিষয়ক গ্রন্থপঞ্জি (২০১২)\nবাংলাদেশের মুক্তিযুদ্ধ ও মুসলিম বিশ্ব (২০১৪)\nস্বাধীন বাংলাদেশের অভ্যুদয়ের ইতিহাস (২০১৪)\n\n\n=== যৌথভাবে রচিত গ্রন্থ ===\nমুক্তিযুদ্ধে শহীদ আইনজীবী (১৯৯৮)\nবাংলাদেশের অভ্যুদয় (২০০৩)\nসভ্যতার ইতিহাস প্রাচীন ও মধ্যযুগ (২০০৪)\nআফ্রিকার ইতিহাস (২০১১)\nসামাজিক ইতিহাস ও বিশ্বসভ্যতা (২০১৪)\n\n\n=== সম্পাদিত গ্রন্থ ===\nবাংলাদেশের মুক্তিযুদ্ধ: নানা প্রসঙ্গ (১৯৯৬)\nবাংলাদেশের রাজনীতিতে ধর্ম ও ধর্মনিরপেক্ষতা (১৯৯৮)\nমুক্তিযুদ্ধের আঞ্চলিক ইতিহাস (৩ খণ্ড- ১৯৯৪, ২০০০, ২০০৫)\nভাষা আন্দোলনের আঞ্চলিক ইতিহাস (২০০০)\nমুক্তিযুদ্ধে ঢাকা ১৯৭১ (২০১০)\nবীরাঙ্গনা বীরমাতাদের জবানীতে একাত্তরের ভয়াল স্মৃতি (২০১২)\nবঙ্গবন্ধুর মানবাধিকার দর্শন (২০১৩)\nআগরতলা মামলার অনুচ্চারিত ইতিহাস ও শহীদ সার্জেন্ট জহুরুল হক (২০১৫)\n\n\n== পুরস্কার ও সম্মাননা ==\nদেলোয়ার হোসেন শিক্ষা ও গবেষণাক্ষেত্রে অবদানের জন্য বিভিন্ন পুরস্কার ও সম্মাননা লাভ করেছেন। তিনি শিক্ষা ক্ষেত্রে অবদানের জন্য রোটারি ক্লাব সম্মাননা ২০০৮ এবং মুক্তিযুদ্ধভিত্তিক সাহিত্যে বিশেষ অবদানের জন্য বাংলা একাডেমি সাহিত্য পুরস্কার ২০১৪ লাভ করেন।\n\n\n== সদস্যপদ ==\nআবু মো. দেলোয়ার হোসেন বাংলাদেশ ইতিহাস সমিতি, বাংলাদেশ ইতিহাস পরিষদ, পশ্চিমবঙ্গ ইতিহাস সংসদ (ভারত), বাংলা একাডেমি এবং বাংলাদেশ এশিয়াটিক সোসাইটিসহ বিভিন্ন গবেষণাধর্মী ও পেশাজীবী সংগঠনের সক্রিয় সদস্য।\nতিনি বাংলাদেশ ইতিহাস সমিতির সাধারণ সম্পাদক হিসেবেও দায়িত্ব পালন করেন।\n\n\n== আরও দেখুন ==\nবাংলা একাডেমি সাহিত্য পুরস্কার\n\n\n== তথ্যসূত্র =="}