{"pageid": 1524661, "title": "উশরী ও খারাজি জমি", "url": "https://bn.wikipedia.org/wiki?curid=1524661", "content": "ইসলামি আইনশাস্ত্র মতে জমি থেকে উৎপন্ন ফসলের জাকাতকে উশর বা ওশর বলা হয়। ইসলামি ফিকহে উশরী জমি হলো সেই কৃষি জমি, যার থেকে উৎপন্ন ফসলের থেকে দশমাংশ জাকাত হিসেবে দিতে হয়।  এটি ফসল বা ফল উভয়ের যাকাত থেকে হতে পারে। উশরী জমিতে কখনো খারাজ আরোপ করা হয় না এবং খারাজি জমিতে উশর দিতে হয় না। খারাজি জমি কখনো উশরী জমিতে রূপান্তরিত হয় না; বরং যে জমি খারাজি হয়, আজীবন তা খারাজিই থাকবে।  উশরী ভূমির বিপরীত হল খারাজি ভূমি অর্থাৎ যেসব ভূমিতে উশর ওয়াজিব হয় না, সেখানে খারাজ আদায় করতে হবে।  উশরের পরিমাপ শরিয়ত কর্তৃক নির্ধারিত; তবে খারাজ ইমাম বা মুসলিম রাষ্ট্রপ্রধানের মতামতের উপর নির্ভর করে নির্ধারিত হয়। ইসলামের দ্বিতীয় খলিফা উমর ইবনুল খাত্তাব সর্বপ্রথম খারাজ প্রবর্তন করেন এবং পরবর্তীতে গোটা মুসলিম বিশ্বে তাঁর নীতি প্রচলিত হয়।   \n\n\n== উশরী ভূমি ==\nউশরী ভূমি চার প্রকার:\n\nযেসব ভূমির বাসিন্দারা যুদ্ধ ছাড়াই ইসলাম গ্রহণ করেছিল এবং বলপ্রয়োগ করে তাদের ভূমি দখল করা হয়নি অর্থাৎ যারা নিজেরাই ইসলামধর্ম গ্রহণ করেছে। এরূপ হলে তারা নিজেদের জমির মালিক থেকে যাবে এবং যেসব জমি থেকে উশর আদায় করতে হবে। \nমুসলমানরা যেসব মৃত ভূমি (অনাবাদী ভূমি) দখল করে এবং পুনরুদ্ধার ও পুনরুজ্জীবিত করে। \nযে ভূমি বলপ্রয়োগ অর্থাৎ যুদ্ধে জয়লাভ করে দখল করা হয় এবং মুসলিম রাষ্ট্র প্রধান ফাই বা রাষ্ট্রীয় সম্পদ হিসেবে ঘোষণা না করে বরং তাকে গণিমত ঘোষণা দেন। পরবর্তীতে মুজাহিদদের মাঝে বণ্টন করে তাদেরকে এর মালিক বানিয়ে দেওয়া হয়, তাহলে তা উশরি ভূমি হিসেবে গণ্য হবে। \nএমন জমি, যার পূর্বে কোনো মালিক ছিল না পরে মুসলিম রাষ্ট্রপ্রধান কোনো প্রজাকে দান করেন বা শর্তের ভিত্তিতে কাউকে চাষাবাদ করার অনুমতি দেন; এরূপ জমিও উশরী জমি হিসেবে গণ্য হবে। \nউল্লিখিত চার প্রকারের ভূমি থেকে উৎপাদিত ফসলের এক দশমাংশ জাকাত হিসেবে প্রদান করতে হবে।  \n\n\n== খারাজি ভূমি ==\nউশরী ভূমির বিপরীতে হল খারাজি ভূমি অর্থাৎ যেসব ভূমিতে উশর বাধ্যতামূলক নয়, সেখানে খারাজ দিতে হবে। খারাজি ভূমি হল: \n\nমুসলিমরা যুদ্ধে বিজয়ের পর যেসব ভূমি মুসলিম সেনাপতি বা রাষ্ট্রপ্রধান মুসলমানদের মাঝে বন্টন না করে অমুসলিমদের মালিকানায় বহাল রাখে, এরূপ ভূমি খারাজি ভূমি হিসেবে গণ্য হবে।\nমুসলিমরা যে অঞ্চল সন্ধির মাধ্যমে অধিগ্রহণ করে, সে অঞ্চলের ভূমিও খারাজি হিসেবে গন্য হবে।\nকোনো অমুসলিম যদি অনাবাদি ভূমি আবাদ করলে, তাহলে তা খারাজি হিসেবে গণ্য হবে।\nকোনো মুসলিম খারাজী ভূমির পার্শ্ববর্তী অনাবাদী ভূমি আবাদ করলে, তাও খারাজি হবে।\nঅমুসলিমদের থেকে মুসলিমরা কোনো ভূমি ক্রয় করলে। \n\n\n== আরো দেখুন ==\nউশর\nখারাজ\nফাই\n\n\n== তথ্যসূত্র ==\n\n\n== বহিঃসংযোগ ==\nعون المعبود شرح سنن أبي داود » كتاب الخراج والإمارة والفيء » باب ما جاء في حكم أرض اليمن -"}