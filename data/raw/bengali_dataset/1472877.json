{"pageid": 1472877, "title": "আবদুল কাদিম জাল্লুম", "url": "https://bn.wikipedia.org/wiki?curid=1472877", "content": "শায়খ আব্দুল কাদিম বিন ইউসুফ বিন ইউনুস বিন ইব্রাহিম জাল্লুম (১৯২৪—২৯ এপ্রিল, ২০০৩) ছিলেন ফিলিস্তিনি বংশোদ্ভূত একজন ইসলামপন্থী নেতা, যিনি ইসলামপন্থী রাজনৈতিক দল হিজবুত তাহরীরের ২য় বিশ্ব নেতা ছিলেন। উক্ত পদে তিনি ১৯৭৭ থেকে ২০০৩ সাল পর্যন্ত অধিষ্ঠিত ছিলেন। \n\n\n== জীবনী ==\nজাল্লুম ১৯২৪ সালে ফিলিস্তিনের হেবরন শহরে (আল খালিল) জন্মগ্রহণ করেন। ১৫ বছর বয়সে, তিনি আল খলিল শহরের আল-ইব্রাহিমিয়া স্কুল থেকে প্রাথমিক শিক্ষা অর্জন করেন। এরপর ১৯৩৯ সালে তিনি আল আজহার বিশ্ববিদ্যালয়ে ভর্তির লক্ষ্য নিয়ে কায়রোতে যান। ১৯৪২ সালে তিনি বিশ্ববিদ্যালয়ে প্রথম শিক্ষাগত ডিগ্রি সমাপ্তির একটি শংসাপত্র পেয়েছিলেন। ১৯৪৮ সালে তিনি সে বিশ্ববিদ্যালয়ের ইসলামি আইন অনুষদ থেকে স্নাতক ডিপ্লোমা পেয়েছিলেন এবং ১৯৪৯ সালে তিনি একটি একাডেমিক উপাধি পান।\n১৯৪৯ সালে আরব-ইসরায়েল যুদ্ধের শেষ হলে তিনি পশ্চিম তীরে ফিরে আসেন এবং তারপর তিনি জর্ডান দখলীকৃত বেথলেহেম এলাকার স্কুলে শিক্ষকতা শুরু করেন। ১৯৫১ সাল থেকে তিনি হেব্রনের ওসামা ইবনে মুঙ্কিজ স্কুলে শিক্ষকতা করেন।\n১৯৫২ সালে, জাল্লুম তকিউদ্দিন নাবহানির সাথে দেখা করেন, যিনি একজন শরিয়া শিক্ষক ছিলেন এবং যিনি ১৯৫৩ খ্রিস্টাব্দে হিযবুত তাহরির আল-ইসলামী নামে একটি দল প্রতিষ্ঠা করেন, যার মূলমন্ত্র ছিল মুসলিম জাতি একটি শরিয়াভিত্তিক জীবনধারায় ফিরে আসা অর্থাৎ খিলাফত পুনঃপ্রতিষ্ঠিত হওয়া। জাল্লুম পার্টির প্রতিষ্ঠালগ্ন থেকে নাবহানির দলীয় কর্মকাণ্ডে যোগ দেন এবং ১৯৫৬ সালে দলের নেতৃত্বের সদস্য হন।\n১৯৭৭ সালে নাবহানির মৃত্যুর পরপর জাল্লুম হিজবুত তাহরির আল-ইসলামী দলটির আমির নির্বাচিত হন। জাল্লুমের আমলে দলের পরিধি ইউরোপ, দক্ষিণ-পূর্ব ও মধ্য এশিয়ার মুসলমানদের কাছে পৌঁছানোর জন্য ব্যাপক প্রচেষ্টা চালানো হয়।\n২০০৩ সালের ১৭ মার্চ, জাল্লুম তার বার্ধক্যের কারণে দলের আমির পদ থেকে পদত্যাগের ঘোষণা দেন এবং আতা আবু রাশতা হিজবুত তাহরির আল-ইসলামির নতুন নেতা নির্বাচিত হন।\n২০০৩ সালের ২৯ এপ্রিল আব্দুল কাদিম জাল্লুম ৮০ বছর বয়সে বৈরুতে মারা যান।"}