{"pageid": 1413215, "title": "তুলকারেম", "url": "https://bn.wikipedia.org/wiki?curid=1413215", "content": "তুলকারেম বা তুলকারেম (আরবি: طولكرم, Ṭūlkarm) হল পশ্চিম তীরের একটি ফিলিস্তিনি শহর এবং ফিলিস্তিন রাষ্ট্রের তুলকারেম গভর্নরেটের রাজধানী। ইসরায়েলি শহর নেতানিয়া এটির পশ্চিমে এবং ফিলিস্তিনি শহর নাবলুস এবং জেনিন এটির পূর্বে অবস্থিত। ফিলিস্তিনের কেন্দ্রীয় পরিসংখ্যান ব্যুরো অনুসারে, ২০১৭ সালে তুলকারেমের জনসংখ্যা ছিল ৬৪,৫৩২ জন।  তুলকারেম ফিলিস্তিনি জাতীয় কর্তৃপক্ষের অধীনে রয়েছে।\n\n\n== ব্যুৎপত্তি ==\nএই শহরের কানানীয় ভাষায় প্রাচীন নাম হলো বিরাত সোরকা ('নির্বাচিত লতার কূপ'), যা রোমান সময়কাল পর্যন্ত এ শহরের নাম ছিল। আরবি তুলকারেম নামটির অর্থ \"দ্রাক্ষাক্ষেত্রের দৈর্ঘ্য\"। তবে এ নামটি আরামীয় নাম তুর কারমা এর বিকৃতি হিসেবে সংজ্ঞায়িত করা হয়, যার অর্থ \"দ্রাক্ষাক্ষেত্রের পর্বত\"। এ নামটি ক্রুসেডাররা এবং মধ্যযুগীয় শমরীয় বাসিন্দারা তুলকারেমের জন্য ব্যবহার করত।\n\n\n== ইতিহাস ==\nতুলকারেমকে বিরাট সোরেকাহ (জেরুজালেম তালমুদে উল্লেখিত একটি স্থান) বলে অনেক মনে করেন। এটিকে তুর কেরেম হিসেবেও চিহ্নিত করা হয়েছে।\n\n\n=== আইয়ুবী ও মামলুক আমল ===\nআইয়ুবিদের যুগে, ১১৮৭ সালে সুলতান সালাহুদ্দিন আইয়ুবির অধীনে মুসলিমদের ফিলিস্তিন পুনরুদ্ধারের পর, তুলকারেমে বসতি স্থাপনকারী প্রথম পরিবারগুলি ছিল জায়দানের কুর্দি বংশের। উপকূলীয় এলাকায় আধিপত্য বিস্তারকারী ক্রুসেডারদের থেকে মুসলিম নিয়ন্ত্রিত ফিলিস্তিনের পশ্চিমা পন্থাগুলির প্রতিরক্ষার জন্য সালাহুদ্দিন একটি সামরিক দল, জায়দানকে ওয়াদি আল-শাইর এলাকায় প্রেরণ করেছিলেন, এর মধ্যে তুলকারেমও অন্তর্ভুক্ত ছিল।\nজায়দান ১৭ শতকের গোড়ার দিকে তুলকারেম এবং আশেপাশের অঞ্চলে রাজনৈতিকভাবে আধিপত্য বিস্তার করে। ১২৩০ সালের দিকে, আইয়ুবিয় যুগের শেষ পর্যায়ে, দক্ষিণ ফিলিস্তিন থেকে আরবদের একটি দল তুলকারেমে চলে আসে। তারা বহু প্রজন্ম আগে আরব থেকে ফিলিস্তিনে চলে এসেছিল এবং এখানে তারা আর্ধ যাযাবর কৃষক হিসেবে বসবাস করছিল। আরব পরিবারগুলির মধ্যে ছিল ফুকাহা গোষ্ঠী, যারা আশরাফ (ইসলামের নবী মুহাম্মদের সাথে সম্পর্কিত) হিসাবে বিবেচিত হত এবং গ্রামের \" উলামা \" (ধর্মীয় পণ্ডিত) হিসাবে কাজ করত।\nআইয়ুবিদের সময়, এবং পরবর্তীতে মামলুক যুগে (১২৬০-১৫১৭), তুলকারেমের বেশিরভাগ জমি ওয়াকফের (\"ধর্মীয় ট্রাস্ট\") অংশ করা হয়েছিল, যার উদ্দেশ্য ছিল আল-ফারিসিয়া মাদ্রাসাকে (জেরুসালেমের আল-আকসা প্রাঙ্গণের উত্তরে অবস্থিত একটি ইসলামি ধর্মীয় বিদ্যালয়) সহায়তা করা। ১৩৫৪ সালে দামেস্কের ডেপুটি-গভর্নর ফারিস আল-দিন আল-বাকি এই ট্রাস্টের অংশ হিসাবে গ্রামের দুই-তৃতীয়াংশ জমি নিশ্চিত করেছিলেন। মামলুক শাসনামলে আরব অভিবাসীদের আরেকটি বড় দল উত্তর আফ্রিকা এবং নিকটবর্তী নাবলুস থেকে তুলকারেমে আসে। তারা মূলত কৃষি ও পশুপালনে নিযুক্ত ছিল এবং অনেকে উপকূলীয় গ্রামগুলিতে চামড়া ব্যবসায়ীদের চামড়া সরবরাহ করত।\n\n\n=== অটোমান সময়কাল ===\nতুলকারেম ১৫১৭ সালে অটোমান সাম্রাজ্যের অন্তর্ভুক্ত হয়। পরবর্তীতে, সুলতান সুলাইমান (১৫২০-৬৬) আল-আকসা মসজিদের উত্তর-পশ্চিমে মুসলিম কোয়ার্টারে অবস্থিত আল-জাওহারিয়া মাদ্রাসায় তুলকারেমের ওয়াকফ স্থানান্তর করেন। এই ব্যবস্থার অধীনে, তুলকারেমের বাসিন্দারা তাদের ফসলের এক তৃতীয়াংশ ওয়াকফের প্রতি কর হিসাবে প্রদান করত, যাকে কাসম বলা হত। ওয়াকফের পুনর্নির্ধারণের সময়, গ্রামের আনুমানিক জনসংখ্যা ছিল ৫২২ জন (৯৫টি পরিবার)। তখন কাসম হিসেবে আট ক্যারেট গম এবং তিন ক্যারেট বার্লি নির্ধারিত হয়েছিল। শহরের অভিজাত পরিবারগুলি ট্রাস্ট পরিচালনা করত, যা তাদের উচ্চ সামাজিক ও অর্থনৈতিক অবস্থানে পৌঁছাতে সক্ষম করে। নাবলুসের বিভিন্ন গোষ্ঠীর মধ্যে হিংসাত্মক দ্বন্দ্ব থেকে পালিয়ে আসা পরিবারগুলির সাথে আন্তঃবিবাহের মাধ্যমে এ শহরের জনসংখ্যা বৃদ্ধি পায়। ১৫৪৮ সাল নাগাদ, জনসংখ্যা উল্লেখযোগ্যভাবে বৃদ্ধি পেয়ে ১৮৯ পরিবারে প্রায় ১,০৪০ জন ব্যক্তিতে দাঁড়ায়।\n১৫৯৬ সালে তুলকারেম অটোমান ট্যাক্স রেজিস্টারে কাকুনের নাহিয়া (উপজেলা)-তে রূপ নেয়, যা নাবলুসের সানজাকের (জেলা) একটি অংশ ছিল। নাহিয়ার বৃহত্তম গ্রাম, তুলকারেমের জনসংখ্যা ছিল ১৭৬টি মুসলিম পরিবারের (প্রায় ৯৬৮ জন) এবং তারা গম, বার্লি, গ্রীষ্মকালীন ফসল, জলপাই, ছাগল, মৌচাক এবং জলপাই বা আঙ্গুরের জন্য কর প্রদান করত। জনসংখ্যা ছিল অত্যধিক সুন্নি মুসলিম, এবং অধিকাংশ বাসিন্দা ছিল ফেলাহিন (কৃষক) সেই সময়ের অভিজাত পরিবারগুলি ছিল জায়দান এবং লাজ্জুন -ভিত্তিক তুরাবায়। অটোমান রাজ্যের বিকেন্দ্রীভূত প্রকৃতির কারণে, এই পরিবারগুলি এবং পরবর্তী শতাব্দীতে তাদের উত্তরসূরিরা উচ্চ মাত্রার স্বায়ত্তশাসনের সাথে এই অঞ্চল শাসন করেছিল। জায়দানদের তুলকারেমে বিশেষ কর্তৃত্ব ছিল, কেন্দ্রীয় কর্তৃপক্ষের পক্ষ থেকে তাকে মুতাসালিম (কর সংগ্রহকারী বা প্রয়োগকারী) হিসাবে নিযুক্ত করা হয়েছিল।\n১৭ শতকের মাঝামাঝি সময়ে তুলকারেমের বাসিন্দাদের হাতে বহু জায়দান হত্যার স্বীকার হন। তুলকারেমের বাসিন্দাদের জায়দানদের দ্বারা শুল্ক প্রদানের জন্য গ্রামের শস্য সংগ্রহ ও প্রক্রিয়াজাত করতে বাধ্য করার প্রতিক্রিয়ায় এ ঘটনা ঘটে বলে ধারণা করা হয়। ফলস্বরূপ, তুলকারেমের রাজনৈতিক ক্ষমতা বদরান বংশের হাতে চলে যায়। অন্যদিকে ফুকাহা পরিবার \"ওয়াকফ\" জমিগুলি পরিচালনার নিয়ন্ত্রণ নেয় এবং তাদের গ্রামের ধর্মীয় নেতা হিসাবে দৃঢ়ভাবে স্থাপন করে। ফুকাহারা \"আশরাফ\" হিসাবে তাদের শ্রেণিবিভাগ এবং গ্রামের সুফী রিফাইয়া জাউইয়ার সাথে তাদের সম্পর্ক থেকে তাদের কর্তৃত্বের বেশিরভাগ অংশ গ্রহণ করে।\nতুলকারেম ১৭৯৯ সালে নেপোলিয়নের আক্রমণের সময় আঁকা জ্যাকোটিনের মানচিত্রের ৪৫ নম্বর শীটে উপস্থিত হয়, যার নাম ছিল টাউন করিন।\n\n১৮৫৮ সালে অটোমান ভূমি কোড গৃহীত হওয়ার পর, মুশা (সম্মিলিত জমির মালিকানা) ব্যবস্থা ধীরে ধীরে বাতিল করা হয় এবং বাসিন্দাদের তাদের সম্পত্তি কেন্দ্রীয় কর্তৃপক্ষের কাছে নিবন্ধন করার নিয়ম চালু হয়। ফেলাহিনরা সামরিকভাবে অটোমান রাষ্ট্রের যোগদানের ভয়ে তাদের নাম নিবন্ধন করতে সতর্ক ছিল এবং পরিবর্তে বিভিন্ন অভিজাত গোষ্ঠীকে জমিদারদের ভূমিকায় অর্পণ করেছিল, যারা কার্যত অনুপস্থিত মালিক ছিল। বারকাউই গোষ্ঠী ১৯ শতকে শহরের দিকে সম্পূর্ণ এলাকা নিয়ন্ত্রণ করেছিল।\n১৮৬০-এর দশকের ফরাসি অভিযাত্রী ভিক্টর গুয়েরিন তুলকারেম পরিদর্শন করেছিলেন। তিনি এ শহরকে প্রায় ১,০০০ বাসিন্দাবিশিষ্ট \"উল্লেখযোগ্য\" এলাকা বলে বর্ণনা করেছিলেন। এই সময়ে, অটোমান কর্তৃপক্ষ গ্রামটিকে গ্রামটির পশ্চিমে উপকূলীয় সমভূমিতে আরসুর (আর. আল-গাবা) বনের পূর্ববর্তী সীমানায় ঘাবত তুলকারেম নামে একটি কৃষি জমি প্রদান করে।\n\n১৮৮২ সালে ওয়েস্টার্ন প্যালেস্টাইনের জরিপ তুলকারেমকে \"উঁচু ভূমিতে দীর্ঘ, বিচ্ছিন্ন একটি গ্রাম\" হিসাবে বর্ণনা করে, যার চারপাশে আবাদযোগ্য জমি এবং পাথর দ্বারা বেষ্টিত। গ্রামে বেশ কিছু \"ভালো মাপের\" বাড়ি ছিল, যেগুলো প্রধানত পাথরের তৈরি।\nতুলকারেম ১৮৭৬ সালে একটি নতুন উপজেলা (কাদা) বানি সা'ব তুলকারেমের প্রশাসনিক কেন্দ্রে পরিণত হয়, পরে ১৮৯২ সালে একটি পৌরসভায় পরিণত হয় তুলকারেমকে একজন গভর্নরও নিযুক্ত করা হয়েছিল। এই উচ্চ মর্যাদা তুলকারেমকে নিকটবর্তী গ্রামগুলির উপর প্রাধান্য দিয়েছিল। তুলকারেমের কেন্দ্রীয় এলাকা পুরাতন মসজিদ থেকে উত্তর-পশ্চিমে একটি খালি জায়গায় স্থানান্তরিত হয় কারণ এই এলাকায় সরকারি ভবন, একটি পোস্ট অফিস, একটি স্কুল এবং একটি হাসপাতাল নির্মাণের মাধ্যমে শহরটি উত্তর দিকে প্রসারিত হয়।\n১৯০৮ সালে, উসমানীয়রা মিশর এবং দক্ষিণ ফিলিস্তিন থেকে উত্তর-পশ্চিমে হাইফা এবং একর, দক্ষিণে জেরুজালেম, নাবলুস এবং রামাল্লা, উত্তরে লেবানন, সিরিয়া এবং ট্রান্সজর্ডান পর্যন্ত হেজাজ রেলওয়ে লাইনের তুলকারেমকে একটি প্রধান রেল জংশনে পরিণত করে। প্রথম বিশ্বযুদ্ধে সিনাই এবং ফিলিস্তিন অভিযানের সময় উসমানীয় সেনাবাহিনী তুলকাররমকে তাদের প্রধান ঘাঁটি হিসেবে ব্যবহার করেছিল এবং এইচএমএস অ্যানের বহনকারী ব্রিটিশ বিমান এখানে বোমা হামলা করেছিল। ১৯১৮ সালে, তুলকারেম ব্রিটিশ বাহিনীর দখলে চলে যায়।\n\n\n=== ব্রিটিশ ম্যান্ডেট যুগ ===\n\nফিলিস্তিনের ব্রিটিশ প্রশাসন  (১৯২০-১৯৪৭) তুলকারেমকে তুলকারেম উপজেলার কেন্দ্র হিসাবে মনোনীত করেছিল।\n১৯২০ সালে, উপকূলে নেতানিয়ার সাথে শহরটিকে সংযুক্ত করার জন্য একটি রাস্তা তৈরি করা হয়েছিল।  ২০ শতকের শুরু থেকে জনসংখ্যার উল্লেখযোগ্য বৃদ্ধি এবং অসংগঠিত অবকাঠামোগত উন্নয়নকে মোকাবিলা করার জন্য - ১৯৪৫ সালে তুলকারেম এবং এর গ্রাম ধীন্নাবা, শুয়েইকা এবং ইরতাহ-এর জন্য একটি নাগরিক পরিকল্পনা তৈরি করা হয়েছিল। সেই সময়ে তুলকারেমকে চারটি প্রধান বিভাগে বিভক্ত করা হয়েছিল, যেখানে বেশিরভাগ বাণিজ্যিক কার্যকলাপ উত্তর-দক্ষিণ এবং পূর্ব-পশ্চিম রাস্তা বরাবর কেন্দ্রীভূত ছিল। অন্যদিকে, শহরের উত্তর প্রান্তে নগর বিস্তৃতি বিস্তৃত হতে থাকে, যা পূর্বে সবুজ স্থান দ্বারা চিহ্নিত ছিল।\n১৯৩৬-১৯৩৯ সালে ফিলিস্তিনে ব্রিটিশ শাসনের বিরুদ্ধে আরব বিদ্রোহের সময় তুলকারেম এবং এর আশেপাশের এলাকা ফিলিস্তিনি আরব বিদ্রোহী কার্যকলাপের জন্য একটি প্রধান আশ্রয়স্থল এবং ঘাঁটি হিসাবে ভূমিকা পালন করেছিল। বিদ্রোহের জেনারেল কমান্ডার আবদুর রহিম আলহাজ মুহাম্মদ ধিনবার ব্যক্তি ছিলেন। ধিনবা বর্তমানে তুলকারেম পৌরসভার একটি অংশ। তিনি শহরের আশেপাশে অনেক অপারেশনের নেতৃত্ব দিয়েছিলেন।\n১৯৪৫ সালের পরিসংখ্যান অনুসারে তুলকারেমের জনসংখ্যা ছিল ৮,০৯০জন; যাদের মধ্যে ৭,৭৯০ জন ছিল মুসলিম, ২৮০ জন খ্রিস্টান এবং ২০ জন অন্যান্য ধর্মাবলম্বী ছিল। একটি সরকারী ভূমি ও জনসংখ্যা জরিপ অনুসারে, এখানের বাসিন্দারা মোট ১,৬৭২ দুনাম (শহুরে) এবং ৩২,৬১০ দুনাম (গ্রামীণ) ভূমিতে বসবাস করতেন।\n\n\n=== জর্ডানের শাসন ===\n১৯৪৮ সালের আরব-ইসরায়েল যুদ্ধের সময়, তুলকারেম ইরাকি সেনাবাহিনীর নিয়ন্ত্রণে ছিল এবং পরে জর্ডান-অধিকৃত পশ্চিম তীরের অংশ হিসাবে সংযুক্ত করা হয়েছিল। ইসরায়েল এবং জর্ডানের মধ্যে ১৯৪৯ সালের যুদ্ধবিরতি চুক্তিতে তুলকারেমের ৩২,৬১০ দুনাম জমির মধ্যে প্রায় ৩০,০০০ দুনাম (বেশিরভাগই কৃষি জমি), ইসরায়েলি ভূখণ্ডের মধ্যে চলে যায়। এই জমিগুলি হারানোর ফলে তুলকারেমের অনেক বাসিন্দা কর্মসংস্থানের জন্য ট্রান্সজর্ডান এবং বিদেশে চলে যায়, অন্যদিকে তুলকারেমে ফিলিস্তিনি শরণার্থীদেরও আগমন ঘটে। এই সময়ে যুদ্ধ-বিগ্রহের কারণে তুলকারেম বিচ্ছিন্ন হয়ে পড়েছিল। এই শহরের পশ্চিমে ইসরায়েলি সামরিক অবস্থান এবং শহরের ভিতরেই জর্ডানের সামরিক অবস্থান ছিল। ফলে ইসরায়েল দ্বারা নিয়ন্ত্রিত নিকটবর্তী আরব শহরগুলি থেকে তুলকারেম সম্পূর্ণভাবে বিচ্ছিন্ন ছিল। এর প্রধান অর্থনৈতিক ও সামাজিক সংযোগ ছিল নাবলুসের সাথে।\n১৯৫০ সালে, ০.১৮ বর্গকিলোমিটার (০.০৭ মা২) এলাকা নিয়ে শহরে আনআরওয়া দ্বারা তুলকারেম শরণার্থী ক্যাম্প প্রতিষ্ঠিত হয়েছিল । শিবিরে বসবাসকারী বেশিরভাগ শরণার্থী জাফা, সিজারিয়া এবং হাইফা থেকে এসেছিল। বর্তমানে এটি পশ্চিম তীরের দ্বিতীয় বৃহত্তম ফিলিস্তিনি শরণার্থী শিবির। ১৯৬১ সালে একটি নতুন সিভিল ডেভেলপমেন্ট স্কিম অনুমোদিত হওয়ার পর তুলকারেম পৌরসভার উল্লেখযোগ্য সম্প্রসারণের কার্যক্রম শুরু হয়।\n\n\n=== সমসাময়িক কাল ===\n\n১৯৬৭ সালে ছয় দিনের যুদ্ধের পর থেকে তুলকারেম ইসরায়েলি দখলের অধীনে রয়েছে। ১৯৮২ সালে ইসরায়েলের বেসামরিক প্রশাসনে স্থানান্তর না হওয়া পর্যন্ত একটি সামরিক সরকার তুলকারেমকে শাসন করে।\nপ্রথম ইন্তিফাদার প্রথম মাসগুলিতে, ১৬ মে ১৯৮৯-এ, ৫০ বছর বয়সী মুহাম্মাদ আসাদ ফোখাহ তিন দিনের অনশনের পর মেগিদ্দো কারাগারে মারা যান। তিনি তুলকারেমের শুয়াইকা এলাকার বাসিন্দা ছিলেন।\nইসরায়েল এবং ফিলিস্তিন মুক্তি সংস্থা (পিএলও) এর মধ্যে ১৯৯৩ সালের অসলো চুক্তির পরিপ্রেক্ষিতে, ১০ ডিসেম্বর ১৯৯৫ তারিখে তুলকারেমের নিয়ন্ত্রণ ফিলিস্তিনি জাতীয় কর্তৃপক্ষের (পিএনএ) কাছে হস্তান্তর করা হয়, এটি তৃতীয় ফিলিস্তিনি শহর যেখান থেকে ইসরায়েলি বাহিনী নিজদের সেনা প্রত্যাহার করে। দ্বিতীয় ইন্তিফাদার প্রথম বছরগুলিতে, ইসরায়েল সাময়িকভাবে তুলকারেম পুনরায় দখল করে। ২০০৫ সালে তুলকরেমের উপর ইসরায়েলি সামরিক শাসন শেষ হয় এবং শহরের নিয়ন্ত্রণ পিএনএ-কে ফিরিয়ে দেওয়া হয়। শহরের নিয়ন্ত্রণ গ্রহণের পর, পিএনএ নতুন অস্ত্র বিধিনিষেধ চালু করে। এটি মাধ্যমে সশস্ত্র গোষ্ঠীদের মাত্র একটি নিবন্ধিত অস্ত্রের বৈধতার মধ্যে সীমাবদ্ধ করে এবং এটি জনসমক্ষে লোড করা বা বহন করা নিষিদ্ধ করে।\n১৯ অক্টোবর ২০২৩ তারিখে, ইসরায়েলি বাহিনী হামাসের সাথে যুদ্ধের পর প্রথমবার তুলকারেমে প্রবেশ করে এবং সশস্ত্র গোষ্ঠীগুলোর বিরুদ্ধে অভিযান চালায়, যেখানে ৪ ফিলিস্তিনি ও ১জন ইসরায়েলি সেনার মৃত্যু হয়।\n\n\n== ভূগোল ==\nশহরটি পশ্চিম তীরের উত্তরাঞ্চলের পশ্চিম প্রান্তে অবস্থিত। এটি নাবলুসের পশ্চিমে জেনিনের আরও প্রায় ১৫ কিলোমিটার (৯.৩ মাইল) দক্ষিণ-পশ্চিমে এবং ইসরায়েলের উপকূলীয় শহর নেতানিয়ার ১৫ কিলোমিটার (৯.৩ মাইল) পূর্বে অবস্থিত। এটি পশ্চিমে ইসরায়েলের মধ্য ও হাইফা জেলা এবং দক্ষিণে ফিলিস্তিনের কালকিলিয়া এবং রামাল্লা এবং আল-বিরেহ গভর্নরেটের সাথে ১৯৪৮ সালের যুদ্ধবিরতি রেখা দ্বারা সীমাবদ্ধ। সমতল ও পার্বত্য ভূমির কেন্দ্রে অবস্থান করার কারণে তুলকারেম বাণিজ্যিকভাবে এবং কৌশলগতভাবে তাৎপর্যপূর্ণ হয়ে ওঠে। অতীতে, তুলকারেম ছিল একটি ক্যারাভান কেন্দ্র এবং শহরের আশেপাশের গ্রাম ও খামারের পণ্যগুলির জন্য একটি বাণিজ্য কেন্দ্র। সেইসাথে এটি এমন একটি কেন্দ্র ছিল যেখান থেকে সেনাবাহিনী মিশর এবং লেভান্ট (আল-শাম) অতিক্রম করত।\nতুলকার্ম তিনটি ঐতিহাসিকভাবে গুরুত্বপূর্ণ সড়কের সংযোগস্থলে অবস্থান করছে: এর মধ্যে একটি রাস্তা লাট্রুন এলাকা থেকে উত্তরে উপকূলীয় সমভূমির প্রান্ত বরাবর মাউন্ট কারমেল, মাউন্ট তাবোর, মাউন্ট গিলবোয়া, নাজারেথ, গ্যালিল ও গোলান হাইটস পর্যন্ত বিস্তৃত। অন্য একটি রাস্তা আজলন উপত্যকা থেকে জেজরিয়েল উপত্যকা পর্যন্ত পাহাড়ের বাইরের স্তর বরাবর উত্তর দিকে, এবং একটি রাস্তা ভূমধ্যসাগর থেকে আধুনিক নেতানিয়ার পূর্বে নাবলুস পর্যন্ত বিস্তৃত। অতীতে এটি হাইফা থেকে কায়রো পর্যন্ত উপকূলীয় রেলপথের জংশন এবং দামেস্ক পর্যন্ত ন্যারোগেজ হেজাজ রেলপথের একটি শাখা ছিল।\n\n\n== জনসংখ্যা ==\n\nব্রিটিশ ম্যান্ডেট কর্তৃপক্ষ কর্তৃক পরিচালিত ফিলিস্তিনের ১৯২২ সালের আদমশুমারি অনুসারে, তুলকারেমের জনসংখ্যা ছিল ৩,৩৫০ জন (৩,১০৯ জন মুসলিম, ২০৮ জন খ্রিস্টান, ২৩ জন ইহুদি, আটজন শমরীয়, একজন বাহাই এবং একজন দ্রুজ)।\n১৯৪৫ সালের গ্রামের পরিসংখ্যানে এটির জনসংখ্যা ৮,০৯০ জন (৭,৭৯০ জন মুসলিম, ২৮০ জন খ্রিস্টান এবং ২০ জন \"অন্যান্য ধর্মাবলম্বী\") হিসাবে তালিকাভুক্ত করা হয়।\n১৯৩১ থেকে ১৯৬১ সালের মধ্যে তুলকারেম, ধিন্নাবা, শুয়েইকা এবং ইরতাহ-এর জনসংখ্যা ক্রমাগতভাবে বার্ষিক গড়ে ২% বৃদ্ধি পায়, ১৯৪৮ সালের যুদ্ধের পরে এই অঞ্চলে ফিলিস্তিনি উদ্বাস্তুদের আগমনের কারণে জনসংখ্যার ব্যাপক বৃদ্ধি ঘটে। ইহুদিরা সম্ভবত যুদ্ধের সময় এই শহর থেকে পালিয়ে গিয়েছিল করেছিল। ১৯৬৭ সালের যুদ্ধের পরে, কিছু বাসিন্দা জর্ডানে পালিয়ে যাওয়ার কারণে জনসংখ্যা সাময়িকভাবে হ্রাস পায়। ইসরায়েলের কেন্দ্রীয় পরিসংখ্যান ব্যুরোর ১৯৬৭ সালের আদমশুমারি অনুসারে তুলকারেম শহরের জনসংখ্যা ১০,২৫৫ জন, তুলকারেম ক্যাম্পে ৫,০২০ জন, ধিন্নাবায় ১,৩৪২ জন, ইরতাহ-এ ৯২৫ জন, শুওয়েকাতে ২,৩৩২ জন ও খিরবেত জারাদে ১২৮ জনসহ মোট জনসংখ্যা ২০,০০২ জন হিসাবে রেকর্ড করা হয়েছিল। জনগণনা অনুসারে ১০৩ জন খ্রিস্টান সম্প্রদায়ের একটি সম্প্রদায় থাকলেও অধিকাংশ অধিবাসীই ছিল মুসলমান।\n১৯৯৭ সালে ফিলিস্তিনি সেন্ট্রাল ব্যুরো অফ স্ট্যাটিস্টিকস দ্বারা প্রথম আদমশুমারিতে, তুলকারেমের জনসংখ্যা ছিল ৩৩,৯২১ জন এবং তুলকারেম শরণার্থী শিবিরের জনসংখ্যা ছিল ৫,৮৮৪ জন। ফিলিস্তিনি শরণার্থীরা শহরের মোট বাসিন্দার ৩১.৪% এবং শিবিরের বাসিন্দাদের ৯৪%। শহরের লিঙ্গ অনুপাত ৫০.৭% পুরুষ এবং ৪৯.৩% মহিলা। শহরের জনসংখ্যার অর্ধেকেরও বেশি (৫২.২%) ২০ বছরের কম বয়সী, ৪৪.৫% ২০ থেকে ৬৪ বছরের মধ্যে এবং ৪.১% ৬৪ বছরের বেশি বয়সী ছিল ২০০৭ পিসিবিএস আদমশুমারিতে তুলকারেমের জনসংখ্যা বেড়ে ৫১,৩০০ এ পৌঁছায়। অন্যদিকে ক্যাম্পের সংখ্যা বেড়ে ১০,৬৪১ জন হয়ে দাঁড়ায়। \n\nবর্তমানে প্রায় সম্পূর্ণ জনসংখ্যা মুসলিম। ১৯৬৭ সালে ইসরায়েলের শহর দখলের আগে, তুলকারেমে আনুমানিক ১,০০০ খ্রিস্টান বাস করত, কিন্তু সম্প্রদায়ের প্রায় অর্ধেক যুদ্ধের পরে দেশান্তরিত হয়েছিল। বাকি খ্রিস্টানদের অধিকাংশই পরবর্তীকালে ধীরে ধীরে দেশত্যাগ করে। বর্তমানে দুটি খ্রিস্টান পরিবার রয়েছে যারা তুলকারেমে বসবাস করে চলেছে, যারা একই বর্ধিত পরিবারের অংশ। \n\n\n== জলবায়ু ==\nতুলকারেমের জলবায়ু ভূমধ্যসাগরীয় এবং এর আশেপাশের এলাকার হিসাবে উপক্রান্তীয়, যেখানে শীতকালে খুব কমই বৃষ্টিপাত হয়। শীতকালে গড় তাপমাত্রা ৮ থেকে ১৬ ডিগ্রি সেলসিয়াস (৪৬ থেকে ৬১ ডিগ্রি ফারেনহাইট) মধ্যে থাকে, আর গ্রীষ্মকালে গড় তাপমাত্রা ১৭ থেকে ৩০ ডিগ্রি সেলসিয়াস (৬৩ থেকে ৮৬ ডিগ্রি ফারেনহাইট) হয় । পাহাড়ে অবস্থানের কারণে সামুদ্রিক বাতাস তুলকারেমের জলবায়ুর উপর পরিমিত প্রভাব ফেলে। আগস্ট মাসে গড় তাপমাত্রা ২৭ ডিগ্রি সেলসিয়াস (৮১ ডিগ্রি ফারেনহাইট) এর কম এবং ফেব্রুয়ারিতে গড় তাপমাত্রা ১৩.৫ ডিগ্রি সেলসিয়াস (৫৬ ডিগ্রি ফারেনহাইট) এর বেশি। গ্রীষ্মকালে আর্দ্রতা মাঝারি থাকে (প্রায় ৪০-৭০%), যদিও শীতকালে এটি ৭০ থেকে ৮৫% পর্যন্ত বৃদ্ধি পায়। তুলকারেমে ৫৫০ মিলিমিটার (২২ ইঞ্চি) বার্ষিক বৃষ্টিপাত হয়, বৃষ্টিপাতগুলো বিচ্ছুরিত ও বিরতিহীনভাবে হয়ে থাকে, যা ভূমধ্যসাগরীয় অববাহিকার বৈশিষ্ট্য।\nবর্ষাকাল অক্টোবরে শুরু হয় এবং মে মাস পর্যন্ত চলতে থাকে। ডিসেম্বর এবং ফেব্রুয়ারির মধ্যে বার্ষিক বৃষ্টিপাতের প্রায় ৭০% হয়ে থাকে আর বার্ষিক বৃষ্টিপাতের ২০% অক্টোবর এবং নভেম্বর মাসে হয়। জুন এবং সেপ্টেম্বরে বৃষ্টি বিরল এবং নগণ্য পরিমাণে হয়ে থাকে। তুলকার্ম শহরের গড় বার্ষিক বৃষ্টিপাত হল ৬৪২ মিলিমিটার (২৫.৩ ইঞ্চি)।\n\n\n== অর্থনীতি ==\n\n১৯৪৮ সালের যুদ্ধের আগে, তুলকারেমের প্রধান খাত কৃষি ছিল, যেখানে শস্য, জলপাই এবং ফল, বিশেষ করে তরমুজ ছিল শহরের জমিতে চাষ করা প্রধান ফসল।\n\n\n== শিক্ষা ==\n\nফিলিস্তিনি টেকনিক্যাল ইউনিভার্সিটি - কাদুরি হলো ফিলিস্তিনের একমাত্র সরকারি বিশ্ববিদ্যালয়, এটি ১৯৩০ সালে ইরাকি বংশোদ্ভূত ইহুদি সমাজসেবক জেএস কাদুরির অনুদানে ব্রিটিশ ম্যান্ডেটের সময় তুলকারেমে একটি কৃষি কলেজ হিসাবে প্রতিষ্ঠিত হয়েছিল এবং তারপরে ২০০৭ সালে একটি বিশ্ববিদ্যালয়ে পরিণত হয়েছিল। অন্যান্য উচ্চ শিক্ষা প্রতিষ্ঠানের মধ্যে রয়েছে আল-কুদস উন্মুক্ত বিশ্ববিদ্যালয় এবং আন-নাজাহ জাতীয় বিশ্ববিদ্যালয়ের দুটি ক্যাম্পাস।\nতুলকারেমে সাতটি উচ্চ বিদ্যালয় রয়েছে, এর মধ্যে তিনটি মেয়েদের (আল-আদাবিয়া, জামাল আবদ আল-নাসের, এবং আল-খাজা) এবং তিনটি ছেলেদের (আল-ফাদিলিয়া, ইহসান সামারা, সেফারেনি এবং আদনান) এবং উভয় লিঙ্গের জন্য একটি বৃত্তিমূলক স্কুল।\n\n\n== সংস্কৃতি ==\nতুলকারেমে নারীদের একটি ঐতিহ্যবাহী পোশাক ছিল, যেটি সাদামাটা, সূচিকর্ম ছাড়াই গাঢ় রঙের গাউন ছিল, কারণ বেশিরভাগ গ্রামীণ মহিলারা ফিলিস্তিনের উত্তরাঞ্চলের বাসিন্দা ছিলেন। বর্তমানে শহরের নারীদের আয়ের প্রধান উৎস সূচিকর্ম। সবচেয়ে জনপ্রিয় সূচিকর্ম হল ঐতিহাসিক ফিলিস্তিনের মানচিত্র। ফিলিস্তিনি খাবার মুসাখান তুলকারেমে জনপ্রিয়। তুলকারেমের অনেক সাংস্কৃতিক বৈশিষ্ট্য প্রতিবেশী হাইফা, জেনিন, নাবলুস, কালকিলিয়া এবং জাফ্ফার সাথে সঙ্গতিপূর্ণ।\nশহরে মেগা ল্যান্ড নামে একটি বিনোদন পার্ক রয়েছে, যেটি মুসলিম ছুটির দিনে হাজার হাজার দর্শকদের আকর্ষণ করে।\n\n\n== তথ্যসূত্র ==\n\n\n== বহিঃসংযোগ ==\nতুলকারেম—ওয়েলকাম টু প্যালেস্টাইন\nWelcome to Tulkarm R.C.\nmtulkarm"}