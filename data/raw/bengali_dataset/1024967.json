{"pageid": 1024967, "title": "অতসী", "url": "https://bn.wikipedia.org/wiki?curid=1024967", "content": "অতসী (বৈজ্ঞানিক নাম: Crotalaria retusa ) হচ্ছে শিম পরিবারের একটি সপুষ্পক উদ্ভিদ প্রজাতি। এর অনেকগুলি ইংরেজি নাম রয়েছে যেমন, devil-bean, rattleweed, shack shack, এবং wedge-leaf rattlepod। এটি প্রাণিসম্পদের জন্য বিষাক্ত এবং মানুষের খাদ্যকেও দূষিত করে। অতসীর আদি নিবাস কোথায় ছিল সেটা খুব একটা স্পষ্ট নয়। তবে মনে করা হয় সম্ভবত গ্রীষ্মমণ্ডলীয় এশিয়া, আফ্রিকা এবং অস্ট্রেলিয়া জুড়ে ছিল এর আদি নিবাস। আগে এই উদ্ভিদটিকে আগাছা হিসাবে ধরা হতো। বর্তমানে অনেক গ্রীষ্মমণ্ডলীয় অঞ্চলে এটি শস্য উদ্ভিদ হিসাবে চালু হয়েছে। তবে মার্কিন যুক্তরাষ্ট্রের বেশ কয়েকটি রাজ্যে, পুয়ের্তো রিকো এবং ভার্জিন দ্বীপপুঞ্জে এটি একটি ক্ষতিকারক আগাছা হিসাবে তালিকাভুক্ত। এছাড়া ভারত, কিউবা এবং কোকোস দ্বীপে এই উদ্ভিদটিকে আক্রমণাত্মক আগাছা হিসাবে তালিকাভুক্ত করা হয়েছে। অন্যান্য কয়েকটি ক্রোটালারিয়ার প্রজাতির মতো, এটি একটি বর্ষজীবী উদ্ভিদ।\n\n\n== বিবরণ ==\nএই বর্ষজীবী উদ্ভিদটি লম্বায় প্রায় ৬০ থেকে ১৫০ সেন্টিমিটার (২ থেকে ৫ ফুট) হয়। এর শাখাগুলি সোজা, কৌনিক এবং সবুজ রঙের। এই গাছের নরম পাতাগুলির উপরের তল গাড় সবুজ রঙের এবং নীচের তলের রঙ হালকা সবুজ হয়। পাতাগুলিতে একান্তর পত্রবিন্যাস দেখা যায়। কান্ডের আগায় হলুদ ফুলগুলি অনিয়তকার পুষ্পবিন্যাসে বেড়ে ওঠে। এর ফলগুলি শিমজাতীয় শুঁটির মতো। শুঁটিগুলি পাতলা দেওয়ালযুক্ত। এগুলি পাকলে বেগুনি থেকে কালো রঙের দেখতে হয়। শুঁটির মধ্যে প্রায় ১৮ থেকে ২০ টি ছোটো বাদামী বীজ থাকে।\n\n\n== বাসস্থান / বাস্তুবিদ্যা ==\nঅস্ট্রেলিয়ায় এটি কাদামাটি, বেলেপাথর এবং পাথুরে মাটিতে জন্মে। এছাড়া এটি খাঁড়ির কাছাকাছি , নদী বরাবর, এমনকি প্লাবনভূমিতে দেখতে পাওয়া যায়।\n\n\n== ব্যবহার ==\nঅতসী গাছে প্রচুর পরিমাণে তন্তু থাকে। তাই এটি তন্তু উৎপাদনকারী ফসল হিসাবেও চাষ করা হয়। সবুজ সার হিসাবেও এর ব্যবহার দেখা যায়। এটি ঘাসজাতীয় গাছ হিসাবেও ব্যবহার করা হয়। কোথাও কোথাও পশু আহার্য ফসল হিসাবে ব্যবহার করা হলেও, এটি পশুর জন্য বিষাক্ত।\n\n\n== বিষাক্ততা ==\nCrotalaria অনেক প্রজাতির বিষাক্ততার প্রাথমিক উৎস হলো পাইরোলাইজিডিন উপক্ষারগুলির উপস্থিতি, যা পাখি এবং বড়ো স্তন্যপায়ী প্রাণীর পক্ষে বিষাক্ত। অতসী গাছের বীজ আবার Crotalaria প্রজাতির মধ্যে সবচেয়ে বিষাক্ত। মধুতে পাইরোলাইজিডিন উপক্ষার থাকলে সেটি মানুষের স্বাস্থ্যের উপর বিরূপ প্রতিক্রিয়া দেখাতে পারে।\n\n\n== তথ্যসূত্র =="}