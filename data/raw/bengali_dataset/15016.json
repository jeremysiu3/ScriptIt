{"pageid": 15016, "title": "বার্লিন উ-বান", "url": "https://bn.wikipedia.org/wiki?curid=15016", "content": "ইউরোপ মহাদেশের জার্মানি রাষ্ট্রের রাজধানী বার্লিনের পাতালরেল ধরনের দ্রুতগামী গণপরিবহন ব্যবস্থার নাম বার্লিন উ-বান (বার্লিন উন্টারবান-এর সংক্ষিপ্ত রূপ) (Berliner U-Bahn)। এটি শহরটির জনপরিবহন ব্যবস্থার অন্যতম গুরুত্বপূর্ণ অংশ। বার্লিন এস-বান ব্যবস্থাটির (শহরতলী রেল ব্যবস্থা) সাথে একত্রে এটি জার্মানির রাজধানীতে পরিবহনের প্রধান মাধ্যম। এছাড়া বার্লিনের পূর্ব অংশে একটি ট্রাম ব্যবস্থাও চালু আছে।\nবার্লিন উ-বান ১৯০২ সালে প্রতিষ্ঠিত হয়। এটিতে ১০টি লাইন বা চক্রপথ এবং ১৭৩টি বিরতিস্থল বা স্টেশন আছে। রেলপথগুলির মোট দৈর্ঘ্য ১৫১.৭ কিলোমিটার (৯৪.৩ মাইল)। প্রায় ৮০% রেলপথ ভূগর্ভে অবস্থিত। দিনের ব্যস্ততম সময়ে রেলগাড়িগুলি প্রতি দুই থেকে ৫ মিনিট অন্তর বিরতিস্থল থেকে বহির্গমন করে। দিনের অন্যান্য সময় ৫ মিনিট অন্তর এবং সন্ধ্যাবেলায় প্রতি ১০ মিনিট অন্তর রেলগাড়ি ছাড়ে। গোটা বছর জুড়ে উ-বানের রেলগাড়িগুলি ১৩ কোটি ২০ লক্ষ কিলোমিটার পথ অতিক্রম করে এবং প্রায় ৪০ কোটি যাত্রী পরিবহন করে। ২০১৫ সালে ৫৩ কোটিরও বেশি যাত্রী বার্লিন উ-বানে ভ্রমণ করেন। সমগ্র গণপরিবহন ব্যবস্থাটি পরিচালনা ও দেখাশোনার দায়িত্বে আছে বের্লিনার ফেরকের্সবেট্রিবে (Berliner Verkehrsbetriebe অর্থাৎ \"বার্লিনের গণপরিবহন পরিষেবা\") নামক সংস্থাটি, যাকে সংক্ষেপে বেফাওগে (BVG) নামেও ডাকা হয়।\n\n\n== তথ্যসূত্র ==\n\n\n== আরও দেখুন =="}