{"pageid": 1437088, "title": "ফয়েজ ফজল", "url": "https://bn.wikipedia.org/wiki?curid=1437088", "content": "ফয়েজ ইয়াকুব ফজল (জন্ম: ৭ই সেপ্টেম্বর, ১৯৮৫) হলেন একজন ভারতীয় প্রাক্তন ক্রিকেটার, যিনি সর্বদা ভারতীয় স্থানীয় ক্রিকেট দল বিদর্ভ ও ক্লাব ক্রিকেটে উত্তর আয়ারল্যান্ডের লিসবর্ন ক্লাবের হয়ে খেলেছেন। পূর্বে তিনি মধ্যাঞ্চল, ইন্ডিয়া রেড, ভারত অনূর্ধ্ব-১৯, রেলওয়েজ ও রাজস্থান রয়্যালসের হয়ে খেলেন এবং তিনি একজন বাঁহাতি উদ্বোধনী ব্যাটসম্যান ছিলেন। ডমেস্টিক ক্রিকেট ধারাবাহিক থাকলেও আন্তর্জাতিক ক্রিকেটে তিনি মাত্র একটি ওডিআই ম্যাচ খেলেছেন। জিম্বাবুয়ের বিপক্ষে সেই খেলায় ফয়েজ ৫৫ রানে অপরাজিত ছিলেন এবং ভারত ১০ উইকেটে জয়লাভ করে।  \n২০১৫-১৬ দেওধর ট্রফিতে তিনি ভারত বি-এর বিরুদ্ধে ফাইনাল ম্যাচে ভারত এ-এর হয়ে ১১২ বলে ১০০ রান করেন। ২০১৫-১৬ ইরানি কাপে তিনি মুম্বইয়ের বিরুদ্ধে ৪৮০ রানের সফল তাড়ায় রেস্ট অব ইন্ডিয়া ক্রিকেট দলের হয়ে ১২৭ রান করেছিলেন।\n২০১৬ সালের ২৩ মে তিনটি একদিনের আন্তর্জাতিক (ওডিআই) ও তিনটি টুয়েন্টি২০ আন্তর্জাতিকের জন্য জুন মাসে জিম্বাবুয়ে সফরের জন্য ভারতের স্কোয়াডে নির্বাচিত হন।  ২০১৬ সালের ১৫ জুন তার ওডিআই অভিষেক হয় এবং জিম্বাবুয়ের বিপক্ষে তার একমাত্র আন্তর্জাতিক ওডিআই খেলায় অপরাজিত  ৫৫ রান করেন। তবে এই একমাত্র খেলাতেই তার আন্তর্জাতিক ক্রিকেট থেকে বিদায় ঘটে। ফজলের  নেতৃত্বে, ২০১৭ -১৮ মৌসুমে বিদর্ভ প্রথম রঞ্জি ট্রফি শিরোপা জেতে। তিনি ৭০.১৫ গড়ে ৯১২ রানসহ দলের সর্বোচ্চ স্কোরার ছিলেন।\n২০১৮ সালের জুলাই মাসে তাকে ২০১৮-১৯ দিলীপ ট্রফির জন্য ভারত ব্লু দলের অধিনায়ক মনোনীত করা হয়েছিল।  আগস্ট ২০১৯ সালে তাকে ২০১৯-২০ দিলীপ ট্রফির জন্য ইন্ডিয়া গ্রীন দলের অধিনায়ক হিসাবে মনোনীত করা হয়েছিল।  \nফজল ২০২৪ সালের ফেব্রুয়ারিতে পেশাদার ক্রিকেট থেকে অবসরের ঘোষণা দেন। তিনি বিদর্ভের হয়ে সবচেয়ে বেশি প্রথম-শ্রেণী এবং লিস্ট এ রান নিয়ে অবসর নেন। \n\n\n== তথ্যসূত্র =="}