{"pageid": 1519880, "title": "আলিমুজ্জামান বেইলি ব্রিজ", "url": "https://bn.wikipedia.org/wiki?curid=1519880", "content": "আলিমুজ্জামান বেইলি ব্রিজ (অন্য নাম: আলিমুজ্জামান সেতু) ফরিদপুর শহরের কেন্দ্রস্থলে অবস্থিত একটি বেইলি ব্রিজ। সেতুটি ১৯৩৫ সালে নির্মাণ করা হয়। এটি ফরিদপুর শহরে কুমার নদের উপর নির্মিত প্রথম সেতু। বর্তমানে এই সেতু শুধু পথচারীরা যাতায়াত করতে পারেন, যানবাহন চলাচল বন্ধ রয়েছে।\nসেতুর পূর্ব দিকে তিতুমীর বাজার ও নিউমার্কেট এবং পশ্চিম দিকে হাজী শরীয়তুল্লাহ বাজারের অবস্থান হওয়ায় সেতুটি শহরের সবচেয়ে জনবহুল স্থান গুলোর মধ্যে অন্যতম।\n\n\n== ইতিহাস ==\n১৯৩৫ সালে এই বর্তমানের এই বেইলি ব্রিজের স্থানে একটি সেতু নির্মাণ করা হয়। তৎকালীন জেলা বোর্ডের চেয়ারম্যান আলিমুজ্জামান চৌধুরীর নামানুসারে সেতুর নামকরণ করা হয় 'আলিমুজ্জামান সেতু'। প্রথমে লোহার পিলারের উপরে পাথরের ঢালাই দিয়ে সেতুটি নির্মাণ করা হয় যা ১৯৮৮ সালের বন্যায় ধ্বসে যায়। পরবর্তীতে সেখানে অস্থায়ী ভাবে একটি বেইলি ব্রিজ নির্মাণ করা হয়।\n\n২০১১ সালের ১৫ আগস্ট ভোরে ৩৬ টন পাথর নিয়ে একটি ট্রাক সেতু পার হওয়ার সময় ট্রাক সহ সেতুর পশ্চিম অংশ নদে পড়ে যায়। পরবর্তীতে ফরিদপুর সড়ক ও জনপদ বিভাগ বর্তমানের আলিমুজ্জামান বেইলি ব্রিজ নির্মাণ করে। ব্রিজটি নির্মাণে ২ কোটি ৩০ লক্ষ বাংলাদেশী টাকা ব্যয় হয়েছিল।\nফরিদপুরের প্রধান বাণিজ্যিক কেন্দ্র কুমার নদের দুই পাড়ের তিতুমীর বাজার, ফরিদপুর নিউ মার্কেট এবং হাজী শরীয়তুল্লাহ বাজারের যোগাযোগের অন্যতম মাধ্যম এই বেইলি ব্রিজ। করোনা মহামারীর সময় সেতু বন্ধ করে দেয়া হয়েছিল।\n\n\n== সমস্যা ==\nফরিদপুর শহরের তিতুমীর বাজার, হাজী শরীয়তুল্লাহ বাজার ও চকবাজারের বর্জ্য, শাকসবজি, মাছ, মুরগি, গরুর উচ্ছিষ্ট সেতু নিচে ফেলার মাধ্যমে কুমার নদকে দূষিত হচ্ছে।\n\nবর্তমানে সেতু দিয়ে শুধুমাত্র পথচারীরা চলাচল করতে পারে। কিন্তু এই সেতু অবৈধ ফুটপাত দখলদারদের দখলে জিম্মি হয়ে রয়েছে। স্থানীয় প্রভাবশালী ব্যক্তিরা টাকার বিনিময়ে পথচারী পারাপারের এই সেতুটিকে হকারদের কাছে দোকানপ্রতি ভাড়া দেয়। ফলশ্রুতিতে প্রতিনিয়তই পথচারীদের সমস্যার সম্মুখীন হতে হয়। প্রতিদিনই ছিনতাই, পকেটমারসহ ছোটখাটো অঘটন ঘটে থাকে। নারীদের জন্য এই বেইলী ব্রিজকে অনিরাপদ বলা হয়। অতিরিক্ত ভিড়ের মধ্যে নারীরা যৌন হয়রানির শিকার হয়ে থাকেন। প্রশাসনের সহযোগিতায় সেতুটি কয়েকবার দখলমুক্ত করা হলেও কোনো স্থায়ী সমাধান হয়নি।\n\n\n== তথ্যসূত্র =="}