{"pageid": 1435689, "title": "মেরিয়ন ডিকারম্যান", "url": "https://bn.wikipedia.org/wiki?curid=1435689", "content": "মেরিয়ন ডিকারম্যান (এপ্রিল ১১, ১৮৯০ – মে ১৬, ১৯৮৩) ছিলেন একজন আমেরিকান ভোটাধিকারবিদ, শিক্ষাবিদ, টডহান্টার স্কুলের উপাধ্যক্ষ এবং এলেনর রুজভেল্টের ঘনিষ্ঠ বন্ধু।\n\n\n== জন্ম এবং প্রাথমিক জীবন ==\nমেরিয়ন ডিকারম্যান নিউইয়র্কের ওয়েস্টফিল্ডে জন্মগ্রহণ করেন। তিনি ওয়েলেসলি কলেজে দুই বছর অধ্যয়ন করেন, সেখানে তিনি মহিলাদের ভোটাধিকারের সাথে জড়িত হন। এরপর তিনি সিরাকিউজ বিশ্ববিদ্যালয়ে চলে আসেন। তিনি ১৯১২ সালে কলাবিভাগে স্নাতক হন এবং ১৯১৩ সালে শিক্ষায় স্নাতক ডিগ্রি অর্জন করেন।\n\n\n== কর্মজীবন ==\n\nতিনি প্রথমে নিউ ইয়র্কের ক্যানিস্টিওতে পড়ান এবং ১৯১৩ সালে নিউ ইয়র্কের ফুলটনে চলে যান, সেখানে ফুলটন হাই স্কুলে তিনি আমেরিকান ইতিহাস পড়িয়েছেন। এখানেই তিনি ন্যান্সি কুকের ঘনিষ্ঠ বন্ধু হয়ে ওঠেন, ন্যান্সি একই স্কুলে শিল্পকলা এবং হস্তশিল্প শেখাতেন। এই দুই মহিলা আজীবনের সঙ্গী হয়ে ওঠেন, তাঁদের প্রায় পুরো প্রাপ্তবয়স্ক জীবন তাঁরা একসাথে কাটিয়েছেন, তাঁরা রাজনীতি, শিক্ষা এবং প্রগতিশীল সংস্কারের জন্য নিবেদিত জীবন ভাগ করে নিয়েছিলেন। ডিকারম্যান ১৯১৮ সালে স্কুল ছেড়ে যাওয়ার আগে চার বছর ফুলটন হাই স্কুলের ইতিহাস বিভাগে প্রধান ছিলেন\nযুদ্ধবিরোধী মনোভাব থাকা সত্ত্বেও, প্রথম বিশ্বযুদ্ধের সময়, তিনি এবং কুক দুজনেই রেড ক্রসে সক্রিয় হয়ে ওঠেন। ডিকারম্যান যেমন পরে বর্ণনা করেছিলেন, তিনি \"সত্যিই বিশ্বাস করেছিলেন যে এটি যুদ্ধের অবসান এবং গণতন্ত্রের জন্য বিশ্বকে নিরাপদ করার যুদ্ধ।\" ১৯১৮ সালের বসন্তে, তাঁরা উভয়েই লন্ডনে যান যেখানে তাঁরা এন্ডেল স্ট্রিট মিলিটারি হাসপাতালে কাজ করেন। মার্কিন যুক্তরাষ্ট্রে ফিরে আসার পর, ডিকারম্যান দেখতে পান যে তিনি নিউইয়র্ক স্টেট অ্যাসেম্বলিতে একটি আসনের জন্য ভোটাধিকার বিরোধী রাজনীতিবিদ থ্যাডিউস সি. সুইটের বিরোধিতা করার উদ্দেশ্যে মনোনীত হয়েছেন।  ডিকারম্যান প্রতিদ্বন্দ্বিতা করেন, সুইটের  ভোট ছিনিয়ে নেন, সুইট তখন গভর্নরের জন্য রিপাবলিকান মনোনয়ন নিশ্চিত করতে পারেননি। ১৯১৯ থেকে ১৯২০ সালের মধ্যে, মেরিয়ন ডিকারম্যান মহিলা যুগ্ম আইনসভা সম্মেলনের নির্বাহী সম্পাদক ছিলেন।\n১৯২০ থেকে ১৯২১ সাল পর্যন্ত, তিনি নিউ জার্সির ট্রেন্টনের ট্রেন্টন স্টেট কলেজে ডিন হিসাবে কাজ করেছিলেন। সেখানকার কাজ তাঁর ভালো লাগেনি, তাই তিনি এক বছর পরে টডহান্টার স্কুলের অনুষদে যোগদান করেন। ১৯২২ সালে, তিনি এবং ন্যান্সি কুক এলেনর রুজভেল্টের সাথে পরিচিত হয়েছিলেন। তিনজন মহিলা একই মূল্যবোধ ভাগ করে নেন এবং দ্রুত ভাল বন্ধু হয়ে ওঠেন।  ফ্র্যাঙ্কলিন রুজভেল্ট একটি কুটির নির্মাণের জন্য ভ্যাল-কিল ক্রিকের কাছে কিছু সম্পত্তি আজীবন ইজারা দেওয়ার জন্য তিন মহিলাকে প্রস্তাব করেছিলেন। একটি ছোট হস্তশিল্প কর্মশালাও নির্মিত হয়েছিল, যা ভ্যাল-কিল ইণ্ডাস্ট্রিজ নামে পরিচিত হয়েছিল।\n১৯২৭ সালে, ডিকারম্যান, রুজভেল্ট এবং কুক টডহান্টার স্কুল কিনেছিলেন, ডিকারম্যান তার অধ্যক্ষ হন। তিনি ১৯৩৭ সাল পর্যন্ত অধ্যক্ষ হিসাবে সেখানে কাজ করেছিলেন এবং পরে, \"১৯৪২ সাল পর্যন্ত প্রশাসনিক ক্ষমতায়\" ছিলেন। ১৯৩৬ সালের মধ্যে, ভ্যাল-কিল ইণ্ডাস্ট্রিজ ভেঙে দেওয়া হয়। ডিকারম্যান গ্রেট ব্রিটেন এবং সুইডেন উভয়ের শিল্প সম্পর্ক অধ্যয়নের জন্য ১৯৩৮ সালের রাষ্ট্রপতি কমিশনে নিযুক্ত হন। পরে ১৯৪২ সালে, তিনি জাতীয় শ্রম সম্পর্ক বোর্ডে নিযুক্ত হন, যেখানে তিনি ১৯৪৫ সাল পর্যন্ত দায়িত্ব পালন করেন।\nডিকারম্যান এবং কুক ১৯৪৫ সালে ফ্র্যাঙ্কলিন ডি. রুজভেল্টের মৃত্যুর পর পর্যন্ত স্টোন কটেজে বসবাস করেছিলেন। ডিকারম্যান এবং কুক ভ্যাল-কিলের সম্পত্তির সমস্ত অংশ ১৯৪৭ সালে এলেনরের কাছে বিক্রি করে দেন এবং তারপর কানেটিকাটের নিউ কেনানে চলে যান। সেখানে ডিকারম্যান মেরিন হিস্টোরিক্যাল অ্যাসোসিয়েশনের শিক্ষামূলক প্রোগ্রামিং পরিচালক হন, যা পরে মিস্টিক সীপোর্ট, দ্য মিউজিয়াম অফ আমেরিকা অ্যাণ্ড দ্য সী -তে পরিণত হয়। তিনি ১৯৪৬ থেকে ১৯৬২ পর্যন্ত এই যাদুঘরের শিক্ষা পরিচালক হিসেবে দায়িত্ব পালন করেন। যখন ভ্যাল-কিল পুনর্নির্মাণ হচ্ছিল, ডিকারম্যান তখন ন্যাশনাল পার্ক সার্ভিসকে, তার কুটীরে থাকার সময়ের, ১৭০টিরও বেশি আসবাবপত্র এবং অন্যান্য গৃহস্থালী সামগ্রী সরবরাহ করেছিলেন।\n\n\n== মৃত্যু ==\nডিকারম্যান ১৯৯৩ সালে ৯৩ বছর বয়সে, পেনসিলভানিয়ার কেনেট স্কোয়ারের ক্রসরোড রিটায়ারমেন্ট হোমে মারা যান এবং তাঁকে নিউইয়র্কের ওয়েস্টফিল্ড কবরস্থানে ন্যান্সি কুকের পাশে সমাহিত করা হয়।\n\n\n== তথ্যসূত্র ==\n\n\n== সূত্র ==\nকুক, ব্লাঞ্চ উইসেন । এলেনর রুজভেল্ট: ভলিউম ওয়ান, 1884-1933 । নিউ ইয়র্ক: ভাইকিং প্রেস, 1993\nকুক, ব্লাঞ্চ উইসেন। এলেনর রুজভেল্ট: ভলিউম দুই, 1933-1938 । নিউ ইয়র্ক: ভাইকিং প্রেস, 1999\nডেভিস, কেনেথ। অদম্য গ্রীষ্ম: মেরিয়ন ডিকারম্যানের স্মৃতির উপর ভিত্তি করে রুজভেল্টের একটি অন্তরঙ্গ প্রতিকৃতি । নিউ ইয়র্ক: অ্যাথেনিয়াম প্রেস, 1974\n\n\n== বহিঃসংযোগ =="}