{"pageid": 1529127, "title": "নীনা নায়েক", "url": "https://bn.wikipedia.org/wiki?curid=1529127", "content": "নীনা পি নায়েক (জন্ম: ২৪শে নভেম্বর ১৯৫৩) দক্ষিণ কন্নড়ের একজন সমাজকর্মী এবং শিশু অধিকার কর্মী। তাঁর কর্মজীবন শিশু অধিকারের প্রচার এবং সুরক্ষার জন্য নিবেদিত।\nতিনি ২০১২ সালের ৬ই এপ্রিল বেঙ্গালুরুতে একটি টেডএক্স ইভেন্টের ব্যবস্থাপনায় শিশুদের ভূমিকার ওপর একটি উপস্থাপনা প্রদান করেন। তিনি বেশ কিছু প্রবন্ধ এবং বইও লিখেছেন। নীনা কর্ণাটক রাজ্য শিশু অধিকার সুরক্ষা কমিশনের চেয়ারপারসন ছিলেন। পূর্বে, তিনি ভারতীয় শিশু কল্যাণ পরিষদের সহ-সভাপতি এবং ভারতের জাতীয় পরিকল্পনা কমিশনের শিশু বিষয়ক উপ-কমিটির সদস্য ছিলেন।\n\n\n== শিক্ষা এবং ব্যক্তিগত জীবন ==\nনীনা নায়েক সমাজকর্মে স্নাতকোত্তর ডিগ্রি করেছেন, তাঁর বিশেষ বিষয় ছিল পরিবার ও শিশু কল্যাণ। তিনি মাদ্রাজ বিশ্ববিদ্যালয় থেকে গৃহ বিজ্ঞানে স্নাতক ডিগ্রি অর্জন করেছেন, যার মূল বিষয় শিশু বিকাশ, খাদ্য এবং পুষ্টি। ইন্দিরা গান্ধী জাতীয় মুক্ত বিশ্ববিদ্যালয় (ইগ্নোউ) থেকে মানবাধিকার বিষয়ে একটি শংসাপত্র রয়েছে। তাঁর দুটি দত্তক নেওয়া সন্তান রয়েছে।\n\n\n== কর্মজীবন ==\nগত ৩০ বছর ধরে একজন শিশু অধিকার কর্মী হিসেবে নীনা নায়েক বিভিন্ন দায়িত্বপূর্ণ পদে অধিষ্ঠিত।\n\nচেয়ারপারসন, শিশু কল্যাণ কমিটি, বেঙ্গালুরু\nতিন মেয়াদে কর্ণাটক রাজ্য শিশু অধিকার সুরক্ষা কমিশনের চেয়ারপারসন।\nভারতীয় শিশু কল্যাণ পরিষদের সহ-সভাপতি।\nজাতীয় শিশু অধিকার সুরক্ষা কমিশনের সদস্য ( ভারত সরকারের সচিবের সমতুল্য)\nভারতের জাতীয় পরিকল্পনা কমিশনের একাদশ পঞ্চবার্ষিকী পরিকল্পনার জন্য শিশু বিষয়ক উপ-কমিটির সদস্য।\nনির্ভয়া ধর্ষণ ও হত্যা মামলার অন্যতম অপরাধী মোহাম্মদ আফরোজকে নাবালক বলে সফলভাবে রক্ষা করেছেন।\n\n\n== রাজনীতি ==\n২০১৪ সালের ১০ই মার্চ তিনি বেঙ্গালুরু দক্ষিণ লোকসভা কেন্দ্রে থেকে আম আদমি পার্টির প্রার্থী ছিলেন এবং ২১,৪০৩ ভোট (মোট ভোটের ১.৯%) পেয়েছিলেন। তিনি বিজেপির অনন্ত কুমারের কাছে হেরে যান।\n\n\n== বহিঃসংযোগ ==\nটেডএক্স- এ নিনা নায়েক\n\n\n== তথ্যসূত্র =="}