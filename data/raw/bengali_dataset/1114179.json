{"pageid": 1114179, "title": "এম এনায়েতুর রহিম", "url": "https://bn.wikipedia.org/wiki?curid=1114179", "content": "এম এনায়েতুর রহিম বাংলাদেশ সুপ্রীম কোর্টের আপিল বিভাগের একজন অবসরপ্রাপ্ত বিচারপতি। এর আগে তিনি বাংলাদেশ সুপ্রীম কোর্টের হাইকোর্ট বিভাগের বিচারপতি ছিলেন। তিনি আন্তর্জাতিক অপরাধ ট্রাইব্যুনাল ১-এর চেয়ারম্যান হিসাবেও দায়িত্ব পালন করেছেন।\n\n\n== প্রাথমিক জীবন ==\nএনায়েতুর রহিম ১৯৬০ সালের ১১ আগস্ট বাংলাদেশের দিনাজপুরে জন্মগ্রহণ করেন। তার পিতার নাম এম আব্দুর রহিম ও মাতার নাম নাজমা রহিম। পিতা এম আব্দুর রহিম বাংলাদেশ আওয়ামী লীগের রাজনীতিবিদ এবং দিনাজপুর-৩ আসনের সংসদ সদস্য ছিলেন।\nএনায়েতুর রহিম ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগ থেকে স্নাতকোত্ত ও এলএলবি ডিগ্রি লাভ করেন। তিনি গণযোগাযোগে পিএইচডি অর্জন করেন\n\n\n== কর্মজীবন ==\nএনায়েতুর রহিম ১৯৮৬ সালের ১০ অক্টোবর অধস্তন আদালতে আইন পেশায় নিযুক্ত হন। ১৯৮৯ সালের ২ জানুয়ারি তিনি সুপ্রীম কোর্টের হাইকোর্ট বিভাগে এবং ২০০২ সালের ১৫ মে আপীল বিভাগে আইনজীবী হিসেবে তালিকাভুক্ত হন। ২০০৫ সালে তিনি সুপ্রীম কোর্ট আইনজীবী সমিতির সম্পাদক নির্বাচিত হন। ২০০৯ সালে তিনি অতিরিক্ত অ্যাটর্নি জেনারেল হিসেবে দায়িত্ব পালন করেন।\n২০০৯ সালের ৩০ জুন তিনি হাইকোর্ট বিভাগের অতিরিক্ত বিচারক হিসেবে নিয়োগ পান। দুই বছর পর ২০১১ সালের ৬ জুন এই বিভাগে তিনি স্থায়ী নিয়োগ পান। ২০১৪ সালে ২৩ ফেব্রুয়ারি তাকে আন্তর্জাতিক অপরাধ ট্রাইব্যুনালের চেয়ারম্যান হিসেবে নিয়োগ দেওয়া হয়। তবে ২০১৫ সালের ১৫ সেপ্টেম্বর তাকে হাইকোর্টে ফিরিয়ে আনা হয়। এনায়েতুর রহিম ২০১৬ সাল থেকে বিনামূল্যে আইন সহায়তা প্রদান সংস্থা সুপ্রীম কোর্ট লিগ্যাল এইড কমিটির চেয়ারম্যানের দায়িত্ব পালন করছেন।\n২০২২ সালের জানুয়ারিতে, বাংলাদেশের রাষ্ট্রপতি তাকেসহ বিচারপতি বোরহান উদ্দিন, বিচারপতি এফ আর এম নাজমুল আহাসান, বিচারপতি কৃষ্ণা দেবনাথকে সুপ্রীম কোর্টের আপীল বিভাগের বিচারক হিসেবে নিয়োগ প্রদান করেন।\nতিনি ২৯শে মার্চ সুপ্রিম কোর্ট আপিল বিভাগের চেম্বার জজ হিসেবে মনোনীত হন। ১০ আগস্ট ২০২৪ তারিখে তিনি বৈষম্যবিরোধী ছাত্র আন্দোলনের দাবীর প্রেক্ষিতে পদত্যাগ করেন।\n\n\n== তথ্যসূত্র =="}