{"pageid": 1443552, "title": "বসন্তকুমার চট্টোপাধ্যায়", "url": "https://bn.wikipedia.org/wiki?curid=1443552", "content": "বসন্তকুমার চট্টোপাধ্যায়  (১১ মে, ১৮৯০   -  ৬ সেপ্টেম্বর, ১৯৭৬) ছিলেন  স্বাধীন ভারতের প্রথম ভারতীয় অ্যাকাউন্ট্যান্ট জেনারেল। \n\n\n== সংক্ষিপ্ত জীবন ==\nবসন্তকুমারের জন্ম ১৮৯০ খ্রিস্টাব্দের ১১ মে  ব্রিটিশ ভারতের অধুনা  পশ্চিমবঙ্গের  বাঁকুড়া জেলার ঘটকপাড়ায়। তিনি ছাত্রাবস্থা থেকেই অত্যন্ত মেধাবী ছিলেন। গণিতে প্রথম স্থান অধিকার করে তিনি কলকাতা বিশ্ববিদ্যালয় হতে  এম.এ পাশ করেন। ইংরাজী, বাংলা ছাড়াও সংস্কৃত ভাষাতেও তার যথেষ্ট দখল ছিল। ইন্ডিয়ান অডিট অ্যান্ড অ্যাকাউন্টস্ সার্ভিসের পরীক্ষাতেও তিনি প্রথম হন এবং দীর্ঘদিন তিনি অসমে  আসাম সরকারের অ্যাকাউন্ট্যান্ট জেনারেলের পদে ছিলেন। তারপর স্বাধীন ভারতের তিনিই প্রথম ভারতীয় অ্যাকাউন্ট্যান্ট জেনারেল হন। অসমে অবস্থানকালে তিনি সংস্কৃত ভাষা প্রসারে উল্লেখযোগ্য ভূমিকা গ্রহণ করেন। ১৯৩৬ খ্রিস্টাব্দে রামানন্দ চট্টোপাধ্যায়ের ভ্রাতুস্পুত্র  হেমন্তকুমার চট্টোপাধ্যায়ের সঙ্গে যৌথ সম্পাদনায় শিলং-এ প্রথম বাংলা পত্রিকা শিলং-বার্ষিকী প্রকাশ করেন। ওই বছরেই তার উদ্যোগেই শিলং-এ সর্বভারতীয় 'বেদ সম্মেলন' অনুষ্ঠিত হয়। বেদান্তদর্শনের উপর তার অনেক নিবন্ধ বহু পত্র-পত্রিকায় প্রকাশিত হয়েছে। স্বাধীনতার পর  ভারতে বাংলাভাষাকে রাষ্ট্রভাষা করার দাবিতে আন্দোলনে সক্রিয় ভূমিকা নেন। \nবসন্তকুমার ১৯৭৬ খ্রিস্টাব্দের  ৬ সেপ্টেম্বর প্রয়াত হন। তার জ্যেষ্ঠ পুত্র হলেন কবি কামাক্ষীপ্রসাদ এবং কনিষ্ঠ পুত্র ছিলেন প্রখ্যাত মার্কসবাদী দার্শনিক  দেবীপ্রসাদ। \n\n\n== তথ্যসূত্র =="}