{"pageid": 1334386, "title": "মনীষা মৌন", "url": "https://bn.wikipedia.org/wiki?curid=1334386", "content": "মনীষা মৌন (জন্ম ২৩শে ডিসেম্বর ১৯৯৭) হলেন একজন ভারতীয় বক্সার যিনি ফেদারওয়েট ওজন শ্রেণীতে প্রতিদ্বন্দ্বিতা করেন। তিনি ২০১৯ এশিয়ান অ্যামেচার বক্সিং চ্যাম্পিয়নশিপে ব্রোঞ্জ জিতেছেন।\n\n\n== প্রাথমিক জীবন ==\nমনীষা হরিয়ানার কৈথল জেলার মাতুর গ্রামে ১৯৯৭ সালের ২৩শে ডিসেম্বর জন্মগ্রহণ করেন। তিনি পিতা-মাতার তিন সন্তানের মধ্যে কনিষ্ঠ ছিলেন। তাঁর বাবা দুটি হার্ট অ্যাটাকের পর শয্যাশায়ী হওয়ার আগে ট্র্যাক্টর মেকানিক হিসেবে কাজ করতেন।\nতাঁর বাবা-মা যে কোনো খেলায় অংশ নিতে নিষেধ করলেও, মনীষা তাঁর ভাইয়ের সাথে ভলিবল খেলতে ঘর থেকে বেরিয়ে যেতেন। তিনি শীঘ্রই একজন বক্সিং কোচের নজরে পড়েন এবং ১২ বছর বয়সে তাঁকে প্রশিক্ষণ দেওয়া শুরু করেন। তিনি এটি তাঁর বাবার কাছ থেকে গোপন রেখেছিলেন। তাঁর বাবা এই ঘটনার দুই বছর পরে খেলাধূলায় মেয়ের অংশগ্রহণ আবিষ্কার করেন, যখন মনীষা জেলা পর্যায়ের একটি প্রতিযোগিতায় একটি পদক জয়ের পর সংবাদপত্রে তাঁকে নিয়ে প্রতিবেদন বেরিয়েছিল। মনীষা বলেছেন যে তিনি শৈশবে নিজের এলাকায় লড়াই করতেন এবং \"ছেলেদের প্রচুর মারধর\" করতেন।\n\n\n== খেলোয়াড় জীবন ==\n\n\n=== ২০১৮ ===\n২০১৮ সালে মনীষা তাঁর প্রথম সিনিয়র পদক জিতেছিলেন, যখন তিনি জাতীয় চ্যাম্পিয়নশিপে দ্বিতীয় হয়েছিলেন। ২০১৮ এআইবিএ মহিলা বিশ্ব বক্সিং চ্যাম্পিয়নশিপে, তিনি ব্যান্টামওয়েট বিভাগে কোয়ার্টার ফাইনালে জায়গা করে নেন। তাঁর থেকে উচ্চ র‌্যাঙ্কের ক্রিস্টিনা ক্রুজ এবং আগের বছরের চ্যাম্পিয়ন ডিনা ঝোলামানের বিরুদ্ধে তাঁর জয় প্রশংসা পেয়েছিল।\n\n\n=== ২০১৯ ===\nতিনি আবার ২০১৯ সালের জাতীয় চ্যাম্পিয়নশিপে রৌপ্য পদক জিতেছিলেন। এর পরে ২০১৯ এশিয়ান অ্যামেচার বক্সিং চ্যাম্পিয়নশিপে তিনি ব্রোঞ্জ পদক জেতেন, যেখানে তিনি ২-৩ বিভক্ত সিদ্ধান্তে (বিভক্ত সিদ্ধান্ত বক্সিংয়ে বিজয়ের একটি মাপকাঠি) হুয়াং সিও-ওয়েনের কাছে হেরেছিলেন।\nফেদারওয়েট ওজন বিভাগে পরিবর্তন করার পর, মনীষাকে ২০১৯ এআইবিএ মহিলা বিশ্ব বক্সিং চ্যাম্পিয়নশিপের জন্য নির্বাচন করা হয়নি।\n\n\n== তথ্যসূত্র =="}