{"pageid": 1440387, "title": "সুনীল দাশ (লেখক)", "url": "https://bn.wikipedia.org/wiki?curid=1440387", "content": "সুনীল দাশ ( ১৯৪৩ - ৩১ মার্চ  ২০২৪) ছিলেন একজন বিশিষ্ট ভারতীয় বাঙালি গল্পকার, ঔপন্যাসিক, প্রাবন্ধিক ও নাট্য-ব্যক্তিত্ব। কলকাতায় তার প্রতিষ্ঠিত নাট্যদল সংবর্ত দেশে ও বিদেশের নাট্যোৎসবে অংশ নিয়ে সুনাম অর্জন করে।\n\n\n== জীবনী ==\nসুনীল দাশের জন্ম  ব্রিটিশ ভারতের কলকাতায় ১৯৪৩ খ্রিস্টাব্দে। পেশায় অধ্যাপক সুনীল দাশ লেখালেখির জগতে আসেন  নলিনী দাশের অনুপ্রেরণায়। সৃজনশীল সাহিত্য রচনার পাশাপাশি নাটকের সঙ্গেও যুক্ত ছিলেন।  লিখেছেন তিনশোর বেশি ছোটগল্প, পনেরটি উপন্যাস, পাঁচটি প্রবন্ধগ্রন্থ, আটটি নাটক সহ ভ্রমণকথা। সম্পাদনা করেছেন শিলালিপি পত্রিকা। সত্তরের দশকে তার রচিত প্রথম উপন্যাস একদিন সূর্য চলচ্চিত্রায়িত হয়েছিল  নীতিশ মুসম্মাননায়ের পরিচালনায়।  রাজনায়ায়ণ বসুর জীবনী উপজীব্য করে রচনা করেন সর্বশেষ উপন্যাস  প্রাণের মানুষ।\nতিনি কলকাতায় প্রতিষ্ঠা করেন সংবর্ত নামে একটি নাট্যদল। নাট্যদলের কুশীলবরা ম্যানচেস্টার, বার্লিন, টেমপ্লিন ও ঢাকার নাট্যোৎসবে অংশ নিয়েছেন। জার্মান পরিচালক হোলফরাম মেরিং-এর সঙ্গে যুগ্ম নির্দেশনায় তিনি নির্মাণ করেন  রবীন্দ্রনাথের ডাকঘর।\n\n\n== সম্মাননা ==\nসুইডেনের উত্তরাপথ সাহিত্য পুরস্কার,  বাংলার বিমল মিত্র সাহিত্য পুরস্কার, মিউনিখের গোয়েট ইন্সটিটিউট-এর মেধাবৃত্তি-সহ নানা সম্মাননায় ভূষিত হয়েছেন।\n\n\n== জীবনাবসান ==\nকলকাতার চেতলায় আজীবন বসবাসকারী সাহিত্যিক সুনীল দাশ স্বল্প রোগ ভোগের পর ২০২৪ খ্রিস্টাব্দের ৩১ মার্চ রবিবার সন্ধ্যায় এক বেসরকারি চিকিৎসালয়ে শেষ নিঃশ্বাস ত্যাগ করেন। ২ এপ্রিল মঙ্গলবার তার শেষকৃত্য সম্পন্ন হয়।\n\n\n== তথ্যসূত্র =="}