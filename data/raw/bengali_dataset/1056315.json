{"pageid": 1056315, "title": "জেড এম পারভেজ সাজ্জাদ", "url": "https://bn.wikipedia.org/wiki?curid=1056315", "content": "জেড এম পারভেজ সাজ্জাদ (জন্ম: ২৮ ফেব্রুয়ারি ১৯৭৩) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিভাগের অধ্যাপক এবং কিশোরগঞ্জ বিশ্ববিদ্যালয়ের প্রথম উপাচার্য।\n\n\n== প্রাথমিক জীবন ও শিক্ষা ==\nপারভেজ সাজ্জাদ ১৯৭৩ সালে ঝিনাইদহে জন্মগ্রহণ করেন। তিনি ঝিনাইদহের দূর্গাপুর মাধ্যমিক বিদ্যালয় থেকে মাধ্যমিক (১৯৮৭) ও যশোর সরকারি সিটি কলেজ থেকে উচ্চমাধ্যমিক (১৯৯০) পাস করেন।  তিনি ঢাকা বিশ্ববিদ্যালয়ের ফলিত পদার্থ বিজ্ঞান ইলেকট্রনিক্স ও কমিউনিকেশন ইঞ্জিনিয়ারিং বিভাগ থেকে বিএসসি সম্মান (১৯৯৩) ও এমএসসি (১৯৯৪) ডিগ্রি লাভ করেন। তিনি জাপানের তোয়ামা বিশ্ববিদ্যালয় থেকে পিএইচডি (২০০৮) ডিগ্রি অর্জন করেন এবং একই বিশ্ববিদ্যালয়ে পোস্ট ডক্টরাল গবেষণা (২০০৮-২০১০) সম্পন্ন করেন।\n\n\n== কর্মজীবন ==\nপারভেজ সাজ্জাদ ঢাকা বিশ্ববিদ্যালয়ের বোস সেন্টারে রিসার্চ ফেলো (১৯৯৮) হিসেবে কাজ করেছেন। দারুল ইহসান বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং বিভাগে কিছুদিন (১৯৯৭-১৯৯৮) শিক্ষকতা করার পর ১৯৯৯ সালে তিনি ঢাকা বিশ্ববিদ্যালয়ের ফলিত পদার্থ বিজ্ঞান ইলেকট্রনিক্স ও কমিউনিকেশন ইঞ্জিনিয়ারিং (বর্তমানে ইলেকট্রিক্যাল অ্যান্ড ইলেকট্রনিক ইঞ্জিনিয়ারিং) বিভাগে প্রভাষক হিসেবে যোগ দেন। ২০০৩ সালে তিনি একই বিভাগের সহকারী অধ্যাপক, ২০১০ সালে সহযোগী অধ্যাপক ও ২০১৫ সালে অধ্যাপক পদে পদোন্নতি লাভ করেন। কর্মজীবনে তিনি বিভিন্ন গুরুত্বপূর্ণ পদে দায়িত্ব পালন করেছেন।\nজেড এম পারভেজ সাজ্জাদ ২০২১ থেকে ২০২৪ সাল পর্যন্ত কিশোরগঞ্জ বিশ্ববিদ্যালয়ের প্রথম উপাচার্য হিসেবে দায়িত্ব পালন করেন।\n\n\n== গবেষণা ও প্রকাশনা ==\nসাজ্জাদ দেশীয় ও আন্তর্জাতিক জার্নালে ২০টির অধিক গবেষণা নিবন্ধ প্রকাশ করেছেন। এছাড়াও তিনি দেশে-বিদেশে বহু সম্মেলনে গবেষণা প্রবন্ধ উপস্থাপন করেন।\n\n\n== সদস্যপদ ==\nতিনি বাংলাদেশ কম্পিউটার সোসাইটি ও বাংলাদেশ ইলেকট্রনিক সোসাইটি-সহ বিভিন্ন পেশাজীবী সংগঠনের সাথে যুক্ত।\n\n\n== পুরস্কার ও সম্মাননা ==\nপিএইচডি গবেষণার জন্য জাপান সরকার কর্তৃক প্রদত্ত মনবুকাগাকুশো বৃত্তি লাভ (২০০৪)।\n\n\n== তথ্যসূত্র =="}