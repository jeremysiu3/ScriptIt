{"pageid": 1470826, "title": "চামেলী বসু", "url": "https://bn.wikipedia.org/wiki?curid=1470826", "content": "চামেলী বসু (২১ আগস্ট ১৯১১ - ২৩ ডিসেম্বর ১৯৯২) ছিলেন পদার্থ বিজ্ঞানের খ্যাতনাম্নী অধ্যাপক ও শিক্ষাবিদ। তিনি সমগ্র ভারত তথা এশিয়া মহাদেশের প্রথম মহিলা যিনি পদার্থ বিজ্ঞানে প্রথম শ্রেণীতে প্রথম হয়ে কলকাতা বিশ্ববিদ্যালয় থেকে  এম.এসসি পাশ করেন। \n\n\n== জীবনী ==\nচামেলী বসুর জন্ম ১৯১১ খ্রিস্টাব্দের ২১ আগস্ট অবিভক্ত বাংলার এক রক্ষণশীল পরিবারে। বাল্যকাল থেকেই অত্যন্ত মেধাবী ছিলেন তিনি। পরিবার গোঁড়া রক্ষণশীল হওয়ার কারণে তিনি পড়াশোনায় কোনও উৎসাহ পান নি বরং বহু প্রতিকূলতার সম্মুখীন হতে হয়েছিল তাকে। স্কুল জীবনে বরাবরই প্রথম হতেন। ১৯১৭ খ্রিস্টাব্দে কলকাতায় মেয়েদের ডাফ স্কুলের পর ভর্তি হন সেন্ট মার্গারেট'স্ স্কুলে। সেখান থেকে ১৯২৭ খ্রিস্টাব্দে ম্যাট্রিক পরীক্ষায় প্রথম দশজনের মধ্যে স্থান পান এবং মেয়েদের মধ্যে প্রথম হন। সেই সুবাদে সরকারি বৃত্তি ও স্বর্ণপদক লাভ করেন।১৯২৮ খ্রিস্টাব্দে কলকাতার বেথুন কলেজ থেকে আই.এসসি-তেও মেয়েদের মধ্যে প্রথম এবং সবার মধ্যে পঞ্চদশ স্থান পান। বেথুন কলেজে সেসময়ে বি.এসসি পড়ানো হতো না। পিতার নির্দেশ ছিল, পুরুষ সহপাঠিদের সাথে  স্কটিশ চার্চ কলেজে পড়া যাবে না। পড়াশোনা বন্ধ রইল কিছু সময়। কিন্তু নিজের জেদে ভর্তি হন সেখানে। ১৯৩১ খ্রিস্টাব্দে পদার্থবিজ্ঞানে অনার্স-সহ  বি.এসসি পাশ করেন এবং বিশ্ববিদ্যালয়ে তৃতীয় হন। ১৯৩৩ খ্রিস্টাব্দে বিশুদ্ধ পদার্থবিজ্ঞানে এম.এসসি'তে রেকর্ড নম্বর পেয়ে প্রথম শ্রেণীতে প্রথম হন এবং সেটিই ছিল প্রথম ভারতীয় মহিলার সম্মানপ্রাপ্তি। ছাত্রজীবনে সর্বসাকুল্যে তিনি পাঁচটি স্বর্ণপদক লাভ করেন। স্নাতকোত্তর শ্রেণীতে পড়ার সময় তিনি স্বদেশীদের সমর্থনে খদ্দরের শাড়ি পরতেন।  মাস্টারদা সূর্য সেনের কিছু অস্ত্রশস্ত্র ও টাকা-পয়সা তার কাছে গচ্ছিত থাকত। \n\n\n== কর্মজীবন ==\n১৯৩৮ খ্রিস্টাব্দে বেথুন কলেজে অধ্যাপনা দিয়েই কর্মজীবন শুরু করেন তিনি। কলকাতায় মেয়েদের দুটি প্রথম সারির কলেজে পদার্থ বিজ্ঞান বিভাগের গোড়াপত্তনে কাজ করেছেন। ১৯৪১ খ্রিস্টাব্দে লেডি ব্রেবোর্ণ কলেজে পদার্থ বিজ্ঞানের বিভাগের প্রথম অধ্যাপক হন কাজ করেন প্রায় সাত বৎসর।এবং পুনরায় ১৯৪৮ খ্রিস্টাব্দে বেথুন কলেজে ফিরে আসেন পদার্থ বিজ্ঞানের বিভাগ শুরুর দায়িত্ব নিয়ে। ১৯৭০ খ্রিস্টাব্দে বিভাগীয় প্রধান হয়ে অবসর গ্রহণ করেন।  সুগায়িকা ও চিত্রশিল্পী হিসাবেও চামেলী বসুর পরিচিতি ছিল।\n\n\n== জীবনাবসান ==\nঅধ্যাপক চামেলী বসু ১৯৯২ খ্রিস্টাব্দের ২৩ ডিসেম্বর কলকাতার  রাজাবাজার সায়েন্স কলেজে এক বিজ্ঞানের শিক্ষাক্রম উদ্বোধনের অনুষ্ঠানে এসে নিজের ভাষণ শেষে সংজ্ঞাহীন হন। সেদিন রাতেই মস্তিষ্কে রক্তক্ষরণের কারণে রাত দশটায় প্রয়াত হন। \n\n\n== তথ্যসূত্র =="}