{"pageid": 1532875, "title": "সান্তা ক্রুজ দুর্গ (ওরান)", "url": "https://bn.wikipedia.org/wiki?curid=1532875", "content": "সান্তা ক্রুজ দুর্গ হলো আলজেরিয়ার দ্বিতীয় বৃহত্তম বন্দর শহর ওরানের তিনটি দুর্গের মধ্যে একটি; অন্য দুটি দুর্গ হল বন্দরের পশ্চিম প্রান্তে ফোর্ট দে লা মাউন এবং ওরানের কেন্দ্রে ফোর্ট সেন্ট-ফিলিপ। দুর্গ তিনটি সুড়ঙ্গ দ্বারা সংযুক্ত। ১৫৭৭ থেকে ১৬০৪ সালের মধ্যে ভূমধ্যসাগরের ওরান উপসাগরের উপরে পিক ডি'আইডোরে স্পেনীয়রা ফোর্ট সান্তা ক্রুজ নির্মাণ করেছিলেন, যার উচ্চতা ৪০০ মিটার (১,৩১২ ফুট) এরও বেশি। ১৮৩১ সালে ফরাসিরা ওরান এবং দুর্গ দখল করে।\nদুর্গের কাছেই একটি ছোট চ্যাপেল অবস্থিত, যা সান্তা ক্রুজের চ্যাপেল নামে পরিচিত। এই চ্যাপেলটি একটি টাওয়ার দিয়ে সংস্কার করা হয়, যেখানে ভার্জিন মেরির একটি বিশাল মূর্তি রয়েছে। এটি মার্সেইয়ের নটর-ডেম দে লা গার্ডেতে অবস্থিত একটি প্রতিরূপ বলে জানা গেছে, যা নটর-ডেম ডু সালুত দে সান্তা ক্রুজ নামে বিন্যাস করা হয়।\n\n\n== ভূগোল ==\nদুর্গটি প্রায় ৪০০ মিটার (১,৩০০ ফুট) উচ্চতায় মাউন্ট মুরজাদজো পর্বতে অবস্থিত, যা পিক ডি'আইডোর নামেও পরিচিত। এখান থেকে ওরানের কৌশলগত সামরিক বন্দর মেরস-এল-কেবিরের দৃশ্য দেখা যায়। দুর্গের নিচে পাহাড়ের ঢালে ধন্য ভার্জিনের চ্যাপেল রয়েছে, যা একটি ক্যাথলিক তীর্থস্থান।\n\n\n== ইতিহাস ==\nঅটোমানরা এই স্থানে প্রথম দুর্গ নির্মাণ করে। ষোড়শ শতাব্দীতে স্পেনীয়রা অটোমানদের পরাজিত করার পর তারা ফোর্ট সান্তা ক্রুজ পুনর্নির্মাণ করে। স্পেনীয়রা প্রায় ৩০০ বছর ধরে ১৭৯২ সাল পর্যন্ত ওরান শাসন করে। অতীতে সান্তা ক্রুজের দুর্গটি ওরান শহরের গভর্নরদের থাকার ব্যবস্থা করত।\nস্প্যানিশ শাসনের অধীনে দুর্গ শহরটি ক্রমবর্ধমান হতে থাকে, যার ফলে শহরের দেয়াল সম্প্রসারণের প্রয়োজন হয়। উন্নত দুর্গ থাকা সত্ত্বেও শহরটি বারবার আক্রমণের লক্ষ্যবস্তু ছিল। এই ক্ষেত্রে উল্লেখযোগ্য ছিল যখন ১৭০৭ সালে মরোক্কোর শরীফ মৌলে ইসমাইল প্রতিরক্ষা সীমানা অতিক্রম করার চেষ্টা করেছিলেন, কিন্তু তার সেনাবাহিনী ধ্বংস হয়ে গিয়েছিল। ১৭৯১ সালে ওরানও একটি ভূমিকম্পে আক্রান্ত হয়। এসময় শহরের বেশিরভাগ অংশ ক্ষতিগ্রস্ত হয় এবং ১৫০৯ সাল থেকে শাসনকারী স্প্যানিশরা সেখান থেকে সরে যায়। এরপর ১৮৩১ সালে ফরাসিরা শহরটি দখল করে।\nওরান শহরের উপরে স্প্যানিশদের দ্বারা নির্মিত তিনটি দুর্গের মধ্যে সান্তাক্রুজ ছিল সবচেয়ে উঁচু, যা মূলত মুসলিম অধ্যুষিত শহর ছিল এবং বেশিরভাগই মুরিশ স্থাপত্যের ভবন ছিল। \"ক্রসের উপরে ক্রিসেন্ট\"-এর আধিপত্য প্রদর্শনের জন্য স্থানীয় লোকেরা দুর্গের বিপরীতে আরও উঁচুতে মারাবুত চ্যাপেল তৈরি করে। এই চ্যাপেলটি একটি সাদা গম্বুজের উপর একটি অর্ধচন্দ্রাকার মুকুটযুক্ত ছিল। ১৭৯১ সালের ভূমিকম্পের পর ১৭৯২ সাল পর্যন্ত স্পেনীয়রা এখানে টিকে ছিল। ফরাসিরা যখন দখল করে, তখন সকল মুসলিম আলজেরিয়ার অভ্যন্তরীণ অংশে চলে যায় কিন্তু আবদেল খাদের পরাজিত হওয়ার পর অনেকেই ফিরে আসে।\n\n\n== স্থাপত্য ==\n\n১৫৭৭ থেকে ১৬০৪ সালের মধ্যে নির্মিত এই দুর্গটি আড়াই কিলোমিটারেরও বেশি পরিধির পুরু এবং অবিচ্ছিন্ন দেয়াল দিয়ে তৈরি ছিল, যার চারপাশে ছিল শক্তিশালী টাওয়ার ও মাঝখানে একটি কেন্দ্রীয় দুর্গ বা কাসবাহ ছিল যেখানে স্প্যানিশ গভর্নর তার সদর দপ্তর স্থাপন করেছিলেন। দুর্গটি লোহা, কাঠ, বালি, চুন এবং জল দিয়ে তৈরি করা হয়েছিল যা আঁকাবাঁকা এবং কঠিন পথ পেরিয়ে পাহাড়ের উপরে উঠে গিয়েছিল। দুর্গগুলিকে শক্তিশালী করার জন্য এটি বারবার সম্প্রসারিত করা হয়েছিল।\nএতে বৃষ্টির জল সংরক্ষণের ব্যবস্থা রয়েছে, যার বৃহত্তম ট্যাঙ্কটির ধারণক্ষমতা ৩০০,০০০ লিটার।\n\n\n=== সান্তা ক্রুজ চ্যাপেল ===\n১৮৪৭ সালে যখন কলেরা মহামারী ওরানবাসীকে প্রভাবিত করে, তখন ওরানের বিশপ যেখানে ভার্জিন মেরির মূর্তিটি একটি শোভাযাত্রায় বহন করেছিলেন, সেই স্থানে সান্তা ক্রুজ চ্যাপেলটি তৈরি করা হয়। তারা শহরটিকে মহামারী থেকে রক্ষা করার জন্য কুমারী মেরির কাছে আশীর্বাদ চায়। সমগ্র জনগোষ্ঠী ধন্য কুমারীকে বৃষ্টি দিয়ে আশীর্বাদ করার জন্য অনুরোধ করে। বৃষ্টি আসার পর ওরান শহর এবং অঞ্চলটি কলেরার মহামারী থেকে রক্ষা পায়। এই অলৌকিক ঘটনার প্রতি শ্রদ্ধা জানাতে সান্তা ক্রুজ দুর্গের পাদদেশে পাহাড়ের উপর একটি চ্যাপেল নির্মিত হয়। এই চ্যাপেলটির নাম সান্তা ক্রুজ চার্চ। এটিকে শহরের রক্ষক হিসেবে বিবেচনা করা হত। এই ঘটনার স্মরণে ১৯৬২ সালে আলজেরিয়া স্বাধীন না হওয়া পর্যন্ত প্রতি বছর অ্যাসেনশন দিবস পালন করা হত। এদিন ওরান এবং আশেপাশের এলাকার লোকেরা তীর্থযাত্রা হিসেবে পাহাড়ের পথ বেয়ে চ্যাপেলের দিকে আরোহণ করে কুমারী মেরির প্রতি শ্রদ্ধা নিবেদন করত।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== বহিঃসংযোগ ==\n\n\n== আরও দেখুন ==\nওরান\nবোসকারেন দুর্গ\n\n\n== তথ্যসূত্র =="}