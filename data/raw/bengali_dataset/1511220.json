{"pageid": 1511220, "title": "হেইলি অ্যাটওয়েল", "url": "https://bn.wikipedia.org/wiki?curid=1511220", "content": "হেইলি এলিজাবেথ অ্যাটওয়েল (জন্ম ৫ এপ্রিল ১৯৮২) একজন ব্রিটিশ ও মার্কিন অভিনেত্রী। ওয়েস্ট এন্ড থিয়েটারের বিভিন্ন মঞ্চনাটকে অভিনয়ের পর তিনি ব্রাইডসহেড রিভিজিটেড (২০০৮), দ্য ডাচেস (২০০৮) চলচ্চিত্র এবং মিনি সিরিজ দ্য পিলার্স অব দ্য আর্থ (২০১০)-এ অভিনয়ের জন্য পরিচিতি পান। শেষোক্ত দুটির জন্য তিনি যথাক্রমে ব্রিটিশ ইন্ডিপেন্ডেন্ট ফিল্ম অ্যাওয়ার্ড এবং গোল্ডেন গ্লোব অ্যাওয়ার্ড-এর জন্য মনোনীত হন।\nতিনি মার্ভেল সিনেম্যাটিক ইউনিভার্স (এমসিইউ)-এ ক্যাপ্টেন আমেরিকা: দ্য ফার্স্ট অ্যাভেঞ্জার (২০১১)-এ এজেন্ট পেগি কার্টার চরিত্রে অভিনয়ের মাধ্যমে খ্যাতি অর্জন করেন, যা এবিসি টেলিভিশন সিরিজ এজেন্ট কার্টার (২০১৫–২০১৬)-এর স্পিন-অফের অনুপ্রেরণা হয়ে ওঠে। অ্যাটওয়েল ফ্যান্টাসি চলচ্চিত্র সিন্ডারেলা (২০১৫), ক্রিস্টোফার রবিন (২০১৮), পিটার র্যাবিট ২: দ্য রানঅ্যাওয়ে (২০২১)-এও অভিনয় করেছেন এবং অ্যাকশন চলচ্চিত্র মিশন: ইম্পসিবল - ডেড রেকোনিং পার্ট ওয়ান (২০২৩)-এ প্রধান ভূমিকায় ছিলেন। মঞ্চে তার কাজের জন্য তিনি দ্য প্রাইড (২০১৩) ও রোজমার্সহোম (২০২০)-এ তার অভিনয়ের জন্য লরেন্স অলিভিয়ে পুরস্কার-এর জন্য মনোনীত হন।\n\n\n== প্রারম্ভিক জীবন ==\nহেইলি এলিজাবেথ অ্যাটওয়েল ১৯৮২ সালের ৫ এপ্রিল লন্ডনে জন্মগ্রহণ করেন। তিনি ইংরেজ অ্যালিসন কেইন এবং মার্কিন আলোকচিত্রি গ্রান্ট অ্যাটওয়েল দম্পতির একমাত্র সন্তান। হেইলির দ্বৈত নাগরিকত্ব রয়েছে।\nলন্ডনের সায়ন-ম্যানিং রোমান ক্যাথলিক গার্লস স্কুলে পড়াশোনা করার পর তিনি লন্ডন অরেটরি স্কুলে তার এ-লেভেল সম্পন্ন করেন।\nঅ্যাটওয়েল তার বাবার সাথে ভ্রমণ এবং একজন কাস্টিং ডিরেক্টরের জন্য কাজ করার জন্য দুই বছর পড়াশোনা থেকে বিরতি নেন। এরপর গিল্ডহল স্কুল অব মিউজিক অ্যান্ড ড্রামায় ভর্তি হয়ে সেখানে তিন বছর প্রশিক্ষণ নেন এবং ২০০৫ সালে অভিনয়ে স্নাতক ডিগ্রি অর্জন করেন।\n\n\n== পেশাজীবন ==\n\n\n=== ২০০৫–২০০৯: প্রাথমিক ভূমিকা এবং সাফল্য ===\nঅ্যাটওয়েল ২০০৫ সালে লন্ডনের সাউন্ড থিয়েটারে প্রমিথিউস বাউন্ড-এ যিনি জিউসের দ্বারা নির্বাসিত তরুণী ইও চরিত্রে অভিনয়ের মাধ্যমে তার পেশাদার মঞ্চ নাটকে অভিষেক করেন। এতে তার অভিনয় প্রশংসা পায়। ব্রিটিশ থিয়েটার গাইড তার অভিনয়ের প্রশংসা করে লিখেছিল তিনি \"দর্শকদের দুঃখে সাড়া দিতে বাধ্য করেন, কিন্তু তার ব্যান্ডেজ করা হাতের জন্য এক মুহূর্তের জন্যও হাসির আমন্ত্রণ জানান না।\" ২০০৬ সালে, তিনি রয়্যাল শেক্সপিয়র কোম্পানির উইমেন বিয়ার উইমেন নাটকে প্রধান চরিত্রের স্ত্রী বিয়াঙ্কা হিসেবে অভিনয় করেন। দ্য গার্ডিয়ান তার প্রলোভনমূলক সৌন্দর্য প্রকাশের জন্য প্রশংসা করেছিল।  \n২০০৭ থেকে ২০০৮ সাল পর্যন্ত অ্যাটওয়েল রয়্যাল ন্যাশনাল থিয়েটারে নিকোলাস হাইটনারের পরিচালনায় দুটি নাটকে অভিনয় করেন: ম্যান অফ মোড এবং মেজর বারবারা। প্রথমটিতে তিনি একজন সোহো পিআর কর্মী বেলিন্ডা চরিত্রে অভিনয় করেন এবং দ্বিতীয়টির জন্য তিনি ইয়ান চার্লসন প্রশংসা পুরস্কার পান।  \nঅ্যাটওয়েল চলচ্চিত্রে পা রাখেন ২০০৭ সালে উডি অ্যালেনের কাসান্দ্রাস ড্রিম চলচ্চিত্রে অ্যাঞ্জেলা স্টার্ক নামের এক মঞ্চ অভিনেত্রীর চরিত্রে প্রধান ভূমিকায় অভিনয়ের মাধ্যমে চলচ্চিত্রে পা রাখেন। ২০০৮ সালে তিনি দ্য ডাচেস চলচ্চিত্রে অভিনয় করেন, যা তাকে ব্রিটিশ ইন্ডিপেন্ডেন্ট ফিল্ম অ্যাওয়ার্ডে সেরা পার্শ্ব অভিনেত্রী বিভাগে মনোনয়ন এনে দেয়। একই বছর তিনি মিরাম্যাক্সের ব্রাইডশেড রিভিসিটেড চলচ্চিত্রে অভিনয় করেন।  \n২০০৯ সালে অ্যাটওয়েল ওয়েস্ট এন্ডে লিন্ডসে পোসনারের আ ভিউ ফ্রম দ্য ব্রিজ নাটকে যি একটি সমস্যাগ্রস্ত পরিবারের দত্তক নেওয়া ক্যাথরিন চরিত্রে অভিনয় করেন।। ভ্যারাইটি তাকে তার \"আদর্শ তাজা সৌন্দর্য\" এবং মেয়েলি ভাব এবং তীব্র ক্রোধে রূপান্তরের ক্ষমতার জন্য প্রশংসা করে। এতে অভিনয় পর তিনি লরেন্স অলিভিয়ে পুরস্কারের জন্য মনোনীত হন। ঐ বছরের শেষে তিনি এএমসি টেলিভিশনের নভেম্বর ২০০৯-এর মিনিসিরিজ দ্য প্রিজনার-এ ‘৪১৫’ চরিত্রে অভিনয় করেন। সিরিজটি ১৯৬৭–৬৮ সালের একই নামের সিরিজের রিমেক।\n\n\n=== ২০১০–২০১৬: প্রতিষ্ঠিত অভিনেত্রী এবং মার্ভেল সিনেমাটিক ইউনিভার্স ===\n\n২০১০ সালে অ্যাটওয়েল চ্যানেল ৪-এর উইলিয়াম বয়েডের এনি হিউম্যান হার্ট অভিযোজনে অভিনয় করেন এবং একই বছরের শেষে কেন ফলেটের মিনিসিরিজ পিলার্স অফ দ্য আর্থ-এ অভিনয় করেন, যার জন্য তিনি গোল্ডেন গ্লোব পুরস্কারের মনোনয়ন পান।\nতিনি প্রথম ২০১১ সালের মার্ভেল সিনেমাটিক ইউনিভার্সের ক্যাপ্টেন আমেরিকা: দ্য ফার্স্ট অ্যাভেঞ্জার-এ পেগি কার্টার চরিত্রে অভিনয় করেন। এমটিভি নেটওয়ার্কসের নেক্সটমুভি.কম তাকে ২০১১ সালের \"দেখার মতো উদীয়মান তারকা\" হিসেবে নির্বাচন করে। ২০১১ সালের ভিডিও গেম ক্যাপ্টেন আমেরিকা: সুপার সোলজার-এ কার্টারের তিনি কণ্ঠ প্রদান করেন। মমঞ্চনাটক থেকে সংক্ষিপ্ত বিরতির পর অ্যাটওয়েল ২০১১ সালে অ্যালেক্সি কে ক্যাম্পবেলের দ্য ফেইথ মেশিন নাটকে অভিনয় করেন। নাটকটি জেমি লয়েডের পরিচালনায় রয়্যাল কোর্ট থিয়েটারে মঞ্চস্থ হয়েছিল।\n২০১৩ সালে অ্যাটওয়েল বিবিসি টু-এর উইলিয়াম বয়েডের গুপ্তচর উপন্যাস রেস্টলেস-এর অভিযোজনে অভিনয় করেন। সেই বছরের ফেব্রুয়ারিতে তিনি চার্লি ব্রুকারের সমালোচকপ্রশংসিত কল্পবিজ্ঞানভিত্তিক টেলিভিশন সিরিজ ব্ল্যাক মিরর-এর \"বি রাইট ব্যাক\" পর্বে অভিনয় করেন। এতে তার অভিনয় সমালোচকদের ব্যাপক প্রশংসা পায়। সমালোচকরা তার অভিনয়কে সিরিজটির অন্যতম সেরা হিসেবে বিবেচনা করেন। একই বছরে তিনি অ্যালেক্সি কে ক্যাম্পবেল এবং জেমি লয়েডের সাথে পুনরায় কাজ করেন, ট্রাফালগার স্টুডিওতে দ্য প্রাইড-এর পুনর্মঞ্চায়নে অভিনয় করে। এই অভিনয়ের জন্য তিনি সেরা অভিনেত্রী বিভাগে দ্বিতীয়বার লরেন্স অলিভিয়ে পুরস্কারের মনোনয়ন পান। সেই বছর তিনি মার্ভেল ওয়ান-শট স্বল্পদৈর্ঘ্য চলচ্চিত্র এজেন্ট কার্টার-এও অভিনয় করেন।  \n\nঅ্যাটওয়েল ২০১৪ সালে মার্ভেলের ক্যাপ্টেন আমেরিকা: দ্য উইন্টার সোলজার চলচ্চিত্রে ফিরে আসেন এবং ২০১৫ সালে অ্যাভেঞ্জার্স: এজ অফ আলট্রন এবং অ্যান্ট-ম্যান চলচ্চিত্রে অভিনয় করেন। কার্টার চরিত্রে তিনি ২০১৫ থেকে ২০১৬ সাল পর্যন্ত প্রচারিত এবিসি টেলিভিশন শো এজেন্টস অফ শিল্ড-এর দুটি পর্বে এবং নাম ভূমিকায় এজেন্ট কার্টার (২০১৫-১৬) সিরিজে অভিনয় করেন। এজেন্ট কার্টার সিরিজটি ২০১৬ সালের ১২ মে এবিসি দ্বারা বাতিল করা হয়। তিনি লেগো মার্ভেলস অ্যাভেঞ্জার্স এবং অ্যাভেঞ্জার্স: সিক্রেট ওয়ার্স অ্যানিমেশনে কার্টারের কণ্ঠ প্রদান করেছেন। ২০১৫ সালে অ্যাটওয়েল কেনেথ ব্রানার পরিচালনায় ডিজনির সিন্ডারেলা চলচ্চিত্রে সিন্ডারেলার মায়ের ভূমিকায় অভিনয় করেন।  \n২০১৬ সালের ফেব্রুয়ারিতে তিনি এবিসি সিরিজ কনভিকশন-এ অভিনয়ের জন্য নির্বাচিত হন। সিরিজটি ২০১৬ সালের অক্টোবর থেকে ২০১৭ সালের জানুয়ারি পর্যন্ত ১৩টি পর্ব প্রচারিত হয়; ২০১৭ সালের মে মাসে এবিসি সিরিজটি নির্মান স্থগিত করে।\n\n\n== তথ্যসূত্র =="}