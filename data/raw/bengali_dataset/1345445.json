{"pageid": 1345445, "title": "বারং নৃত্য", "url": "https://bn.wikipedia.org/wiki?curid=1345445", "content": "বারং নৃত্য হল বালি, ইন্দোনেশিয়ার ঐতিহ্যবাহী একটি বালি নৃত্য শৈলী। এই নৃত্যটির মাধ্যমে এমন প্রাণীদের পৌরাণিক চিত্রণ প্রদর্শন করা হয় যাদের অতিপ্রাকৃতিক ক্ষমতা রয়েছে এবং সেই ক্ষমতার সাহায্যে তারা মানুষকে রক্ষা করতে পারে। বারং হল আত্মাদের রাজা, ভালো ও সৎ মানুষদের রক্ষক এবং রাংদার শত্রু। রাংদা হল রাক্ষস রাণী এবং বালির পৌরাণিক ঐতিহ্য অনুসারে তিনি সমস্ত আত্মা রক্ষাকারীর মা।  বারং নৃত্যর মাধ্যমে ভাল এবং মন্দের মধ্যে চিরন্তন যুদ্ধেকে প্রদর্শিত করে। বারং এবং রাংদার মধ্যে যুদ্ধের কাহিনী এই নৃত্য পরিবেশনার উপজীব্য। \nবারং হল বালির পুরান কথায় বর্ণিত এক প্রকার পৌরাণিক সিংহ, যার নামে বালিতে এই জনপ্রিয় নৃত্যশৈলীর নামকরন হয়েছে। নৃত্যটি গিয়ানিয়ার অঞ্চল থেকে উদ্ভূত হয়েছে। গিয়ানিয়ার উবুদ অঞ্চল পর্যটকদের জন্য বালিনিজ নৃত্য অনুষ্ঠান দেখার জনপ্রিয় স্থান। ক্যালোন আরাং প্রদর্শনীর এক নৃত্যনাট্যে বারং উপস্থিত হয়। বারং রাংদার জাদু ব্যবহার করার প্রক্রিয়া নিয়ন্ত্রন করে ও ভারসাম্য পুনরুদ্ধার করতে তাকে বধ করে। রাংদার বিরুদ্ধে বারং -এর এই সংগ্রাম ঐতিহ্যবাহী বারং নৃত্য পরিবেশনায় চিত্রিত করা হয়, এটি বালিনিজ সংস্কৃতির জনপ্রিয় অংশ। পৌরাণিক প্রাণীটির প্রতিভু হিসাবে এক শিল্পী রাস্তার ধারে ক্যালোন আড়ং নৃত্য পরিবেশনার মাধ্যমে তার উপস্থাপনা শুরু করবে। একজন পুরোহিত তার উপর পবিত্র জল নিক্ষেপ করবেন। শান্তিপূর্ণ পরিবেশে দুটি কৌতুকপূর্ণ বানর বারংকে উত্ত্যক্ত করে ও এই দৃশ্য উপস্থাপনার মাধ্যমে নাচের সূচনা হয়। \nনাচের সমাপ্তি হয় বারং এবং রাংদার মধ্যে চূড়ান্ত লড়াইয়ের মধ্য দিয়ে। রাংদার উপর বারংয়ের বিজয়ের মাধ্যমে এই নৃত্যের পরিসমাপ্তি হয়। দুষ্ট শক্তি পরাজিত হয় ও রাংদা পালিয়ে যায় এবং স্বর্গীয় আদেশ পুনরুদ্ধার হয়।\n\n\n== তথ্যসূত্র =="}