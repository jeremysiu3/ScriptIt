{"pageid": 1413151, "title": "কাশী তামিল সঙ্গমম", "url": "https://bn.wikipedia.org/wiki?curid=1413151", "content": "কাশী তামিল সঙ্গমম (হিন্দি: काशी तमिल संगमम) হচ্ছে ভারত সরকারের শিক্ষা মন্ত্রণালয় দ্বারা আয়োজিত একটি বার্ষিক মাসব্যাপী অনুষ্ঠান। তামিলনাড়ু ও বারাণসীর মধ্যে শতাব্দীপ্রাচীন সংযোগ উদ্‌যাপন করার জন্য ২০২২ সালে এটি শুরু হয়েছিল। ১৯ নভেম্বর ২০২২-এ প্রধানমন্ত্রী নরেন্দ্র মোদী এই অনুষ্ঠানের উদ্বোধন করেছিলেন।\n\n\n== প্রেক্ষাপট ==\n\"এক ভারত শ্রেষ্ঠ ভারত\" মনোভাবকে বজায় রাখার জন্য \"আজাদি কা অমৃত মহোৎসব\"-এর অংশ হিসাবে এবং জাতীয় শিক্ষানীতি ২০২০-এর প্রাসঙ্গিকতা বৃদ্ধি করার জন্য দক্ষিণ ভারতীয় রাজ্য তামিলনাড়ু ও পবিত্র নগরী বারাণসীর মধ্যে জ্ঞান ও সভ্যতার শতাব্দীপ্রাচীন সংযোগ পুনরায় আবিষ্কার করার উদ্দেশ্যে ভারত সরকারের শিক্ষা মন্ত্রণালয়ের সামনে একটি প্রস্তাব পেশ করা হয়েছিল। বেনারস হিন্দু বিশ্ববিদ্যালয়ের সহযোগিতায় ভারতীয় প্রযুক্তিবিদ্যা প্রতিষ্ঠান মাদ্রাজ এই কর্মসূচির পৃষ্ঠপোষকতার দায়িত্ব গ্রহণ করেছে। রেল মন্ত্রক এই উদ্‌যাপনের জন্য বিশেষ রেলগাড়ি আয়োজন করার কথা ঘোষণা করেছিল।\n\n\n== প্রতিনিধি দল ==\n২০২২ সালের কাশী তামিল সঙ্গমম অনুষ্ঠানে উত্তরপ্রদেশের মুখ্যমন্ত্রী যোগী আদিত্যনাথ এবং বেশিরভাগ কেন্দ্রীয় মন্ত্রী উপস্থিত ছিলেন। উপস্থিত কেন্দ্রীয় মন্ত্রীর মধ্যে স্বরাষ্ট্রমন্ত্রী অমিত শাহ, প্রতিরক্ষা মন্ত্রী রাজনাথ সিং, শিক্ষামন্ত্রী ধর্মেন্দ্র প্রধান, পীযূষ গোয়েল, কিরেন রিজিজু এবং তথ্য ও সম্প্রচার মন্ত্রী অনুরাগ ঠাকুরের নাম উল্লেখযোগ্য। এছাড়া জগ্গি বাসুদেব (সদ্গুরু), রামদেব ও শ্রীশ্রী রবিশঙ্করের মতো আধ্যাত্মিক নেতা এই অনুষ্ঠানে উপস্থিত ছিলেন।\n\n\n== অভ্যর্থনা ও বিতর্ক ==\nতামিল পণ্ডিতগণ কাশী তামিল সঙ্গমম অনুষ্ঠানকে প্রশংসা করেছিলেন এবং কিছুজন এর হাসিঠাট্টা করেছে, তবে কিছু রাজনৈতিক পণ্ডিত এই অনুষ্ঠানকে প্রধানমন্ত্রী নরেন্দ্র মোদীর প্রতি তামিল জনগণের নজর বৃদ্ধি করার একটি \"মাস্টারস্ট্রোক\" হিসাবে অভিহিত করেছেন, যা তাঁকে ভবিষ্যতে রাজনৈতিক সুবিধা প্রদান করবে। অন্যদের মত অনুযায়ী এটি তামিল ভোটের জন্য একটি লজ্জাহীন রাজনৈতিক অস্ত্র যা বেশিরভাগ তামিল জনগণ বুঝতে পারছেন না।\n২০২২-এ কাশী তামিল সঙ্গমম উদ্বোধনের এক মাস আগে কেন্দ্র তামিলনাড়ুর মুখ্যমন্ত্রী এমকে স্টালিনকে তাঁর সমর্থন ও অংশগ্রহণের জন্য পত্র লিখেছিল, কিন্তু তাঁর কাছ থেকে কোনো জবাব পাওয়া যায়নি। কেন্দ্রীয় সরকার এই অনুষ্ঠানে তাঁর সমর্থন না জানানোর জন্য স্টালিনকে দোষারোপ করছিল, অন্যদিকে দ্রাবিড় মুনেত্র কড়গম নেতাদের অভিযোগ যে সরকার তাঁদের আমন্ত্রিত করেনি।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nচৌধুরী, প্রেমাংশু (২০২৩), কাশী তামিল সঙ্গমম্। আনন্দবাজার পত্রিকা।"}