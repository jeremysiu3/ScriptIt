{"pageid": 1426516, "title": "বাঁধন", "url": "https://bn.wikipedia.org/wiki?curid=1426516", "content": "বাঁধন একটি সেবা মূলক স্বেচ্ছাসেবী রক্তদান সংস্থা। ১৯৯৭ সালের ২৪শে অক্টোবর ঢাকা বিশ্ববিদ্যালয়ের শহীদুল্লাহ হল থেকে এই সংস্থাটি যাত্রা শুরু করে।  বর্তমানে দেশের ৫৬টি জেলায় ৮৫টি শিক্ষাপ্রতিষ্ঠান, ১৬টি জোন, ১৪৫টি ইউনিট ও ১০টি পরিবারের মাধ্যমে বাঁধন স্বেচ্ছাসেবী এ কার্যক্রম চালিয়ে যাচ্ছে। এই সংস্থার স্বপ্ন হল এমন একটি সমাজ তৈরি করা যেখানে স্নাতক/স্নাতকোত্তর স্তরের শিক্ষার্থীরা রোগীদের জন্য অবিলম্বে রক্ত দান করে বিপন্ন জীবন বাঁচানোর চেষ্টায় 'সর্বদা নির্দ্বিধায় তৈরি' থাকবে। \nএটি সম্পূর্ণরূপে অরাজনৈতিক, অসাম্প্রদায়িক, অ-আঞ্চলিক, অ-জাতিগত, ধর্মনিরপেক্ষ এবং স্বেচ্ছাসেবী সামাজিক সংগঠন।\nবাঁধন সম্পর্কে ঢাকা বিশ্ববিদ্যালয়ের সাবেক উপাচার্য ও  ইমেরিটাস অধ্যাপক এ কে আজাদ চৌধুরী বলেন,\n\nবাঁধন এমন এক সংগঠন, যাকে নিয়ে দেশ গর্ব করতে পারে। পুরোপুরি স্বেচ্ছাশ্রমে চলা ছাত্রছাত্রীদের এই সংগঠন যেভাবে এখনো কাজ করে চলেছে, তা নিঃসন্দেহে প্রশংসনীয়।\nস্বেচ্ছায় রক্তদাতাদের সংগঠন বাঁধন গত সাতাশ বছরে প্রায় ৯ লাখ ৭৭ হাজার ব্যাগ বিশুদ্ধ রক্তের সরবরাহ করেছে। একই সাথে ২৪.৩৬ লক্ষ মানুষ কে বিনামূল্য রক্তের গ্রুপ নির্ণয় করে দিতে সক্ষম হয়েছে।\nএ সংস্থার নিজস্ব এ্যাপ রয়েছে । বাঁধন অ্যাপে দেশের ৫৮টি জেলা থেকে ইতোমধ্যে প্রায় ৬৪ হাজার রক্তদাতার তথ্য যুক্ত হয়েছে। প্রতিদিন এ সংখ্যা বাড়ছে। রক্তদানে আগ্রহী এই ৬৪ হাজার রক্তদাতার সবাই বিশ্ববিদ্যালয় ও কলেজের শিক্ষার্থী।\n\n\n== ইতিহাস ==\nবাঁধনের উৎপত্তি ১৯৯৬ সালে ঢাকা বিশ্ববিদ্যালয়ে। শহীদুল্লাহ্‌ হলের একজন আবাসিক ছাত্র এবং প্রাণরসায়ন বিভাগের অধ্যয়নরত সদস্য মুহাম্মদ শাহিদুল ইসলামের কাছে সার্জেন্ট জহুরুল হক হলের এক  শিক্ষার্থী জানায় তার আত্মীয়ের হৃদ্‌যন্ত্রে অস্ত্রোপচারের জন্য ১০-১২ ব্যাগ রক্ত প্রয়োজন। এত পরিমাণ রক্ত দ্রুত সংগ্রহ করা ছিল কঠিন।\nএই চ্যালেঞ্জের মুখে শাহিদুল ইসলাম বুঝতে পারেন যে হলভিত্তিক রক্ত সংগ্রহের কোনো ব্যবস্থা থাকলে তাহলে  সহজে প্রয়োজনীয় রক্ত সময়মতো পাওয়া যেত। তিনি  হলের বন্ধু ও বড় ভাইদের সঙ্গে ৩০৭ নম্বর কক্ষে আলোচনা করে ১৯৯৭ সালে বাঁধন নামক স্বেচ্ছাসেবী সংগঠন গঠন করেন । প্রাথমিকভাবে বাঁধন ছিল শহীদুল্লাহ্‌ হলকেন্দ্রিক । \nপাঁচ মাসের মধ্যে বাঁধন ফজলুল হক মুসলিম হলে ছড়িয়ে পড়ে। এরপর প্রায় প্রতি সপ্তাহে একটি করে হলে এর ইউনিট চালু হতে থাকে। সংগঠনের জন্য একটি স্লোগানও নির্ধারণ করা হয়: “একের রক্ত অন্যের জীবন, রক্তই হোক আত্মার বাঁধন”।\n\n\n== উদ্দেশ্য ও লক্ষ্য ==\nস্বেচ্ছায় রক্তদান এবং অন্যান্য সেবা ও সচেতনতামূলক কর্মসূচির মাধ্যমে একটি সুস্থ সমাজ গঠনে সামাজিক আন্দোলন শুরু করা বাঁধনের লক্ষ্য।এছাড়াও রোগীদের জন্য স্বেচ্ছায় রক্তদান, স্বেচ্ছায় রক্তদানের জন্য মানুষকে উদ্বুদ্ধ করা এবং সেবা ও সচেতনতামূলক কর্মসূচিতে অংশ নেওয়া বাঁধনের কর্মসুচীর অংশ। রক্তদান ছাড়াও বাঁধন প্রাকৃতিক ও মানব সৃষ্ট দুর্যোগ কাটিয়ে উঠতে ত্রাণ ও পুনর্বাসন কর্মসূচি গ্রহণ করে।\n\n\n== বাঁধন সঞ্চালন কেন্দ্র ==\nযুক্তরাষ্ট্রের স্পন্দনবি এর আর্থিক সহায়তায় পরীক্ষামূলক রক্ত সঞ্চালন কেন্দ্র হিসেবে ২০০৬ সালের ২ সেপ্টেম্বর বাঁধন সঞ্চালন কেন্দ্র যাত্রা শুরু করে। পরবর্তীতে ২০১৯ সালের ২৪ শে অক্টোবর বাঁধন সঞ্চালন কেন্দ্র অনুষ্ঠানিকভাবে উদ্বোধন করা হয়। এই উদ্বোধন অনুষ্ঠানে ঢাকা বিশ্ববিদ্যালয়ের তৎকালীন উপাচার্য অধ্যাপক মোঃ আখতারুজ্জামান উপস্থিত ছিলেন। \n\n\n== বাঁধন ফাউন্ডেশন ==\n২০০৬ সালে বাঁধনের প্রাক্তন সদস্যদের নিয়ে বাঁধন ফাউন্ডেশন গঠন করা হয়। কিন্তু বিভিন্ন কারণে এই ফাউন্ডেশন তেমন কার্যকর ভূমিকা রাখতে পারেনি। পরবর্তীতে ২০১৪ সালে পুনরায় এর কার্যক্রম শুরু হয় এবং ২০১৫ সালে এর পুর্ণাঙ্গ কমিটি গঠন করা হয়। বাঁধন ফাউন্ডেশন মূলত বাঁধনের মূল লক্ষ্য অর্জনে সহায়তা, রক্ত সঞ্চালন কেন্দ্র পরিচালনা ও পৃষ্ঠপোষকতা করে থাকে।\nএই সংস্থা গ্রামীণ ও দরিদ্র জনগোষ্ঠীর জন্য প্রাথমিক চিকিৎসা সহায়তা, মা ও শিশু স্বাস্থ্যসেবা, টিকাদান, পুষ্টি, স্বাস্থ্য প্রশিক্ষণ, হাসপাতাল ও দাতব্য ক্লিনিক প্রতিষ্ঠা, বিনামূল্যে ওষুধ বিতরণ এবং নার্সদের প্রশিক্ষণের মতো কার্যক্রম পরিচালনা করে। এছাড়াও, শারীরিক ও মানসিক প্রতিবন্ধীদের জন্য বিশেষ কর্মসূচি, এইডস ও যৌনরোগ সম্পর্কে সচেতনতা বৃদ্ধি, প্রাথমিক চিকিৎসা, স্বাস্থ্য শিক্ষা, স্যানিটেশন, ডায়রিয়া প্রতিরোধ এবং ইপিআই-এর মতো বিনামূল্যে প্রকল্প বাস্তবায়ন করে।\n\n\n== আরও দেখুন ==\nসন্ধানী\nরক্তদান\nবাংলাদেশে রক্তদান\nবিশ্ব রক্তদাতা দিবস\nব্লাড ব্যাঙ্ক\n\n\n== তথ্যসূত্র =="}