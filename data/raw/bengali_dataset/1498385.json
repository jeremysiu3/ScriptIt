{"pageid": 1498385, "title": "প্রিয় মালতী", "url": "https://bn.wikipedia.org/wiki?curid=1498385", "content": "প্রিয় মালতী (ইংরেজি শিরোনাম: হুইসপারস অব এ থার্স্টি রিভার) হলো ২০২৪ সালে মুক্তিপ্রাপ্ত একটি বাংলাদেশী অপরাধমূলক নাট্য চলচ্চিত্র। সত্য ঘটনা থেকে অনুপ্রাণিত হয়ে কাহিনী ও চিত্রনাট্য লেখা এবং ফিল্মটি পরিচালনা করেছেন শঙ্খ দাশগুপ্ত। চলচ্চিত্রটি প্রযোজনা করেছে ফ্রেম পার সেকেন্ড এবং সহ-প্রযোজনায় ওটিটি চরকি এবং প্রধান চরিত্রে অভিনয় করছেন অভিনেত্রী মেহজাবিন চৌধুরী।\nচলচ্চিত্রটি ২০২৪ সালের ২০ ডিসেম্বরে প্রেক্ষাগৃহে মুক্তি পায়। এ মাধ্যমে বড়পর্দার অভিনেত্রী হিসেবে মেহজাবীন, নির্মাতা হিসেবে শঙ্খ দাশগুপ্ত এবং প্রযোজক হিসেবে আদনান আল রাজীব পর্দায় অভিষিক্ত হয়েছেন। বরকত হোসেন পলাশের চিত্রগ্রহণ ও রুসলান রহমানের মানানসই আবহ সংগীতের কল্যাণে মালতীর জীবনের উত্থান-পতনে নিজেকে আরও গভীরভাবে একাত্ম করতে পেরেছে। চলচ্চিত্রটি দর্শকদের কাছে ইতিবাচক প্রশংসা লাভ করে।\n\n\n== পটভূমি ==\nচলচ্চিত্রটির পটভূমি গড়ে উঠেছে মালতী রানী দাশ নামে এক সংগ্রামী নিম্ন-মধ্যবিত্ত হিন্দু নারীর জীবনের গল্পকে কেন্দ্র করে। মালতী দাশ ও পলাশ কুমার দাশ, এক তরুণ দম্পতি, একসঙ্গে জীবনের নতুন অধ্যায় শুরু করেন। তারা স্বপ্ন দেখছিলেন একটি সাধারণ কিন্তু সুখী সংসারের— যেখানে প্রতিদিনের ছোট ছোট আনন্দ, খুনসুটি, আর ভালোবাসার বিনিময়ে তারা জীবনের রঙিন মুহূর্তগুলো উপভোগ করতেন।\nবিবাহবার্ষিকীতে নৌকায় ভাসতে ভাসতে কেক কাটা, সন্ধ্যায় একসঙ্গে সময় কাটানো, কিংবা উপহার বিনিময়ের মতো সরল কিন্তু মধুর অভিজ্ঞতাগুলো তাদের জীবনকে সুন্দর করে তুলছিল। তবে এই সুখী জীবনের ছন্দ হঠাৎ করেই থমকে যায় একটি ভয়াবহ ঘটনা দিয়ে। শহরের একটি বাণিজ্যিক ভবনে ঘটে যাওয়া আগুনের মর্মান্তিক ঘটনা তাদের জীবনে এক অভাবনীয় মোড় নিয়ে আসে।\nকীভাবে সেই অগ্নিকাণ্ড তাদের জীবনকে ওলটপালট করে দেয়? কী ঘটে মালতী ও পলাশের ভবিষ্যতে? এই প্রশ্নগুলোই চলচ্চিত্রের কাহিনিকে ধীরে ধীরে উন্মোচিত করে, যেখানে সংগ্রাম, ভালোবাসা, এবং বেঁচে থাকার অদম্য আকাঙ্ক্ষার গল্প উঠে আসে।\n\n\n== অভিনয়শিল্পী ==\nমেহজাবীন চৌধুরী - মালতী রানী দাশ\nনাদের চৌধুরী\nআজাদ আবুল কালাম\nসমু চৌধুরী\nশহীদুল আলম সাচ্চু\nমোমেনা চৌধুরী\nআনিসুল হক বরুণ\nশাহজাহান সম্রাট\nরিজভী রিজু - মালতীর স্বামী\n\n\n== নির্মাণ ==\n২০২৩ সালের সেপ্টেম্বর-অক্টোবরে ঢাকা, বরিশালসহ দেশের বিভিন্ন স্থানে চলচ্চিত্রটির চিত্রগ্রহণ অনুষ্ঠিত হয়। পুরান ঢাকার সদরঘাট, শাঁখারিবাজার, গুলিস্তানের মতো জায়গায় চিত্রায়ণ সিনেমাটিকে করে তুলেছে।\n২০২৪ সালের ১৯ এপ্রিল মেহজাবীনের জন্মদিনে চলচ্চিত্রটির ট্রিজার এবং ১৪ ডিসেম্বর ট্রেইলার প্রকাশ করা হয়। এটিকে বাংলাদেশ চলচ্চিত্র সার্টিফিকেশন বোর্ড 'ইউ' সার্টিফিকেট দিয়ে নিশ্চিত করে যে এটি সব দর্শকের জন্য উপযুক্ত।\n\n\n== মুক্তি ==\nচলচ্চিত্রটি ৪৫তম কায়রো আন্তর্জাতিক চলচ্চিত্র উৎসবে এবং ৫৫তম ইন্টারন্যাশনাল ফিল্ম ফেস্টিভ্যাল অব ইন্ডিয়ায় প্রদর্শিত হয়। পরবর্তীতে ২০২৪ সালের ২০শে ডিসেম্বর বাংলাদেশের ২০টি প্রেক্ষাগৃহে মুক্তি পায়। দর্শক এবং সমালোচকদের প্রশংসা পাওয়ায় তৃতীয় সপ্তাহে স্টার সিনেপ্লেক্স শো দ্বিগুণ করে।\n\n\n== মূল্যায়ণ ==\nপ্রথম আলো পত্রিকায় পৃথা পারমিতা নাগ লিখেছেন, শঙ্খ দাশগুপ্ত পরিচালিত ‘প্রিয় মালতী’ সিনেমাটি বাস্তবের নিখুঁত রূপান্তর। মেহজাবীন চৌধুরীর অসাধারণ অভিনয়ে মালতীর চরিত্রটি জীবন্ত হয়ে উঠেছে। নিম্নমধ্যবিত্ত পরিবারের জীবনসংগ্রাম ও সমাজের বাস্তবতা নিপুণভাবে ফুটে উঠেছে সিনেমায়। চিত্রগ্রহণ, আবহসংগীত, এবং পুরান ঢাকার শুটিং লোকেশন সিনেমাটিকে আরও বাস্তব ও জীবন্ত করেছে। শক্তিশালী নারী চরিত্র এবং জীবনের কঠিন বাস্তবতার গল্প তুলে ধরায় সিনেমাটি দর্শকের মনে গভীর প্রভাব ফেলবে। \n\n\n== পুরস্কার ==\n২৩তম ঢাকা আন্তর্জাতিক চলচ্চিত্র উৎসবে বাংলাদেশ প্যানোরামা বিভাগে শঙ্খ দাশগুপ্ত পরিচালিত এবং মেহজাবীন চৌধুরী অভিনীত চলচ্চিত্র প্রিয় মালতী কে ফিপ্রেস্কি পুরস্কার প্রদান করা হয়।\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে প্রিয় মালতী \nইন্টারনেট মুভি ডেটাবেজে প্রিয় মালতী  (ইংরেজি)"}