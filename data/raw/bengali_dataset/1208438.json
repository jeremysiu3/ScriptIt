{"pageid": 1208438, "title": "হুমায়ুন কবীর (সচিব)", "url": "https://bn.wikipedia.org/wiki?curid=1208438", "content": "হুমায়ুন কবীর বাংলাদেশ সিভিল সার্ভিসের একজন কর্মকর্তা। তিনি রাজশাহীর বিভাগীয় কমিশনার ছিলেন। বর্তমানে তিনি রেলপথ মন্ত্রণালয়ের সচিব হিসেবে দায়িত্ব পালন করছেন।\n\n\n== প্রাথমিক জীবন ==\nহুমায়ুন ১৯৬৫ খ্রিষ্টাব্দের ২০ ফেব্রুয়ারি খুলনা জেলায় জন্মগ্রহণ করেন। তিনি খুলনার সেন্ট জোসেফ্‌স উচ্চ বিদ্যালয় থেকে এসএসসি এবং ঢাকা কলেজ থেকে এইচএসসি পাস করেন। তিনি ঢাকা বিশ্ববিদ্যালয়ের লোক প্রশাসন বিভাগ থেকে স্নাতক ও স্নাতকোত্তর ডিগ্রি লাভ করেন। তিনি অস্ট্রেলিয়ার মোনাশ বিশ্ববিদ্যালয় থেকে জননীতি ও ব্যবস্থাপনা বিষয়ে মাস্টার্স এবং একই বিশ্ববিদ্যালয় থেকে বাংলাদেশের প্রথম সিভিল সার্ভেন্ট হিসেবে পাবলিক প্রাইভেট পার্টনারশিপ বিষয়ে পিএইচডি ডিগ্রি অর্জন করেন।\n\n\n== কর্মজীবন ==\nহুমায়ুন কবীর বাংলাদেশ সিভিল সার্ভিসের প্রশাসন ক্যাডারের কর্মকর্তা হিসেবে ১৯৯৩ খ্রিষ্টাব্দে সরকারি চাকরিতে যোগ দেন। কর্মজীবনে তিনি প্রশাসনের বিভিন্ন স্তরে কাজ করেছেন। তিনি সহকারী কমিশনার (ভূমি), উপজেলা নির্বাহী অফিসারসহ বিভিন্ন মন্ত্রণালয় ও দপ্তরে সিনিয়র সহকারী সচিব, উপ-সচিব, যুগ্ম-সচিব এবং অতিরিক্ত সচিব হিসেবে দায়িত্ব পালন করেছেন। তিনি যশোরের জেলা প্রশাসক ও রাজশাহীর বিভাগীয় কমিশনার ছিলেন। তিনি ২০১৭ খ্রিষ্টাব্দে জনপ্রশাসন মন্ত্রণালয় কর্তৃক জাতীয় শুদ্ধাচার পুরস্কার লাভ করেন এবং পাবলিক সার্ভিসে অসামান্য অবদানের জন্য জেলা পর্যায়ে জনপ্রশাসন পদক ২০১৭ অর্জন করেন।\nহুমায়ুন কবীর ২০২১ খ্রিষ্টাব্দের ডিসেম্বর মাসে সচিব পদে পদোন্নতি লাভ করেন। বর্তমানে তিনি রেলপথ মন্ত্রণালয়ের সচিব হিসেবে দায়িত্ব পালন করছেন।\n\n\n== তথ্যসূত্র =="}