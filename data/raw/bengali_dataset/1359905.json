{"pageid": 1359905, "title": "প্লাস্টিক নিষেধাজ্ঞা", "url": "https://bn.wikipedia.org/wiki?curid=1359905", "content": "প্লাস্টিক নিষেধাজ্ঞা হলো এমন আইন যা দূষণ এবং জীববৈচিত্র্যের হুমকির কথা বিবেচনা করে পেট্রোলিয়াম বা অন্যান্য জীবাশ্ম জ্বালানি থেকে তৈরি পলিমারের ব্যবহার নিষিদ্ধ করে। পৃথিবীর অনেক দেশ প্লাস্টিকের ব্যাগ নিষিদ্ধ করেছে এবং এমন দেশের সংখ্যা ক্রমাগত বৃদ্ধি পাচ্ছে।  একবার ব্যবহার করা হয় এমন প্লাস্টিক, যেমন থ্রো-অ্যাওয়ে কাঁটাচামচ বা বাসনের উপরও নিষেধাজ্ঞা জারি করা হয়েছে। এই দেশগুলো সমস্ত প্লাস্টিকের মোড়ক, প্লাস্টিকের পোশাক (যেমন পলিয়েস্টার এবং  অ্যাক্রেলিক ফাইবার) অথবা অপ্রয়োজনীয় প্লাস্টিকের অন্য কোনো রূপ যা সহজেই জীবাণুবিয়োজ্য, অ-জীবাশ্ম-জ্বালানি বা অ-দূষণকারী বিকল্প দিয়ে প্রতিস্থাপন করা যায় এমন পণ্যের উপর নিষেধাজ্ঞা দেয়ার পরিকল্পনা করছে। প্লাস্টিক দীর্ঘ সময় পর জীবাণুবিয়োজ্য হয় এবং সম্পূর্ণরূপে জীবাণুবিয়োজ্য নাও হতে পারে। এক্ষেত্রে এটি বাস্তুতন্ত্রের মধ্যে মাইক্রোপ্লাস্টিক হিসেবে শোষিত হয় । জীবাণুবিয়োজ্য হতে একটি পেট প্লাস্টিক বোতলের (টাইপ ১) ৪৫০ থেকে ১০০০ বছর লাগতে পারে। আবার পলিপ্রোপিলিন ভিত্তিক পণ্য যেমন খাদ্য সংরক্ষণের পাত্র (টাইপ ৫)  কখনই জীবাণুবিয়োজ্য হয়না।\n\n\n== প্লাস্টিক ব্যাগ নিষেধাজ্ঞা ==\n\n২০০২ সালে বাংলাদেশ প্রথম দেশ হিসেবে লাইটওয়েট প্লাস্টিক ব্যাগ নিষিদ্ধ করে। ২০১০ থেকে ২০১৯ সালের মধ্যে, প্লাস্টিকের ব্যাগ পর্যায়ক্রমে নির্মূল করার উদ্দেশ্যে প্রণীত সরকারি নীতির সংখ্যা তিনগুণ বেড়েছে। ২০২২ সাল পর্যন্ত, ৯৯ টি দেশে এই ধরনের নিষেধাজ্ঞা প্রবর্তন করা হয়েছে এবং ৩২ টি দেশে নিষেধাজ্ঞার পরিবর্তে প্রতিটি ব্যাগের উপর নির্দিষ্ট হারে চার্জ আরোপ করা হয়েছে।\n\n\n== একক ব্যবহারযোগ্য প্লাস্টিক নিষেধাজ্ঞা ==\nইউরোপীয় ইউনিয়নের প্লাস্টিক পণ্য নির্দেশিকা ২০১৯-এ একক ব্যবহারযোগ্য প্লাস্টিকের প্লেট, ছুরি-চামচ, স্ট্র, বেলুনের স্টিক এবং কটন বাড নিষিদ্ধ করা হয়েছে। এছাড়াও কাপ, প্রসারিত পলিস্টাইরিন দিয়ে তৈরি খাবার ও পানীয়ের পাত্র, অক্সো-ডিগ্রেডেবল প্লাস্টিকের তৈরি সমস্ত পণ্য এবং প্লাস্টিকযুক্ত মাছ ধরার যন্ত্রের ব্যবহার নিষিদ্ধ করা হয়েছে। নিষিদ্ধ প্লাস্টিকের একটি পূর্ণাঙ্গ তালিকা নির্দেশিকার শেষে সংযুক্ত করা হয়েছে। \nযুক্তরাজ্য সরকার ২০২৩ সালের অক্টোবর থেকে ইংল্যান্ডে \"একক ব্যবহারযোগ্য প্লাস্টিক\" নিষিদ্ধ করেছে। এক্ষেত্রে অনেকগুলো পণ্য অন্তর্ভুক্ত করা হলেও, বেশিরভাগ সুপারমার্কেটে সহজলভ্য \"শেল্ফ-রেডি প্রি-প্যাকেজড খাদ্য \" এই নিষেধাজ্ঞার অন্তর্ভুক্ত নয়।\nচীনে ২০২০ থেকে ২০২৬ সাল পর্যন্ত পর্যায়ক্রমে ব্যাগ, স্ট্র, ছুরি-চামচ, নির্দিষ্ট প্যাকেজিং এবং হোটেল সামগ্রীতে প্লাস্টিক নিষিদ্ধ করার একটি  কর্মসূচি পরিচালনা করছে। \n\n\n== প্লাস্টিকের মোড়ক ও পোশাক নিষেধাজ্ঞা ==\nসুপারমার্কেট এবং বিভিন্ন পণ্য ও পোশাকের  মোড়কজাতকরণে প্লাস্টিকের ব্যবহার নিষিদ্ধ করার আহ্বান জানানো হয়েছে।\n\n\n== তথ্যসূত্র =="}