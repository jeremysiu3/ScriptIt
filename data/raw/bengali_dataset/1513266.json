{"pageid": 1513266, "title": "দিল্লি বিধানসভা নির্বাচন, ২০২৫", "url": "https://bn.wikipedia.org/wiki?curid=1513266", "content": "২০২৫ দিল্লি বিধানসভা নির্বাচন ২০২৫ সালের ৫ ফেব্রুয়ারি দিল্লিতে আয়োজিত হয়েছিল দিল্লি বিধানসভার ৭০ জন সদস্যকে নির্বাচিত করার জন্য। ভোটগণনা ও ফলপ্রকাশ করা হয় ২০২৫ সালের ৮ ফেব্রুয়ারি।\nভারতীয় জনতা পার্টি (বিজেপি) ৭০টি আসনের মধ্যে ৪৮টি আসনে জয়লাভ করে ২৭ বছর পরে দিল্লি বিধানসভায় জয়লাভ করে। ক্ষমতাসীন আম আদমি পার্টি দশ বছর ক্ষমতায় থাকার পরে এই নির্বাচনে পরাজিত হয় এবং জাতীয় আহ্বায়ক অরবিন্দ কেজরীওয়াল, মনীশ সিসোদিয়া, সত্যেন্দ্র কুমার জৈন, সোমনাথ ভারতী, সৌরভ ভরদ্বাজ, রাখি বিড়লা ও দুর্গেশ পাঠক সহ এই দলের বেশ কয়েকজন প্রধান নেতা ও ক্যাবিনেট মন্ত্রী নির্বাচনে স্ব স্ব কেন্দ্র থেকে পরাজিত হন। এই নির্বাচন সহ পরপর তৃতীয় নির্বাচনে ভারতীয় জাতীয় কংগ্রেস একটি আসনেও জয়লাভ করতে পারেনি এবং এই দলের ৭০ জন প্রার্থীর মধ্যে ৬৭ জনেরই জামানত বাজেয়াপ্ত হয়েছে। অবশ্য বিগত নির্বাচনের তুলনায় এই দলের সার্বিক ভোট শতাংশ বৃদ্ধি পেয়েছে।\n\n\n== প্রেক্ষাপট ==\n২০২০ সালের ফেব্রুয়ারি মাসে আয়োজিত পূর্ববর্তী বিধানসভা নির্বাচনে আম আদমি পার্টি (আপ) জয়লাভ করে দিল্লিতে সরকার গঠন করেছিল। অরবিন্দ কেজরীওয়াল তৃতীয় বারের জন্য মুখ্যমন্ত্রীর পদে শপথ গ্রহণ করেছিলেন।\n\n\n=== অরবিন্দ কেজরীওয়ালের গ্রেফতারি ===\n\nএনফোর্সমেন্ট ডায়রেক্টরয়েটের (ইডি) নয়টি সমন অগ্রাহ্য করার পর ২০২৪ সালের ২১ মার্চ দিল্লি আবগারি নীতি অর্থ পাচার মামলায় দিল্লি হাইকোর্ট দিল্লির মুখ্যমন্ত্রী অরবিন্দ কেজরীওয়ালের আগাম জামিনের আবেদন খারিজ করে দিলে ইডি তাঁকে গ্রেফতার করে। তিনিই ছিলেন ভারতের প্রথম মুখ্যমন্ত্রী যিনি ক্ষমতায় থাকাকালীন গ্রেফতার হন (অন্যান্যরা গ্রেফতার হওয়ার আগে মুখ্যমন্ত্রী পদ থেকে ইস্তফা দিয়েছিলেন)। বিরোধী জোট এই ঘটনাকে একটি জাল মামলা এবং ভারতীয় জনতা পার্টির নেতৃত্বাধীন কেন্দ্রীয় সরকার কর্তৃক ২০২৪ সালের সাধারণ নির্বাচনের আগে \"ম্যাচ-ফিক্সিং\" বলে বর্ণনা করে। দিল্লি হাইকোর্ট কেজরীওয়ালের গ্রেফতারির বিরুদ্ধে সকল আবেদন এবং তাঁর সকল জামিনের আবেদন খারিজ করে দেয়। শেষপর্যন্ত সুপ্রিম কোর্ট ২০২৪ সালের ১০ মে থেকে ২০২৪ সালেরই ১ জুন পর্যন্ত তাঁকে অন্তর্বর্তী জামিন দেয় নির্বাচনে প্রচার করার উদ্দেশ্যে।\nঅন্তর্বর্তী জামিনের মেয়াদের অন্তে এবং সেই জামিনের মেয়াদ স্বাস্থ্যের প্রয়োজনে বাড়াতে ব্যর্থ হওয়ার পর ২ জুন তিহার জেলে কেজরীওয়াল আত্মসমর্পণ করেন। এরপর ২০২৪ সালের ৫ জুন তাঁকে পাঠানো হয় বিচারবিভাগীয় হেফাজতে। কেজরীওয়াল সাত দিনের অন্তর্বর্তী জামিনের আবেদন দিল্লির একটি আদালত খারিজ করে দেয় এবং তাঁর বিচারবিভাগীয় হেফাজতের মেয়াদ প্রথমে ২০২৪ সালের ১৯ জুন পর্যন্ত ও পরে ৩ জুলাই পর্যন্ত বাড়িয়ে দেওয়া হয়। ২০২৪ সালের ২০ জুন একটি ট্রায়াল কোর্ট কেজরীওয়ালের জামিন মঞ্জুর করে ১ লক্ষ টাকার ব্যক্তিগত জামিন বন্ডে। অবশ্য কেজরীওয়ালের মুক্তির আগেই ইডি দিল্লি হাইকোর্ডে এই নির্দেশের বিরুদ্ধে আবেদন করায় তাঁর জামিনের উপর স্থগিতাদেশ জারি হয়। সেন্ট্রাল ব্যুরো অফ ইনভেস্টিগেশন (সিবিআই) ৩ দিন ধরে কেজরীওয়ালকে জিজ্ঞাসাবাদ করে এবং ২০২৪ সালের ২৬ জুন একই মামলায় তিহার জেলে তাঁকে গ্রেফতার করে। এরপর তাঁকে ১২ জুলাই পর্যন্ত বিচারবিভাগীয় হেফাজতে পাঠানো হয়।\n২০২৪ সালের ১২ জুলাই সুপ্রিম কোর্ট আবগারি নীতি দুর্নীতির সঙ্গে যুক্ত অর্থ পাচার মামলায় কেজরীওয়ালকে অন্তর্বর্তী জামিন প্রদান করে। অবশ্য আগের মাসে সিবিআই-এর হাতে গ্রেফতার হওয়ায় তাঁকে জেলেই থেকেই যেতে হয়। ২০২৪ সালের ৫ সেপ্টেম্বর সুপ্রিম কোর্ট সিবিআই-এর মামলায় তাঁর জামিন বিষয়ে একটি আদেশ সংরক্ষণ করে। ২০২৪ সালের ১৩ সেপ্টেম্বর সুপ্রিম কোর্ট সংরক্ষিত আদেশটি ঘোষণা করে। এই আদেশ বলে তাঁর জামিন মঞ্জুর হয় এবং পাঁচ মাস পরে তিহার জেল থেকে মুক্তিরও নির্দেশ দেওয়া হয়। তবে তিনি পাঁচ মাসের বেশি জেল খেটেছিলেন।\n২০২৪ সালের ২১ সেপ্টেম্বর কেজরীওয়াল মুখ্যমন্ত্রীর পদ থেকে ইস্তফা দেন এবং অতিশী মার্লেনা মুখ্যমন্ত্রীর পদে শপথ গ্রহণ করেন। ২০২৫ সালের ১৫ ফেব্রুয়ারি ৭ম দিল্লি বিধানসভার মেয়াদ শেষ হওয়ার কথা। দিল্লির উপমুখ্যমন্ত্রী মনীশ সিসোদিয়া ২০২৩ সালের ২৮ ফেব্রুয়ারি দুর্নীতির অভিযোগে গ্রেফতার হওয়ায় পদত্যাগ করেছিলেন। ১৭ মাস জেলে থাকার পর ২০২৪ সালের ৯ অগস্ট তিনি মুক্তি পান। মন্ত্রী সত্যেন্দ্র কুমার জৈনও দুর্নীতির অভিযোগে পদত্যাগ করেন।\n\n\n== সময়সূচি ==\n\n\n== দল ও জোট ==\n\n\n=== আম আদমি পার্টি ===\n\n\n=== জাতীয় গণতান্ত্রিক জোট ===\n\n\n=== ভারতীয় জাতীয় কংগ্রেস ===\n\n\n=== বামফ্রন্ট ===\n\n\n=== অন্যান্য ===\n\n\n== প্রার্থীগণ ==\nদিল্লি নির্বাচনের জন্য আপ তিনটি প্রার্থীতালিকা প্রকাশ করে: প্রথম তালিকায় ১১ জন প্রার্থীর নাম ঘোষণা করা হয় ২০২৪ সালের ২১ নভেম্বর, ২০২৪ সালের ৯ ডিসেম্বর ২০ জন প্রার্থীর নাম ঘোষণা করা হয় দ্বিতীয় তালিকায় এবং ২০২৪ সালেরই ১৫ ডিসেম্বর সর্বশেষ তালিকায় ৩৮ জন প্রার্থীর নাম ঘোষণা করা হয়। এছাড়া নির্বাচনের কয়েক সপ্তাহ আগে আপ নারেলা, মেহরাউলি ও হরিনগর বিধানসভা কেন্দ্রের প্রার্থী পরিবর্তন করে।\nভারতীয় জাতীয় কংগ্রেস পাঁচটি তালিকা প্রকাশ করে: ২০২৪ সালের ১২ ডিসেম্বর প্রকাশিত প্রথম তালিকায় ২১ জন প্রার্থীর নাম ঘোষণা করা হয়, ২০২৪ সালের ২৪ ডিসেম্বর প্রকাশিত দ্বিতীয় তালিকায় ২৬ জন প্রার্থীর নাম ঘোষণা করা হয়, ২০২৫ সালের ১৪ জানুয়ারি প্রকাশিত তৃতীয় তালিকায় প্রকাশিত হয় ১৬ জন প্রার্থীর নাম, ২০২৫ সালের ১৫ জানুয়ারি প্রকাশিত চতুর্থ তালিকায় ৫ জন এবং ২০২৫ সালের ১৬ জানুয়ারি প্রকাশিত পঞ্চম তালিকায় ২ জন প্রার্থীর নাম ঘোষিত হয়।\n২০২৪ সালের ১৬ ডিসেম্বর ভারতের কমিউনিস্ট পার্টি (মার্ক্সবাদী) দু’টি আসনে প্রার্থীর নাম ঘোষণা করে। ভারতের কমিউনিস্ট পার্টি (মার্ক্সবাদী)-র পর অন্যান্য বাম দলগুলিও কয়েকটি আসনে প্রার্থীর নাম এবং সেই সঙ্গে নির্বাচনী ইস্তাহার প্রকাশ করে।\nজাতীয় গণতান্ত্রিক জোটের অধীনে বিজেপি চারটি প্রার্থীতালিকা প্রকাশ করে: ২০২৫ সালের ৪ জানুয়ারি প্রকাশিত প্রথম তালিকায় ২৯ জন, ২০২৫ সালের ১১ জানুয়ারি প্রকাশিত দ্বিতীয় তালিকায় ২৯ জন, ২০২৫ সালের ১২ জানুয়ারি প্রকাশিত তৃতীয় তালিকায় ১ জন এবং ২০২৫ সালের ১৬ জানুয়ারি প্রকাশিত চতুর্থ তালিকায় ৯ জন প্রার্থীর নাম ঘোষিত হয়। ২০২৫ সালের ১৬ জানুয়ারি জনতা দল (সংযুক্ত) বুরারি বিধানসভা কেন্দ্র থেকে শৈলেন্দ্র কুমারের নাম প্রার্থী হিসেবে ঘোষণা করে। ২০২৫ সালের ১৭ জানুয়ারি লোক জনশক্তি পার্টি (রামবিলাস) দীপক তানওয়ারকে দেওলি বিধানসভা কেন্দ্রের প্রার্থী হিসেবে মনোনীত করে।\n\n\n== প্রচার ==\n\n\n=== আম আদমি পার্টি ===\nআম আদমি পার্টির (আপ) প্রচার শুরু করেন অরবিন্দ কেজরীওয়াল। দলের প্রচারাভিযানের অঙ্গ হিসেবে আপ বিভিন্ন পরিকল্পনার কথা ঘোষণা করে। \"মহিলা সম্মান যোজনা\"-র মাধ্যমে মহিলাদের মাসিক ২,১০০ টাকার ভাতা প্রদান এবং \"পূজারী গ্রন্থী সম্মান যোজনা\"-র মাধ্যমে মন্দিরের পুরোহিত ও গুরুদ্বারার গ্রন্থীদের ১৮,০০০ টাকা ভাতা প্রদান এই পরিকল্পনাগুলির অন্যতম ছিল।\n\n\n=== ভারতীয় জনতা পার্টি ===\nবিরোধী দল ভারতীয় জনতা পার্টি (বিজেপি) প্রচারাভিযান শুরু করেছিল \"পরিবর্তন যাত্রা\"-র মাধ্যমে, যার প্রধান লক্ষ্য ছিল পূর্ববর্তী আপ সরকারের দুর্নীতি। এই দলের প্রচারের প্রধান ইস্যুগুলি ছিল শিশমহল, আবগারি নীতি ও যমুনা নদী দূষণ-সংক্রান্ত বিতর্কগুলি। পরে প্রধানমন্ত্রী নরেন্দ্র মোদী প্রাতিষ্ঠানিকভাবে দলীয় প্রচারাভিযান শুরু করেন রোহিণীর একটি জনসমাবেশ থেকে। এই সভায় তিনি জলের সমস্যা, দূষণের মতো সমস্যাগুলির মোকাবিলায় সরকারের ভূমিকার সমালোচনা করেন। সেই সঙ্গে তিনি পূর্ববর্তী সরকারকে \"আপদা\" (অর্থাৎ বিপর্যয়) আখ্যা দেন। বিজেপির প্রচারাভিযানের মূল লক্ষ্য ছিল দিল্লির ভোটদাতাদের সমস্যাগুলিকে তুলে ধরা, অন্যদিকে বিজেপি-বিরোধী দলগুলির প্রচারে অনেক বেশি পরিমাণে উঠে এসেছিল হিন্দুত্ব-কেন্দ্রিক বিষয়গুলি।\n\nইস্তাহার\nবিজেপির নির্বাচনী ইস্তাহারে জনকল্যাণ, সুশাসন ও দুর্নীতি-বিরোধী পদক্ষেপগুলির উপর অধিক গুরুত্ব আরোপ করা হয় এবং নারী, প্রবীণ নাগরিক ও অনুন্নত সম্প্রদায়ের জন্য সুযোগসুবিধা প্রদানের কথা বলা হয়। ইস্তাহারে মহিলা সমৃদ্ধি যোজনার অধীনে মহিলাদের মাসিক ২,৫০০ টাকার ভাতা এবং সেই সঙ্গে মাতৃ সুরক্ষা বন্দনা পরিকল্পনার অধীনে গর্ভবতী মহিলাদের ২১,০০০ টাকা ও ছয়টি নিউট্রিশন কিট দেওয়ার কথা ঘোষণা করা হয়।\nবিজেপি প্রবীণ নাগরিক, বিধবা, দুঃস্থ নারীদের সাহায্যার্থে পেনসন বৃদ্ধির প্রতিশ্রুতি দেয়, সেই সঙ্গে এলপিজি সিলিন্ডারে ভর্তুকি এবং হোলি ও দীপাবলি উৎসবে বিনামূল্যে সিলিন্ডারেরও প্রতিশ্রুতি দেয়। এছাড়া বস্তি এলাকায় অটল ক্যান্টিন প্রতিষ্ঠা করে পাঁচ টাকায় খাদ্য সরবরাহের প্রস্তাবও দেওয়া হয়। ইস্তাহারে চলতি জনকল্যাণমূলক পরিকল্পনাগুলি চালিয়ে যাওয়ার উপর জোর দেওয়ার পাশাপাশি ২০০ ইউনিট পর্যন্ত বিনামূল্যে বিদ্যুৎ এবং মহিলাদের জন্য ডিটিসি বাসে বিনামূল্যে যাত্রার কথা বলা হয়। সেই সঙ্গে দুর্নীতি নির্মূলীকরণ এবং ইতিপূর্বে আপ সরকার কর্তৃক আটকে রাখা কেন্দ্রীয় সরকারি আয়ুষ্মান ভারত যোজনা প্রভৃতি কেন্দ্রীয় প্রকল্প চালু করার কথাও বলা হয়।\n\n\n=== ভারতীয় জাতীয় কংগ্রেস ===\nভারতীয় জাতীয় কংগ্রেস ঘোষণা করেছিল যে এই দল নভেম্বরে একটি মাস-ব্যাপী \"দিল্লি ন্যায় যাত্রা\"-র আয়োজন করবে রাজ্য ও কেন্দ্রীয় সরকারের বিরুদ্ধে দূষণ, মূল্যবৃদ্ধি, বেকারত্ব ও বর্জ্য অপসারণের মতো বিষয়গুলিকে তুলে ধরার জন্য।\n৮ নভেম্বর হিমাচল প্রদেশের মুখ্যমন্ত্রী সুখবিন্দর সিং সুখু এই যাত্রার সূত্রপাত ঘটান। চারটি পর্যায়ে দিল্লির সত্তরটির বিধানসভা কেন্দ্রের সব ক’টিতেই এই প্রচারাভিযানের কথা ছিল। যাত্রার প্রথম পর্যায় ২০২৪ সালের ৮ নভেম্বর রাজঘাটে শুরু হয় এবং সমাপ্ত হয় ১৩ নভেম্বর শালিমার বাগে। এই যাত্রা চলেছিল পনেরোটি বিধানসভা কেন্দ্র জুড়ে। যাত্রার দ্বিতীয় পর্যায় শুরু হয় উত্তর পূর্ব দিল্লির গোকুলপুরী থেকে। ১৬ নভেম্বর থেকে ২০ নভেম্বর পর্যন্ত চলা এই অভিযানে ষোলোটি বিধানসভা কেন্দ্রে প্রচার চালানো হয়। দ্বিতীয় পর্যায়ে দিল্লি প্রদেশ কংগ্রেস কমিটির সভাপতি দেবেন্দর যাদব শৌচালয়, দিনমজুর ও হকারদের সমস্যাগুলিকে বিশেষ ভাবে তুলে ধরেন। ২২ নভেম্বর পালাম গ্রামের বাল্মীকি মন্দির থেকে তৃতীয় পর্যায়ের সূচনা ঘটে। কংগ্রেস আপ-শাসিত দিল্লি সরকারের বিরুদ্ধে অপরিষ্কার জল সরবরাহ, বিদ্যুতের বিল বৃদ্ধি এবং বিগত দশ বছরে রেশন কার্ড ও পেনশনের কাজে দীর্ঘসূত্রিতার অভিযোগ উত্থাপন করে। এই যাত্রা শেষ হয় ২০২৪ সালের ৭ ডিসেম্বর।\nদিল্লি প্রদেশ কংগ্রেস কমিটির সভাপতি দেবেন্দর যাদব কেজরীওয়ালের মহিলাদের মাসিক ২,১০০ টাকা ভাতা প্রদানের প্রস্তাবনার সমালোচনা করে বলেন যে, পাঞ্জাবের আপ সরকার এখনও প্রতিশ্রুতি মতো মহিলাদের মাসিক ১,০০০ টাকা করে দিতে সমর্থ হয়নি।\n\nইস্তাহার\nকংগ্রেস ঘোষণা করে যে, ক্ষমতায় এলে রাজস্থানে ক্ষমতায় থাকালীন যে স্বাস্থ্যসেবা আইন পাস হয়েছিল, তার অনুরূপ দিল্লির সকল বাসিন্দাদের জন্য পঁচিশ লক্ষ টাকার সর্বজনীন স্বাস্থ্য বিমা চালু করবে।\n৬ জানুয়ারি কর্ণাটকের উপমুখ্যমন্ত্রী ডি. কে. শিবকুমার \"প্যারী দিদি যোজনা\" নামে একটি প্রকল্পের কথা ঘোষণা করেন। কংগ্রেস ক্ষমতায় এলে এই প্রকল্পের অধীনে দিল্লির মহিলাদের মাসিক ২,৫০০ টাকা ভাতা দেওয়ার কথা বলা হয়। শিবকুমার বলেন যে, এই উদ্যোগটি কর্ণাটকের কংগ্রেস সরকারের \"গৃহ লক্ষ্মী\" পরিকল্পনার আদলে গ্রহণ করা হবে; তাঁর মতে যে প্রকল্পের মাধ্যমে উক্ত রাজ্যের ১.২২ কোটি মহিলা উপকৃত হয়েছেন। তিনি আরও দাবি করেন যে কর্ণাটকে কংগ্রেস সরকার যে সকল সুবিধা দিয়ে থাকে তা দিল্লিতে সরকার ঘঠনের তিন মাসের মধ্যেই দিল্লিতেও দেওয়া হবে।\n\n\n== নির্বাচন ==\n\n\n=== জেলা অনুযায়ী ভোটদানের হার ===\n\n\n=== বিধানসভা কেন্দ্র অনুযায়ী ভোটদানের হার ===\n\n\n== জনমত সমীক্ষা ==\n\n\n=== এক্সিট পোল ===\n২০২৫ সালের দিল্লি বিধানসভা নির্বাচনের বিভিন্ন জনমত সমীক্ষার ফলাফল এখানে দেওয়া হল:\n\n\n== ফলাফল ==\n\n\n=== জোট বা দল অনুযায়ী ফলাফল ===\n\n\n== আরও দেখুন ==\n২০২২ দিল্লি পৌরসংস্থা নির্বাচন\n২০২৫-এ ভারতে নির্বাচন\nদিল্লিতে নির্বাচন\n\n\n== তথ্যসূত্র =="}