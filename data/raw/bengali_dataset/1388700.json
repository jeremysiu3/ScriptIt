{"pageid": 1388700, "title": "ইত্তেফাক (২০১৭-এর চলচ্চিত্র)", "url": "https://bn.wikipedia.org/wiki?curid=1388700", "content": "ইত্তেফাক অভয় চোপড়া পরিচালিত ২০১৭ সালের ভারতীয় হিন্দি ভাষার নব্য নোয়ার রহস্য থ্রিলার চলচ্চিত্র। এর চিত্রনাট্য রচনা করেছেন চোপড়া, শ্রেয়স জৈন ও নিখিল মহরোত্রা। গৌরী খান ও শাহরুখ খান রেড চিলিজ এন্টারটেইনমেন্টের ব্যানারে এটি প্রযোজনা করেন এবং বি.আর. স্টুডিওজের ব্যানারে রেনু রবি চোপড়া ও ধর্ম প্রডাকশন্সের ব্যানারে হিরু যশ জোহর ও করণ জোহর সহযোগী প্রযোজক হিসেবে দায়িত্ব পালন করেন। এটি যশ চোপড়া পরিচালিত ১৯৬৯ সালের একই নামের চলচ্চিত্রের আধুনিক উপযোগকরণ। এতে শ্রেষ্ঠাংশে অভিনয় করেন অক্ষয় খান্না, সিদ্ধার্থ মালহোত্রা ও সোনাক্ষী সিনহা এবং এর গল্প বলার ধরনে রাশোমোন-এর প্রভাব রয়েছে।\nচলচ্চিত্রটি ২০১৭ সালের ৩রা নভেম্বর মুক্তি পায়। এটি বক্স অফিসে ব্যবসাসফল হয় এবং সমালোচকদের নিকট থেকে ইতিবাচক পর্যালোচনা লাভ করে।\n\n\n== অভিনয়শিল্পীদল ==\nঅক্ষয় খান্না - দেব বর্মা\nসিদ্ধার্থ মালহোত্রা - বিক্রম শেঠী\nসোনাক্ষী সিনহা - মায়া সিনহা\nপাভেল গুলাটি - চিরাগ\nমন্দিরা বেদী - মীরা বর্মা\nসমির শর্মা - শেখর সিনহা\n\n\n== নির্মাণ ==\n\n\n=== ক্রমবিকাশ ===\n২০১৬ সালের এপ্রিল মাসে এই চলচ্চিত্র নির্মাণের আনুষ্ঠানিক ঘোষণা দেওয়া হয় এবং শিরোনাম নির্ধারণ করা হয় ইত্তেফাক। এটি বি. আর চোপড়া প্রযোজিত ও তার ভাই যশ চোপড়া পরিচালিত ১৯৬৯ সালের একই নামের চলচ্চিত্রের আধুনিক উপযোগকরণ। রেড চিলিজ এন্টারটেইনমেন্ট, বি.আর. স্টুডিওজ ও ধর্ম প্রডাকশন্স চলচ্চিত্রটি প্রযোজনা করে। মূল চলচ্চিত্রের প্রযোজক বি. আর. চোপড়ার নাতী অভয় চোপড়া চলচ্চিত্রটি পরিচালনা করেন। নির্মাতারা সিদ্ধান্ত নেন তারা কোন প্ল্যাটফর্মে এই চলচ্চিত্রের কোন প্রচারণা করবেন না।\n\n\n=== অভিনয়শিল্পী নির্বাচন ===\nএই চলচ্চিত্রের নির্মাতারা অক্ষয় খান্না, সিদ্ধার্থ মালহোত্রা ও সোনাক্ষী সিনহাকে প্রধান চরিত্রে অভিনয়ের জন্য নির্বাচন করেন। রাজকুমার রাওকে একজন ডাক্তারের চরিত্রে অভিনয়ের জন্য বাছাই করা হলেও পরে তাকে বাদ দেওয়া হয়।\n\n\n=== চিত্রগ্রহণ ===\n২০১৭ সালের ফেব্রুয়ারি মাসে চলচ্চিত্রটির মূল চিত্রগ্রহণ শুরু হয়। একটানা ৫০ দিন চলচ্চিত্রটির শুটিং হয়। সম্পূর্ণ চলচ্চিত্রটি মুম্বইয়ে ধারণ করা হয়।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে ইত্তেফাক  (ইংরেজি)\nরটেন টম্যাটোসে ইত্তেফাক (ইংরেজি)\nবলিউড হাঙ্গামায় ইত্তেফাক (ইংরেজি)"}