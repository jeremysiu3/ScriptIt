{"pageid": 1391413, "title": "পয়াং হ্রদ", "url": "https://bn.wikipedia.org/wiki?curid=1391413", "content": "পয়াং হ্রদ (প্রথাগত চীনা: 鄱陽湖; সরলীকৃত চীনা: 鄱阳湖; ফিনিন: Póyáng Hú, গান: পো-য়ুং ইউ) হলো জিউজিয়াং-এ অবস্থিত চীনের বৃহত্তম স্বাদু পানির হ্রদ।\nহ্রদটি গান, জিন এবং শিউ নদী দ্বারা পুষ্ট এবং একটি খালের মাধ্যমে বিশ্বের অন্যতম বৃহত্ নদী ইয়াং ৎসি চিয়াং-এর সাথে যুক্ত।\nপয়াং হ্রদের আয়তন আর্দ্র এবং শুষ্ক মৌসুমে নাটকীয়ভাবে ওঠানামা করে থাকে; তবে, সাম্প্রতিক বছরগুলিতে হ্রদের আকার সামগ্রিকভাবে হ্রাস পাচ্ছে। একটি সাধারণ বছরে হ্রদের আয়তন গড়ে ৩,৫০০ বর্গকিলোমিটার (১,৪০০ বর্গমাইল)। ২০১২ সালের প্রথম দিকে খরা, বালি উত্তোলন এবং বিশেষতঃ তিন গিরিসংকটের বাঁধের জল সঞ্চয়নের কারণে এর এলাকা প্রায় ২০০ বর্গকিলোমিটার (৭৭ বর্গমাইল) হ্রাস পেয়েছে। হ্রদটি অর্ধ মিলিয়ন পরিযায়ী পাখির আবাসন প্রদান করে এবং এটি পাখিদের একটি প্রিয় গন্তব্য।\nশীতের সময় হ্রদটি অসংখ্য পরিযায়ী সাইবেরিয়ান সারসের আবাসস্থল হয়ে ওঠে, যার মধ্যে ৯০ শতাংশই এখানে শীতকাল কাটায়।\n\n\n== গঠন ==\n\nপয়াং হ্রদকে ঐতিহাসিকভাবে পেংলি হ্রদ (彭蠡澤) নামেও ডাকা হয়, কিন্তু তারা এক নয়। হান রাজবংশের শাসনাধীনের আগে ছাং চিয়াং নদীটি আরও উত্তরের পথ অনুসরণ করত যেটি এখন লংগান হ্রদের মধ্য পড়েছে; যেখানে গান নদীর নিম্নাংশে গঠিত হয়েছিল পেংলি জলাভূমি। যে এলাকাটি এখন পয়াং লেক সেটি তখন গান নদীর নিকটের একটি সমতলভূমি ছিলো। আনুমানিক ৪০০ খ্রিস্টাব্দের দিকে ছাং চিয়াং নদীটি আরও দক্ষিণ দিকে সরে নতুন গতিপথে চলে ফলে গান নদী পেছনে চলে আসে এবং পয়াং হ্রদ তৈরি করে।\nপয়াং হ্রদ তাং রাজবংশের শাসনামলে তার সর্ববৃহত্ আকারে ছিলো, যখন এর আয়তন ছিলো ৬,০০০ বর্গকিলোমিটার (২,৩০০ বর্গমাইল)।\n\n\n== পরিবেশগত বিষয়াবলী ==\n\n\n=== বন্যপ্রাণীর ক্ষতি ===\n২০০২ সাল থেকে এই হ্রদে মাছ ধরার ওপর নিষেধাজ্ঞা জারি রয়েছে। ২০২০ সালের জানুয়ারিতে চীন সামুদ্রিক জীববৈচিত্র্য রক্ষার জন্য ছাং চিয়াং নদীর পয়াং হ্রদ সহ ৩৩২টি স্থানে ১০ বছরের জন্য মাছ ধরার ওপর নিষেধাজ্ঞা আরোপ করে।\n\n\n=== সংকোচন ===\nছাং চিয়াং নদীর উজানে তিন গিরিসংকটের বাঁধ তৈরির কারণে পয়াং হ্রদ ঋতু অনুসারে সঙ্কুচিত হতে হতে শুকিয়ে যেতে পারে।\n২০১২ সালে হ্রদটি প্রায় সম্পূর্ণ শুকিয়ে গিয়েছিলো। অক্টোবরে মাত্র ২০০ বর্গকিলোমিটার (৭৭ বর্গমাইল) ভূমি পানির নিচে ছিল; যেখানে হ্রদটি পরিপূর্ণ থাকলে সাধারণত এর আয়তন হয় ৩,৫০০ বর্গকিলোমিটার (১,৪০০ বর্গমাইল)। শীতকালে ব্যবহার করার জন্য তিন গিরিসংকটের বাঁধ এর জলাধারে জল সঞ্চয় করা ছাড়াও এই ঘটনার জন্য একটি দীর্ঘমেয়াদী খরাকেও দায়ী করা হয়েছিল।\nহ্রদ এবং ছাং চিয়াং নদীর সংযোগস্থলের মধ্যে একটি স্লুইস গেট তৈরি করে হ্রদের জলের স্তর বজায় রাখার জন্য পয়াং হ্রদে বাঁধ নির্মাণের প্রস্তাব করেছে জিয়াংসি স্থানীয় সরকার। এই সম্পর্কিত একটি পরিবেশগত প্রভাব মূল্যায়ন প্রস্তাবনা মুলতুবি রয়েছে। বিজ্ঞানীরা, সেইসাথে পরিবেশবাদী গোষ্ঠীগুলো, যেমন ওয়ার্ল্ড ওয়াইড ফান্ড ফর নেচারের মতো সংগঠন এই প্রস্তাবের সমালোচনা করে যুক্তি দিয়েছেন যে হ্রদে কৃত্রিমভাবে বৃদ্ধি করা জল এখানকার জলজ বন্যপ্রাণ-বৈচিত্র্যকে বিরূপভাবে প্রভাবিত করবে।\n\n\n== ইতিহাসে ==\n১৩৬৩ সালে এখানে পয়াং হ্রদের যুদ্ধ সংঘটিত হয়; যুদ্ধটিকে ইতিহাসের সবচেয়ে বড় নৌ যুদ্ধ বলে দাবি করা হয়।\n\n\n== তথ্যসূত্র =="}