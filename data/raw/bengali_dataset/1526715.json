{"pageid": 1526715, "title": "জেনিফার প্রেশার", "url": "https://bn.wikipedia.org/wiki?curid=1526715", "content": "জেনিফার অ্যান প্রেশার একজন আমেরিকান রসায়নবিদ যিনি আরভিনের ক্যালিফোর্নিয়া বিশ্ববিদ্যালয়ের রসায়নের অধ্যাপক। তাঁর গবেষণার বিষয় ইমিউনোমেটাবলিজমের (প্রতিরক্ষা-বিপাকীয়) অনাক্রমণাত্মক, প্রত্যক্ষ-সময় (রিয়েল টাইম) ইমেজিংয়ের জন্য জৈব অর্থোগোনাল, জৈব-আলোক-উৎসাহী (বায়োলুমিনেসেন্ট)  সরঞ্জামগুলির বিকাশ নিয়ে কাজ করা। তিনি ২০২৩ সালের আমেরিকান কেমিক্যাল সোসাইটি আর্থার সি. কোপ স্কলার পুরস্কারে ভূষিত হন।\n\n\n== প্রাথমিক জীবন এবং শিক্ষা ==\nজেনিফার উইসকনসিন-লা ক্রস বিশ্ববিদ্যালয়ের রসায়নে স্নাতক ডিগ্রি অর্জন করেছিলেন। তিনি ডক্টরেট গবেষক হিসেবে ক্যালিফোর্নিয়ায় চলে আসেন এবং বার্কলের ক্যালিফোর্নিয়া বিশ্ববিদ্যালয়েতে হাওয়ার্ড হিউজেস মেডিকেল ইনস্টিটিউট প্রিডক্টরাল ফেলো হিসেবে নিযুক্ত হন। সেখানে তিনি ক্যারোলিন বার্তোজির সাথে গ্লাইকোসাইলেশনের উপর কাজ করেন। তিনি গ্লাইকোসাইলেশন প্রক্রিয়াটি বোঝার জন্য একটি কৌশল তৈরি করেছিলেন, যা রোগ নির্ণয়ের অভিনব নকশা এবং বিকাশে সাহায্য করে। কৌশলটি জৈব অর্থোগোনাল রসায়ন ব্যবহারের ওপর নির্ভর করে তৈরি। বিশেষ করে, তিনি দেখিয়েছেন নির্দিষ্ট রাসায়নিক কার্যকারিতা সহ বিপাকীয় পূর্বগামী শর্করাকে নিয়ে গ্লাইক্যানে অন্তর্ভুক্ত করা সম্ভব। উদাহরণস্বরূপ, জৈবিকভাবে নিষ্ক্রিয় অ্যাজাইডগুলিকে গ্লাইক্যানে অন্তর্ভুক্ত করা যেতে পারে এবং বাইরে থেকে সরবরাহ করা প্রোবগুলির সাহায্যে রাসায়নিকভাবে পরিবর্তিত করা যেতে পারে।\n\n\n== গবেষণা এবং কর্মজীবন ==\n২০০৮ সালে, জেনিফার স্ট্যানফোর্ড বিশ্ববিদ্যালয়ে সুসান কোমেনের পোস্টডক্টরাল ফেলো হিসেবে যোগদান করেন। তিনি ২০১০ সালে আরভিনের ক্যালিফোর্নিয়া বিশ্ববিদ্যালয়ে যোগদান করেন এবং ২০১৮ সালে পূর্ণ অধ্যাপক নিযুক্ত হন। তাঁর প্রাথমিক কাজ ছিল কোষের গতিবিধি এবং মেটাস্ট্যাটিক রোগকে আরও ভালভাবে বোঝার জন্য ইমেজিং কৌশলের নকশা করা। তিনি বায়োলুমিনেসেন্ট সরঞ্জাম নিয়ে কাজ করেছিলেন; এই সরঞ্জামগুলি ক্যান্সার কোষের কাছাকাছি এলে আলোকিত হয়। তিনি এই কৌশলটিকে জৈবিক টর্চলাইট বা ফ্যাসর বলে অভিহিত করেছিলেন।\n\n\n== পুরস্কার এবং সম্মাননা ==\n২০১৪ কাভলি ফেলো\n২০১৪ সালের জাতীয় বিজ্ঞান ফাউণ্ডেশন কেরিয়ার পুরস্কার\n২০১৫ স্লোয়ান রিসার্চ ফেলোশিপ\nজৈব রসায়নে ২০১৫ সালের নোভার্টিস প্রারম্ভিক ক্যারিয়ার পুরস্কার\n২০১৬ থিয়েম মেডিকেল পাবলিশার্স কেমিস্ট্রি জার্নাল অ্যাওয়ার্ড\n২০১৬ আমেরিকান কেমিক্যাল সোসাইটি রসায়নে নারী উদীয়মান তারকা\n২০১৬ সালে ক্যালিফোর্নিয়া বিশ্ববিদ্যালয়, আরভাইন গবেষণার জন্য বিশিষ্ট সহকারী অধ্যাপক পুরস্কার\n২০১৮ সায়ালগ ফেলো\n২০২১ পল অ্যালেন বিশিষ্ট তদন্তকারী\n২০২৩ আমেরিকান কেমিক্যাল সোসাইটি আর্থার সি. কোপ স্কলার অ্যাওয়ার্ড\n\n\n== নির্বাচিত প্রকাশনা ==\nএ কমপ্যারেটিভ স্টাডি অফ বায়োঅর্থোগোনাল রিয়্যাকশানস উইথ অ্যাজাইডস\nএ স্ট্রেন-প্রমোটেড [৩ + ৩] অ্যাজাইড-অ্যালকাইন সাইক্লোঅ্যাডিশন ফর কোভ্যালেন্ট মডিফিকেশন অফ বায়োমলিকিউলস ইন লিভিং সিস্টেমস\nকেমিস্ট্রি ইন লিভিং সিস্টেমস\n\n\n== তথ্যসূত্র =="}