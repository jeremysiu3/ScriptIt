{"pageid": 1107405, "title": "শাহ আব্দুল মান্নান", "url": "https://bn.wikipedia.org/wiki?curid=1107405", "content": "শাহ আব্দুল মান্নান (১৯২৭ — ২০১৫), শায়খে গুনই নামেও পরিচিত, ছিলেন একজন বাংলাদেশি ইসলামি পণ্ডিত ও সুফি ব্যক্তিত্ব। তিনি হুসাইন আহমদ মাদানির খলিফা ছিলেন। তিনি জমিয়তে উলামায়ে ইসলাম বাংলাদেশের উপদেষ্টার দায়িত্ব পালন সহ বহু ধর্মীয় প্রতিষ্ঠান প্রতিষ্ঠা করেছিলেন।\n\n\n== জীবনী ==\nশাহ আব্দুল মান্নান ১৯২৭ সালে হবিগঞ্জ জেলার বানিয়াচং থানার গুনই গ্রামের ফকির বাড়িতে জন্মগ্রহণ করেন। তিনি শাহ জালালের সফরসঙ্গী তাজউদ্দিন কুরাইশির বংশধর। তার পিতা শফিক আলী ও মাতা মালিকজান বিবি। তিনি ৬ বছর বয়সে গুনই প্রাথমিক বিদ্যালয়ে ভর্তি হন। ১২ বছর বয়সে  ভর্তি হন বানিয়াচং এল. আর. উচ্চ বিদ্যালয়ে। মাঝখানে মায়ের মৃত্যুতে তার লেখাপড়ায় বিঘ্ন ঘটে। পরবর্তীতে তিনি মাওলানা ইব্রাহিমের তত্ত্বাবধানে ধর্মীয় শিক্ষা শুরু করেন। কিছুকাল বানিয়াচং জামিয়া ইসলামিয়া আরাবিয়া ও গাছবাড়ি জামিউল উলুম মাদ্রাসায় পড়ে কানাইঘাট জামিয়া ইসলামিয়া দারুল উলুম দারুল হাদিস মাদ্রাসায় ভর্তি হন। এখানে মুশাহিদ আহমদের অধীনে দাওরায়ে হাদিস সমাপ্ত করেন। তৎকালীন ভারত পাকিস্তানের রাজনৈতিক অস্থিরতার কারণে ভিসা সংক্রান্ত জটিলতায় উচ্চ শিক্ষা লাভের উদ্দেশ্যে তিনি দারুল উলুম দেওবন্দে যেতে সমর্থ হন নি। তিনি হুসাইন আহমদ মাদানির হাতে বায়আত গ্রহণ করেছিলেন। ১৯৫৭ সালে মাদানির কাছ থেকে খেলাফত লাভ করেন। কর্মজীবনে তিনি বিভিন্ন মাদ্রাসায় শিক্ষকতা করেছেন এবং বহু মাদ্রাসা, মসজিদ ও মক্তব প্রতিষ্ঠা করেছেন। তিনি জমিয়তে উলামায়ে ইসলাম বাংলাদেশের উপদেষ্টা ছিলেন। ২০১৫ সালের ৭ এপ্রিল তিনি মৃত্যুবরণ করেন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ==="}