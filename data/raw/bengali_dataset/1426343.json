{"pageid": 1426343, "title": "সালভাতোর কোয়াসিমোডো", "url": "https://bn.wikipedia.org/wiki?curid=1426343", "content": "সালভাতোর কোয়াসিমোডো (ইতালীয়: [salvaˈtoːre kwaˈziːmodo]; (২০ আগস্ট ১৯০১-১৪ জুন ১৯৬৮) একজন ইতালীয় কবি এবং অনুবাদক ছিলেন। ১৯৫৯ সালে, তিনি জিউসেপ্পে উঙ্গারেত্তি এবং ইউজেনিও মন্টালের সাথে, সাহিত্যে নোবেল পুরস্কার জিতেছিলেন \"তার গীতিকবিতার জন্য, যা ক্লাসিক্যাল উদ্যমের সাথে আমাদের নিজেদের সময়ের জীবনের দুঃখজনক অভিজ্ঞতাকে প্রকাশ করে\"। তিনি ২০ শতকের অন্যতম প্রধান ইতালীয় কবি ছিলেন।\n\n\n== জীবনী ==\nকোয়াসিমোডো জন্ম গ্রহণ করেন, সিসিলির মোদিকাতে, গাইতানো কোয়াসিমোডো এবং ক্লোটিল্ড রাগুসার ঘরে। তিনি তাঁর শৈশব কাটিয়েছেন, রোকালুমেরায়। ১৯০৮ সালে তার পরিবার মেসিনায় চলে আসে, কারণ তার পিতাকে সেখানে একটি বিধ্বংসী ভূমিকম্পে ক্ষতিগ্রস্ত স্থানীয় জনগণকে সাহায্য করার জন্য পাঠানো হয়েছিল। প্রাকৃতিক শক্তির প্রভাবের ছাপ তরুণ কোয়াসিমোডোর উপর দারুণ প্রভাব ফেলে। ১৯১৯ সালে তিনি স্থানীয় টেকনিক্যাল কলেজ থেকে স্নাতক হন। মেসিনায়, তিনি জর্জিও লা পিরা (ফ্লোরেন্সের ভবিষ্যত মেয়র)-এর সাথেও বন্ধুত্ব করেছিলেন।\nসালভাতোর কোয়াসিমোডোকে স্কটিশ রাইট ফ্রিম্যাসনরির সাথে পরিচয় করিয়ে দিয়েছিলেন তার বাবা, যিনি মেসোনিক লজ \"আর্নাল্ডো দা ব্রেসিয়া\"-এর সদস্য ছিলেন। ইতালির গ্র্যান্ড ওরিয়েন্ট কোয়াসিমোডোকে তার সবচেয়ে উল্লেখযোগ্য ভাই হিসেবে স্বীকৃতি দিয়েছে।\n১৯১৭ সালে কোয়াসিমোডো স্বল্পস্থায়ী নুওভো জিওর্নালে লেটারারিও (\"নতুন সাহিত্য জার্নাল\") প্রতিষ্ঠা করেন, যেখানে তিনি তার প্রথম কবিতাগুলো প্রকাশ করেন। ১৯১৯ সালে তিনি তার প্রকৌশল অধ্যয়ন শেষ করার জন্য রোমে চলে আসেন, কিন্তু দুর্বল অর্থনৈতিক অবস্থা তাকে প্রযুক্তিগত নকশাকার হিসাবে কাজ খুঁজতে বাধ্য করে। এরমধ্যে, তিনি বেশ কয়েকটি পর্যালোচনায় সহযোগিতা করেন এবং গ্রীক এবং ল্যাটিন অধ্যয়ন করেন।\n১৯২৯ সালে, এলিও ভিট্টোরিনি দ্বারা আমন্ত্রিত হন, যিনি কোয়াসিমোডোর বোনকে বিয়ে করেছিলেন, তিনি ফ্লোরেন্সে চলে আসেন। এখানে তার আলেসান্দ্রো বনসান্তি এবং ইউজেনিও মন্টালের মতো কবিদের সাথে সাক্ষাৎ। ১৯৩০ সালে তিনি রেজিও ক্যালাব্রিয়াতে ইতালির সিভিল ইঞ্জিনিয়ারিং কর্পসে চাকরি নেন। এখানে তিনি মিসেফারি ভাইদের সাথে দেখা করেণ, যারা তাকে লেখা চালিয়ে যেতে উত্সাহিত করেছিলেন। হারমেটিক আন্দোলনের সাথে তার ঘনিষ্ঠতা বাড়তে থাকে, কোয়াসিমোডো তার প্রথম সংকলন, অ্যাক ই টেরে (\"জল এবং পৃথিবী\")এই বছর প্রকাশ করেন।\n১৯৩১ সালে তাকে ইম্পেরিয়া এবং তারপর জেনোয়াতে স্থানান্তরিত করা হয়, যেখানে তিনি ক্যামিলো বারবারো এবং সার্কোলি ম্যাগাজিনের অন্যান্য ব্যক্তিত্বদের সাথে পরিচিত হন, যাদের সাথে কোয়াসিমোডো একটি ফলপ্রসূ কোলাবোরেশন শুরু করেন। ১৯৩২ সালে তিনি তাদের সাথে একটি নতুন সংকলন প্রকাশ করেন, ওবো সোমারসো, ১৯৩০ থেকে ১৯৩২ সাল পর্যন্ত তার সমস্ত গান এখানে যুক্ত হয়।\n১৯৩৪ সালে কোয়াসিমোডো মিলানে চলে যান। ১৯৩৮ সাল থেকে তিনি নিজেকে সম্পূর্ণরূপে লেখালেখিতে নিয়োজিত করেন, সিজার জাভাত্তিনির সাথে কাজ করেন এবং হারমেটিক আন্দোলনের অফিসিয়াল রিভিউ লেটারতুরার জন্য। ১৯৩৮ সালে তিনি পোয়েসি প্রকাশ করেন, তারপরে ১৯৩৯ সালে করেন্টে ডি ভিটা দ্বারা প্রকাশিত লিরিসি গ্রেসি (\"গ্রীক কবিগণ\") এর অনুবাদগুলি প্রকাশ করেন।\nযদিও একজন স্পষ্টভাষী ফ্যাসিবাদী বিরোধী, দ্বিতীয় বিশ্বযুদ্ধের সময় কোয়াসিমোডো জার্মান দখলের বিরুদ্ধে ইতালীয়-প্রতিরোধে অংশ নেননি। সেই সময়ে তিনি গসপেল অফ জন, কিছু ক্যাটুলাসের ক্যান্টো এবং ওডিসির কয়েকটি পর্বের অনুবাদে নিজেকে নিয়োজিত রেখেছিলেন। ১৯৪৫ সালে তিনি ইতালীয় কমিউনিস্ট পার্টির সদস্য হন, যদিও অল্প সময়ের জন্য সদস্য ছিলেন।\n১৯৪৬ সালে তিনি জর্নো ডোপো জর্নো (\"দিনের পর দিন\") নামে আরেকটি সংকলন প্রকাশ করেন, যা ক্রমবর্ধমান নৈতিক ব্যস্ততা এবং লেখকের সামাজিক সমালোচনার মহাকাব্যিক ধ্বনিকে স্পষ্ট করে তোলে। একই বিষয়বস্তু তার পরবর্তী কাজগুলিকে চিহ্নিত করেছে, লা ভিটা নন ই সোগনো (\"লাইফ ইজ নট এ ড্রিম\"), ইল ফলসো ই ইল ভেরো ভার্দে (\"দ্য ফলস অ্যান্ড ট্রু গ্রিন\") এবং লা টেরা ইমপেরেগজিএবিলে (\"দি ইনকম্পেয়ারেবল ল্যান্ড\")। এই পুরো সময়ে, কোয়াসিমোডো ক্লাসিক লেখকদের অনুবাদ তৈরি করা এবং সবচেয়ে মর্যাদাপূর্ণ ইতালীয় প্রকাশনাগুলির (বেশিরভাগই থিয়েটার সম্পর্কিত নিবন্ধ) সাংবাদিক হিসাবে সহযোগিতা করা বন্ধ করেনি।\n১৯৫০-এর দশকে কোয়াসিমোডো নিম্নলিখিত সাহিত্য পুরস্কার জিতেছেন:\nপ্রেমিও সান বাবিলা (১৯৫০), প্রেমিও এটনা-টাওরমিনা (১৯৫৩), প্রেমিও ভিয়ারেগিও (১৯৫৮) এবং অবশেষে, সাহিত্যের জন্য নোবেল পুরস্কার (১৯৫৯)। ১৯৬০ এবং ১৯৬৭ সালে তিনি যথাক্রমে মেসিনা এবং অক্সফোর্ড বিশ্ববিদ্যালয় থেকে সম্মানসূচক ডিগ্রী লাভ করেন।\n\nতাঁর শেষ বছরগুলিতে, কবি ইউরোপ এবং আমেরিকায় অসংখ্য সমুদ্রযাত্রা করেছেন; তাঁর কবিতাগুলির উপর জনসাধারণের উদ্দেশ্যে বক্তব্য ও লেকচার দিয়েছেন, যা বেশ কয়েকটি বিদেশী ভাষায় অনুবাদ করা হয়েছে।\n১৯৬৮ সালের জুনে, যখন তিনি একটি বক্তৃতার জন্য আমালফিতে ছিলেন, কোয়াসিমোডো তখন সেরিব্রাল রক্তক্ষরণে আক্রান্ত হন। এর কিছু দিন পর, নেপলসের হাসপাতালে তিনি মারা যান। তাকে মিলানের সিমিতেরো মনুমেন্টালে সমাধিস্ত করা হয়।\n\n\n== কাব্যিক ভাষা ==\nঐতিহ্যগত সাহিত্য সমালোচক কোয়াসিমোডোর কাজকে দুটি প্রধান সময়ের মধ্যে বিভক্ত করে: দ্বিতীয় বিশ্বযুদ্ধ পর্যন্ত হারমেটিক যুগ এবং তার মৃত্যু পর্যন্ত হার্মেটিক-পরবর্তী যুগ। যদিও এই সময়কালগুলিকে স্বতন্ত্র হিসেবে ধরা হয়; তবে তাদের একক কাব্যিক অন্বেষণ হিসাবে দেখা উচিত। এই অনুসন্ধান বা অন্বেষণ, একটি অনন্য ভাষার জন্য তাকে বিভিন্ন পর্যায়ে এবং প্রকাশের বিভিন্ন পদ্ধতির মধ্য দিয়ে নিয়ে গেছে।\nএকজন বুদ্ধিমান এবং দক্ষ কবি হিসাবে, কোয়াসিমোডো সিসিলি, ধর্ম এবং মৃত্যুর মতো পুনরাবৃত্ত মোটিফগুলি স্কেচ করার জন্য একটি হারমেটিক, \"পরিবেষ্টিত\" ভাষা ব্যবহার করেছিলেন। পরবর্তীকালে, রোমান এবং গ্রীক প্রাচীনত্ব থেকে লেখকদের অনুবাদ তাকে তাঁর ভাষাগত টুলকিট প্রসারিত করতে সক্ষম করে। দ্বিতীয় বিশ্বযুদ্ধের বিতৃষ্ণা এবং অযৌক্তিকতার অনুভূতিও কবির ভাষার উপর প্রভাব ফেলেছিল। এই তিক্ততা অবশ্য তার শেষ দিকের লেখায় ম্লান হয়ে আসে এবং সে সব স্থানে স্থলাভিষিক্ত হয়, একজন প্রবীণ কবির পরিণত কণ্ঠস্বর, যা তাঁর জগতের প্রতিফলন ঘটায়।\n\n\n== বৈশ্বিক নীতি ==\nবিশ্ব সংবিধানের খসড়া প্রণয়নের জন্য একটি কনভেনশন আহ্বান করার চুক্তির স্বাক্ষরকারীদের মধ্যে একজন ছিলেন তিনি। ফলস্বরূপ, মানব ইতিহাসে প্রথমবারের মতো,কন্সটিটিউশন ফর দ্যা ফেডারেশন অফ আর্থ-এর খসড়া তৈরি এবং গ্রহণ করার জন্য একটি বিশ্ব গণপরিষদ আহ্বান করা হয়েছিলো।\n\n\n== তথ্যসূত্র =="}