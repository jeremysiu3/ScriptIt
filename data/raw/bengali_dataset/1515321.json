{"pageid": 1515321, "title": "ব্রুনাই দারুসসালাম কেন্দ্রীয় ব্যাংক", "url": "https://bn.wikipedia.org/wiki?curid=1515321", "content": "ব্রুনাই দারুসসালাম কেন্দ্রীয় ব্যাংক (abbrev: BDCB; মালয়: Bank Pusat Brunei Darussalam) হচ্ছে ব্রুনাইয়ের কেন্দ্রীয় ব্যাংক। কেন্দ্রীয় ব্যাংক হিসেবে এটি ব্রুনাইয়ের মুদ্রা ব্রুনাই ডলার ইস্যু ও প্রচলন এবং দেশের মুদ্রানীতি প্রণয়ন ও পরিচালনা করে। ব্যাংকটির কার্যাবলীর মধ্যে অন্যতম হচ্ছে অভ্যন্তরীণ মূল্য স্থিতিশীলতা বজায় রাখা এবং আর্থিক ব্যবস্থার স্থিতিশীলতা নিশ্চিত করা, বিশেষ করে আর্থিক নিয়ন্ত্রণ নিশ্চিত করা।\n\n\n== ইতিহাস ==\nব্রুনাই মুদ্রা বোর্ড (BCB) ১৯৬৭ সালের ১২ জুন প্রতিষ্ঠা লাভ করে এবং ব্রুনাইয়ের নতুন মুদ্রা ব্রুনাই ডলার চালু করে যেটি মালায়া ও ব্রিটিশ বোর্নিও ডলারের স্থলাভিষিক্ত হয়। পরবর্তীতে মালয়েশিয়া, সিঙ্গাপুর এবং ব্রুনাইয়ের মধ্যকার মুদ্রা চুক্তি সমাপ্তির ফলে তিন দেশই নিজস্ব মুদ্রা চালু করে। চুক্তির শর্ত অনুসারে চুক্তি সমাপ্তির পরেও এই তিন দেশের মুদা বিনিময়যোগ্য ছিল। তবে ১৯৭৩ সালের ৮ মে মালয়েশিয়া ব্রুনাই এবং সিঙ্গাপুরের সাথে মুদ্রা বিনিময় চুক্তি ভঙ্গ করে। তখন থেকে বর্তমানেও ব্রুনাই এবং সিঙ্গাপুরের মধ্যে মুদ্রা বিনিময় চুক্তি কার্যকর রয়েছে। ২০০৭ সালের ২৭ জুন ব্রুনাই এবং সিঙ্গাপুর তাদের মুদ্রা বিনিময় চুক্তির ৪০ বছর পূর্তি উৎযাপন করে এবং যৌথভাবে $২০ স্মারক নোট প্রকাশ করে।\n২০০৪ সালের ১ ফেব্রুয়ারি মুদ্রা ও আর্থিক আদেশ, ২০০৪-এর সেকশন ৩-১ অনুসারে 'ব্রুনাই মুদ্রা বোর্ড' বিলুপ্ত করে নতুনভাবে 'ব্রুনাই মুদ্রা ও আর্থিক বোর্ড' যাত্রা শুরু করে। দেশটির অর্থমন্ত্রী ব্রুনাই মুদ্রা ও আর্থিক বোর্ডের চেয়ারম্যানের দায়িত্ব পালন করেন। প্রধান নির্বাহী কর্মকর্তা প্রতিষ্ঠানটির সকল দৈনন্দিন কার্যক্রম পরিচালনার পাশাপাশি কোম্পানি সচিবের দায়িত্বও পালন করেন।\nব্রুনাই সুলতানের ৫৮তম জন্মদিন উপলক্ষে ব্রুনাই মুদ্রা ও আর্থিক বোর্ড পূর্বের থেকেও অধিক সুরক্ষা সম্বলিত $৫০ এবং $১০০ মুল্যের নোট প্রচলন করে।\nব্রুনাই দারুসসালাম কেন্দ্রীয় ব্যাংক আদেশ, ২০১০ অনুযায়ী ২০১১ সালের ১ জানুয়ারি ব্রুনাই দারুসসালাম আর্থিক কর্তৃপক্ষ (মালয়: Autoriti Monetari Brunei Darussalam) প্রতিষ্ঠা লাভ করে। ব্রুনাই দারুসসালাম আর্থিক কর্তৃপক্ষ মুদ্রানীতি প্রণয়ন ও পরিচালনার পাশাপাশি দেশের মুদ্রা ছাপানো ও প্রচলন এবং আর্থিক প্রতিষ্ঠান তদারকির দায়িত্ব পালন করে। যুবরাজ আল-মুহতাদী বিল্লাহ আর্থিক কর্তৃপক্ষের চেয়ারম্যানের দায়িত্ব পালন করেন।\n২০২১ সালের ২৬ জুন সুলতান হাসানাল বলকিয়াহের অনুমোদন সাপেক্ষে ব্রুনাই রেডিও টেলিভিশন ব্রুনাই দারুসসালাম আর্থিক কর্তৃপক্ষের নাম পরিবর্তন করে ব্রুনাই দারুসসালাম কেন্দ্রীয় ব্যাংক করা ও নতুন পর্ষদ নির্বাচনের ঘোষণা দেন। পরবর্তী দিন থেকেই কেন্দ্রীয় ব্যাংক সম্পর্কিত নতুন আইন কার্যকর হয়। কেন্দ্রীয় ব্যাংক মুদ্রানীতি প্রণয়ন ও পরিচালনা, দেশের মুদ্রা ছাপানো ও প্রচলন এবং আর্থিক প্রতিষ্ঠান তদারকির পাশাপাশি তার পূর্বসূরীর মতো একই দায়িত্ব পালন করে।\n২০২২ সালের ৬ ডিসেম্বর থাইল্যান্ড ব্যাংক এবং ব্রুনাই দারুসসালাম কেন্দ্রীয় ব্যাংকের ব্যবস্থাপনা পরিচালকরা দুই কেন্দ্রীয় ব্যাংকের মধ্যে সহযোগিতার জন্য একটি সমঝোতা স্মারক স্বাক্ষর করেন। \n\n\n== সিনিয়র নেতৃত্ব ==\nচেয়ারম্যান: হাজী খাইরুদ্দিন বিন হাজী আব্দুল হামিদ (২০২২ সালের ১৭ জুলাই থেকে)\nডেপুটি চেয়ারম্যান: রাজকুমারী হাজাহ জেটি সুফিনা বিনতে হাজী সানী (২০২২ সালের ৮ আগস্ট থেকে)\nব্যবস্থাপনা পরিচালক: হাজাহ রোকিয়া বিনতে হাজী বদর (২০১৯ সালের ১৭ অক্টোবর থেকে)\n\n\n=== প্রাক্তন চেয়ারম্যানদের তালিকা ===\nসুলতান হাসানাল বলকিয়াহ (২০০৪–২০১১)\nযুবরাজ আল-মুহতাদী বিল্লাহ (২০১১–২০২১)\nহাজী আব্দুল রহমান বিন হাজী আহমাদউদ্দিন (২০২১–২০২২)\n\n\n=== প্রাক্তন ব্যবস্থাপনা পরিচালকদের তালিকা ===\nহাজী মোহাম্মদ রোসলি বিন হাজী সাবতু (২০১১–২০১৫)\nইউসুফ বিন হাজী আব্দুল রহমান (২০১৫–২০১৯)\n\n\n== আরও দেখুন ==\n\nকেন্দ্রীয় ব্যাংকের তালিকা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}