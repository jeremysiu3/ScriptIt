{"pageid": 1521208, "title": "সুজাতা সাহু", "url": "https://bn.wikipedia.org/wiki?curid=1521208", "content": "সুজাতা সাহু একজন ভারতীয় সামাজিক উদ্যোক্তা। একজন শিক্ষিকা হিসেবে কাজ করার পর, তিনি ১৭০০০ ফিট ফাউণ্ডেশন প্রতিষ্ঠা করেন লাদাখ এবং সিকিমের প্রত্যন্ত গ্রামগুলিতে স্কুলের অবস্থার উন্নতির জন্য। এই বেসরকারি সংস্থাটি প্রত্যন্ত সীমান্তবর্তী স্কুলগুলিতে লাইব্রেরি, খেলার মাঠ এবং ডিজিল্যাব প্রদানের মাধ্যমে পুরো স্কুলের রূপান্তর এবং তার পাশাপাশি শিক্ষকদের কঠোর প্রশিক্ষণের প্রকল্প গ্রহণ করেছে। সুজাতা সাহুকে তাঁর কাজের স্বীকৃতিস্বরূপ ২০১৫ সালের নারী শক্তি পুরস্কার এবং ২০১৯ সালের ডব্লিউটিআই (ভারত রূপান্তরকারী নারী) পুরস্কারে ভূষিত করা হয়েছে।\n\n\n== কর্মজীবন ==\nসুজাতা সাহু নয় বছর ধরে মার্কিন যুক্তরাষ্ট্রে কর্পোরেট সেক্টরে কাজ করেছিলেন এবং তারপর গুরগাঁওয়ে চলে আসেন এবং দিল্লির এনসিআরের শ্রী রাম স্কুলে শিক্ষকতা শুরু করেন। সেখানে তিনি গণিত এবং কম্পিউটার বিজ্ঞান পড়াতেন। ২০১০ সালের জুন মাসে, তিনি লাদাখে একাকী ট্রেকিংয়ে গিয়েছিলেন। যখন তিনি অতি-উচ্চতায় পৌঁছে ফুসফুসের শোথ অনুভব করেন, তখন তিনি একটি প্রত্যন্ত গ্রামে সুস্থ হওয়ার জন্য থামেন। সেখানকার পরিস্থিতি প্রত্যক্ষ করার পর, তিনি স্থানীয় স্কুলের শিশুদের জন্য উন্নত সুযোগ-সুবিধা প্রদানের উদ্দেশ্যে একটি বেসরকারি সংস্থা (এনজিও) প্রতিষ্ঠা করার সিদ্ধান্ত নেন।\n\n\n== ১৭০০০ ফুট ফাউণ্ডেশন ==\n২০১১ সালে, সুজাতা সাহু তাঁর স্বামী সন্দীপ সাহু এবং দাওয়া জোরার সাথে ১৭০০০ ফুট ফাউণ্ডেশন তৈরি করেছিলেন। সমুদ্রপৃষ্ঠ থেকে ১৭,০০০ ফুট ওপরে তাঁদের করা একটি ট্রেকের নামানুসারে তাঁরা এই এনজিওটির নামকরণ করেছেন। স্বেচ্ছাসেবকদের দ্বারা পরিচালিত একটি গবেষণার মাধ্যমে তাঁরা লাদাখ জুড়ে ৬০০টি স্কুলকে চিহ্নিত ক'রে তাদের মানচিত্র তৈরি করেছেন। ফাউণ্ডেশনটি ১৪০টি স্কুলে খেলার মাঠ প্রদান করেছে এবং ২৩০টি স্কুলে লাইব্রেরি দান করেছে, যেখানে হিন্দু, ইংরেজি এবং উর্দুতে বই বিতরণ করা হয়েছে। যেহেতু লাদাখি ভাষা ভোটিতে কোনও বই ছিল না, তাই ২০১৫ সালে ফাউণ্ডেশনটি অনুবাদের জন্য অর্থায়ন করে এবং ২১,০০০ গল্পের বই সরবরাহ করে। ২০১৩ সালে, ফাউণ্ডেশনটি ভলানট্যুর প্রোগ্রাম চালু করে, যেখানে স্বেচ্ছাসেবক শিক্ষকদের স্কুলের সাথে মেলানো হয়। প্রতি বছর প্রতি স্কুলে একজন করে স্বেচ্ছাসেবক রাখা হয়েছে। সামাজিক উদ্যোগের জন্য সুজাতা সাহু ২০১৫ নারী শক্তি পুরস্কার পেয়েছেন। ২০১৯ সালে, নীতি আয়োগ তাঁকে উইমেন ট্রান্সফর্মিং ইণ্ডিয়া পুরস্কারে ভূষিত করে।\n\n\n== তথ্যসূত্র =="}