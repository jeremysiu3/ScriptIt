{"pageid": 1525120, "title": "ইমাম দুর মাজার", "url": "https://bn.wikipedia.org/wiki?curid=1525120", "content": "ইমাম দুর মাজার বা কুব্বা ইমাম আল-দুর ( আরবি: قبة امام الدور   ) ছিল ইরাকের একটি সমাধিসৌধ। সমাধিটি উকাইলি যুগে নির্মিত হয়েছিল। সমাধিসৌধটি সালাহউদ্দিন প্রদেশের সামারা থেকে বিশ কিলোমিটার উত্তরে অবস্থিত ছিল।\n\n\n== ইতিহাস ==\nএই সমাধিসৌধটি একাদশ শতাব্দীতে নির্মিত হয়েছিল। প্রথমে সেলজুক দরবার এটির পরিচালনা করত। সেলজুক দরবার মূলত একটি সুন্নি ইসলামী প্রতিষ্ঠান ছিল। সমাধিসৌধটির স্থপতি ছিলেন আবু শাকির ইবনে আবি আল-ফারাজ। এই ভবনটি গৃহাধ্যক্ষ আবু জাফর মুহাম্মদের আদেশে সম্পন্ন করা অনেক কাজের মধ্যে এই সমাধি নির্মাণ একটি ছিল। সমাধিসৌধের নির্মাণ কাজ শেষ পর্যন্ত ১০৯৪ সালের আগেই সম্পন্ন হয়। এই সমাধিসৌধৈ প্রথমবারের মত মুকারনাস গম্বুজ ব্যবহার করা হয়। সমাধিসৌধের আইনি তত্ত্বাবধায়ক বা মুতাওয়াল্লি ছিলেন কাদি মুনিস ইবন হামদান। হাসান ইবন রাফির পরে তিনি এই দায়িত্ব গ্রহণ করেন।\nকোনো এক সময়ে সমাধিসৌধের পাশে একটি মসজিদ নির্মিত হয়েছিল। কিন্তু ২০শ শতাব্দীতে ভ্রমণকারীদের ছবিতে শুধুমাত্র সমাধিসৌধটিকে দেখা গিয়েছিল।\n\n\n== স্থাপত্য ও ২০১৪ সালের ধ্বংস ==\nইমাম দুর সমাধিসৌধের স্থানটি একটি প্রাচীরঘেরা এলাকা।\nসমাধিসৌধ ভবনটি একটি ঘনক্ষেত্র আকৃতির কাঠামো যার উপরে একটি মুকারনাস গম্বুজ রয়েছে। মুকারনাস গম্বুজের ভিত্তি ছিল একটি উঁচু ঘনক্ষেত্র। ঘনক্ষেত্রটিকে  চার কোণে চারটি স্তম্ভ দিয়ে ভারবহন করা হয়েছিল। এই স্তম্ভগুলো পোড়ানো ইট দিয়ে তৈরি করা হয়েছে। প্রতিটি স্তম্ভ এবং ভিত্তির শীর্ষে একটি বাঁধনে বান্নাই ইট দিয়ে সাজানো হয়েছে । ঘনক্ষেত্রের উপরে একটি উঁচু অষ্টভুজাকৃতির স্তম্ভ রয়েছে। এটির উপর মুকারনাস গম্বুজটি  অবস্থিত। গম্বুজের খোলটি তিনটি ক্রমশ সংকীর্ণ অষ্টভুজাকৃতির গম্বুজ স্তম্ভ নিয়ে গঠিত। প্রতিটি গম্বুজ স্তম্ভের শীর্ষে একটি গম্বুজ ছিল।\nসমাধি কক্ষটি ভবনের উত্তর দিকের একটি দরজা দিয়ে প্রবেশ করা যায়। ভিতরে দেয়াল  অলঙ্করণের জন্য বিভিন্ন ধরনের প্রলেপ বা সিমেন্ট ব্যবহার করা হয়েছে। এছাড়া সমাধির ভেতরে খণ্ডযুক্ত খিলানগুলির সারি রয়েছে। মুকারনাস গম্বুজের ভেতরের সবচেয়ে উঁচু অংশটি খাঁজকাটা নকশা দিয়ে সাজানো হয়েছে।\nইমাম দুর সমাধিসৌধটি ২৩ অক্টোবর ২০১৪ সালে ইসলামিক স্টেট অফ ইরাক অ্যান্ড দ্য লেভান্ট  বিস্ফোরণের মাধ্যমে ধ্বংস করে ফেলে।\n২০১৬ সাল থেকে এটির পুনর্নির্মাণ কাজ চলছে।\n\n\n== ইমাম দুরের পরিচয় ==\nসমাহিত ব্যক্তির পরিচয় নিয়ে বিতর্ক আছে।  সমাধিসৌধের বাইরের দিকের একটি শিলালিপিতে বলা হয়েছে যে ভবনটি আদ-দাওরের একজন প্রবীণ পণ্ডিত এবং সপ্তম শিয়া ইমাম মুসা আল-কাদিমের পুত্র আবু 'আবদুল্লাহ মুহাম্মদ আল-দুরির একটি তুরবা বা সমাধি। তাকে ৮৩৮ সালে সমাহিত করা হয়েছিল। আরেকটি শিলালিপিতে বলা হয়েছে যে সমাহিত ব্যক্তির নাম উকায়লিদ আমির শারাফ আল-দাওলা মুসলিম ইবন কুরায়শ। তিনি ১০৮৫ সালে মারা যান।\n\n\n== তথ্যসূত্র =="}