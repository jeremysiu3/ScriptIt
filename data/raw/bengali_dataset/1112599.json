{"pageid": 1112599, "title": "মুর্শিদাবাদ মেডিক্যাল কলেজ ও হাসপাতাল", "url": "https://bn.wikipedia.org/wiki?curid=1112599", "content": "মুর্শিদাবাদ মেডিক্যাল কলেজ ও হাসপাতাল হল পশ্চিমবঙ্গের মুর্শিদাবাদ জেলার বহরমপুরে অবস্থিত একটি সরকারিভাবে পরিচালিত চিকিৎসা মহাবিদ্যালয়। এই মহাবিদ্যালয়টি ২০১২ সালে প্রতিষ্ঠিত হয়েছিল, এটি প্রধানত মুর্শিদাবাদ এবং বীরভূম ও নদীয়া জেলার উত্তর অংশের মানুষকে প্রতিরোধমূলক, রোগ নির্ণয় ও নিরাময়মূলক পরিষেবা প্রদান করে।\n\n\n== বিদ্যায়তন ==\n\nমহাবিদ্যালয়ের দুটি বিদ্যায়তন রয়েছে, উভয়ই বেরহামপুর শহরের মধ্যে অবস্থিত। বিদ্যায়তনসমূহ হল প্রধান বিদ্যায়তন (মেডিক্যাল কলেজ ও হাসপাতাল) ও মাতৃ সদন হাসপাতাল বিদ্যায়তন। এছাড়াও নবগ্রাম ব্লক প্রাথমিক স্বাস্থ্যসেবা কেন্দ্র মহাবিদ্যালয়ের কমিউনিটি মেডিসিন বিভাগের সাথে যুক্ত রয়েছে।\n\n\n=== প্রধান বিদ্যায়তন ===\nপ্রধান বিদ্যায়তনটি ৩২ একর আয়তন বিশিষ্ট, যেখানে একাডেমিক ভবন, প্রশাসনিক ব্লক, প্রধান হাসপাতাল ভবন, বহিঃবিভাগ ভবন, মাতৃ মা (মা ও শিশু কেন্দ্র), ফ্যাকাল্টি কোয়ার্টার, ছাত্রাবাস ও অন্যান্য কর্মীদের কোয়ার্টার অবস্থিত। আন্ডারগ্র্যাজুয়েট শিক্ষার্থী, ইন্টার্ন ডাক্তার, আবাসিক ডাক্তার ও স্নাতকোত্তর প্রশিক্ষণার্থীদের জন্য আলাদা ছাত্রাবাস রয়েছে। ছাত্র, অনুষদ সদস্য ও রোগীদের আত্মীয়দের চাহিদা মেটাতে বিদ্যায়তনে তিনটি ক্যান্টিন রয়েছে।\n\n\n=== মাতৃ সদন হাসপাতাল বিদ্যায়তন ===\nদ্বিতীয় বিদ্যায়তনটি মূল বিদ্যায়তন থেকে প্রায় ২.৫ কিলোমিটার দূরে অবস্থিত। এখানে নার্সিং বিদ্যালয় অবস্থিত। মাতৃ সদন হাসপাতালও একই বিদ্যায়তনে অবস্থিত।\n\n\n== প্রশাসন ==\nমহাবিদ্যালয়টি প্রশাসনিক আধিকারিকদের একটি বোর্ড দ্বারা পরিচালিত হয়, যার মধ্যে অধ্যক্ষ, মেডিকেল সুপারিনটেনডেন্ট সহ উপাধ্যক্ষ, ছাত্র বিষয়ক ডিন, ডেপুটি সুপারিনটেনডেন্ট, সহকারী সুপারিনটেনডেন্টগণ, মহাবিদ্যালয়ের হিসাবরক্ষণ কর্মকর্তা, হাসপাতালের হিসাবরক্ষণ কর্মকর্তা ও নার্সিং ট্রেনিং স্কুলের অধ্যক্ষ অন্তর্ভুক্ত রয়েছেন। বর্তমানে, অমিত দান মহাবিদ্যালয়ের অধ্যক্ষ হিসাবে নিযুক্ত রয়েছেন।\n\n\n== অধ্যয়ন বিষয়ক ==\n\n\n=== ভর্তি ===\nপ্রতিবছর ন্যাশনাল টেস্টিং এজেন্সি পরিচালিত ন্যাশনাল এলিজিবিলিটি কাম এন্ট্রেন্স টেস্টে উত্তীর্ণ শিক্ষার্থীরা মুর্শিদাবাদ মেডিক্যাল কলেজ ও হাসপাতালে ভর্তির আবেদনের সুযোগ লাভ করে। মহাবিদ্যালয়ের মোট আসনের (১২৫টি) মধ্যে ৮৫ শতাংশ আসনে রাজ্যের স্থানীয় শিক্ষার্থী ও ১৫ শতাংশ আসনে সর্বভারতীয় শিক্ষার্থীদের ভর্তি করা হয়। এছাড়াও, এটি ২৪ টি পিজি আসনে শিক্ষার্থীদের ভর্তি করে। এছাড়াও প্যারামেডিকেল বিষয়ে পড়ানো হয় পশ্চিমবঙ্গ স্টেট মেডিকেল ফ্যাকাল্টি এর অধীন। যাতে স্টেট মেডিকেল ফ্যাকাল্টি এর প্রবেশিকা পরীক্ষার মাধ্যমে শিক্ষার্থীদের ভর্তি নেওয়া হয়।\n\n\n=== গ্রন্থাগার ===\nকেন্দ্রীয় গ্রন্থাগারটি প্রতিষ্ঠানের একাডেমিক ভবনে অবস্থিত। শিক্ষার্থীদের জন্য ভেতরে ও বাইরে তিনটি কক্ষ রয়েছে। শিক্ষকদের জন্য একটি পৃথক কক্ষ রয়েছে। এছাড়াও সেন্ট্রাল সার্ভারের সঙ্গে সংযুক্ত ২৫ টি কম্পিউটার সহ একটি ইন্টারনেট নোড (কম্পিউটার সেন্টার) কক্ষ রয়েছে।\nগ্রন্থাগারে এমবিবিএস বিষয়ক ৭ হাজারের বেশি বই ও প্যারামেডিক্যাল বিষয়ক ২০০ টি বই রয়েছে।\n\n\n== তথ্যসূত্র =="}