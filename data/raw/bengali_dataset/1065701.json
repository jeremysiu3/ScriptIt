{"pageid": 1065701, "title": "সৌরীন্দ্র মিত্র", "url": "https://bn.wikipedia.org/wiki?curid=1065701", "content": "সৌরীন্দ্র মিত্র  (ইংরেজি: Sourindra Mitra) (১৬ নভেম্বর, ১৯২০   - ১০ মে, ১৯৮৯) ছিলেন বহুভাষাবিদ ভারতীয় বাঙালি অধ্যাপক, লেখক ও প্রাবন্ধিক। রবীন্দ্রগবেষক হিসাবে তিনি সমধিক প্রসিদ্ধি লাভ করেন 'খ্যাতি অখ্যাতির নেপথ্যে' গ্রন্থটির জন্য। \n\n\n== জন্ম ও প্রারম্ভিক জীবন ==\nসৌরীন্দ্র মিত্রের জন্ম ১৯২০ খ্রিস্টাব্দের ১৬ ই  নভেম্বর ব্রিটিশ ভারতের কলকাতা শহরে। স্কুলের পড়াশোনা কলকাতার সূর্যসেন রোডস্থিত  'মিত্র ইনস্টিটিউশন মেইন'-এ। পড়াশোনায় অত্যন্ত ভালো ছাত্র ছিলেন তিনি। কলেজের  পাঠ সুরেন্দ্রনাথ কলেজে। আই. এ পরীক্ষায় কৃতিত্বের সাথে উত্তীর্ণ হওয়ায় ডাফ স্কলারশিপ ও সারদাপ্রসাদ স্বর্ণপদক লাভ করেন। কলকাতা বিশ্ববিদ্যালয় থেকে ইংরাজী সাহিত্যে এম.এ পাশ করেন। ইংরাজী ছাড়াও বহু বিদেশি ভাষা বিশেষকরে জার্মান, ফরাসি ও স্পানিশ ভাষা আয়ত্ত করেছিলেন। ইউরোপীয় সাহিত্যের প্রতি আগ্রহ ছিল,পড়াশোনাও করেছেন তাদের নিয়ে।\n\n\n== কর্মজীবন ==\nইংরাজী সাহিত্যে অধ্যাপনা দিয়ে কর্মজীবন শুরু করেন হাওড়ার নরসিংহ দত্ত কলেজে। এরপর সুরেন্দ্রনাথ কলেজ, যাদবপুর ও উত্তরবঙ্গ  বিশ্ববিদ্যালয়ে। ১৯৬৬ খ্রিস্টাব্দে যোগ দেন  বিশ্বভারতী বিশ্ববিদ্যালয়ে এখানে তিনি ইংরাজী সাহিত্যের পাশাপাশি অন্যান্য আধুনিক ইউরোপীয় ভাষা বিভাগে অধ্যাপনা করেছেন এবং ১৯৮৫ খ্রিস্টাব্দে অবসর নেন।\n\n\n== সাহিত্যকর্ম ==\nসত্তর আশির দশকে শান্তিনিকেতনে অবস্থানকালে রবীন্দ্র গবেষণায় লিপ্ত ছিলেন। রবীন্দ্রনাথের জীবন ও সৃষ্টিকর্ম নিয়ে বহু প্রবন্ধ রচনা করেছেন। তার রচনার প্রাঞ্জল  ভাষায় আলোচিত হয়েছে রবীন্দ্র চিন্তার আলোচনার নানান দিক। সাহিত্য বিষয়ে তার বহু সারগর্ভ প্রবন্ধ দেশ, চতুরঙ্গ ইত্যাদি পত্রপত্রিকায় প্রকাশিত হয়েছে। তার রচিত গ্রন্থগুলির মধ্যে উল্লেখযোগ্য গ্রন্থগুলি হল -\n\nখ্যাতি অখ্যাতির নেপথ্যে (১৯৭৭)\nকবির স্বধর্ম\nটি এস ইলিয়ট: দ্য ক্রিটিক (ইংরাজীতে)\n\n\n== সম্মাননা ==\nসৌরীন্দ্র মিত্র তার ‘খ্যাতি অখ্যাতির নেপথ্যে’ গ্রন্থের জন্য কলকাতার টেগোর রিসার্চ ইনস্টিটিউটের থেকে ‘প্রাণতোষ ঘটক স্মৃতি পুরস্কার’ সম্মানিত হন এবং দিল্লি বিশ্ববিদ্যালয় থেকে ‘নরসিংহদাস পুরস্কার’ লাভ করেন।\n\n\n== জীবনাবসান ==\nবহুভাষাবিদ রবীন্দ্রগবেষক সৌরীন্দ্র মিত্র ১৯৮৯ খ্রিস্টাব্দের ১০ই মে পরলোক গমন করেন।\n\n\n== তথ্যসূত্র =="}