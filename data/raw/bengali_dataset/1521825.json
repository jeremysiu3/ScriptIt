{"pageid": 1521825, "title": "এ কে মোশাররফ হোসেন", "url": "https://bn.wikipedia.org/wiki?curid=1521825", "content": "এ কে মোশাররফ হোসেন ছিলেন একজন রাজনীতিবিদ, যিনি ১৯৭০ সালে পূর্ব পাকিস্তানের প্রাদেশিক নির্বাচনে পাকিস্তান ডেমোক্রেটিক পার্টির সদস্য হিসেবে ময়মনসিংহ-১৩ আসনে নির্বাচিত হন এবং পরবর্তীতে ১৯৭১ সালে মালেক মন্ত্রিসভার মন্ত্রী হিসেবে দায়িত্ব গ্রহণ করেন।\n\n\n== জীবনী ==\nমোশাররফ ১৯২৯ সালে ব্রিটিশ ভারতের বেঙ্গল প্রেসিডেন্সির ময়মনসিংহ জেলার নান্দাইল থানায় অবস্থিত পাঁচরুখী গ্রামে জন্মগ্রহণ করেন। তার পিতা ময়মনসিংহের সেনবাড়ী রোড নিবাসী ইমাম হোসেন। ১৯৫০ সালে তিনি ঢাকা বিশ্ববিদ্যালয় হতে কলাবিদ্যায় স্নাতক অর্জন করার পরের বছর একই বিশ্ববিদ্যালয় থেকে কলাবিদ্যায় স্নাতকোত্তর সম্মান অর্জন করেন। ১৯৫৪ সালে কৃষক শ্রমিক পার্টিতে যোগদানের পরের বছর তিনি ঢাকা বিশ্ববিদ্যালয় থেকে আইনে স্নাতক পরীক্ষায় উত্তীর্ণ হয়েছিলেন। ১৯৬৫ সালে পূর্ব পাকিস্তানের প্রাদেশিক পরিষদ নির্বাচনে তিনি জাতীয় গণতান্ত্রিক ফ্রন্ট থেকে প্রাদেশিক পরিষদ সদস্য নির্বাচিত হোন। পাঁচ বছর পরে অনুষ্ঠিত পরবর্তী প্রাদেশিক নির্বাচনে পাকিস্তান ডেমোক্রেটিক পার্টির সদস্য হিসেবে তিনি ময়মনসিংহ-১৩ আসনে নির্বাচিত হয়েছিলেন। ১৯৭১ সালে বাংলাদেশের স্বাধীনতা যুদ্ধ চলাকালে মালেক মন্ত্রিসভায় তাকে পূর্ত, বিদ্যুৎ ও সেচ মন্ত্রী বানানো হয়। পরবর্তীতে তিনি ইসলামিক ডেমোক্রেটিক লীগ নামক একটি রাজনৈতিক দলের সাধারণ সম্পাদক ছিলেন।\n\n\n== তথ্যসূত্র =="}