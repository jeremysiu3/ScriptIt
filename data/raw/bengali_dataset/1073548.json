{"pageid": 1073548, "title": "আপেল সস", "url": "https://bn.wikipedia.org/wiki?curid=1073548", "content": "আপেল সস উত্তর আমেরিকা ও ইউরোপের কিছু অংশে বহুল ব্যবহৃত এক প্রকার সস যা খোসা ছাড়ানো অথবা খোসাযুক্ত কিংবা উভয় প্রকার আপেল থেকে তৈরি করা হয়ে থাকে এবং এটি হতে পারে মশলাদার বা মিষ্ট নয়তো ভিন্ন কোন স্বাদের। সসে টক বা মিষ্টি যেকোন স্বাদের প্রাধান্যের জন্য বহু পরিসরের বিচিত্র রকমের আপেল ব্যবহার করা হয়। মশলাদার নোনতা স্বাদের আপেল সস তৈরিতে পূর্বে টক আপেল ব্যবহার করা হত।\nসুপারমার্কেট এবং অন্যান্য খুচরা বিক্রেতার দোকানে এখন আপেল সসের বিভিন্ন বাণিজ্যিক সংস্করণ তৈরিকৃত অবস্থায় সুলভ মূল্যে পাওয়া যায়।\n\n\n== প্রস্তুত প্রণালী ==\n\nআপেল পিষে নিষ্কাশণকৃত রস (আপেল সিডার) ও আপেল ফলকে পানি সহযোগে রান্নার মাধ্যমে এই সস তৈরি করা হয়। সচরাচর অম্লের মাত্রার বৃদ্ধি পেলে পিউরি নিখুঁত হয়। ফল, সব্জি বা ডাল পেষণ করে যে কাই বা মণ্ড পাওয়া যায় তাকে পিউরি বলা যেতে পারে। উচ্চ মাত্রায় টকযুক্ত ব্র্যামলি আপেল থেকে খুবই ভাল মানের পিউরি পাওয়া যায়। সসে ব্যবহৃত আপেল খোসা ছাড়ানো বা খোসাযুক্ত হতে পারে। খোসা ছাড়ানো না হয়ে থাকলে সাধারণত যন্ত্রের মাধ্যমে বীজ ও খোসা আলাদা করা হয়। চিনি ছাড়াও সুবাসের জন্য এতে দারুচিনি ও কাবাব চিনির মত মশলা এমনকি রেড হট নামের এক প্রকার ক্যান্ডিও যোগ করা হয়। সসের নিরাপদ সংরক্ষণে পর্যাপ্ত পরিমাণ অম্লত্বের নিশ্চয়তার জন্য তদুপরি এর রঙ বজায় রাখার জন্য এতে লেবুর রস, সাইট্রিক অ্যাসিড অথবা অন্য কোন অম্লোৎপাদী উপাদান যোগ করা যেতে পারে। এছাড়াও রঙ সংরক্ষণে অ্যাসকরবিক অ্যসিড (ভিটামিন সি) ব্যবহার করা হয়ে থাকে।\nআপেল সস ফুটিয়ে তৈরি না করে বরং আগুনে সেঁকে তৈরি করা হয়, আর এভাবে রান্নার পূর্বে আপেলের খোসা এবং ভিতরের বীজ ও শক্ত অংশ ফেলে দেওয়া হয়।\nবাড়িতে তৈরি এবং বাণিজ্যিকভাবে তৈরি টিনজাত আপেল সসের তাজাভাব বজায় রাখতে একে তাপ দিয়ে জীবাণুমুক্তকরণ করা হয়।\n\n\n=== আপেল বাটার ===\n\nআপেল বাটার হল আপেল সসের অত্যন্ত ঘনীভূত এক সংস্করণ। আপেল বাটারে উচ্চ মাত্রায় চিনির মিশ্রণ একে এক দীর্ঘ আয়ুষ্কাল প্রদান করে।\n\n\n== তথ্যসূত্র =="}