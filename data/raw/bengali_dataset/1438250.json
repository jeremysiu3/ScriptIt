{"pageid": 1438250, "title": "নো মার্সি (২০১৭)", "url": "https://bn.wikipedia.org/wiki?curid=1438250", "content": "নো মার্সি একটি পেশাদার কুস্তি প্রতি-দর্শনে-পরিশোধ (পিপিভি) এবং ডাব্লিউডাব্লিউই নেটওয়ার্কের অনুষ্ঠান ছিল, যা ওয়ার্ল্ড রেসলিং এন্টারটেইনমেন্ট (ডাব্লিউডাব্লিউই) তাদের ব্র্যান্ড র-এর জন্য প্রযোজনা করেছে। এটি নো মার্সি কালানুক্রমিকের অধীনে প্রচারিত ত্রয়োদশ অনুষ্ঠান ছিল। এই অনুষ্ঠানটি ২০১৭ সালের ২৪শে সেপ্টেম্বর তারিখে মার্কিন যুক্তরাষ্ট্রের ক্যালিফোর্নিয়ার লস অ্যাঞ্জেলেসের স্ট্যাপলস সেন্টারে অনুষ্ঠিত হয়েছে; যা ২০১৫ সালের হেল ইন এ সেলের পর এই মাঠে ডাব্লিউডাব্লিউইর প্রথম অনুষ্ঠান ছিল।\nপ্রাক-প্রদর্শনে একটিসহ মূল অনুষ্ঠান মিলিয়ে সর্বমোট আটটি ম্যাচ এই অনুষ্ঠানে অনুষ্ঠিত হয়েছে। এই অনুষ্ঠানের সর্বশেষ ম্যাচে ব্রক লেজনার ডাব্লিউডাব্লিউই ইউনিভার্সাল চ্যাম্পিয়নশিপ ম্যাচে ব্রোন স্ট্রোম্যানকে পরাজিত করেছে। অন্যান্য শীর্ষস্থানীয় ম্যাচে, ডিন অ্যামব্রোজ ও সেথ রলিন্স ডাব্লিউডাব্লিউই র ট্যাগ টিম চ্যাম্পিয়নশিপের জন্য আয়োজিত ট্যাগ টিম ম্যাচে সিজারো ও শেইমাসকে এবং একক ম্যাচে রোমান রেইন্স জন সিনাকে পিনফলের মাধ্যমে পরাজিত করেছে।\n\n\n== কাহিনী ==\nএই অনুষ্ঠানে পূর্ব নির্ধারিত কাহিনীর ধারাবাহিকতায় অনুষ্ঠিত ম্যাচগুলো অন্তর্ভুক্ত ছিল, যেখানে কুস্তিগিরগণ পূর্ব নির্ধারিত কাহিনী অনুযায়ী অনুষ্ঠানগুলোতে নায়ক, খলনায়ক অথবা পার্থক্যহীন চরিত্র ধারণ করেছেন যা এক বা একাধিক ম্যাচে উত্তেজনা সৃষ্টি করেছে। এই ম্যাচগুলোর ফলাফল র ব্র্যান্ডে নিযুক্ত ডাব্লিউডাব্লিউইর লেখকদের দ্বারা পূর্বনির্ধারিত ছিল, যার ধারাবাহিক কাহিনী ডাব্লিউডাব্লিউইর সাপ্তাহিক টেলিভিশন অনুষ্ঠান র-এ প্রদর্শন করা হয়েছে।\n\n\n== পটভূমি ==\nনো মার্সি হলো ডাব্লিউডাব্লিউই দ্বারা আয়োজিত একটি বার্ষিক সরাসরি অনুষ্ঠান, যা সাধারণত প্রতি বছরের সেপ্টেম্বর মাসে অনুষ্ঠিত হয়। ১৯৯৯ সালের ১৬ই মে তারিখে, তৎকালীন মার্কিন পেশাদার কুস্তি সংস্থা ওয়ার্ল্ড রেসলিং ফেডারেশন (ডাব্লিউডাব্লিউএফ) যুক্তরাজ্যের জন্য একচেটিয়াভাবে প্রতি-দর্শনে-পরিশোধ (পিপিভি) হিসেবে প্রথমবারের মতো নো মার্সি অনুষ্ঠিত হয়েছিল। অতঃপর একই বছরের অক্টোবর মাসে নো মার্সির দ্বিতীয় অনুষ্ঠান আয়োজন করা হয়েছিল, তবে উক্ত অনুষ্ঠানটি যুক্তরাজ্যের বদলে মার্কিন যুক্তরাষ্ট্রে অনুষ্ঠিত হয়েছিল; এরই মাধ্যমে নো মার্সি ডাব্লিউডাব্লিউইর বার্ষিক অক্টোবর মাসের প্রতি-দর্শনে-পরিশোধ হিসেবে প্রতিষ্ঠিত হয়েছিল। ২০০৯ সালে নো মার্সি বন্ধ করা হয়েছিল, তবে ব্র্যান্ড সম্প্রসারণ পুনরায় প্রবর্তনের পর ২০১৬ সালের অক্টোবর মাসে নো মার্সি পুনরুদ্ধার করা হয়েছিল।\n২০১৭ সালের এই অনুষ্ঠানটি নো মার্সি কালানুক্রমিকের ত্রয়োদশ অনুষ্ঠান ছিল, যা ২৪শে সেপ্টেম্বর তারিখে মার্কিন যুক্তরাষ্ট্রের ক্যালিফোর্নিয়ার লস অ্যাঞ্জেলেসের স্ট্যাপলস সেন্টারে আয়োজন করার জন্য নির্ধারণ করা হয়েছিল। এই অনুষ্ঠানটি ঐতিহ্যগতভাবে প্রতি-দর্শনে-পরিশোধে সম্প্রচার করার পাশাপাশি মার্কিন যুক্তরাষ্ট্রে ধারাবাহিক সম্প্রচার পরিষেবা এবং আন্তর্জাতিক বাজারে ডাব্লিউডাব্লিউই নেটওয়ার্কে সরাসরি সম্প্রচার করা হয়েছে।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)"}