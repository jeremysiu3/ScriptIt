{"pageid": 1302599, "title": "বদরুল আরেফীন", "url": "https://bn.wikipedia.org/wiki?curid=1302599", "content": "বদরুল আরেফীন (জন্ম: ১৯৬৪ খ্রি.) বাংলাদেশ সিভিল সার্ভিসের একজন অবসরপ্রাপ্ত কর্মকর্তা। তিনি সংস্কৃতি বিষয়ক মন্ত্রণালয়ে সচিব এবং জাতীয় পরিকল্পনা ও উন্নয়ন একাডেমির মহাপরিচালক হিসেবে দায়িত্ব পালন করেন।\n\n\n== প্রাথমিক জীবন ==\nআরেফীন ১৯৬৪ খ্রিষ্টাব্দে কিশোরগঞ্জের সদর উপজেলায় জন্মগ্রহণ করেন। তিনি ঢাকা বিশ্ববিদ্যালয়ের ফলিত পদার্থবিদ্যা ও ইলেকট্রনিক্স বিভাগ থেকে ১৯৮৫ খ্রিষ্টাব্দে বিএসসি (সম্মান) ডিগ্রি এবং লন্ডন বিশ্ববিদ্যালয় থেকে ২০০৩ খ্রিষ্টাব্দে স্বাস্থ্যসেবা ব্যবস্থাপনা বিষয়ে এমএসসি ডিগ্রি অর্জন করেন। তিনি দেশে ও বিদেশে বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nবদরুল আরেফীন বিসিএস (প্রশাসন) ক্যাডারের ৮ম ব্যাচের (১৯৮৬ ব্যাচ) একজন কর্মকর্তা হিসেবে ১৯৮৯ খ্রিষ্টাব্দে সরকারি চাকরিতে যোগদান করেন। তিনি মাঠ প্রশাসনে বিভিন্ন দায়িত্ব পালন করেছেন।\nকর্মজীবনে আরেফীন বাণিজ্য মন্ত্রণালয়, বিজ্ঞান ও প্রযুক্তি মন্ত্রণালয়, পরিকল্পনা মন্ত্রণালয়, স্বাস্থ্য ও পরিবার কল্যাণ মন্ত্রণালয়, কৃষি মন্ত্রণালয়, মৎস্য ও প্রাণিসম্পদ মন্ত্রণালয়, পরিবেশ বন ও জলবায়ু পরিবর্তন মন্ত্রণালয়, পানি সম্পদ মন্ত্রণালয়, প্রবাসী কল্যাণ ও বৈদেশিক কর্মসংস্থান মন্ত্রণালয় এবং বাংলাদেশ কম্পিউটার কাউন্সিলে বিভিন্ন পদে কর্মরত ছিলেন। জাতিসংঘের খাদ্য ও কৃষি সংস্থার বাংলাদেশ অফিসে তার কাজ করার অভিজ্ঞতা রয়েছে। তিনি খাদ্য মন্ত্রণালয়ের অধীন খাদ্য পরিকল্পনা ও পরিধারণ ইউনিটের মহাপরিচালক (অতিরিক্ত সচিব) পদে দায়িত্ব পালন করেছেন।\nতিনি ২০২০ খ্রিষ্টাব্দে সচিব পদে পদোন্নতি লাভ করেন এবং সংস্কৃতি বিষয়ক মন্ত্রণালয়ে সচিব হিসেবে দায়িত্ব পালন করেন। ২০২১ খ্রিষ্টাব্দে তিনি জাতীয় পরিকল্পনা ও উন্নয়ন একাডেমির মহাপরিচালক (সচিব) নিযুক্ত হন এবং ২০২৩ খ্রিষ্টাব্দের জানুয়ারি মাসে সিনিয়র সচিব হিসেবে পদোন্নতি পেয়ে পূর্বের কর্মস্থলেই পদায়িত হন। ২০২৩ খ্রিষ্টাব্দের ফেব্রুয়ারি মাসে তিনি সরকারি চাকরি থেকে অবসর লাভ করেন।\n\n\n== তথ্যসূত্র =="}