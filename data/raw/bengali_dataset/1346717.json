{"pageid": 1346717, "title": "টনি কোলেট", "url": "https://bn.wikipedia.org/wiki?curid=1346717", "content": "টনি কোলেট (ইংরেজি: Toni Collette; জন্ম: টনি কোলেট, ১ নভেম্বর ১৯৭২) একজন অস্ট্রেলীয় অভিনেত্রী, প্রযোজক, গায়িকা ও গীতিকার। টেলিভিশন ও স্বাধীন চলচ্চিত্রে অভিনয়ের জন্য পরিচিত কোলেট তার কর্মজীবনে একটি গোল্ডেন গ্লোব পুরস্কার, একটি প্রাইমটাইম এমি পুরস্কার ও পাঁচটি এএসিটিএ পুরস্কার অর্জন করেন এবং একটি একাডেমি পুরস্কার, একটি টনি পুরস্কার ও দুটি বাফটা পুরস্কারের মনোনয়নসহ অসংখ্য পুরস্কার ও মনোনয়ন লাভ করেন।\n১৯৯২ সালে স্পটসউড দিয়ে তার চলচ্চিত্রে অভিষেক ঘটে। হাস্যরসাত্মক নাট্যধর্মী ম্যুরিয়েল্‌স ওয়েডিং (১৯৯৪) দিয়ে তিনি প্রথম সফলতা অর্জন করেন, যার জন্য তিনি সঙ্গীতধর্মী বা হাস্যরসাত্মক চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন এবং শ্রেষ্ঠ প্রধান চরিত্রে অভিনেত্রী বিভাগে এএসিটিএ পুরস্কার অর্জন করেন। কোলেট এরপর থ্রিলারধর্মী দ্য সিক্সথ সেন্স (১৯৯৯) চলচ্চিত্রে অভিনয় করে আরও সমাদৃত হন এবং শ্রেষ্ঠ পার্শ্ব অভিনেত্রী বিভাগে একাডেমি পুরস্কারের মনোনয়ন লাভ করেন। তিনি প্রণয়ধর্মী হাস্যরসাত্মক অ্যাবাউট আ বয় (২০০২) ও হাস্যরসাত্মক নাট্যধর্মী লিটল মিস সানশাইন (২০০৬) চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে দুটি বাফটা পুরস্কারের মনোনয়ন লাভ করেন। তার অভিনীত অন্যান্য উল্লেখযোগ্য চলচ্চিত্র হল এমা (১৯৯৬), ভেলভেট গোল্ডমাইন (১৯৯৮), দি আওয়ার্স (২০০২), জাপানিজ স্টোরি (২০০৩), ইন হার শুজ (২০০৫), দ্য ওয়ে, ওয়ে ব্যাক (২০১৩), ক্রাম্পাস (২০১৫), হেরিডিটারি (২০১৮), নাইভস আউট (২০১৯), আ'ম থিংকিং অব এন্ডিং থিংস (২০২০) ও নাইটমেয়ার অ্যালি (২০২১)।\nটেলিভিশনে তিনি শোটাইমের হাস্যরসাত্মক নাট্যধর্মী ধারাবাহিক ইউনাইটেড স্টেটস অব টারা (২০০৮-২০১১)-এ অভিনয় করে হাস্যরসাত্মক ধারাবাহিকে সেরা প্রধান অভিনেত্রী বিভাগে প্রাইমটাইম এমি পুরস্কার অর্জন করেন। এছাড়া তিনি নেটফ্লিক্সের মিনি ধারাবাহিক আনবিলিভেবল (২০১৯) ও এইচবিওর সীমিত ধারাবাহিক দ্য স্টেয়ারকেস (২০২২)-এর জন্য আরও দুটি এমি পুরস্কারের মনোনয়ন লাভ করেন। দ্য ওয়াইল্ড পার্টি (২০০০) দিয়ে তার ব্রডওয়ে মঞ্চে অভিষেক ঘটে, যার জন্য তিনি সঙ্গীতনাট্যে শ্রেষ্ঠ অভিনেত্রী বিভাগে টনি পুরস্কারের মনোনয়ন লাভ করেন।\nকোলেট ২০০৩ সালের জানুয়ারি মাসে সঙ্গীতদল গেলবিসনের ড্রামবাদক ডেভ গালাফাসিকে বিয়ে করেন। তাদের দুই সন্তান রয়েছে। টনি কোলেট অ্যান্ড দ্য ফিনিশের প্রধান সঙ্গীতশিল্পী কোলেট তার একক অ্যালবাম বিউটিফুল অকওয়ার্ড পিকচার্স (২০০৬)-এর ১১টি গান লিখেন। ২০১৭ সালে কোলেট ও জেন টার্নার যৌথভাবে চলচ্চিত্র প্রযোজনা কোম্পানি ভোকাব ফিল্মস প্রতিষ্ঠা করেন।\n\n\n== কর্মজীবন ==\n\n\n=== ১৯৯০-১৯৯৯: প্রারম্ভিক কর্ম ও প্রথম সফলতা ===\n১৯৯২ সালে তিনি তারকাবহুল হাস্যরসাত্মক নাট্যধর্মী স্পটসউড (মার্কিন যুক্তরাষ্ট্রে দ্য এফিশিয়েন্সি এক্সপার্ট নামে পরিচিত) চলচ্চিত্রে অ্যান্থনি হপকিন্স ও সেসময় নবাগত রাসেল ক্রোর সাথে অভিনয় করেন। তিনি ওয়েন্ডি নামক এক ফ্যাক্টরি কর্মী চরিত্রের রূপদান করেন, যিনি তার সহকর্মী কেরির (বেন মেন্ডেলসন) প্রতি আকৃষ্ট। এই কাজের জন্য তিনি তার প্রথম শ্রেষ্ঠ পার্শ্ব অভিনেত্রী বিভাগে এএসিটিএ পুরস্কারের মনোনয়ন লাভ করেন। এই চলচ্চিত্রের অডিশনের পাশাপাশি তিনি খণ্ডকালীন পিৎজা সরবরাহ ও জিন্স বিক্রয় করতেন।\n১৯৯২ সালে তার প্রতিনিধি তাকে একটি প্রস্তাবিত চলচ্চিত্রে ভালো চরিত্রের ব্যাপারে আলোচনা করেন। পরের বছর ১৯৯৩ সালের জুন মাসে ম্যুরিয়েল্‌স ওয়েডিং চলচ্চিত্রের অর্থায়ন এবং অভিনয়শিল্পী নির্বাচন শুরু হয়। তিনি প্রথম দিনই অডিশন দিলেও তিন মাস পর তিনি এই চরিত্রের জন্য নির্বাচিত হন। হাস্যরসাত্মক নাট্যধর্মী এই চলচ্চিত্রে ম্যুরিয়েল চরিত্রে অভিনয়ের প্রস্তুতি হিসেবে তিনি সাত সপ্তাহে ১৮ কেজি (৪০ পাউন্ড) ওজন বাড়ান। চলচ্চিত্রটি সমাদৃত হয় এবং ৯ মিলিয়ন মার্কিন ডলার নির্মাণব্যয়ের চলচ্চিত্রটি ১৫.২ মিলিয়ন মার্কিন ডলার আয় করে ব্যবসাসফল হয়। এই কাজের জন্য তিনি সঙ্গীতধর্মী বা হাস্যরসাত্মক চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন এবং শ্রেষ্ঠ প্রধান চরিত্রে অভিনেত্রী বিভাগে এএসিটিএ পুরস্কার অর্জন করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট ব্রডওয়ে ডেটাবেজে টনি কোলেট  (ইংরেজি)\nইন্টারনেট মুভি ডেটাবেজে টনি কোলেট  (ইংরেজি)\nটার্নার ক্লাসিক মুভিজ ডেটাবেজে টনি কোলেট  (ইংরেজি)\nটেমপ্লেট:Emmys person\n\n[[বিষয়শ্রেণী:সঙ্গীতধর্মী বা হাস্যরসাত্মক ধারাবাহিকে শ্রেষ্ঠ অভিনেত্রী বিভাগে গোল্ডেন গ্লোব পুরস্কার বিজয়ী]]"}