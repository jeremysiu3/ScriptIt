{"pageid": 1480001, "title": "শুচিতা শরমিন", "url": "https://bn.wikipedia.org/wiki?curid=1480001", "content": "শুচিতা শরমিন একজন বাংলাদেশী শিক্ষাবিদ। তিনি বরিশাল বিশ্ববিদ্যালয়ের প্রথম নারী উপাচার্য ছিলেন। এই পদে নিয়োগ লাভের আগে তিনি ঢাকা বিশ্ববিদ্যালয়ের উন্নয়ন অধ্যয়ন বিভাগের অধ্যাপক ও সভাপতি হিসেবে দায়িত্ব পালন করেন।\n\n\n== শিক্ষাজীবন ==\nশুচিতা ঢাকা বিশ্ববিদ্যালয় থেকে মনোবিজ্ঞান বিষয়ে ১৯৯৪ সালে বিএসসি ও ১৯৯৫ সালে এমএসসি ডিগ্রি লাভ করেন। উভয় পরীক্ষায় তিনি প্রথম শ্রেণিতে প্রথম স্থান অধিকার করেছিলেন। তিনি একই বিশ্ববিদ্যালয় ২০১১ সালে উন্নয়ন অধ্যয়নে পিএইচডি ডিগ্রি অর্জন করেন। তিনি সুইজারল্যান্ডের ইপিএফএল এবং ভারতের আইআইএসসি বেঙ্গালুরুর যৌথ উদ্যোগে পরিচালিত দুর্যোগ ঝুঁকি হ্রাস বিষয়ে সার্টিফিকেট অব অ্যাডভান্সড স্টাডিজ লাভ করেন। এছাড়াও, তিনি যুক্তরাজ্যের অ্যাস্টন বিশ্ববিদ্যালয়ে ডক্টোরাল গবেষক হিসেবে কর্পোরেট কমিউনিটি ইনভলভমেন্ট, স্কেল-আপ এবং গভর্নেন্স বিষয়ে গবেষণা সম্পন্ন করেন। জাপানের কিউশু বিশ্ববিদ্যালয়ে গবেষক হিসেবে থাকাকালীন তিনি সেখানকার বিহেভিয়োরাল অ্যান্ড হেলথ সায়েন্সেস বিভাগে গবেষণা করার পাশাপাশি জাপানি ভাষার একটি কোর্সও সফলভাবে সম্পন্ন করেন।\n\n\n== কর্মজীবন ==\nশুচিতা শরমিন ২০০৩ সালে ঢাকা বিশ্ববিদ্যালয়ের উন্নয়ন অধ্যয়ন প্রভাষক হিসেবে কর্মজীবন শুরু করেন এবং পর্যায়ক্রমে সহকারী অধ্যাপক, সহযোগী অধ্যাপক এবং অধ্যাপক পদে পদোন্নতি লাভ করেন। তিনি বাংলাদেশ, জাপান, সুইজারল্যান্ড, যুক্তরাজ্য, নেপাল, মালয়েশিয়া এবং ভারতে স্নাতক ও স্নাতকোত্তর স্তরে শিক্ষাদান ও গবেষণা পরিচালনার অভিজ্ঞতা অর্জন করেছেন। এছাড়াও তিনি সরকার, স্থানীয় এনজিও, জাতিসংঘের বিভিন্ন সংস্থা এবং আন্তর্জাতিক এনজিওসমূহের সঙ্গে গবেষণায় সম্পৃক্ত ছিলেন। তার গবেষণা ক্ষেত্রের মধ্যে উন্নয়ন অধ্যয়ন, মনোবিজ্ঞান এবং সংগঠন ও ব্যবসায় অধ্যয়ন প্রভৃতি অন্তর্ভুক্ত। তিনি ঢাকা বিশ্ববিদ্যালয়ের উন্নয়ন অধ্যয়ন বিভাগের ছাত্র উপদেষ্টা এবং মৌলিক গবেষণার অগ্রণী প্রতিষ্ঠান বাংলাদেশ এশিয়াটিক সোসাইটির কাউন্সিল সদস্যসহ বিভিন্ন দায়িত্ব পালন করেছেন।\nতিনি ২০২৪ সালের ২৩ সেপ্টেম্বর বরিশাল বিশ্ববিদ্যালয়ের প্রথম নারী উপাচার্য এবং প্রতিষ্ঠালগ্ন থেকে এ বিশ্ববিদ্যালয়ের পঞ্চম উপাচার্য হিসেবে নিয়োগ লাভ করেন এবং ২৪ সেপ্টেম্বর আনুষ্ঠানিকভাবে দায়িত্ব গ্রহণ করেন।\n\n\n== গবেষণা ও প্রকাশনা ==\nজাতীয় ও আন্তর্জাতিক জার্নালে তার ৪৫টির বেশি গবেষণা প্রবন্ধ এবং ৩টি বই প্রকাশিত হয়েছে।\n\n\n== তথ্যসূত্র =="}