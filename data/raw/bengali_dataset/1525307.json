{"pageid": 1525307, "title": "কান্নুম কান্নুম কোল্লাইয়াদিথাল", "url": "https://bn.wikipedia.org/wiki?curid=1525307", "content": "কান্নুম কান্নুম কোল্লাইয়াদিথাল (অনুবাদ :চোখ যদি একে অপরকে চুরি করে) হল ২০২০ সালে মুক্তিপ্রাপ্ত ভারতীয় তামিল হাস্যরসাত্মক ডাকাতি প্রণয়ধর্মী চলচ্চিত্র। এটি রচনা ও পরিচালনা করেছেন দেসিং পেরিয়াসামি। এটি দেসিং পেরিয়াসামি কতৃক পরিচালিত প্রথম চলচ্চিত্র। চলচ্চিত্রের মূল ভূমিকায় অভিনয় করেছেন দুলকার সালমান, ঋতু বর্মা, রাকশান, এবং নিরঞ্জনী অহতিয়ান ছাড়াও পার্শ্ব চরিত্র সমূহে অভিনয় করেছেন গৌতম মেনন এবং উদয় মহেশ । কান্নুম কান্নুম কোল্লাইয়াদিথাল চলচ্চিত্রের মাধ্যমে রাকশান ও নিরঞ্জনীর চলচ্চিত্রে অভিষেক ঘটে। \nচলচ্চিত্রটিতে দু'জোড়া প্রতারকের উপর কেন্দ্রীভূত,যারা প্রেমঘটিত সম্পর্কের টানাপোড়নের পাশাপাশি বিভিন্ন কৌশলে প্রতারণামূলক কর্মকাণ্ডে লিপ্ত থাকে এবং পরবর্তীতে তারা একত্রিত হয়ে একটি উচ্চ-ঝুঁকিপূর্ণ চুরির পরিকল্পনা করে ও তা বাস্তবায়নের চেষ্টা চালায়।\nচলচ্চিত্রটি ২০১৭ সালে নির্মাণ শুরু হয়েছিল, যখন সালমান পেরিয়াসামির সঙ্গে কাজ করতে আগ্রহ প্রকাশ করেন। ভারতের গোয়া ও দিল্লিতে ১০১৭ সালের ১৮ ই নভেম্বর থেকে ২০১৮ সালের ২৪ শে জুলাই পর্যন্ত চলচ্চিত্রটির সম্পূর্ণ চিত্রগ্রহণ করা হয়েছিল। চলচ্চিত্রটির সুরারোপ করেছেন মাসালা কফি এবং হর্ষবর্ধন রমেশ্বর।\nচলচ্চিত্রটি ২০২০ সালের ২৮ শে ফেব্রুয়ারি প্রেক্ষাগৃহে মুক্তি পায় । ₹১০ কোটি রুপি বাজেটের চলচ্চিত্রটি বক্স অফিসে ₹১৯ কোটি রুপি আয় করে। এটি ২০২১ সালে শ্রেষ্ঠ অভিষেক বিভাগে  ৯ তম দক্ষিণ ভারতীয় আন্তর্জাতিক চলচ্চিত্র পুরস্কার পুরস্কার লাভ করে।\n\n\n== কাহিনি-সারাংশ ==\nসিদ্ধার্থ ও কাল্লিস (কালিস্বরণ) দুজন তরুণ তথ্যপ্রযুক্তি পেশাজীবী, যারা বাহ্যিকভাবে বিলাসবহুল জীবনযাপন করে। মীরা (একজন বিউটিশিয়ান) এবং শ্রেয়া (একজন রন্ধনশিল্পী) তাঁদের প্রেমিকা। তবে, বাস্তবে সিদ্ধার্থ ও কাল্লিস দুজনেই প্রতারক, যারা অনলাইন কেনাকাটাকে হাতিয়ার করে অর্থ উপার্জন করে। তারা ভুয়া পরিচয় ব্যবহার করে আসল ল্যাপটপ কেনে, ল্যাপটপের আসল যন্ত্রাংশ খুলে তার জায়গায় নকল যন্ত্রাংশ বসিয়ে দেয়, এরপর ফেরত দিয়ে টাকা ফেরত নিয়ে আসল যন্ত্রাংশগুলো বিক্রি করে অর্থ উপার্জন করে।\nএইরকম একটি নকল যন্ত্রাংশযুক্ত ল্যাপটপ শেষমেশ পৌঁছায় প্রথাপ চক্রবর্তী নামে এক উপ-পুলিশ কমিশনারের (ডিসিপি) হাতে, যেটি হঠাৎ বিস্ফোরিত হয়। চক্রবর্তী এর ক্রয় ইতিহাস খতিয়ে দেখে সিদ্ধার্থ ও কাল্লিসকে চিহ্নিত করেন। এদিকে সিদ্ধার্থ ও কাল্লিস বুঝতে পারে যে পুলিশ তাঁদের সন্দেহ করছে, ফলে তারা কম্পিউটার প্রতারণার বদলে গাড়ি চুরির দিকে ঝুঁকতে চায়।\nএই সময়ে, এক চোর মীরার ব্যাগ চুরি করে, এবং মীরা সিদ্ধার্থকে জানায় যে তার কষ্টার্জিত টাকা হারিয়ে গেছে। সিদ্ধার্থ এই ঘটনার জন্য নিজেকে দায়ী মনে করে এবং সিদ্ধান্ত নেয়, কাল্লিসকে নিয়ে সে সৎ পথে ফিরে আসবে। তারা নিজেদের সব অর্থ নিয়ে প্রেমিকাদের সঙ্গে গোয়ায় পাড়ি জমায়, যেখানে তারা একটি রেস্টুরেন্ট ও একটি বিউটি পার্লার খোলার পরিকল্পনা করে।\nকিন্তু গোয়াতেই প্রথাপ চক্রবর্তী পুলিশের দল নিয়ে তাঁদের বাড়িতে হাজির হয়। শুরুতে তারা ভাবে পুলিশ তাঁদেরই খুঁজছে, কিন্তু চমকে ওঠে যখন চক্রবর্তী জানায়, সে আসলে সেই দুই নারীকে খুঁজছে যারা তার আগমনের ঠিক আগে বাড়ি ছেড়ে পালিয়ে গেছে। তখন সিদ্ধার্থ ও কাল্লিস বুঝতে পারে, মীরা ও শ্রেয়া নিজেরাও প্রতারক, যারা প্রেমিক সেজে তাঁদের অর্থ হাতিয়ে নিয়েছে।\nতদন্ত করে জানা যায়, মীরা ও শ্রেয়া এখন দিল্লিতে অবস্থান করছে, তারা নতুন পরিচয় তৈরি করে পরবর্তী প্রতারণার প্রস্তুতি নিচ্ছে। সিদ্ধার্থ ও কাল্লিসকে দেখে তারা হতবাক হয়ে যায়, এবং টাকা ফিরিয়ে দিয়ে তাদের চলে যেতে বলে। তখন সিদ্ধার্থ প্রস্তাব দেয় যে তারা একসঙ্গে কাজ করে সুরজ মেহতা নামক এক ধনী ব্যবসায়ীর কাছ থেকে ₹৮ কোটি টাকা চুরি করবে। যদি নারীরা তাঁদের ভালোবাসে, তাহলে সবাই একসঙ্গে থাকবে, আর না হলে টাকা ভাগ করে আলাদা হয়ে যাবে। নারীরা রাজি হয় এবং নিজেদের নতুন নাম জানায় — মধু ও বর্ষা।\nমধু \"ঈশিতা\" ছদ্মনামে সুরজ মেহতার যোগাসনের ক্লাসে তার সঙ্গে বন্ধুত্ব গড়ে তোলে, আর বর্ষা সুরজের স্ত্রীর সঙ্গে সখ্যতা গড়ে তোলে। সিদ্ধার্থ ও কাল্লিস এই ফাঁকে মেহতা দম্পতির বাড়িতে ঢোকার সুযোগ পায়। এই সময়ে সিদ্ধার্থ আবিষ্কার করে, সুরজ আসলে এক মাদক পাচারকারী। বাকিরা ভয় পেয়ে পিছিয়ে যেতে চাইলেও, সিদ্ধার্থ সবাইকে সাহস জোগায় এবং প্রস্তাব দেয়— ডাকাতির পর তারা দেশ ছেড়ে পালিয়ে যাবে।\nযেদিন চুরির পরিকল্পনা বাস্তবায়ন হয়, সেদিন বর্ষা মেহতার স্ত্রীর সঙ্গে কেনাকাটায় বেরোয়, আর মধু মেহতার গেস্ট হাউসে থাকে, যাতে সিদ্ধার্থ ও কাল্লিস মেহতার বাড়িতে ঢুকে টাকা চুরি করতে পারে। তারা একটি অ্যাপের সাহায্যে মেহতার গাড়ি হ্যাক করে, সেটি ব্যবহার করে মেহতার বাড়িতে প্রবেশ করে। ৩ডি প্রিন্টেড বুড়ো আঙুলের ছাপ ব্যবহার করে তারা একটি লকার খুলে টাকা চুরি করে, মধু অসুস্থতার ভান করে মেহতার বাড়ি ছাড়ে। বিমানবন্দরে সন্দেহ এড়াতে তারা স্থলপথে থাইল্যান্ড যাওয়ার পরিকল্পনা করে। এদিকে ডিসিপি চক্রবর্তী দিল্লিতে এসে শহর ত্যাগ করা গাড়িগুলোর তল্লাশি শুরু করে, কিন্তু সিদ্ধার্থ তাকে কৌশলে বিভ্রান্ত করে পালিয়ে যায়।\nচেন্নাইয়ে ফিরে চক্রবর্তীকে সেন্ট্রাল ব্যুরো অব ইনভেস্টিগেশনের জিজ্ঞাসাবাদের মুখোমুখি হতে হয়— কেন তিনি এত ক্ষুদ্র প্রতারকদের খোঁজে এতটা এগিয়ে গেলেন। চক্রবর্তী চুপ থাকেন, তবে মনের ভিতর স্মরণ করেন, একসময় তিনিও মধুর প্রতারণার শিকার হয়েছিলেন, যার ফলে এই মামলায় তাঁর ব্যক্তিগত আগ্রহ তৈরি হয়েছিল। গল্পের শেষে দেখা যায়, চারজন থাইল্যান্ড যাওয়ার পথে ক্যাম্প করছে, আর ইঙ্গিত দেওয়া হয়— হয়তো এখনো তারা একে অপরের সঙ্গে সম্পূর্ণ সৎ নয়।\n\n\n== কলাকুশলী ==\n\nকান্নুম কান্নুম কোল্লাইয়াদিথাল চলচ্চিত্রের অভিনয়শিল্পীদের তালিকা-\n\n\n== নির্মাণ ==\n\n\n=== অগ্রগতি ===\n\nদেসিং পেরিয়াসামি ভায়াই মুডি পেসাভুম (২০১৪) চলচ্চিত্রে ডুলকার সালমানের অভিনয়ে মুগ্ধ হয়ে তাকে মুখ্য চরিত্রে নেওয়ার সিদ্ধান্ত নেন। সালমান পরিচালক রা. কার্তিকের প্রস্তাবিত অন্য একটি তামিল চলচ্চিত্রে কাজ করার আগেই এই চলচ্চিত্রে সম্মত হন। পেরিয়াসামি প্রকাশ করেন যে চলচ্চিত্রটি একটি \"রোমান্টিক থ্রিলার\" হবে, যেখানে সালমান একজন \"হ্যাপি-গো-লাকি\" যুবকের চরিত্রে অভিনয় করবেন। চলচ্চিত্রটির প্রোডাকশন শুরু হওয়ার কথা ছিল জুলাই ২০১৭ সালে, কিন্তু উপযুক্ত নায়িকা খোঁজার সময় বিলম্ব হয়। ঋতু বর্মা সেপ্টেম্বর ২০১৭ সালে মুখ্য নায়িকা হিসেবে দলে যোগ দেন। টেলিভিশন অ্যাঙ্কর রাকশানও এই চলচ্চিত্রে অভিনয়ে আত্মপ্রকাশের জন্য নির্বাচিত হন। নভেম্বর ২০১৭ সালে, মণি রত্নমের থিরুদা থিরুদা (১৯৯৩) চলচ্চিত্রে এ. আর. রহমানের একটি গানের অনুপ্রেরণায় চলচ্চিত্রটির নামকরণ করা হয় কান্নুম কান্নুম কোল্লাইয়াদিথাল।\n\n\n=== দৃশ্যায়ন ===\n\n২০১৭ সালের ১৫ ই নভেম্বর দিল্লিতে চলচ্চিত্রটির চিত্রগ্রহণ শুরু হয়। চিত্রগ্রহণের কাজ শুরুর তিনদিন পর সালমান কর্মসূচিতে যোগ দেন। সেই সময় একটি আনুষ্ঠানিক উদ্বোধনী অনুষ্ঠানের আয়োজন করা হয়েছি। দিল্লির কুয়াশা কারণে চিত্রধারণের কাজ কিছু সময়ের জন্য ব্যাহত হয়েছি। ডিসেম্বরের শুরুর দিকে গোয়াতে দ্বিতীয় ধাপের চিত্রধারণ করা হয়;যেখানে সমুদ্রসৈকতকে পটভূমি হিসেবে ব্যবহার করা হয়। ২০১৮ সালে জানুয়ারির শেষে দিকে চেন্নাই'র তৃতীয় ও চূড়ান্ত ধাপের চিত্রগ্রহণ শুরু হয়। যেটি এক মাসেরও বেশি সময়ব্যাপী চলে। ২০১৮ সালের জুলাইয়ে জানানো হয়, চলচ্চিত্রটির চলচ্চিত্রায়ণ প্রায় শেষে দিকে। আর মাত্র পাঁচ দিনের চিত্রগ্রহণ বাকি। \n\n\n== সঙ্গীত ==\n\nকান্নুম কান্নুম কোল্লাইয়াদিথাল চলচ্চিত্রের সুরারোপ করেছেন মাসালা কফি এবং হর্ষবর্ধন রমেশ্বর। চলচ্চিত্রটির ব্যাকগ্রাউন্ড স্কোরেরও সুরকার ছিলেন হর্ষবর্ধন রমেশ্বর। ২০২০ সালের ১৪ ই ফেব্রুয়ারি ছবিটির প্রথম একক গান প্রকাশিত হয়। ২০২০ সালের ২১ শে ফেব্রুয়ারি সম্পূর্ণ অ্যালবাম মুক্তি পায়।\n\n\n=== সাউন্ডট্র্যাকের সমালোচনামূলক প্রতিক্রিয়া ===\nদ্য টাইমস অব ইন্ডিয়া-র জ্যোতি প্রভাকর অ্যালবামটির বিষয়ে মিশ্র মত প্রকাশ করেন ;, \"গানগুলো \"শুরুর দিকে উচ্ছ্বসিত ও প্রফুল্ল মনে হয়, কিন্তু মাসালা কফি-র সুরারোপিত পুরো অ্যালবামটি শোনার পর অতিরিক্ত পারকাশন, একঘেয়ে তাল, সুর ও গীতিকাঠামো ধীরে ধীরে ভারী মনে হতে শুরু করে।\"  \nদ্য নিউ ইন্ডিয়ান এক্সপ্রেস-এর সুধীর শ্রীনিবাসন, \"সাউন্ডট্র্যাকটি \"প্যাসেঞ্জার\"-র লেট হার গো গানটির সঙ্গে অত্যন্ত বেশি সাদৃশ্যপূর্ণ\", তবে তিনি আরও বলেন যে \"এই চলচ্চিত্রের সঙ্গীত উপভোগ্য ছিল।\" আখ্যা দিয়েছেন।\n\n\n== মুক্তি ও প্রতিক্রিয়া ==\nচলচ্চিত্রটি ২০২০ সালের ২৮ শে ফেব্রুয়ারি বিশ্বব্যাপী প্রেক্ষাগৃহে মুক্তি দেয়া হয়। পাশাপাশি \"কানুলু কানুলানু ডোচায়ান্তে\" শিরোনামে তেলুগু ডাবিং সংস্করণ প্রকাশিত হয়।। মুক্তির প্রথম সপ্তাহে,তামিল নাড়ু, তেলেঙ্গানা ও কেরলের প্রেক্ষাগৃহ চলচ্চিত্রটি ভালো সাড়া পায়। যেখানে শুধুমাত্র চেন্নাই শহরের ১৯২টি পর্দা থেকে ₹৭৮,৫৬,৩৭৫ রুপি (মার্কিন$৯২,০০০)আয় করে। চলচ্চিত্রটি ২০২০ সালের ১৯ ই মার্চ থেকে ভারত ব্যতীত অন্যান্য সকল দেশে সিম্পলি সাউথ প্ল্যাটফর্মে মার্কিন$১.৯৯ ডলার মূল্যে কেনার জন্য উপলভ্য ছিল।  ২০২০ সালে ২৯ শে মার্চ নেটফ্লিক্সে বিশ্বব্যাপী মুক্তি দেওয়া হয়। চলচ্চিত্রটির স্যাটেলাইট স্বত্ব স্টার বিজয় চ্যানেলের কর্তৃক ক্রয় করা হয়;২০২০ সালের ১৪ ই এপ্রিল তারিখে তামিল নববর্ষের সন্ধ্যায় প্রথম সম্প্রচারিত হয়।\n\n\n=== সমালোচনামূলক সাড়া ===\n\nকান্নুম কান্নুম কোল্লাইয়াদিথাল মূলত চলচ্চিত্র সমালোচক এবং দর্শকদের কাছ থেকে ইতিবাচক পর্যালোচনা অর্জন করেছিল। দ্য টাইমস অফ ইন্ডিয়ার এম. সুগন্থ ছবিটিকে ৩.৫/৫ রেটিং দিয়েছেন, \"কান্নুম কান্নুম কল্লাইয়াদিত্তাল একটি আকর্ষণীয় রোমান্টিক থ্রিলার, যার কেন্দ্রবিন্দুতে রয়েছে মুগ্ধকর দুই প্রধান চরিত্র এবং দমবন্ধ করা উত্তেজনাপূর্ণ মুহূর্ত। দেসিং পেরিয়াস্বামী তাঁর লেখনী ও পরিচালনায় এই ঘরানার প্রতি দক্ষতা দেখিয়েছেন।\" মন্তব্য করেছেন। দ্য ইন্ডিয়ান এক্সপ্রেসের সুবকীর্থনা এস ছবিটিকে একইভাবে ৫ এর মধ্যে ৩.৫ তারকা দিয়ে লিখেছেন, \"এই ছবিটি বুদ্ধিদীপ্ত চিত্রনাট্য ও অভিনয়-নির্ভর। দুলকার সালমান ও রক্ষনের অংশগুলো ছবির মধ্যে সবচেয়ে হাস্যরসাত্মক ও উপভোগ্য মুহূর্ত সৃষ্টি করেছে।\" sifytechnologies.com, \"যদিও ছবিটি প্রচলিত দৈর্ঘ্যের চেয়ে কিছুটা দীর্ঘ, তবে প্রতারণার উপাদানটি দর্শকদের আগ্রহ ধরে রাখে। দেশিং পেরিয়াস্বামী একটি উপভোগ্য রোমান্টিক বিনোদনধর্মী ছবি উপহার দিয়েছেন, যেখানে পর্যাপ্ত বুদ্ধিদীপ্ত মুহূর্ত রয়েছে যা শেষ পর্যন্ত দর্শককে আকৃষ্ট করে রাখে।\" তারা ছবিটিকে ৩.৫/৫ তারকা দেয়।ফার্স্টপোস্টের শ্রীধর পিল্লাই লিখেছেন ,কান্নুম কান্নুম কল্লাইয়াদিত্তাল দেখতে একেবারে নতুন লাগে। এটি একদিকে একটি উপভোগ্য রোম-কম, অন্যদিকে এটি একটি উচ্ছ্বাসময় প্রতারণার কাহিনি—সবকিছুই সম্ভব হয়েছে বুদ্ধিদীপ্ত লেখার কারণে। তিনি ৫-এর মধ্যে ৩.২৫ তারকা দিয়েছেন। ডেকান ক্রনিকল-এ অনুপমা সুব্রহ্মণ্যম \"নবাগত পরিচালক দেশিং পেরিয়াস্বামীর কান্নুম কান্নুম কল্লাইয়াদিত্তাল মূলত এক রোম-কম এবং আধুনিক অপরাধচিত্রের সংমিশ্রণ, যেখানে কোনো ধরনের কৃত্রিমতা বা অহেতুক শিক্ষা নেই—ফলে এটি একটি মজাদার অভিজ্ঞতা হয়ে ওঠে। দ্য হিন্দুর প্রদীপ কুমার মন্তব্য করেন, পরিচালক দেশিং পেরিয়াস্বামী এমন একটি ছবি নির্মাণ করেছেন, যেখানে চিত্রনাট্যই প্রধান নায়ক এবং দর্শককে একটানা চমকে দিয়ে আনন্দ দেয়। দ্য টাইমস অব ইন্ডিয়া লিখেছে, টুইটারে দর্শকদের ইতিবাচক প্রতিক্রিয়া অনুযায়ী দুলকার সালমান ও ঋতু ভার্মার রোমান্টিক থ্রিলারটি বিশেষজ্ঞদের প্রত্যাশার চেয়েও ভালো সাড়া পেয়েছে।\n\n\n=== সম্মাননা ===\n\n\n== কিস্তি ==\nফার্স্টপোস্ট-এ দেওয়া সাক্ষাৎকারে দুলকার সালমান জানান যে, “দেসিং পেরিয়াস্বামী ছবিটির পরবর্তী কিস্তি তৈরির পরিকল্পনা করেছিলেন এবং তিনি দলের কাছে এর প্রথম ১৫ মিনিটের কাহিনি বর্ণনা করেছিলেন।”\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে কান্নুম কান্নুম কোল্লাইয়াদিথাল   (ইংরেজি)"}