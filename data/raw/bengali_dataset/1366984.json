{"pageid": 1366984, "title": "দিয়াবাড়ি ডিপো", "url": "https://bn.wikipedia.org/wiki?curid=1366984", "content": "দিয়াবাড়ি ডিপো হলো এমআরটি লাইন ৬-এর যাত্রাপথে অবস্থিত একটি ঢাকা মেট্রো রেলওয়ে ডিপো, এটি বাংলাদেশের উত্তর ঢাকার উত্তরা উত্তর স্টেশনের আগে অবস্থিত। এটি ঢাকার মেট্রো লাইনগুলোর সর্বপ্রথম ডিপো যা ২০২২ সালে নির্মিত হয়েছিলো যখন এমআরটি লাইন ৬ নির্মাণাধীন ছিল।\n\n\n== ইতিহাস ==\n২৭ মার্চ ২০১৬ সালে তোকিও কনস্ট্রাকশন লিমিটেডের সাথে ঢাকা ম্যাস ট্রানজিট কোম্পানি লিমিটেড (ডিএমটিসিএল) এমআরটি লাইন ৬-এর ডিপো নির্মাণের জন্য চুক্তি স্বাক্ষর করে। উত্তরা স্যাটেলাইট টাউন প্রকল্পের তৃতীয় পর্যায়ের ৫৯ একর জমির উপর ডিপো নির্মাণের পরিকল্পনা করা হয়। ডিপো এলাকার ৩০ একর ভূমি নরম হওয়ায় বালু কনসেপশন পাইলিং পদ্ধতিতে ডিপো কাঠামো নির্মাণকালে সৃষ্ট কম্পনের কারণে আশেপাশের ৮টি ভবন ঝুঁকিতে পড়ার কথা ছিল। জাপান আন্তর্জাতিক সহযোগিতা সংস্থা (জাইকা) প্রতিশ্রুতি দিয়েছিল যে কোন ভবন ক্ষতিগ্রস্ত হলে সংস্থাটি ক্ষতিপূরণ প্রদান করবে। ২০১৬ সালের সেপ্টেম্বরে দিয়াবাড়িতে লাইনটির ডিপো নির্মাণের কাজ শুরু হয়। ২০১৭ সালে ডিপোর কাঠামোগত নির্মাণকাজ ইতালিয়ান-থাই ডেভেলপমেন্ট এবং সিনোহাইড্রোর কাছে অর্পণ করা হয়। ১৩ সেপ্টেম্বর ২০১৭ সালে ডিপোর কাঠামোগত নির্মাণ কাজ শুরু হয়। ৩১ জানুয়ারি ২০১৮ সালে ডিপোর ভূমি উন্নয়নের কাজ শেষ হয়। ২০২১ সালে ডিপোর প্রশাসনিক ভবনের নির্মাণ সম্পন্ন হয়। ২০২২ সালের জুনে এর নির্মাণকাজ সম্পন্ন হয়।\n\n\n== বিন্যাস ==\nডিপো এলাকায় ওয়ার্কশপ, ওয়াশিং শেড ও স্টোরেজ সহ ৫২টি কাঠামো রয়েছে। ডিপোতে ১৮টি ট্রেন রাখা যায় যেগুলোকে ডিপোতে পৌঁছানোর জন্য উত্তরা উত্তর মেট্রো স্টেশন থেকে একটি ৩০০ মিটার দীর্ঘ ওয়ার্কশপ হয়ে উত্তর দিকে যেতে হবে। ডিপোতে একটি কার্যক্রম নিয়ন্ত্রণ কেন্দ্র রয়েছে যেখান থেকে নিয়ন্ত্রকের নির্দেশে লাইনে স্থাপিত রেডিও অ্যান্টেনা ব্যবহার করে ট্রেন চালকের সাথে যোগাযোগের মাধ্যমে ট্রেনগুলো নিয়ন্ত্রণ করা যেতে পারে। ডিপো এলাকাটিকে সবুজায়নের জন্য গাছ লাগানো হয়েছে।\n\n\n== মেট্রোরেল প্রদর্শনী ও তথ্যকেন্দ্র ==\n\nমেট্রো সেবা সম্পর্কে জনগণের অভিজ্ঞতা বাড়ানোর জন্য জাইকা একটি প্রদর্শনী ও তথ্যকেন্দ্র স্থাপনের পরিকল্পনা করেছিল। এর মূল উদ্দেশ্য ছিল এমআরটি লাইন-৬ প্রকল্পে কর্মরত জাপানি কর্মকর্তাদের স্মৃতি সংরক্ষণ করা যারা হোলি আর্টিজান হামলায় নিহত হয়েছিলেন। ২০১৯ সালের সেপ্টেম্বরের মধ্যে ডিএমটিসিএল ডিপোর প্রবেশপথের পাশে প্রস্তাবিত কেন্দ্রের জন্য স্থান নির্বাচন করে। ২০২০ সালের ফেব্রুয়ারিতে কেন্দ্রের জন্য একটি নমুনা ট্রেন ঢাকায় পৌঁছায়। কেন্দ্রটি ২০২০ সালের মার্চে উন্মুক্ত করে দেওয়ার কথা ছিল। পরবর্তীতে তারিখ পরিবর্তন করে জানুয়ারি ২০২২ সাল করা হয়। ২৪ জুলাই ২০২২ সালে এমআরটি লাইন-৬ নির্মাণ প্রকল্পে কর্মরত ও হোলি আর্টিজান হামলায় নিহত সাতজন জাপানি কর্মকর্তার স্মৃতির প্রতি শ্রদ্ধা জানিয়ে প্রদর্শনী ও তথ্যকেন্দ্রে একটি স্মারক ফলক উন্মোচন করা হয় যা সড়ক পরিবহন ও সেতুমন্ত্রী ওবায়দুল কাদের উদ্বোধন করেন। ২০২২ সালের আগস্টে জানা যায় যে মেট্রোরেল প্রদর্শনী ও তথ্যকেন্দ্রটি ২০২২ সালের সেপ্টেম্বরে জনসাধারণের জন্য উন্মুক্ত হতে পারে। অবশেষে এটি ৬ সেপ্টেম্বর ২০২২ সালে চালু হয়।\n\n\n== বিতর্ক ==\n১ মার্চ ২০২৪ সালে ডিএমটিসিএল ডিপোর ৭,৫৮০ বর্গফুটের স্টাফ ক্যান্টিন পরিচালনার উদ্দেশ্যে অপারেটর নিয়োগের জন্য দরপত্র আহ্বান করে। মার্চে কোম্পানিটি ৳১২,০০০ বার্ষিক ভাড়ায় খন্দকার এন্টারপ্রাইজেসের কাছে দরপত্র দিয়ে একটি বিজ্ঞপ্তি জারি করে। দরপত্র ইস্যুর সংবাদটি সমালোচনার সৃষ্টি করে। তবে ২০২৩ সালের সেপ্টেম্বরে কোনো আগ্রহী ঠিকাদার পাওয়া না যাওয়ায় ২০২৪ সালের উন্মুক্ত দরপত্রে চূড়ান্ত ঠিকাদারকে কম মূল্যে ক্যান্টিন পরিচালনার দায়িত্ব দেওয়া হয়েছে বলে ডিএমটিসিএলের তৎকালীন ব্যবস্থাপনা পরিচালক এম এ এন সিদ্দিক জানিয়েছিল। পরে এই সিদ্ধান্তের বৈধতা চ্যালেঞ্জ করে হাইকোর্টে একটি রিট দায়ের করা হয়। সংশ্লিষ্ট ঊর্ধ্বতন সচিব এ বি এম আমিন উল্লাহ নুরীকে আদালত এক মাসের মধ্যে তদন্ত প্রতিবেদন জমা দেওয়ার নির্দেশ দেয়। জুন মাসে জমা দেওয়া তদন্ত প্রতিবেদনে উল্লেখ করা হয় যে স্টাফ ক্যান্টিনটি অ-বাণিজ্যিক এবং এর ভাড়া গ্রাহক বিবেচনায় যথাযথ।\n\n\n== জনপ্রিয় সংস্কৃতিতে ==\n২০২১ সালে কোভিড-১৯ মহামারীর সময় বাংলাদেশের ম্যাগাজিন অনুষ্ঠান ইত্যাদি-এর একটি পর্ব ডিপোতে ধারণ করা হয়েছিল যা এর সর্বপ্রথম দর্শক শূন্য পর্ব।\n\n\n== তথ্যসূত্র =="}