{"pageid": 1082093, "title": "এরিক বায়ি", "url": "https://bn.wikipedia.org/wiki?curid=1082093", "content": "এরিক বেরত্রঁ বায়ি (ফরাসি: Eric Bailly, ফরাসি উচ্চারণ: ​[eʁik bɛʁ.tʁɑ̃ baji]; জন্ম: ১২ এপ্রিল ১৯৯৪; এরিক বায়ি নামে সুপরিচিত) হলেন একজন আইভোরীয় পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব ম্যানচেস্টার ইউনাইটেড এবং কোত দিভোয়ার অনূর্ধ্ব-২৩ দলের হয়ে রক্ষণভাগের খেলোয়াড় হিসেবে খেলেন। তিনি মূলত কেন্দ্রীয় রক্ষণভাগের খেলোয়াড় হিসেবে খেলেন।\n২০১১–১২ মৌসুমে, স্পেনীয় ফুটবল ক্লাব এস্পানিওলের যুব পর্যায়ের হয়ে খেলার মাধ্যমে বায়ি ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৩–১৪ মৌসুমে, প্রথমে এস্পানিওল বি এবং অতঃপর এস্পানিওলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; এস্পানিওলের হয়ে এক মৌসুমে ৫ ম্যাচে অংশগ্রহণ করার পর ২০১৪–১৫ মৌসুমে তিনি প্রায় ৬ মিলিয়ন ইউরোর বিনিময়ে স্পেনীয় ক্লাব ভিয়ারিয়ালে যোগদান করেছেন। ২০১৬–১৭ মৌসুমে, তিনি প্রায় ৩৮ মিলিয়ন ইউরোর বিনিময়ে ভিয়ারিয়াল হতে ইংরেজ ক্লাব ম্যানচেস্টার ইউনাইটেডে যোগদান করেছেন।\nতিনি ২০১৫ সালে কোত দিভোয়ারের হয়ে আন্তর্জাতিক পর্যায়ে অভিষেক করেছেন; কোত দিভোয়ারের জার্সি গায়ে তিনি এপর্যন্ত ৩৮ ম্যাচে ২টি গোল করেছেন। তিনি কোত দিভোয়ারের হয়ে এপর্যন্ত ২টি আফ্রিকা কাপ অব নেশন্সে (২০১৫ এবং ২০১৭) অংশগ্রহণ করেছেন, যার মধ্যে ২০১৫ সালে এর্ভে রেনারের অধীনে আফ্রিকা কাপ অব নেশন্সের শিরোপা জয়লাভ করেছেন।\nব্যক্তিগতভাবে, বায়ি বেশ কিছু পুরস্কার জয়লাভ করেছেন, যার মধ্যে টানা তিন বছর ক্যাফের বর্ষসেরা দলে অন্তর্ভুক্তি অন্যতম। দলগতভাবে, বায়ি এপর্যন্ত ৪টি শিরোপা জয়লাভ করেছেন, যার মধ্যে ৩টি ম্যানচেস্টার ইউনাইটেডের হয়ে এবং ১টি কোত দিভোয়ারের হয়ে জয়লাভ করেছেন।\n\n\n== প্রারম্ভিক জীবন ==\nএরিক বেরত্রঁ বায়ি ১৯৯৪ সালের ১২ই এপ্রিল তারিখে কোত দিভোয়ারের বাঁজারভিলে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nবায়ি জাপানে অনুষ্ঠিত ২০২০ গ্রীষ্মকালীন অলিম্পিকের জন্য ২০২১ সালের জুলাই মাসে প্রকাশিত কোত দিভোয়ার অনূর্ধ্ব-২৩ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে এরিক বায়ি  (ইংরেজি)  \nসকারবেসে এরিক বায়ি (ইংরেজি) \nবিডিফুটবলে এরিক বায়ি  (ইংরেজি)  \nট্রান্সফারমার্কেটে এরিক বায়ি (ইংরেজি) \nওয়ার্ল্ডফুটবল.নেটে এরিক বায়ি (ইংরেজি) \nইএসপিএন এফসিতে এরিক বায়ি (ইংরেজি) \nন্যাশনাল-ফুটবল-টিমস.কমে এরিক বায়ি (ইংরেজি)"}