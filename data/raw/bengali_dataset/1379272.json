{"pageid": 1379272, "title": "জেওনাম ড্রাগনস", "url": "https://bn.wikipedia.org/wiki?curid=1379272", "content": "জেওনাম ড্রাগনস ফুটবল ক্লাব (কোরীয়: 전남 드래곤즈, ইংরেজি: Jeonnam Dragons; সাধারণত জেওনাম ড্রাগনস এফসি এবং সংক্ষেপে জেওনাম ড্রাগনস নামে পরিচিত) হচ্ছে জেওনাম ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার দ্বিতীয় স্তরের ফুটবল লিগ কে লিগ ২-এ প্রতিযোগিতা করে। এই ক্লাবটি ১৯৯৪ সালে প্রতিষ্ঠিত হয়েছে। ১৩,৪৯৬ ধারণক্ষমতাবিশিষ্ট কুয়াংজাং ফুটবল স্টেডিয়ামে ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় লি জাং-কুয়ান এবং সভাপতির দায়িত্ব পালন করছেন পার্ক সে-ইয়ন। বর্তমানে দক্ষিণ কোরীয় মধ্যমাঠের খেলোয়াড় লি হু-কুওন এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, জেওনাম ড্রাগনস এপর্যন্ত ৪টি শিরোপা জয়লাভ করেছে। কিম ইয়াং-উক, লি জং-হো, ইয়ম দং-কিয়ন, আদ্রিয়ানো চুভা এবং স্তেভিৎসা রিস্তিচের মতো খেলোয়াড়গণ জেওনাম ড্রাগনসের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৯৫ মৌসুমে জেওনাম ড্রাগনস প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে লিগ ১-এ অংশগ্রহণ করতে সক্ষম হয়েছিল। ১৯৯৫ সালের সালের ৭ই মে তারিখে, কে লিগ ১-এ ক্লাব ইতিহাসে নিজেদের প্রথম ম্যাচে জুং বিউং-তাকের অধীনে জেওনাম ড্রাগনস জেওনবুক ডায়নোসের বিরুদ্ধে ৩–১ গোলের ব্যবধানে জয়লাভ করেছিল। ১৯৯৫ কে লিগ-এ জেওনাম ড্রাগনস ৮টি জয় এবং ৭টি ড্রয়ে সর্বমোট ৩১ পয়েন্ট অর্জন করে সামগ্রিক পয়েন্ট তালিকায় ৬ষ্ঠ স্থান অর্জন করেছিল, যেখানে রহ সাং-রে ১৫টি গোল করে লিগে জেওনাম ড্রাগনসের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}