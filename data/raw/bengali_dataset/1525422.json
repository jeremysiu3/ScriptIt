{"pageid": 1525422, "title": "নিউ ইংল্যান্ড ইসলামি কেন্দ্র", "url": "https://bn.wikipedia.org/wiki?curid=1525422", "content": "নতুন ইংল্যান্ড ইসলামি কেন্দ্র ( ইংরেজি: Islamic Center of New England) বা আইসিএনই হলো একটি ইসলামি সংস্থা, যা ম্যাসাচুসেটস রাজ্যে ১৯৬০-এর দশকের গোড়ার দিকে নিবন্ধিত হয়। এই সংস্থাটি মূলত বয়স্ক ও আমেরিকার নতুন অভিবাসীদের ধর্মীয় দিকনির্দেশনা প্রদান করত। ১৯৮২ সালে তালাল ঈদ এর প্রথম ধর্মীয় নেতা নির্বাচিত হয়েছিলেন। ১৯৯৩ সালে সংস্থাটি শ্যারনে শহরে শ্যারন মসজিদ নামে তাদের একটি শাখা মসজিদ প্রতিষ্ঠা করে। \nসংস্থাটি মূলত কুইন্সি ও শ্যারন শহরে অবস্থিত দুটি মসজিদের পরিচালনা ও তত্ত্বাবধানের দায়িত্ব পালন করে। এই সংস্থার সদস্য সংখ্যা প্রায় ৩,০০০, যারা বিভিন্ন জাতিগোষ্ঠীর অন্তর্ভুক্ত এবং এর মধ্যে সুন্নি ও শিয়া উভয় সম্প্রদায়ের অনুসারীরা রয়েছেন।  \n\n\n== চরমপন্থার অভিযোগ ==\nইসালমি সংস্থার সাবেক পরিচালনা পরিষদের সদস্য (১৯৮২-২০০৫) ও ধর্মীয় নেতা তালাল ঈদ দাবি করেন যে, ২০০৫ সালে তৎকালীন পরিচালনা পরিষদ তাকে নেতৃত্বের পদ থেকে সরিয়ে দেয়। কারণ তিনি মধ্যপন্থী ইসলামী শিক্ষা দিতেন। কিছু সংবাদ প্রতিবেদনে দাবি করা হয় যে, যারা তাকে পদত্যাগে বাধ্য করে, তাদের মধ্যে কয়েকজনের উগ্রপন্থীদের সাথে যোগাযোগ ছিল। এর মধ্যে ছিলেন ড. আব্দুল বাদি আবুসামরা, যিনি একজন বিশিষ্ট চিকিৎসক এবং ম্যাসাচুসেটস রাজ্যের একটি হাসপাতালে কর্মরত ছিলেন। তিনি একটি মুসলিম সংগঠনের সহসভাপতিও ছিলেন, যা বস্টনে একটি ইসলামি সমাজকেন্দ্র পরিচালনা করত। ড. আবুসামরার ছেলে আহমাদ আবুসামরা মার্কিন যুক্তরাষ্ট্রের অপরাধীদের তালিকায় অন্তর্ভুক্ত। \nসংস্থাটি তার এই অভিযোগের জবাবে জানায় যে, এটি কেবলমাত্র একটি চাকরির দ্বন্দ্ব ছিল এবং তারা সবাই মার্কিন যুক্তরাষ্ট্রের আইনের প্রতি পূর্ণ শ্রদ্ধাশীল এবং মানবজীবনের পবিত্রতা রক্ষা করতে বদ্ধপরিকর এবং তারা সব ধরনের সন্ত্রাসবাদের অকুণ্ঠ নিন্দা করে। তালাল ঈদের জায়গায় পরে হাফিজ মাসুদ দায়িত্ব নেন, যিনি ১৯৯৮ সালে আবুসামরার কথায় সহকারী ধর্মীয় নেতা হিসেবে নিয়োগ পেয়েছিলেন বলে জানা যায়। তিনি আগ্রাসী ভাষায় ধর্মীয় ভাষণ প্রদানের জন্য পরিচিত ছিলেন, যা সহিংসতাকে উস্কে দিতে পারে বলে মনে করা হয়। \nএকটি অলাভজনক সংগঠন দাবি করে যে, মাসুদের অনেক সমর্থক এখনো বোস্টনের মুসলিম সমাজে নেতৃত্বের ভূমিকায় রয়েছেন। কিছু সংবাদ প্রতিবেদনে বলা হয়, এই কেন্দ্র ও বোস্টনের আরেকটি মসজিদের উগ্র মতাদর্শ কয়েকজন স্থানীয় উগ্রপন্থীকে প্রভাবিত করেছে। \nতবে তালাল ঈদ পরে ব্যাখ্যা করেছিলেন যে, বস্টনের মুসলিমরা খুবই ভালো মানুষ এবং তারা সবাই কঠোর পরিশ্রম করে জীবনযাপন করছে। এখানে সন্ত্রাসীদের সংখ্যা এতই কম যে, হাতের আঙুল গুনেই তা বলা যায়। \n২০০৮ সালে হাফিজ মাসুদ মার্কিন অভিবাসন ও শুল্ক বিভাগের হাতে গ্রেপ্তার হন এবং তখন নিজে থেকেই দেশত্যাগে সম্মত হন। তিনি পাকিস্তানের লাহোরে ফিরে যান এবং একটি সংগঠনের মুখপাত্র হন। এই সংগঠনটি তার ভাই প্রতিষ্ঠা করেছিলেন। \n\n\n== চরমপন্থা বিরোধী কর্মসূচি ==\n২০১৫ সালে নতুন নেতৃত্বের অধীনে সংস্থাটি মুসলিম যুব সম্প্রদায়ের জন্য একটি শিক্ষাক্রম চালু করে, যা তরুণদের উগ্র আদর্শ ও সামাজিক যোগাযোগমাধ্যমে প্রচারিত সহিংসতামূলক প্রভাব থেকে দূরে রাখতে সাহায্য করে। \n\n\n== আরো দেখুন ==\nযুক্তরাজ্যে ইসলাম\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nMuslim Communities in North America, chapter 13, \"The Islamic Center of New England\""}