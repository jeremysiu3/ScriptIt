{"pageid": 11508, "title": "আতা", "url": "https://bn.wikipedia.org/wiki?curid=11508", "content": "আতা হল অ্যানোনা (Annona) গণের এক ধরনের যৌগিক ফল। এটি শরিফা, মেওয়া বা  মাদার  নামেও পরিচিত। এই ফলের ভিতরে থাকে ছোট ছোট কোষ। প্রতিটি কোষের ভেতরে থাকে একটি করে বীজ, বীজকে ঘিরে থাকা নরম ও রসালো অংশই খেতে হয়। পাকা ফলের বীজ কালো এবং কাঁচা ফলের বীজ সাদা। বীজ বিষাক্ত। এটি গুচ্ছিত ফল অর্থাৎ একটি মাত্র পুষ্পের মুক্ত গর্ভাশয়গুলো হতে একগুচ্ছ ফল উৎপন্ন হয়।\nঅ্যানোনা গণের অন্যান্য প্রজাতি যেমন নোনা (A. reticulata) ও লক্ষণ ফলের (A. muricata) চেয়ে এই প্রজাতি বেশি জনপ্রিয়।\nইংরেজিতে একে \"সুগার অ্যাপল\" (sugar-apple), \"সুগার পাইন্যাপেল\" (sugar-pineapple) বা \"সুইটসপ\" (sweetsop) বলা হয়। হিন্দিসহ বেশকিছু ভারতীয় ভাষায়ও এটি \"শরিফা\" বা \"সরীফা\" নামেই পরিচিত যদিও হিন্দিতে এর আরেক নাম \"সীতাফল\"।\n\n\n== অ্যানোনা গণের প্রজাতিসমূহ ==\nবর্তমানে সাতটি এনোনা (Annona) গণভুক্ত প্রজাতি এবং একটি সংকর জাত পৃথিবীজুড়ে বাড়ির আশেপাশে বা বাণিজ্যিক ভিত্তিতে চাষ করা হয়। সবগুলোই সুস্বাদু ফল। \n\nজনপ্রিয় প্রজাতিগুলো হচ্ছে—\n\nAnnona squamosa — এটিই বাংলাদেশে সবচেয়ে বেশি জন্মে। স্বাদেও এটিই সেরা। সুমিষ্ট এই ফলটি \"আতা\" নামে বেশিরভাগ স্থানে পরিচিত। তবে কোথাও একে \"মেওয়া\" এবং কোথাও একে \"শরিফা\" বলা হয়। এর চামড়ায় গুটি গুটি চোখ আছে।\nAnnona reticulata — এর চামড়া মসৃণ, লালচে রঙ, স্বাদে কিছুটা নোনতা। \"নোনাফল\" নামে বেশি পরিচিত; তবে কোথাও কোথাও এটিকেই \"আতা\" বলা হয়। হিন্দিসহ বেশকিছু ভারতীয় ভাষায় একে \"রামফল\" বলা হয়।\nAnnona senegalensis — এরও চামড়া মসৃণ, হলদেটে রঙ। তাই \"আফ্রিকান নোনা\" নামে ডাকা হয়। ইংরেজিতে একে \"আফ্রিকান কাস্টার্ড অ্যাপল\" (African custard-apple) বলা হয়।\nAnnona muricata — এরও চামড়া প্রায় মসৃণ, সবুজ রঙ, স্বাদে টক। এটি \"লক্ষ্মণ ফল\" বা \"টক আতা\" নামে পরিচিত। ভারতের অনেক স্থানে একে আবার \"হনুমান ফল\" ও \"শুল-রামফল\" [ইংরেজিতে \"প্রিক্লি কাস্টার্ড অ্যাপল\" (prickly custard-apple)] বলা হয়ে থাকে।\nAnnona cherimola — এটি বাংলাদেশে কমই জন্মে। এর চামড়াও অনেকটা মসৃণ। একে \"হনুমান ফল\" বলা হয়।\nএছাড়া ‘থাই লেসার্ড’ এবং ‘কাম্পং মভ’ (Thai-Lessard, Kampong-Mauve) নামে এর দুটি প্রকরণ (variety) দক্ষিণ পূর্ব এশিয়ায় পাওয়া যায়। \n\n\n== আতা গাছ ==\n\nআতার আদিবাস ভারত। বাংলাদেশ ও ভারতে এটি বসতবাড়ীর আঙিনায় এবং বনে-জঙ্গলে জন্মে থাকে। তবে থাইল্যান্ড, অস্ট্রেলিয়া ও মার্কিন যুক্তরাষ্ট্রে এর বাণিজ্যিক চাষাবাদ হয়ে থাকে। আতা গাছ বৃক্ষ জাতীয় উদ্ভিদ। গাছের আকার খুব বড় নয় ; উচ্চতায় ৩ থেকে ৫ মিটার। শীতকালে এর পাতা ঝরে যায় এবং বসন্তকালে নতুন পাতা গজায়, ফুল ধরে। পাতার আকৃতি বল্লমের মতো, অগ্রভাগ সরু। এর ফুল দেখতে কাঁঠালি চাঁপার মতো যার রঙ হালকা সবুজ থেকে সবুজাভ হলুদ হয়ে থাকে। কাঁচা ফল খাওয়া যায় না। বেলে দো-আঁশ মাটিতে আতা গাছ ভাল জন্মে । বীজ থেকে এর চারা করা হয়। এপ্রিল থেকে জুন মাসের মধ্যে ফুল ধরে এবং ৪/৫ মাসের মধ্যে আগস্ট থেকে সেপ্টেম্বর মাসের মধ্যে ফল পেকে যায়। আতাফল হৃৎপিণ্ড আকৃতির হয়ে থাকে। এতে প্রচুর পরিমাণে আমিষ ও শর্করা জাতীয় খাদ্যোপদান রয়েছে। পাকা আতার শাঁস মিষ্টি হয়ে থাকে। খাওয়ার সময় জিভে চিনির মতো মিহি দানা দানা লাগে। এর কিছু ভেষজ গুণ রয়েছে। যেমন পাকা আতার শাঁস বলকারক, বাত-পিত্তনাশক ও বমনরোধক।\nপাকা ফল সুমিষ্ট হওয়ার কারণে অনেক সময়ই পোকার সংক্রমণ হয়, সাদা রঙের পোকা দ্বারা আক্রান্ত হয় ফল।\n\n\n== উপকারিতা ==\nএর খাদ্যআঁশ হজমশক্তি বৃদ্ধি করে।\n\n\n== ঔষধি গুণ ==\nঅপুষ্টিজনিত সমস্যায় আতাফলের রস বেশ উপকারী।\n\n\n== ছবি গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ =="}