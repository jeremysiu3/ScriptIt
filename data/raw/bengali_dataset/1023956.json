{"pageid": 1023956, "title": "হিলদুর গুদনাদোত্তির", "url": "https://bn.wikipedia.org/wiki?curid=1023956", "content": "হিলদুর ইংভেলদারদোত্তির গুদনাদোত্তির (আইসল্যান্ডীয়: Hildur Guðnadóttir, হিলদ্যুর গ্যুদনাদৌত্তির; জন্ম ৪ সেপ্টেম্বর ১৯৮২) একজন আইসল্যান্ডীয় সঙ্গীতজ্ঞ ও সুরকার। ধ্রুপদী চেলোবাদক হিসেবে প্রশিক্ষিত গুদনাদোত্তির প্যান সোনিক, থ্রোবিং গ্রিস্টল, মাম ও স্ত্রোর্সভেইত নিক্স নল্টেস সঙ্গীত দলের সাথে চেলো বাজিয়ে থাকেন ও গান রেকর্ড করে থাকেন। তিনি অ্যানিমেল কালেক্টিভ এবং সুন ও সঙ্গীত দলের সাথে সঙ্গীত সফর করেছেন। তিনি এককভাবেও সুর সৃষ্টি করেছেন।\nহিলদুর চলচ্চিত্র ও টেলিভিশনে সুরারোপ করে আন্তর্জাতিক অঙ্গনে পরিচিতি অর্জন করেন। তার উল্লেখযোগ্য কাজগুলো হল মারপিটধর্মী উত্তেজনাপূর্ণ চলচ্চিত্র সিকারিও: ডে অব দ্য সোলদাদো (২০১৮) এবং এইচবিওর মিনি ধারাবাহিক চেরনোবিল (২০১৯)। চেরনোবিল-এ তার কাজের জন্য তিনি একটি প্রাইমটাইম এমি পুরস্কার, একটি বাফটা পুরস্কার ও একটি গ্র্যামি পুরস্কার অর্জন করেন। ২০১৯ সালে তিনি মনস্তাত্ত্বিক থ্রিলার চলচ্চিত্র জোকার-এর সুরারোপের জন্য শ্রেষ্ঠ মৌলিক সুর বিভাগে একাডেমি পুরস্কার অর্জন করেন। এছাড়া তিনি এই কাজের জন্য শ্রেষ্ঠ মৌলিক সুর বিভাগে গোল্ডেন গ্লোব পুরস্কার ও শ্রেষ্ঠ মৌলিক সঙ্গীত বিভাগে বাফটা পুরস্কার অর্জন করেন। তিনি এই তিনটি পুরস্কার বিজয়ী প্রথম একক নারী সুরকার।\n\n\n== কর্মজীবন ==\n২০১৯ সালে তিনি টড ফিলিপস পরিচালিত মনস্তাত্ত্বিক থ্রিলার চলচ্চিত্র জোকার-এর সুরারোপ করেন। এই কাজের জন্য তিনি ভেনিস চলচ্চিত্র উৎসব থেকে প্রেমিও সাউন্ডট্র্যাক স্টার পুরস্কার অর্জন করেন। এছাড়া তিনি শ্রেষ্ঠ মৌলিক সুর বিভাগে গোল্ডেন গ্লোব পুরস্কার, ও শ্রেষ্ঠ মৌলিক সঙ্গীত বিভাগে বাফটা পুরস্কার অর্জন করেন। ৯২তম একাডেমি পুরস্কার আয়োজনে তিনি শ্রেষ্ঠ মৌলিক সুর বিভাগে একাডেমি পুরস্কার অর্জন করেন। যার ফলে তিনি এই তিনটি পুরস্কার বিজয়ী প্রথম একক নারী সুরকার। এছাড়া তিনি অস্কার বিজয়ী প্রথম আইসল্যান্ডীয় ব্যক্তি।\nগুদনাদোত্তির সারা পলি নির্মিত উইমেন টকিং (২০২২) চলচ্চিত্রে সুরারোপ করে শ্রেষ্ঠ মৌলিক সুর বিভাগে আরেকটি গোল্ডেন গ্লোব পুরস্কারের মনোনয়ন লাভ করেন।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে হিলদুর গুদনাদোত্তির (ইংরেজি)"}