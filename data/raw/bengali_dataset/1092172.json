{"pageid": 1092172, "title": "গ্রিনল্যান্ডীয় ভাষা", "url": "https://bn.wikipedia.org/wiki?curid=1092172", "content": "গ্রিনল্যান্ডীয় ভাষা (গ্রিনল্যান্ডীয়: Kalaallisut, কালাল্লিসুত) একটি এস্কিমো–আলেউত ভাষাসমূহের ইনুইত শাখার একটি ভাষা। এটি গ্রিনল্যান্ডের রাষ্ট্রভাষা ও সংখ্যাগরিষ্ঠ গ্রিনল্যান্ডীয় ইনুইত সম্প্রদায়ের মাতৃভাষা। ভাষাটির প্রমিত রূপটি এখন স্কুলের সকল গ্রিনল্যান্ডবাসীকে শেখানো হয়। ভাষাটি ইনুকতিতুত ভাষার সাথে সম্পর্কিত। ভাষাটি গ্রিনল্যান্ডের পশ্চিম ও দক্ষিণাঞ্চলে প্রচলিত। গ্রিনল্যান্ডীয় ভাষা ডেনীয় থেকে প্রচুর শব্দভাণ্ডার ধার করেছে, অন্যদিকে কানাডীয় এবং আলাস্কান ইনুইত ভাষাসমূহ ইংরেজি বা কখনও কখনও ফরাসি ও রুশ থেকে শব্দভাণ্ডার গ্রহণ করেছে। ভাষাটি রোমান বর্ণমালা ব্যবহার করে লেখা হয়। উত্তর-পশ্চিম গ্রীনল্যান্ডের আপারনাভিক এলাকার উপভাষার শব্দভাণ্ডার প্রমিত উপভাষা থেকে কিছুটা আলাদা।\n\n\n== ভৌগোলিক বণ্টন ==\nগ্রিনল্যান্ড দ্বীপের উত্তর-পশ্চিম, পশ্চিম ও পূর্ব অংশেই শুধু মানুষ বসবাস করে। মূল দ্বীপের মধ্যভাগে কোনো মানববসতি নেই। গ্রিনল্যান্ডীয় ভাষা মূলত এই মানববসতিপূর্ণ অঞ্চলেই প্রচলিত। গ্রিনল্যান্ডের জনসংখ্যার ৯০ শতাংশ মানুষ মাতৃভাষা হিসাবে এই ভাষাটি ব্যবহার করে।\n\n\n=== উপভাষা ===\nগ্রিনল্যান্ডীয় ভাষার তিনটি উপভাষা রয়েছে। এর মধ্যে দ্বীপের রাজধানী নুক-এর আশেপাশে কথিত কালাল্লিসুত (Kalaallisut) উপভাষাটিই প্রমিত ভাষা হিসাবে স্কুল-কলেজে, অফিস, আদালতসহ সকল প্রকার সরকারি কাজে ব্যবহার করা হয়। গ্রিনল্যান্ডের সর্বাধিক ৫০,০০০-এর অধিক মানুষ এই উপভাষা তাদের দৈনন্দিন জীবনে ব্যবহার করে থাকে। অন্যান্য উপভাষা গুলো হলো:\nতুনুমিসুত (Tunumiisut) হলো পূর্ব গ্রিনল্যান্ডের উপভাষা। এটি অন্যান্য ইনুইত ভাষার রূপ থেকে তীব্রভাবে পৃথক এবং প্রায় ৩০০০ মানুষ এই উপভাষায় কথা বলে।\nইনুকতুন (Inuktun) হলো উত্তর গ্রিনল্যান্ডের কানাকের আশেপাশের এলাকার উপভাষা। একে কখনও কখনও থুলি উপভাষা বা উত্তর গ্রীনল্যান্ডীয় বলা হয়। এই এলাকাটি ইনুইতের উত্তরাঞ্চলীয় বসতি এলাকা এবং এই উপভাষাটির অপেক্ষাকৃত কম সংখ্যক বক্তা বিদ্যমান। এটি উত্তর বাফিন উপভাষার মোটামুটি কাছাকাছি বলে পরিচিত, যেহেতু বাফিন দ্বীপের ইনুইতের একটি দল উনবিংশ এবং বিংশ শতকের প্রথম দিকে এই অঞ্চলে বসতি স্থাপন করেছিল। এর বক্তা সংখ্যা ১০০০ এর নিচে।\n\n\n== শ্রেণীকরণ ==\nগ্রিনল্যান্ডীয় ভাষা এস্কিমো–আলেউত ভাষাপরিবারের অন্তর্ভুক্ত ইনুইত শাখার একটি ভাষা। ইনুইত ভাষাগুলো উত্তর কানাডা ও আলাস্কা অঞ্চলে অধিক প্রচলিত। এ কারণে গ্রিনল্যান্ডীয় ভাষা এস্কিমো ও ইনুইত সম্প্রদায়ের ভাষার সঙ্গে অনেক বেশি সম্পর্ক যুক্ত। গ্রিনল্যান্ডীয় ভাষার উপভাষাগুলোর মধ্যকার সম্পর্ক:\n\nগ্রিনল্যান্ডীয় হচ্ছে বর্তমানে সবচেয়ে অধিক প্রচলিত এস্কিমো–আলেউত ভাষা।\n\n\n== ধ্বনিতত্ত্ব ==\n\nগ্রিনল্যান্ডীয় ভাষার ধ্বনিতত্ত্ব খুবই সাধারণ ও কম সমৃদ্ধ। কারণ দীর্ঘকাল যাবত ডেনীয় ব্যতীত অন্য কোনো সমৃদ্ধ ভাষার সংস্পর্শে না আসায় এর ধ্বনিততত্ত্বে নতুন ধ্বনি খুব কম সংযোজন হয়েছে।\n\n\n=== স্বরধ্বনি ===\nগ্রিনল্যান্ডীয় স্বরধ্বনিতে শুধু /a/, /i/, /u/ -এই তিনটি ধ্বনি পরিলক্ষিত হয়। এগুলোর প্রত্যেকটির হ্রস্ব ও দীর্ঘ -এই দুটি রূপ আছে। কিছু উপভাষায় /e/ ও /o/ এর ব্যবহার লক্ষ্য করা যায়, যেগুলো যথাক্রমে /i/ ও /u/ থেকে উৎপন্ন।\n\n\n=== ব্যঞ্জনধ্বনি ===\n\nবিঃদ্রঃ এখানে চতুর্থ বন্ধনী ‘⟨ ⟩’ দ্বারা উচ্চারণভেদে গ্রিনল্যান্ডীয় বর্ণমালার অক্ষরগুলোকে নির্দেশ করা হয়েছে।\n\n\n==== টীকা ====\n\n\n== লিখন পদ্ধতি ==\nগ্রিনল্যান্ডীয় ভাষা গ্রিনল্যান্ডীয় লাতিন লিপিতে লিখা হয়। এর বর্ণগুলো হলো:\n\nA E F G I J K L M N O P Q R S T U V\nইংরেজি ও ডেনীয় ভাষা হতে প্রাপ্ত কৃতঋণ শব্দগুলো উচ্চারণের জন্য B, C, D, H, W, X, Y, Z, Æ, Ø ও Å - বর্ণগুলো ব্যবহার করা হয়। \"...\" ও »...« চিহ্নগুলো গ্রিনল্যান্ডীয় ভাষায় উদ্ধৃতি চিহ্ন হিসাবে ব্যবহার করা হয়।\n\n\n=== বর্ণসমূহের উচ্চারণ ও বাংলা প্রতিবর্ণীকরণ ===\n\n\n=== নমুনা পাঠ্য ===\nসংস্কার-পূর্বে\n\nInuit tamarmik inúngorput náminêrsínãsuseĸarlutik ásigĩmílu atáĸinásuseĸarlutílu pisínâtitãfeĸarlutik. Silaĸásusermik tarnílu nalúngísusianik pilersugãput, ímínúlu iliorfigeĸatigĩtariaĸaraluarput ĸatángutigĩtut peĸatigĩnerup anersâvani.\n\nসংস্কার-পরবর্তী (১৯৭৩)\n\nInuit tamarmik inunngorput nammineersinnaassuseqarlutik assigiimmillu ataqqinassuseqarlutillu pisinnaatitaaffeqarlutik. Silaqassusermik tarnillu nalunngissusianik pilersugaapput, imminnullu iliorfigeqatigiittariaqaraluarput qatanngutigiittut peqatigiinnerup anersaavani.\n\nবাংলায়\n\nসমস্ত মানুষ স্বাধীনভাবে সমান মর্যাদা এবং অধিকার নিয়ে জন্মগ্রহণ করে। তাঁদের বিবেক এবং বুদ্ধি আছে, সুতরাং সকলেরই একে অপরের প্রতি ভ্রাতৃত্বসুলভ মনোভাব নিয়ে আচরণ করা উচিত। (মানবাধিকারের সার্বজনীন ঘোষণাপত্রের ধারা ১)\n\n\n== সংখ্যা ==\n\n\n== স্বীকৃতি ও ব্যবহার ==\nবিংশ শতাব্দীর মাঝামাঝি পর্যন্ত গ্রিনল্যান্ডীয় ভাষার কোনো স্বীকৃতি ছিল না। গ্রিনল্যান্ডের সরকারি কাজকর্মে সর্বত্র ডেনীয় ভাষার ব্যবহার ছিল। গ্রিনল্যান্ড স্বশাসন অর্জনের পর ভাষাটি গ্রিনল্যান্ডের রাষ্ট্রভাষা হিসাবে স্বীকৃতি পায়। পরবর্তীতে অনেক কম সময়েই ভাষাটির প্রভূত উন্নতি সাধিত হয়। বর্তমানে গ্রিনল্যান্ডের ৫৪,০০০ অধিবাসী গ্রিনল্যান্ডীয়কে তাদের মাতৃভাষা হিসাবে ব্যবহার করছে।\n\n\n== তথ্যসূত্র =="}