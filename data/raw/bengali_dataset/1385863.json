{"pageid": 1385863, "title": "মাদ্রিদ-বারাহাস বিমানবন্দর", "url": "https://bn.wikipedia.org/wiki?curid=1385863", "content": "আদোলফো সুয়ারেস মাদ্রিদ–বারাহাস বিমানবন্দর (স্পেনীয়: Aeropuerto Adolfo Suárez Madrid-Barajas; আ-ধ্ব-ব: [aeɾoˈpweɾto aˈðolfo ˈswaɾeθ maˈðɾið βaˈɾaxas], (আইএটিএ: MAD, আইসিএও: LEMD)), যেটি সাধারণত 'মাদ্রিদ–বারাহাস বিমানবন্দর' নামেই বেশি পরিচিত, দক্ষিণ-পশ্চিম ইউরোপের রাষ্ট্র স্পেনের রাজধানী মাদ্রিদ নগরীকে পরিষেবা প্রদানকারী প্রধান আন্তর্জাতিক বিমানবন্দর। ৩,০৫০ ha (৭,৫০০ একর) আয়তনের বিমানবন্দরটি ফ্রান্সের প্যারিসের প্যারিস–শার্ল দ্য গোল বিমানবন্দরের পরে আয়তনের দিক থেকে ইউরোপের দ্বিতীয় বৃহত্তম। ২০১৯ সালে ৬ কোটি ৮০ লক্ষ যাত্রী মাদ্রিদ-বারাহাস বিমানবন্দরের মধ্য দিয়ে যাতায়াত করেন, ফলে এটি স্পেনের ব্যস্ততম ও ইউরোপের পঞ্চম-ব্যস্ততম বিমানবন্দর।\n১৯৩১ সালে ব্যবহারের জন্য উন্মুক্ত বিমানবন্দরটি বর্তমানে ইউরোপের অন্যতম গুরুত্বপূর্ণ বিমান চলাচল কেন্দ্রে পরিণত হয়েছে। এটি মাদ্রিদ শহরের সীমার মধ্যে অবস্থিত এবং শহরটির বাণিজ্যিক কেন্দ্র থেকে মাত্র ৯ কিলোমিটার দূরে এবং মাদ্রিদের ঐতিহাসিক কেন্দ্র (পুয়ের্তা দেল সোল বা প্লাসা মাইয়র) থেকে  মাত্র ১৩ কিলোমিটার উত্তর-পূর্বে অবস্থিত। বিমানবন্দরের নামটি সংলগ্ন পৌরজেলা বারাহাস-এর  নাম থেকে নেওয়া হয়েছে, যেটির নিজস্ব পাতালরেল (মেট্রো) স্টেশন রয়েছে, যে স্টেশনটি বিমানবন্দরকেও পরিষেবা প্রদান করে। মাদ্রিদ-বারাহাস বিমানবন্দর ইউরোপ এবং বিশ্বের বাকি অংশ থেকে ইবেরীয় উপদ্বীপের প্রবেশদ্বার হিসাবে কাজ করে এবং এটি ইউরোপ ও লাতিন আমেরিকার মধ্যে পরিবহনের একটি মূল সংযোগস্থল। ২০১৪ সালে স্পেনের প্রাক্তন প্রধানমন্ত্রী আদোলফো সুয়ারেসের মৃত্যুর পর স্পেনের গণপূর্ত ও পরিবহন মন্ত্রণালয় ঘোষণা দেয় যে বিমানবন্দরটির নাম পরিবর্তন করে \"আয়েরোপুয়ের্তো আদোলফো সুয়ারেস, মাদ্রিদ-বারাহাস\" (Aeropuerto Adolfo Suarez, Madrid–Barajas') রাখা হবে। বিমানবন্দরটি আইবেরিয়া এয়ারলাইনস এবং এয়ার ইউরোপা বিমানসংস্থার প্রাথমিক কেন্দ্র (হাব) এবং রক্ষণাবেক্ষণের ভিত্তি। ফলস্বরূপ, আইবেরিয়া এয়ারলাইনসের বিমানগুলি বারাহাস বিমানবন্দরের ৪০%-এরও বেশি বিমানচলাচলের জন্য দায়ী। বিমানবন্দরটিতে পাঁচটি যাত্রী টার্মিনাল রয়েছে; এগুলি হল: T1, T2, T3, T4 এবং T4S।\n\n\n== তথ্যসূত্র =="}