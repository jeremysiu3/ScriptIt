{"pageid": 1333515, "title": "জেনানী ঝুমার", "url": "https://bn.wikipedia.org/wiki?curid=1333515", "content": "জেনানী ঝুমার বা জেনাইনি ঝুমর ঝাড়খণ্ডের ছোট নাগপুর মালভূমি অঞ্চলের একটি নাগপুরী লোকনৃত্য। এটি একটি নারীকেন্দ্রিক নৃত্য এবং মহিলারাই প্রধানত এতে অংশ নেন। মন্দার, ঢোল ও বংশী প্রভৃতি বাদ্য যন্ত্রের সঙ্গতে এই নৃত্য পরিবেশিত হয়। মহিলারা একে অপরের হাত ধরে, একটি বৃত্তাকার শৈলী রচনা করে ও এই নৃত্য পরিবেশন করে। যেহেতু এই নাচ প্রধানত মহিলাদের দ্বারাই পরিবেশিত হয় তাই এই নাচের হস্ত-পদ সঞ্চালন ও অঙ্গভঙ্গি কোমল ও লাবন্যতাময়। মহিলারা যখন গান গায় এবং নাচ করে, তখন পুরুষরা বাদ্যযন্ত্র বাজায়। করম ও জিতিয়া উৎসবে এই নৃত্য পরিবেশিত হয়।\nযেহেতু কোন বাড়ির উঠোনে এই নাচ প্রদর্শন করা হয় তাই এই নাচকে আঙ্গনী নামেও অভিহিত করা হয়।\nউপলক্ষ ও নৃত্য প্রদর্শনের রীতি অনুসারে আঙ্গনী কয়েকটি প্রকারে বিভক্ত করা হয়েছে যাদের মধ্যে উল্লেখযোগ্য চাঁদনতারি, পহিলসাঞ্জা, অধরাটিয়া, ভিনসারিয়া, উধাওওয়া, থাদাউয়া, লাহাসুয়া, খেমতা, দইধরা, রাসক্রীড় ইত্যাদি। অঞ্চল অনুসারে আবার এই নৃত্যশৈলীর বিবিধ প্রকার বর্তমান, যেমন পূর্বাহা, পছিমহা, উত্তরাহা, দক্ষিণাহা, সোনপুরিয়া, নাগপুরিয়া, যশপুরিয়া, গাংপুরিয়া, হেঁথঘাটিয়া এবং অসমিয়া। আষাঢ় (জুন-জুলাই) মাসে নর্তকরা বিভিন্ন উৎসবে এই নৃত্যের পরিবেশনা করতে শুরু করে। কার্তিক (অক্টোবর-নভেম্বর) মাসের দেব উত্থান উৎসবের সময় অবধি তারা এই নৃত্যের প্রদর্শনা জারি রাখেন ও তারপর তারা বিরতি নেন। এরপর বিয়ের মরসুম শুরু হয় এবং ডোমকাচ নাচের মরসুম শুরু হয়।\n\n\n== References =="}