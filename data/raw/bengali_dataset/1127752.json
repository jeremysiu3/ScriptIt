{"pageid": 1127752, "title": "সৈয়দ নাজমুদ্দীন হাশেম", "url": "https://bn.wikipedia.org/wiki?curid=1127752", "content": "সৈয়দ নাজমুদ্দীন হাশেম (১ জুন ১৯২৫ – ১৮ জুলাই ১৯৯৯) বাংলাদেশী রাজনীতিবিদ, সাংবাদিক, আমলা, কূটনীতিক ও লেখক ছিলেন। তিনি প্রেসিডেন্ট হুসেইন মুহাম্মদ এরশাদের মন্ত্রিসভায় তথ্যমন্ত্রী হিসেবে দায়িত্ব পালন করেন।\n\n\n== প্রাথমিক জীবন ==\nসৈয়দ নাজমুদ্দীন হাশেম ১ জুন ১৯২৫ সালে ঢাকায় জন্মগ্রহণ করেন। তার গ্রামের বাড়ি বৃহত্তর ফরিদপুর জেলার মধুখালি থানার অন্তর্গত মাকড়াইল গ্রামে। তিনি ঢাকার সেন্ট গ্রেগরিজ হাই স্কুল অ্যান্ড কলেজ থেকে ১৯৪২ সালে ম্যাট্রিকুলেশন ও ঢাকা ইন্টারমিডিয়েট কলেজ থেকে ১৯৪৪ সালে আই এ পাস করেন। কলকাতা প্রেসিডেন্সি কলেজের ইংরেজি বিভাগ থেকে তিনি ১৯৪৬ সালে বিএ পাস করেন।\n\n\n== কর্মজীবন ==\nসৈয়দ নাজমুদ্দীন হাশেমের কর্মজীবনের শুরু সাংবাদিকতা দিয়ে। রেডিও পাকিস্তানে তিনি ১৯৪৮ থেকে ১৯৬২ সাল পর্যন্ত সম্প্রচারক ও বার্তা সম্পাদক ছিলেন। পাকিস্তান শিল্প উন্নয়ন ব্যাংকে ১৯৬২ থেকে ১৯৬৬ সাল পর্যন্ত তিনি মুখ্য জনসংযোগ কর্মকর্তা ছিলেন। রাওয়ালপিন্ডিস্থ ব্যুরো অব ন্যাশনাল রিসার্চ ও রিকন্সট্রাকশনে তিনি ১৯৬৬ থেকে ১৯৬৮ সাল পর্যন্ত উপ পরিচালক ছিলেন। তিনি পাকিস্তান কাউন্সিলে ১৯৭০ থেকে ১৯৭২ সাল পর্যন্ত নির্বাহী পরিচালক ছিলেন। বাংলাদেশ চলচ্চিত্র উন্নয়ন করপোরেশনে তিনি ১৯৭৪ থেকে ১৯৭৫ সাল পর্যন্ত ব্যবস্থাপনা পরিচালক ছিলেন। ১৯৭৫ সালে তিনি যুগ্মসচিব হিসেবে তথ্য মন্ত্রণালয়ে দায়িত্ব পালন করেন। পররাষ্ট্র মন্ত্রণালয়ের মহাপরিচালক হিসেবে ১৯৭৫-১৯৭৯ মেয়াদে দায়িত্ব পালন করেন। \n\n\n=== কূটনৈতিক কর্মজীবন ===\nসৈয়দ নাজমুদ্দীন হাশেম ১৯৬৮ থেকে ১৯৭০ সাল পর্যন্ত ফ্রান্সে পাকিস্তান দূতাবাসের প্রথম সচিব ছিলেন। তিনি  লন্ডনে বাংলাদেশ হাইকমিশনে ১৯৭৯ থেকে ১৯৮০ সাল পর্যন্ত প্রেস মিনিস্টার ছিলেন। ১৯৮০ থেকে ১৯৮২ সাল পর্যন্ত বাংলাদেশের রাষ্ট্রদূত হিসেবে বার্মায় ও বাংলাদেশের হাইকমিশনার হিসেবে সিঙ্গাপুরে দায়িত্ব পালন করেন। ১৯৮৪ থেকে ১৯৮৬ সাল পর্যন্ত বাংলাদেশের রাষ্ট্রদূত হিসেবে সোভিয়েত ইউনিয়ন, ফিনল্যান্ড ও মঙ্গোলিয়ায় দায়িত্ব পালন করেন।\n\n\n=== রাজনৈতিক জীবন ===\nসৈয়দ নাজমুদ্দীন হাশেম ২ জুলাই ১৯৮২ থেকে ৮ মার্চ ১৯৮৪ সাল পর্যন্ত এরশাদের মন্ত্রিসভায় তথ্যমন্ত্রী হিসেবে দায়িত্ব পালন করেন।\n\n\n== গ্রন্থ তালিকা ==\nসৈয়দ নাজমুদ্দীন হাশেমের প্রকাশিত বইঃ- \n\n\n== মৃত্যু ==\nসৈয়দ নাজমুদ্দীন হাশেম ১৮ জুলাই ১৯৯৯ সালে ঢাকায় মৃত্যুবরণ করেন।\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় সৈয়দ নাজমুদ্দীন হাশেম"}