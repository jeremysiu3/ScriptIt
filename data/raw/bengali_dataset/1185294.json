{"pageid": 1185294, "title": "শ্যাম শরণ নেগি", "url": "https://bn.wikipedia.org/wiki?curid=1185294", "content": "শ্যাম শরণ নেগি (১ জুলাই ১৯১৭ - ৫ নভেম্বর ২০২২) ভারতের হিমাচল প্রদেশের কল্পার একজন স্কুলশিক্ষক ছিলেন যিনি স্বাধীন ভারতের প্রথম ভোটার হিসেবে পরিচিত। ব্রিটিশ শাসন থেকে ১৯৪৭ সালে ভারত স্বাধীন হওয়ার পর ১৯৫১ সালে অনুষ্ঠিত প্রথম নির্বাচনে তিনি ভোট দিয়েছিলেন।\nস্বাধীন ভারতের অধিকাংশ এলাকায় প্রথম নির্বাচন হয় ১৯৫২ সালের ফেব্রুয়ারি মাসে। কিন্তু হিমাচল প্রদেশের কিন্নৌরে ঐ সময়ে প্রবল তুষারপাতের কথা বিবেচনা করে ৫ মাস আগেই ১৯৫১ সালের অক্টোবর মাসে ভোটের আয়োজন করা হয়। ঐ নির্বাচনে ২৫ অক্টোবর স্বাধীন ভারতের প্রথম নাগরিক হিসাবে ভোট দেন নেগি। এরপর থেকে দেশের প্রতিটি নির্বাচনে তিনি অংশগ্রহণ করেছেন। তিনি ভোট দেওয়াকে নাগরিক কর্তব্য বলে মনে করতেন এবং কখনও এই কর্তব্যে অবহেলা করেন নি। ২০২২ সালের ১২ নভেম্বর অনুষ্ঠেয় হিমাচল প্রদেশের বিধানসভা নির্বাচনে অসুস্থ অবস্থায়ও পোস্টাল ব্যালটের মাধ্যমে শেষবারের মতো ভোট দিয়েছিলেন তিনি। নির্বাচন কমিশনের প্রতিনিধিরা তার বাড়ি গিয়ে ২ নভেম্বর ভোট গ্রহণের ব্যবস্থা করেন। এরপরই হিমাচল প্রদেশের কিন্নৌরের বাড়িতে ৫ নভেম্বর তার মৃত্যু হয়। উল্লেখ্য, ১৯১৭ সালের ১ জুলাই হিমাচল প্রদেশের কিন্নৌরে নেগির জন্ম। দীর্ঘজীবনে তিনি মোট ৩৪ বার ভোট দিয়েছেন।\n\n\n== সম্মাননা ==\nভারতের জাতীয় নির্বাচন কমিশন ২০০৭ সালে সরকারিভাবে নেগিকে স্বাধীন ভারতের প্রথম ভোটার হিসেবে ঘোষণা করে। ২০১০ সালে তিনি নির্বাচন কমিশন কর্তৃক সংবর্ধিত হন এবং ২০১৪ সালে নির্বাচন কমিশনের শুভেচ্ছা দূত মনোনীত হন। নির্বাচনে সাধারণ মানুষকে ভোট দিতে উদ্বুদ্ধ করতেন তিনি। ২০১৪ সালের লোকসভা নির্বাচনের আগে গুগল তার এই কাহিনী নিয়ে একটি ভিডিও তৈরি করে সাধারণ মানুষকে ভোট দেওয়ার আহ্বান জানিয়েছিল। ২০১৬ সালে সনম রে চলচ্চিত্রে তাকে অতিথি শিল্পী হিসেবে দেখা গিয়েছিল।\n\n\n== তথ্যসূত্র ==\n\n\n== বহিঃসংযোগ ==\nগুগল নির্মিত ভিডিওতে শ্যাম শরণ নেগি"}