{"pageid": 1427574, "title": "আরাগন সাম্রাজ্য", "url": "https://bn.wikipedia.org/wiki?curid=1427574", "content": "আরাগন সাম্রাজ্য ছিল একক রাজার দ্বারা শাসিত একটি সম্মিলিত রাজতন্ত্র। আরাগন রাজ্য ও বার্সেলোনা কাউন্টির রাজবংশীয় ঐক্যের মাধ্যমে এটি গঠিত হয় এবং স্পেনীয় উত্তরাধিকার যুদ্ধের ফলে বিলুপ্তি ঘটে। ১৪শ ও ১৫শ শতাব্দীর দিকে আরাগন সাম্রাজ্য ছিলো মূলত একটি সমুদ্র-সাম্রাজ্য, এই সময়ে তারা তাদের ইতিহাসের সবচেয়ে শক্তিশালী পর্যায়ে ছিল। এটি পূর্ব স্পেনের (বর্তমান) একটি বিশাল অংশের পাশাপাশি বর্তমান দক্ষিণ ফ্রান্সের কিছু অংশ এবং বালেয়ারীয় দ্বীপপুঞ্জ, সিসিলি, কর্স, সার্দিনিয়া, মাল্টা, দক্ষিণ ইতালি ও গ্রীসের কিছু অংশের সমন্বয়ে গঠিত একটি ভূমধ্যসাগরীয় সাম্রাজ্য নিয়ন্ত্রণ করতো।\nআরাগন সাম্রাজ্য তাদের রাজা ছাড়া রাজনৈতিকভাবে ঐক্যবদ্ধ ছিল না, রাজা প্রতিটি স্বায়ত্তশাসিত রাজ্যকে তার নিজস্ব আইন অনুসারে শাসন করতেন, প্রতিটি কর ব্যবস্থার অধীনে তহবিল সংগ্রহ করতেন, প্রতিটি কোর্তেসের (সভা) সাথে পৃথকভাবে কাজ করতেন, বিশেষ করে আরাগনের রাজত্ব, কাতালানিয়ার রাজত্ব, মায়োরকার রাজত্ব এবং ভালেনসিয়ার রাজত্ব উল্লেখযোগ্য।\n১৪৭৯ সালে, ক্যাথলিক রাজাদের দ্বারা আরাগন সাম্রাজ্য এবং কাস্তিল সাম্রাজ্যের মধ্যে একটি নতুন রাজবংশীয় ঐক্য গঠিত হয়, যা সমসাময়িকদের কাছে \"স্পেন\" হিসাবে পরিচিত ছিল, যেটি পরে হ্যাবসবার্গ রাজাদের অধীনে সম্মিলিত রাজতন্ত্রে পরিণত হয়। ১৭০৭- ১৭১৬ সালে, স্পেনীয় উত্তরাধিকার যুদ্ধে আর্চডুক চার্লসের (আরাগনের তৃতীয় চার্লস হিসাবে) পরাজয়ের ফলে রাজা পঞ্চম ফিলিপ কর্তৃক জারি করা নিউভা প্লান্টা ডিক্রি অনুসারে আরাগন সাম্রাজ্য বিলুপ্ত হয়।\n\n\n== প্রসঙ্গ ==\nআনুষ্ঠানিকভাবে, আরাগন সাম্রাজ্যের রাজনৈতিক কেন্দ্র ছিল জারাগোজা, যেখানে লা সিও ক্যাথেড্রাল থেকে রাজ্য শাসন চালানো হত। 'ডি ফ্যাক্টো' ছিলো রাজধানী এবং আরাগনের রাজার প্রধান সাংস্কৃতিক, প্রশাসনিক ও অর্থনৈতিক কেন্দ্র ছিল বার্সেলোনা, এরপর ভ্যালেন্সিয়া, পালমা (মজোর্কা) অতিরিক্ত গুরুত্বপূর্ণ শহর এবং সমুদ্রবন্দর ছিল।\nআরাগন সাম্রাজ্য ধীরে ধীরে আরাগন রাজ্য, কাতালোনিয়ার রাজত্ব, ভ্যালেন্সিয়া রাজ্য, মেজোর্কা রাজ্য, সিসিলি রাজ্য, মাল্টা, নাপোলি রাজ্য ও সার্দিনিয়া রাজ্য তাদের শাসনে অন্তর্ভুক্ত করে। সংক্ষিপ্ত সময়ের জন্য আরাগন সাম্রাজ্য মন্টপেলিয়ার, প্রোভেন্স, কর্স এবং ল্যাটিন গ্রিসের এথেন্স এবং নিওপেট্রাসের যমজ ডাচিও নিয়ন্ত্রণ করেছিল।\nমধ্যযুগের শেষের দিকে, আইবেরিয়ান উপদ্বীপে আরাগোনি রাজার দক্ষিণমুখী আঞ্চলিক সম্প্রসারণ মুর্সিয়া পর্যন্ত এসে থামে, যা শেষ পর্যন্ত মুরসিয়া রাজ্যের রাজ্য হিসাবে একীভূত হয়। পরবর্তীকালে, আরাগোনি রাজা ভূমধ্যসাগরের উপর মনযোগ দেন, গ্রীস এবং বারবারি উপকূল পর্যন্ত শাসন করেন। যেখানে বর্তমান পর্তুগাল, ১২৪৯ সালে তার দক্ষিণ দিকে বিস্তৃতি সম্পন্ন করে, আটলান্টিক মহাসাগরে মনোনিবেশ করে। আলমোগাভার নামে পরিচিত রাজার অঞ্চলগুলির ভাড়াটেরা এই ভূমধ্যসাগরীয় সাম্রাজ্য সৃষ্টিতে অংশ নেয় এবং পরে সমগ্র দক্ষিণ ইউরোপের দেশগুলিতে এসব ভাড়াটেরা কর্মসংস্থান খুঁজে নেয়।\nআরাগন সাম্রাজ্যকে এমন একটি সাম্রাজ্য হিসাবে বিবেচনা করা হয়  যেটি সমগ্র সমুদ্রের উপর শাসন করার একচ্ছত্র ক্ষমতার পাশাপাশি শত শত বছর ধরে ভূমধ্যসাগরে শাসন করেছিল (যেমন লিব্রে দেল কনসোলাট ডেল মার বা বুক অফ সাগরের কনস্যুলেট, কাতালান ভাষায় লেখা, বিশ্বের সামুদ্রিক আইনের প্রাচীনতম সংকলনগুলির মধ্যে একটি)।\nতবে, বিভিন্ন অঞ্চল কেবল রাজার ব্যক্তিত্বের মাধ্যমেই সংযুক্ত ছিল। সাম্রাজ্যের এই দিকটি প্রাথমিকভাবে হাখমানেশি সাম্রাজ্যে দেখা গিয়েছিল।\nআধুনিক ইতিহাসবিদদের মধ্যে, জুয়ান দে কনট্রেরাস ওয়াই লোপেজ ডি আয়ালা, মার্কেস দে লোজোয়া  আরাগন সাম্রাজ্যকে কেন্দ্রীভূত রাজ্যের চেয়ে একটি সংঘের মতো বলে বর্ণনা করেন।\n\n\n== ইতিহাস ==\n\n\n=== উৎপত্তি ===\nআরাগন সাম্রাজ্যের গোড়াপত্তন ঘটে ১১৩৭ সালে, যখন রাজবংশীয় ঐক্যের মাধ্যমে আরাগন রাজ্য এবং বার্সেলোনা কাউন্টি (পরোভান্স, জিরোনা, সেরদানিয়া, ওসোনা এবং অন্যান্য অঞ্চলসহ) একীভূত হয়।\nআর এটি ঘটে আরাগনের পেট্রোনিলা এবং বার্সেলোনার রেমন্ড বেরেঙ্গের চতুর্থের বিবাহের ফলে। তাদের ছেলে দ্বিতীয় আলফোনসো, যিনি ১১৬২ সালে সিংহাসনে আরোহণ করেন, তিনি উভয়ের উপাধি একত্রিত করেন।\nএই যৌথ রাষ্ট্রটি প্রাথমিকভাবে রেগ্নো, ডোমিনিও এট কান্ডোনা আরাগনাম এট কাতালোনিয়ে (১২৮৬-১২৯১ সালের মধ্যে মাত্র) নামে পরিচিত ছিল এবং পরে করোনা রেগাম আরাগোনিয়ে, করোনা আরাগনাম বা কেবল আরাগন নামে পরিচিত হয়।\nপেট্রোনিলা'র পিতা রাজা রামিরো \"দ্য মোঙ্ক\" (শাসনকাল ১১৩৪-১১৩৭) ছিলেন তিন ভাইয়ের মধ্যে কনিষ্ঠ। তিনি একজন বেনেডিক্টাইন সন্ন্যাসী হিসাবে বেজির্সের ভিসকাউন্টির সেন্ট পন্স দে থোমিয়েরস মঠে বেড়ে ওঠেন। তার দুই ভাই রাজা পিটার প্রথম (শাসনকাল ১০৯৪-১১০৪) এবং আলফোনসো প্রথম এল বাটাল্লাদোর (যোদ্ধা, শাসনকাল ১১০৪-১১৩৪) আইবেরিয়ান উপদ্বীপে প্রভাবের জন্য কাস্তিলের বিরুদ্ধে লড়াই করেছিলেন। আলফোনসো প্রথমের মৃত্যুর পর, তার নিকটে অভিযান চালানো আরাগনীয় সম্ভ্রান্তরা কাস্তিলের প্রভাব দ্বারা নিপীড়িত হওয়ার আশঙ্কা করছিলেন। এ কারণে, রামিরোকে তার সন্ন্যাস জীবন ছেড়ে নিজেকে আরাগনের রাজা ঘোষণা করতে বাধ্য করা হয়। তিনি অ্যাকুইটেইনের ডিউকের বোন অ্যাগনেসকে বিয়ে করেন এবং তার একমাত্র কন্যা পেট্রোনিলাকে বার্সেলোনার কাউন্ট রেমন্ড বেরেঙ্গের চতুর্থের সাথে বিবাহের প্রতিশ্রুতি দেন। বিবাহের চুক্তিতে বেরেঙ্গেরকে \"প্রিন্সিপস আরাগনাম\" এবং \"ডোমিনেটর আরাগোনেনসিস\" (রাজ্যের শাসক এবং আরাগনীয় সামরিক বাহিনীর কমান্ডার) উপাধি দেওয়া হয় কিন্তু আরাগনের রাজার উপাধি দ্বিতীয় রামিরো এবং বেরেঙ্গেরের ভবিষ্যৎ ছেলেরা লাভ করবেন।\nএই যৌথ রাজবংশের প্রথম শাসক রেমন্ড বেরেঙ্গের চতুর্থ নিজেকে বার্সেলোনার কাউন্ট এবং \"আরাগনের রাজপুত্র\" হিসাবে অভিহিত করেন\n\n\n=== সম্প্রসারণ ===\n\nরাজা দ্বিতীয় আলফোনসো দুটি রাজ্য এবং সেই সাথে দুটি ভিন্ন সম্প্রসারণ প্রক্রিয়া উত্তরাধিকারসূত্রে লাভ করেন। জিমেনেজ রাজবংশ কাস্তিলের বিরুদ্ধে যুদ্ধে দক্ষিণ দিকে প্রভাব বিস্তার করে আইবেরিয়ান উপদ্বীপে এব্রো নদীর মধ্যবর্তী উপত্যকার নিয়ন্ত্রণের জন্য লড়াই করছিলেন। অপরদিকে বার্সেলোনা রাজবংশ তাদের উৎপত্তি অঞ্চল ওক্সিটানিয়ার দিকে নজর রাখে, যেখানে পারিবারিক সম্পর্কের মাধ্যমে তাদের উল্লেখযোগ্য প্রভাব বজায় রেখেছিল, বিশেষ করে তুলুজ, প্রোভান্স এবং ফোয়ক্সে। এছাড়াও দক্ষিণে ভূমধ্যসাগরের উপকূলে তাদের প্রভাব বিস্তৃত করতে চেয়েছিলো।\nএরমধ্যে আরাগনের দ্বিতীয় আলফোনসো এবং বার্সেলোনার প্রথম আলফোনসো (একই ব্যক্তি) ভালেনসিয়া জয় করার প্রতিশ্রুতি দেন, কারণ আরাগনীয় সম্ভ্রান্তরা এটির দাবি করেছিলেন। তার পিতার মতো, তিনি ওক্সিটানিয়ায় বার্সেলোনা রাজবংশের প্রভাব বিস্তৃতকরণ এবং দৃঢ়ীকরণকে অগ্রাধিক্য দেন।\nদ্বিতীয় আলফোনসো কাজোরলার চুক্তি স্বাক্ষর করেন, যা নাভার, আরাগন, লিওন, পর্তুগাল এবং কাস্তিলের মধ্যে একটি বহুপাক্ষিক চুক্তি ছিল। এই চুক্তির মাধ্যমে প্রতিটি রাজ্যের সীমানা এবং সম্প্রসারণ অঞ্চল পুনর্নির্ধারণ করা হয়। দ্বিতীয় আলফোনসো কাস্তিলের সাথে আরাগনের সীমানা নিশ্চিত করার বিনিময়ে মুরশিয়া দখলের আরাগনীয় অধিকার ত্যাগ করে ভালেনসিয়াকে নিশ্চিত করেন। এই পদক্ষেপকে আরাগন সাম্রাজ্যের ওক্সিটান এবং কাতালান অঞ্চলগুলিকে অগ্রাধিক্য দেওয়ার ফল হিসাবে দেখা উচিত। \nনবম শতাব্দী থেকেই অ্যাকুইটেইনের ডিউক, নাভেরের রাজা, ফোক্সের কাউন্ট, টুলুজের কাউন্ট, বার্সেলোনার কাউন্ট হিস্পানিক মার্চেসের বিভিন্ন কাউন্টি এবং ওকিসিটানিয়ার পে'র (pays - territories) নিয়ন্ত্রণের জন্য পরস্প প্রতিদ্বন্দ্বী ছিল। পরিবারের দৃঢ় সম্পর্কের মাধ্যমে বার্সেলোনা রাজবংশ বর্তমান দক্ষিণ ফ্রান্সের অঞ্চল, যেমন প্রোভান্সের কাউন্টি, টুলুজের কাউন্টি এবং ফোক্সের কাউন্টিতে তার প্রভাব বিস্তার করতে সক্ষম হয়।\nক্যাথলিক চার্চের কর্তৃত্ব ও শিক্ষাকে প্রত্যাখ্যানকারী ক্যাথার বা আলবিজেনসিয়ানদের বিদ্রোহের ফলে দক্ষিণ ফ্রান্সের এই অধিগৃহীত এলাকাগুলো হারিয়ে যায়। পোপ ইনোসেন্ট তৃতীয় ফিলিপ আলবিজেনসিয়ানদের দমন করার জন্যে আলবিজেনসিয়ান ক্রুসেড এর প্রতি আহ্বান জানান। এই ক্রুসেডের ফলে উত্তর ফ্রান্সের ক্যাপেটিয়ান রাজবংশের অধীনে ওকিসিটানিয়া দৃঢ়ভাবে ফ্রান্সের রাজার নিয়ন্ত্রণে আসে।\n১২১২ সালের শরৎকালে যুদ্ধ থেকে ফিরে আসার পর দ্বিতীয় রাজা পিটার দেখতে পেলেন যে লিওডিস্টারের ৫ম আর্ল সাইমন দে মন্টফোর্ট টুলুজ জয় করেছেন এবং রাজা পিটারের শ্যালক ও অধীন রেমন্ড ষষ্ঠকে নির্বাসিত করেছেন। মন্টফোর্টের বাহিনীর মোকাবিলা করতে ১২১৩ সালের সেপ্টেম্বরে রাজা পিটারের সেনাবাহিনী পিরিনিয়াস পেরিয়ে মুরেটে পৌঁছায়, সেখানে তাদের সাথে রেমন্ড অফ ফোক্স এবং রেমন্ড অফ টুলুজের বাহিনী যোগ দেয়। ১২ সেপ্টেম্বর ১২১৩ সালে মুরেটের যুদ্ধ শুরু হয়। মন্টফোর্টের সৈন্যদলের আক্রমণের মুখে কাতালান, আরাগনীয় এবং ওকিসিটান বাহিনী বিশৃঙ্খলিত ও বিভক্ত হয়ে পড়ে। মৃত্যুঞ্জয়ী সাহসের প্রদর্শনের ফলে যুদ্ধের মাঝখানে নিজেই আটকা পড়ে রাজা পিটার নিহত হন। এইভাবে টুলুজ, ফোক্স এবং আরাগন সাম্রাজ্যের অন্যান্য অধীনস্থরা পরাজিত হয়। এই দ্বন্দ্ব ১২২৯ সালের ম্যাক্স-প্যারিস চুক্তির সাথে সমাপ্ত হয়, যেখানে আরাগন সাম্রাজ্য দক্ষিণ ওকিসিটানিয়ার উপর তার অধিকার ত্যাগ করতে সম্মত হয় এবং এই অঞ্চলগুলো ফ্রান্সের রাজার ডোমিনিয়নে একীভূত হয়।\n১৩শ শতাব্দীতে রাজা জেমস প্রথম দক্ষিণ দিকে বিস্তৃতি লাভের একটি নতুন যুগে ফিরে আসেন। তিনি মজোরকা, ইবিজা, এবং ভালেনসিয়া রাজ্যের একটি উল্লেখযোগ্য অংশ জয় করে আরাগন সাম্রাজ্যে অন্তর্ভুক্ত করেন।\nকর্বেইল চুক্তি (১২৫৮) স্বাক্ষরের মাধ্যমে, প্রাকৃতিক সীমান্ত নীতির উপর ভিত্তি করে ক্যাপেটিয়ান রাজবংশকে ক্যারোলিঙ্গিয়ান রাজবংশের উত্তরাধিকারী হিসাবে স্বীকৃতি দেওয়া হয় এবং ক্যাপেটিয়ান রাজা লুই নবম কাতালোনিয়ার উপর সামন্ত প্রভুত্বের যেকোনো ঐতিহাসিক দাবি ত্যাগ করেন।\nসাধারণ নীতিটি স্পষ্ট ছিল, পিরিনিয়াস পর্বতমালার উত্তরে রুসিলন, ভালেস্পির, কনফ্লেন্ট এবং ক্যাপসির বাইরে কাতালান প্রভাব বন্ধ হয়ে যাবে। প্রথম জেমস বুঝতে পেরেছিলেন যে ফ্রান্সে পদচিহ্ন রাখার চেষ্টায় তার বাহিনী নষ্ট করা এবং তার শক্তি নষ্ট করা শুধু বিপর্যয়েই শেষ হবে।[14] ১২৬৬ সালের জানুয়ারিতে জেমস প্রথম মুরশিয়ার দুর্গ অবরোধ ও দখল করেন, তারপর সেখানে বেশিরভাগ কাতালানদের নিয়ে তার নিজের লোকজনকে বসতি স্থাপন করেন; এবং কাজোরলার চুক্তির মাধ্যমে মুরশিয়া কাস্তিলের হাতে তুলে দেন।\nমজোরকার রাজ্য, যার অন্তর্ভুক্ত ছিল বালেরিক দ্বীপপুঞ্জ, এবং সেরদানিয়া ও রুসিউন-ভালেস্পির কাউন্টি এবং মন্টপেলিয়ার শহর, ১২৭৬ থেকে ১২৭৯ সাল পর্যন্ত মজোরকার দ্বিতীয় জেমস কর্তৃক স্বাধীনভাবে এবং তারপর ১৩৪৯ সাল পর্যন্ত আরাগন সাম্রাজ্যের একটি সামন্ত রাজ্য হিসাবে শাসিত হয়। এরপরে এটি ১৩৪৯ সাল থেকে আরাগন রাজ্যের একটি সম্পূর্ণ সদস্য রাষ্ট্রে পরিণত হয়।\nভালেনসিয়া অবশেষে একটি নতুন রাজ্য হিসাবে গড়ে ওঠে, যার নিজস্ব প্রতিষ্ঠান ছিল। (আরাগন সাম্রাজ্য গঠনের আগেও আরাগোনীয় প্রভুদের উদ্দেশ্য অনুসারে) যেমনটা আরাগনের রাজকীয়রা আরাগন সাম্রাজ্য গঠনের আগে থেকেই কামনা করছিলেন। ভালেনসিয়া রাজ্য আরাগন এবং কাতালানিয়ার রাজতন্ত্রের সাথে যৌথভাবে রাজ্যের তৃতীয় সদস্য হয়ে ওঠে। মজোরকার রাজ্য ১৩৪৯ সাল পর্যন্ত নিজস্ব রাজাদের অধীনে একটি স্বাধীন রাজ্য হিসাবে অবস্থান করে।\n১২৮২ সালে, 'সিসিলিয়ান ভেস্পার্স' নামে পরিচিত এক বিদ্রোহে সিসিলিয়ানরা অ্যাঙ্গেভিনদের দ্বিতীয় রাজবংশের বিরুদ্ধে বিদ্রোহ করে এবং পুরো দ্বীপজুড়ে অবস্থানরত সৈন্যদের গণহত্যা চালায়। পাঁচ মাস পরে রাজা তৃতীয় পিটার তাদের আহ্বানে সাড়া দেন এবং ট্রাপানিতে উষ্ণ সমর্থনে অবতরণ করেন। এর ফলে, পোপ মার্টিন চতুর্থ রাজাকে গির্জায় শাস্তি দেন, সিসিলির উপর নিষেধাজ্ঞা জারি করেন এবং ফ্রান্সের তৃতীয় ফিলিপের এক (পুত্র) কে আরাগন সাম্রাজ্য প্রদানের প্রস্তাব দেন। .\nরাজা তৃতীয় পিটার যখন ভ্যালেনসিয়ায় আরাগনের 'চার্টার' (Charters of Aragon - সংবিধান) আরোপ করতে অস্বীকৃতি জানান, তখন জারাগোজায় জমিদার ও শহরবাসীরা একত্রিত হয়ে তাদের সুবিধা নিশ্চিতকরণের দাবি জানায়, যা রাজাকে ১২৮৩ সালে মেনে নিতে হয়। এভাবেই আরাগন ঐক্যের সূচনা হয়, যা রাজা এবং আরাগনীয় বুর্জোয়া শ্রেণির মধ্যে মধ্যস্থতাকারী হিসাবে 'জাস্টিসিয়া'র (Justícia - বিচারক) ক্ষমতা বিকাশে সাহায্য করে।\nযখন জেমস দ্বিতীয় আরাগন ভ্যালেনসিয়া রাজ্যের বিজয় সম্পন্ন করেন, তখন আরাগন সাম্রাজ্য নিজেকে ইউরোপের অন্যতম প্রধান শক্তি হিসাবে প্রতিষ্ঠিত করে। \n\n\n=== সার্দিনিয়া ও সিসিলির অন্তর্ভুক্তকরণ ===\n\n১২৯৭ সালে, সিসিলি নিয়ে অ্যাঞ্জেভিন ও আরাগনীয়দের মধ্যে বিরোধ সমাধানের জন্য, পোপ বোনিফেস অষ্টম নতুন করে একটি সার্দিনিয়া ও কর্স রাজ্য সৃষ্টি করেন এবং ইতোমধ্যে বিদ্যমান স্বদেশীয় রাষ্ট্রগুলিকে উপেক্ষা করে, জমিদারি হিসাবে এটি আরাগনীয় রাজা দ্বিতীয় জেমসকে অর্পণ করেন। ১৩২৪ সালে, জেমস দ্বিতীয় অবশেষে ক্যাগলিয়ারি ও গ্যালুরার সাবেক রাজ্যে পিসান অঞ্চলগুলি দখল করতে শুরু করেন। ১৩৪৭ সালে আরাগন উত্তর-পশ্চিম সার্দিনিয়ার সাবেক লোগুডোরো রাজ্যের অধিকাংশ জমি নিয়ন্ত্রণকারী জেনোয়ার ডোরিয়া ও মালাস্পিনা পরিবারের সাথে যুদ্ধ করে এবং সেগুলিকে তাদের সরাসরি অধীনস্থ এলাকায় যুক্ত করে।\nএকমাত্র অবশিষ্ট স্বাধীন সার্দিনিয়ান রাজ্য আরবোরিয়া দখল করা কঠিন ছিল। আরবোরিয়ার শাসকরা তাদের শাসনের অধীনে সমগ্র সার্দিনিয়াকে একত্রিত করার এবং একটি একক সার্দিনিয়ান রাজ্য গঠনের উচ্চাকাঙ্ক্ষা গড়ে তোলেন এবং নির্দিষ্ট সময়ে (১৩৬৮-১৩৮৮, ১৩৯২-১৪০৯) প্রায় আরাগনীয়দের সম্পূর্ণভাবে বিতাড়িত করতে সক্ষম হন। আরবোরিয়া ও আরাগনের মধ্যে যুদ্ধ ১০০ বছরেরও বেশি সময় ধরে বিরতিহীনভাবে চলে; এই পরিস্থিতি ১৪০৯ সাল পর্যন্ত স্থায়ী হয়, যখন সানলুরির যুদ্ধে আরবোরিয়ার সেনাবাহিনী আরাগনীয় সেনাবাহিনীর কাছে পরাজিত হয়; রাজধানী অরিস্তানো ১৪১০ সালে হারিয়ে যায়। কয়েক বছর পর, আরবোরিয়ার শাসকরা সফল পুনরুত্থান সংগঠিত করতে ব্যর্থ হওয়ার পর, তারা তাদের অবশিষ্ট অধিকার ১,০০,০০০ স্বর্ণ ফ্লোরিনের বিনিময়ে বিক্রি করে দেন এবং ১৪২০ সালের মধ্যে আরাগনীয় সার্দিনিয়ার রাজ্য অবশেষে পুরো দ্বীপ জুড়ে বিস্তৃত হয়। সার্দিনিয়া দখল করতে একটি শতাব্দী লেগে যাওয়ার পরে কর্স, যা কখনো জেনোয়ারদের কাছ থেকে দখল করা যায়নি, রাজ্যের আনুষ্ঠানিক উপাধি থেকে বাদ দেওয়া হয়।\n\n\n=== বিবাহ ও জয়ের মাধ্যমে রাজ্য সম্প্রসারণ ===\nরাজা চতুর্থ পিটারের সাথে সিসিলির মারিয়ার (১৩৮১) বিবাহের মাধ্যমে সিসিলির রাজ্য, সেইসাথে এথেন্স ও নিওপ্যাট্রিয়ার ডিউকশিপগুলিকে আরও দৃঢ়ভাবে রাজ্যের অন্তর্ভুক্ত করা হয়। ১৩৮৮ সালে গ্রীক অধীন এলাকাগুলি চিরতরে নেরিও প্রথম আচ্চিওলির কাছে হারিয়ে যায় এবং ১৩৯৫ থেকে ১৪০৯ সাল পর্যন্ত মার্তিন প্রথমের শাসনামলে সিসিলি বিচ্ছিন্ন হয়ে যায়; কিন্তু ১৪৪২ সালে আলফোনসো পঞ্চমের নেতৃত্বে জয়ের মাধ্যমে অবশেষে নেপালসের রাজ্যকে অন্তর্ভুক্ত করা হয়।\nআইবেরিয়ান উপদ্বীপ এবং বালেরিক দ্বীপপুঞ্জের বাইরে রাজার অধীন এলাকাগুলি স্থানীয় অভিজাতদের মাধ্যমে ক্ষুদ্র রাজ্য হিসাবে শাসিত হতো, কেন্দ্রীয় সরকারের সরাসরি নিয়ন্ত্রণের অধীনে আসত না। এগুলো ছিল রাজনৈতিক অংশের চেয়ে আরাগন সাম্রাজ্যের অর্থনৈতিক অংশ বেশি।\nরাজা বিদ্যমান রাজ্যগুলি সম্প্রসারণের পরিবর্তে নতুন রাজ্য স্থাপনে আগ্রহী ছিলেন, এটি ছিল রাজার স্বার্থ এবং বিদ্যমান অভিজাতদের স্বার্থের মধ্যে ক্ষমতার লড়াইয়ের একটি অংশ। এই প্রক্রিয়াটি ইউরোপের বেশিরভাগ রাষ্ট্রেও চলছিল, যারা সফলভাবে প্রাথমিক আধুনিক রাষ্ট্রে রূপান্তর ঘটাতে সক্ষম হয়েছিল। সুতরাং মুরদের কাছ থেকে লাভ করা নতুন অঞ্চলগুলি - যথা ভালেনসিয়া এবং মজোরকা - এই নতুন অধিগ্রহণে অভিজাতদের ক্ষমতা সীমাবদ্ধ করার জন্য এবং একই সাথে রাজতন্ত্রের প্রতি তাদের আনুগত্য বাড়ানোর জন্য স্বায়ত্ত্বশাসনের একটি উপকরণ হিসাবে ক্ষমতা দেওয়া হয়েছিল। প্রতিবেশী কাস্তিল সাম্রাজ্যেও এই প্রবণতা বেশ মিল ছিল। উভয় রাজ্যই নতুন অঞ্চলগুলিকে সরাসরি অভিজাত শাসনের অধীনে রাখার পরিবর্তে শহর বা অঞ্চলগুলিকে বিভিন্ন স্তরের স্বায়ত্তশাসন প্রদানের মাধ্যমে রিকনকুইস্তাকে গতি দেয়।\n\n\n=== কাস্তিলের সাথে ব্যক্তিগত ঐক্য ===\n\n১৪১০ সালে, রাজা মার্তিন প্রথম কোন জীবন্ত বংশধর বা উত্তরাধিকারী ছাড়াই মারা যান। ফলস্বরূপ, কাস্পে আপোশ অনুসারে, ক্রাউনের প্রতিটি আইবেরিয়ান রাজ্য, আরাগন, ভালেনসিয়া রাজ্য এবং কাতালোনিয়ার রাজতন্ত্রের প্রতিনিধিরা ট্রাস্টামারার কাস্তিলীয় রাজবংশ থেকে ফার্নান্দো অফ আন্তেকুইরাকে আরাগন সাম্রাজ্যের রাজা হিসেবে (ফার্নান্দো প্রথম) নির্বাচিত করেন।\nপরে, তার নাতি রাজা দ্বিতীয় ফার্নান্দো আরাগনের উত্তর কাতালান কাউন্টিগুলি - রোসিলন ও সেরদানিয়া - পুনরুদ্ধার করেন, যা ফ্রান্সের কাছে হারিয়ে গিয়েছিল, সেইসাথে নাভারের রাজ্যও, যা সম্প্রতি আরাগন সাম্রাজ্যে যোগদান করেছিল কিন্তু অভ্যন্তরীণ রাজবংশীয় বিবাদের পরে হারিয়ে গিয়েছিল।\n১৪৬৯ সালে, ফার্নান্দো কাস্তিলের রাজা হেনরি চতুর্থের সৎবোন ইনফান্টা ইসাবেলাকে বিয়ে করেন, যিনি ১৪৭৪ সালে হেনরি মারা যাওয়ার পর কাস্তিল ও লিওনের এর রানী হন। তাদের বিয়ে ছিল একটি রাজবংশীয় ঐক্য, যা স্পেনের রাজতন্ত্রের সূচনার গুরুত্বপূর্ণ ঘটনা হয়ে দাঁড়ায়। সেই সময়ে কাস্তিল এবং আরাগন সাম্রাজ্য উভয়ই পৃথক রাজনৈতিক সত্ত্বা ছিল, প্রত্যেকেই তাদের নিজস্ব ঐতিহ্যবাহী প্রতিষ্ঠান, সংসদ এবং আইন বজায় রেখেছিল।\n১৫১৬ সালে তাদের নাতি রাজা প্রথম চার্লস, যিনি সম্রাট চার্লস পঞ্চম নামে পরিচিত, আইবেরিয়ান উপদ্বীপের সমস্ত রাজ্য (পর্তুগাল এবং আলগার্ভের রাজ্যগুলি বাদে) শাসন করার সময়, একজন সম্রাটের অধীনে - তার সহ-রাজা এবং মা রানী জোয়ানা প্রথম কারাগারে থাকাকালীন - স্পেনীয় রাজতন্ত্রের সৃষ্টি আরও এগিয়ে নিয়েছিলেন, যদিও এটি একটি মিশ্র এবং বিকেন্দ্রীকৃত রাজতন্ত্র ছিল।\n\n\n=== বিলুপ্তি ===\nআরাগনের সাম্রাজ্যের স্বর্ণযুগ নিয়ে সাহিত্যিকদের বর্ণনা ১৩শ ও ১৪শ শতাব্দীর মহান যুগকে স্মরণ করিয়ে দেয়, যখন মজোরকা, ভালেনসিয়া এবং সিসিলি জয় করা হয়েছিল, জনসংখ্যা বৃদ্ধি সামাজিক সংঘাত ছাড়াই মোকাবিলা করা গিয়েছিল এবং ১৩৪৫ সালে শীর্ষে থাকা শহুরে সমৃদ্ধি সাম্রাজ্যের প্রাতিষ্ঠানিক ও সাংস্কৃতিক অর্জন তৈরি করেছিল। \nআরাগন সাম্রাজ্যেল সম্পদ ও ক্ষমতা স্থবির হয়ে যায় এবং এর কর্তৃত্ব ধীরে ধীরে কাস্তিলে অবস্থিত নতুন স্প্যানিশ রাজমুকুটের কাছে হস্তান্তরিত হয়। এ সময় জনসংখ্যা বৃদ্ধি কিছুটা হ্রাস পায় কারণ ১৪৯২ সালে স্পেন থেকে ইহুদিদের বহিষ্কার, ১৫০২ সালে মুসলিমদের বহিষ্কার এবং ১৬০৯ সালে মরিস্কোদের বহিষ্কারের ফলে জনসংখ্যা কমে যায়। ইতালির কাউন্সিল গঠনের ফলে সিসিলি ও নেপালসের বিচ্ছেদ রোধ করতে ব্যর্থ হয়, কাতালানিয়ার রাজতন্ত্রে পর ১৬৫৯ সালে রুশিলনের ক্ষতি হয়, ১৭০৭-১৭১৬ সালে মিনোরকা ও ইতালীয় অঞ্চলের ক্ষতি এবং ১৭০০ সালে রুশিলনে ফরাসি ভাষা এবং ১৭০৭-১৭১৬ সালে স্পেনের আরাগন সাম্রাজ্যের পুরনো সব অঞ্চলে সরকারী ভাষা হিসাবে কাস্তিলীয় ভাষা আরোপ করা হয়।\nস্পেনীয় উত্তরাধিকার যুদ্ধের (১৭০১-১৭১৪) পরে, স্পেনের রাজা পঞ্চম ফিলিপ কর্তৃক জারি করা নুয়েভা প্লান্টা ডিক্রিগুলির মাধ্যমে ১৭০৭ থেকে ১৭১৬ সালের মধ্যে কেবলমাত্র আরাগন সাম্রাজ্য ও রাষ্ট্রীয় প্রতিষ্ঠান এবং জনগণের আইন বিলুপ্ত করা হয়। মূল রাজনৈতিক কাঠামো ধ্বংস হয়ে যায়, তাদের প্রশাসন কাস্তিলীয় আইনের অন্তর্ভুক্ত হয়ে যায়, আরাগন সাম্রাজ্যের রাজ্যগুলি পৃথক সত্ত্বার মর্যাদা হারিয়ে কাস্তিলের সাথে আনুষ্ঠানিকভাবে একীভূত হয় এবং আইনত একটি একক রাষ্ট্র, স্পেনের রাজ্য গঠন করে, এর ফলে এটি নতুন বোর্বোন রাজবংশের অধীনে একটি কেন্দ্রীভূত সরকার ব্যবস্থার দিকে এগিয়ে যায়।\n\n\n=== জাতীয়তাবাদী সংশোধনবাদ ===\nস্পেনের কিছু জাতীয়তাবাদী আন্দোলন, বিশেষ করে কাতালান জাতীয়তাবাদী আন্দোলন, তাদের জাতির ভিত্তি হিসেবে আরাগন সাম্রাজ্যের পূর্ববর্তী রাজ্যগুলিকে বিবেচনা করে। অন্যদিকে, স্প্যানিশ জাতীয়তাবাদ সাধারণত কাস্তিল সাম্রাজ্যের সাথে পরবর্তী রাজবংশীয় ঐক্যকে বেশি গুরুত্ব দেয়, এটিকে একটি স্পেনিয় জাতির উৎপত্তিস্থল হিসেবে বিবেচনা করে।\nকিছু ভালেন্সিয়ান জাতীয়তাবাদী এবং কাতালান জাতীয়তাবাদীরা স্পেনিয় জাতীয়তাবাদের কেন্দ্রীকরণের বিরুদ্ধে এবং ফেডারেলিজম, কনফেডারেশন বা এমনকি স্বাধীনতার পক্ষে যুক্তি হিসেবে যুদ্ধের উত্তরাধিকার-এ ফিলিপ পঞ্চমের বিরুদ্ধে যুদ্ধ করা অঞ্চলগুলিতে আরোপিত নির্যাতনের কথা উল্লেখ করেন। কিছু কাতালান তাদের প্রাচীন রাজনৈতিক মর্যাদাকে তাদের জেনেরালিট্যাট (স্বায়ত্ত্বশাসিত সরকার) এবং কাস্তিলের প্রতিরোধের সাথে জড়িয়ে দেয়। যেহেতু ফিউরোস (ঐতিহ্যগত স্বায়ত্তশাসন আইন) পুনরুদ্ধার এর একটি নীতি ছিল, তাই ১৯শ শতাব্দীতে কাস্তিলরা আরাগন সাম্রাজ্যের বিভিন্ন অঞ্চলে সমর্থন লাভ করে।\n১৯শ শতাব্দীর রোম্যান্টিক নাট্যধর্মী কাতালান রেনাইক্সেন্সা আন্দোলন একটি \"পিরিনিয়ান রাজ্য\" এর কথা উল্লেখ করে, যা ঐতিহাসিকভাবে আরাগন সাম্রাজ্যের নিয়ে ১৩শ শতাব্দীর কবিদের দৃষ্টিভঙ্গির সাথে বেশি মিলে।  এই দৃষ্টিভঙ্গি আজও \"রাজনৈতিক সংস্কৃতির একটি স্বাতন্ত্র্যবিশিষ্ট কর্মসূচী\" হিসাবে টিকে আছে। সুতরাং, আরাগন সাম্রাজ্যের ইতিহাস আধুনিক স্পেনে এখনও একটি রাজনৈতিকভাবে বিতর্কিত বিষয় হিসাবে রয়ে গেছে, বিশেষ করে যখন রাজ্যের গঠনকারী অংশগুলি, যেমন কাতালানিয়ার রাজতন্ত্র, উপভোগ করত স্বাধীনতার মাত্রা নির্ধারণের ক্ষেত্রে। এটিকে কখনও কখনও সমসাময়িক কাতালানিয়া এবং অন্যান্য অঞ্চলগুলির যে স্বায়ত্তশাসন (বা স্বাধীনতা) স্তরকে ন্যায্যতা দেওয়ার জন্য ব্যবহার করা হয়।\n\n\n== প্রতীক ==\n\nআরাগন সাম্রাজ্যের প্রতীকের উৎস হল বার্সেলোনার কাউন্ট এবং আরাগনের রাজাদের পরিচিত চিহ্ন। 'পেনন' (Pennon) কেবল সম্রাজ্যের সম্রাটরা ব্যবহার করতেন এবং এটি তাদের সার্বভৌমত্বের প্রতীক ছিল। প্রতীকের ক্ষুদ্রচিত্রগুলিতে দেখা যায় আরাগন সম্রাজ্যের অধীনস্থ, মলোরকার জেমস তৃতীয় 'লেজেস প্যালাটাইনা' এমন চারটি দণ্ডের একটি চিহ্ন ব্যবহার করতেন।\n\n\n== রাষ্ট্রীয় প্রতিষ্ঠান ==\nএকীভূত সাম্রাজ্যের অধীনে স্বতন্ত্র রাষ্ট্র হিসেবে, আরাগন, কাতালোনিয়া এবং ভালেনসিয়া - প্রতিটি রাজ্যেরই আলাদা আইনসভা ছিল। আরাগন রাজ্যে একে 'কোর্তেস' (The Courts of Aragon) এবং কাতালোনিয়া ও ভালেনসিয়া রাজ্যে একে 'কাতালান কোর্টস' নামে অভিহিত করা হত। এছাড়াও, প্রতিটি রাজ্যেই একটি করে 'দিপুতাসিওন দেল জেনারেল' গঠিত হয়, যা কাতালোনিয়া ও ভালেনসিয়ায় 'জেনেরালিটাট' (Generalitat) নামে পরিচিতি লাভ করে।\nপঞ্চদশ শতাব্দী থেকে, রাজকীয় আদালতের বিভাজন এবং তার জায়গায় আরাগনের কাউন্সিল প্রতিষ্ঠার ফলে, রাজকীয় সিংহাসনের প্রতিটি রাজ্যকে রাজকীয় পরিদর্শন আদালত (Royal Audience) আকারে নিজস্ব বিচার আদালত দেওয়া হয়। কাস্তিলের সাথে রাজবংশীয় ঐক্য এবং সেই রাজ্যে রাজাদের স্থাপনের পর, রাজা আরাগনের রাজকীয় এলাকা রাজাকে মলোরকা এবং সার্দিনিয়াসহ প্রতিটি রাজ্যের জন্য একজন করে ভাইসরয় নিয়োগ দেয়া হয়। যাদের মাধ্যমে স্থায়ীভাবে আরাগন সাম্রাজ্যের রাজ্যগুলিতে প্রতিনিধিত্ব করা শুরু হয়।\n\n\n== প্রশাসনিক কেন্দ্র ==\n১২শ শতাব্দী থেকে দ্বিতীয় পিটারের শাসনামলে জারাগোজার মুক্তিদাতা খ্রীষ্টের ক্যাথিড্রাল ছিল রাজার সিংহাসন।  সাম্রাজ্যেল সাধারণ আদালতসমূহ (কাতালোনিয়া, আরাগন ও ভালেন্সিয়ার আদালতের যুগপৎ সভা) ১৩শ থেকে ১৬শ শতাব্দী পর্যন্ত মোনজোনে জমায়েত হত। পরবর্তী সম্মেলনগুলো ফ্রাগা, জারাগোজা, কালাতায়ুদ এবং তারাজোনায় অনুষ্ঠিত হয়েছিল। কাউন্সিলরদের সদর দপ্তর ১৩শ থেকে ১৬শ শতাব্দী পর্যন্ত বার্সেলোনায় এবং পঞ্চম আলফোনসোর রাজত্বকালে নেপলসে অবস্থিত ছিল।\nঅপরদিকে, আরাগন সাম্রাজ্যের সাধারণ আর্কাইভ, যা দ্বিতীয় আলফোনসোর (১২শ শতাব্দী) শাসনকাল থেকে রাজ্যের রাজকীয় দলিলপত্রের সরকারি সংগ্রহশালা ছিল, ১৩০১ সাল পর্যন্ত সান্টা মারিয়া দে সিজেনা মঠে অবস্থিত ছিল এবং পরে বার্সেলোনায় স্থানান্তরিত হয়। \n১৫শ শতাব্দীর প্রথম দিকে, আলফোনসো পঞ্চম সিংহাসনে আরোহণ না হওয়া পর্যন্ত ভালেনসিয়া ছিল প্রকৃতপক্ষে রাজধানী। ১৫শ এবং ১৬শ শতাব্দী জুড়ে রাজ্যের প্রকৃতপক্ষে রাজধানী ছিল নেপালস। আরাগনের আলফোনসো পঞ্চমের পরে, আরাগনের দ্বিতীয় ফার্নান্দো রাজধানীটিকে নেপালসে স্থাপন করেন। বিশেষ করে আলফোনসো নেপালসকে একটি প্রকৃত ভূমধ্যসাগরীয় রাজধানীতে রূপান্তর করতে চেয়েছিলেন এবং এটিকে আরও সাজানোর জন্য বিপুল পরিমাণ অর্থ ব্যয় করেছিলেন। পরে স্পেনের দ্বিতীয় ফিলিপ পর্যন্ত আদালতগুলি ভ্রাম্যমাণ ছিল।  স্পেনীয় ইতিহাসবিদ ডোমিঙ্গো বিউসা কন্ডে যুক্তি দিয়েছেন যে জারাগোজাকে স্থায়ী রাজনৈতিক রাজধানী হিসাবে বিবেচনা করা উচিত, কিন্তু রাজাদের জারাগোজার ক্যাথিড্রালের সদনে রাজ্যাভিষেক করার বাধ্যবাধকতার কারণে এটি অর্থনৈতিক বা প্রশাসনিক রাজধানী করার সুযোগ ছিল না।\n\n\n== ভাষা ও সংস্কৃতি ==\nআরাগান রাজার সময়কালে কাতালান সংস্কৃতি এবং ভাষা উল্লেখযোগ্যভাবে সম্প্রসারিত হয়। বাণিজ্যের এই সময়কালে, মাল্টীয় ভাষার ক্ষেত্রে ওসিটান-কাতালানদের অবদান লক্ষ্য করা যায়।\nরাজা দ্বিতীয়ফার্নান্দো এবং রাণী ইসাবেলা, যারা ধর্মীয় বিচার শুরু করেছিলেন, তাদের শাসন আরাগনের রাজকীয় সিংহাসনের অধীনে এর আগে যে বহু ধর্মীয় মতাদর্শের সমন্বয়ে গড়ে উঠেছিল তার বিপরীত ছিল। পূর্বের ধর্মীয় পটভূমিকে বর্ণনা করা হয়েছে \"দীর্ঘস্থায়ী মুদেজারিজম ঐতিহ্য হিসাবে, খ্রিস্টান রাজ্যের মধ্যে অধীনস্থ মুসলিম জনগণের রাজকীয় অনুমোদন ও সুরক্ষা।\" ঐতিহ্যবাহী মুদেজার স্থাপত্যকলাকে আরাগনে আন্দালুসীয় ও আরব সংস্কৃতির প্রভাব প্রদর্শনের নিদর্শন হিসেবে দেখা যায় এবং গথিক স্থাপত্যকলাও এই সময়ে উন্নত হয়। \n\n'ভূমধ্যসাগরীয় লিঙ্গুয়া ফ্রাঙ্কা' বাণিজ্য ও কূটনীতির কাজে ব্যাপকভাবে ব্যবহৃত একটি মিশ্র ভাষা ছিল এবং ঔপনিবেশিককালের আগের আলজিয়ার্সে 'বাগনিও'র দাস, বার্বারি জলদস্যু এবং ইউরোপীয় বিদ্রোহীদের মধ্যেও প্রচলিত ছিল। এই ভাষা, যাকে সাবির নামেও অভিহিত করা হয়, তার উৎপত্তিকারকদের মধ্যে ছিলেন আরাগনের মুসলমানরা যাদের \"তাগারিন\" বলা হত (মিগুয়েল সার্ভান্তেস উল্লিখিত একটি শব্দ)। ঐতিহাসিকভাবে, ১০০০ সালের পর পূর্ব ভূমধ্যসাগরে জেনোয়েজ এবং ভেনিসীয় বাণিজ্যিক উপনিবেশগুলি এটি ব্যবহার করতে শুরু করে।\n\nভাষা হিসাবে ভূমধ্যসাগরীয় লিঙ্গুয়া ফ্রাঙ্কার শ্রেণীদের নিয়ে আলোচনায় এই সাদৃশ্যগুলি অবদান রাখে। যদিও এর সরকারি শ্রেণীর পিজিনের (একটি সীমিত উদ্দেশ্যে দুই বা ততোধিক ভাষাভাষী সম্প্রদায়ের মধ্যে যোগাযোগের জন্য তৈরি করা একটি সরল কথ্যভাষা), তবুও কিছু গবেষক এই শ্রেণীকে দৃঢ়তার সাথে বিরোধ করে এবং মনে করেন এটিকে ইতালিয়ানের একটি আন্তঃভাষা হিসাবে দেখা ভালো।\nভাষা হিসাবে ভূমধ্যসাগরীয় লিঙ্গুয়া ফ্রাঙ্কার শ্রেণীবদ্ধকরণ নিয়ে আলোচনায় এই সাদৃশ্যগুলি অবদান রাখে। যদিও এর সরকারি শ্রেণীবদ্ধকরণ পিজিনের (একটি সীমিত উদ্দেশ্যে দুই বা ততোধিক ভাষাভাষী সম্প্রদায়ের মধ্যে যোগাযোগের জন্য তৈরি করা একটি সরল কথ্যভাষা), তবুও কিছু গবেষক এই শ্রেণীবদ্ধকরণকে দৃঢ়তার সাথে বিরোধিতা করেন এবং মনে করেন এটিকে ইতালিয়ানের একটি আন্তঃভাষা হিসাবে দেখা ভালো।\nভাষাবিজ্ঞানী স্টিভেন ডওয়ারকিন অনুমান করেছিলেন যে, স্পেনে ভূমধ্যসাগরীয় লিঙ্গুয়া ফ্রাঙ্কার শব্দগুলির প্রবেশদ্বার ছিল কাতালান, যা সম্ভবত স্পেনীয় ভাষায় কয়েকটি ইতালিয়ান এবং আরবি ভাষা থেকে ধার করা শব্দ।\n\n\n== গঠন ==\nনিম্নলিখিত অঞ্চলগুলি (যা বর্তমানে স্পেন, ফ্রান্স, ইতালি, গ্রীস, মাল্টা এবং আন্দোরার অন্তর্গত) নিয়ে গঠিত ছিল আরাগন সাম্রাজ্য।\n\n\n== আরাগন সাম্রাজ্যের রাজাদের রাজচিহ্ন ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nরাজাদের উপত্যকা\nশুতীয়া রাজ্য\n\n\n== মন্তব্য ==\n\n\n== তথ্যসূত্র =="}