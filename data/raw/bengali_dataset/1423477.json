{"pageid": 1423477, "title": "দিব্যা সত্যরাজ", "url": "https://bn.wikipedia.org/wiki?curid=1423477", "content": "দিব্যা সত্যরাজ হলেন একজন ভারতীয় পুষ্টিবিদ। তিনি অভিনেতা সত্যরাজের মেয়ে এবং সিবির (ইনিও একজন অভিনেতা) বোন। দিব্যা হলেন অক্ষয় পাত্র ফাউণ্ডেশন (টিএপিএফ) এর শুভেচ্ছা দূত। এটি একটি বেসরকারি সংস্থা বা এনজিও, যারা স্কুলের শিশুদের জন্য ভারত সরকারের মধ্যাহ্ন ভোজন প্রকল্প বাস্তবায়ন করে। দিব্যা ২০২০ সালে একটি আন্দোলনও শুরু করেছেন, যার নাম মাহিলমাধি আইয়াক্কম। এটি অপুষ্টিতে ভোগা এবং সুবিধাবঞ্চিত সম্প্রদায়ের জন্য বিনামূল্যে স্বাস্থ্যকর ও পুষ্টিকর খাবার সরবরাহ করার একটি উদ্যোগ।\n\n\n== ব্যক্তিগত জীবন ==\nঅভিনেতা সত্যরাজ ও মহেশ্বরীর মেয়ে হলেন দিব্যা। দিব্যার ভাই অভিনেতা সিবি। দিব্যার বাবা এবং ভাই উভয়েই অভিনেতা হলেও, দিব্যা অভিনয় থেকে সরে ছিলেন, পরিবর্তে তিনি খাদ্যের পুষ্টি নিয়ে কর্মজীবন শুরু করেছিলেন। তিনি প্রথম থেকে একজন নিরামিষাশী ছিলেন এবং ২০১৬ সাল থেকে তিনি ভেগানবাদী হয়েছেন।\n\n\n== কর্মজীবন ==\nদিব্যা মাদ্রাজ বিশ্ববিদ্যালয় থেকে পুষ্টিবিজ্ঞানে স্নাতকোত্তর ডিগ্রি লাভ করেন। তিনি বিভিন্ন বিষয়ের ওপর কর্মশালা পরিচালনা করেন, যার মধ্যে আছে স্বাস্থ্য-সম্পর্কিত বিষয়, শিশুশ্রম ও মহিলাদের জন্য আত্মরক্ষা এবং শ্রীলঙ্কার শরণার্থীদের জন্য পরামর্শদান। তিনি ভারতের প্রধানমন্ত্রী নরেন্দ্র মোদীর কাছে চিকিৎসা ক্ষেত্রে অসদাচরণ এবং অবহেলার কথা উল্লেখ করে একটি চিঠি লিখেছিলেন। তিনি মেডিকেলের জাতীয় যোগ্যতা ও প্রবেশিকা পরীক্ষা (এনইইটি) নিয়ে প্রশ্ন তুলেছেন।  তিনি বিশ্বের বৃহত্তম মধ্যাহ্ন ভোজন প্রকল্প। অক্ষয় পাত্র ফাউণ্ডেশনের শুভেচ্ছা দূত। তিনি ওয়ার্ল্ড ভিশন ইণ্ডিয়ার সাথে সহযোগিতাতেও যুক্ত আছেন, যেখানে তিনি চারজন কিশোরীর দায়িত্ব গ্রহণ করেছেন।\nদিব্যা ২০২০ সালে মাহিলমাধি আইয়াক্কম নামে একটি আন্দোলন শুরু করেছিলেন। আন্দোলন সম্পর্কে তিনি বলেন, \"আন্দোলনের উদ্দেশ্য হল শহরের এমন এলাকাগুলি চিহ্নিত করা যেখানে পুষ্টিকর খাদ্য পাবার সুবিধা নেই এবং পুষ্টিকর খাদ্যের সুবিধাগুলি সম্পর্কে সচেতনতার অভাব রয়েছে। একবার এলাকাগুলি চিহ্নিত করা এবং সম্প্রদায়ের সদস্যদের মূল্যায়ন করা হলে, আশেপাশে যাদের প্রয়োজন আছে তাদের পুষ্টিগত ঘাটতির ভিত্তিতে বিনামূল্যে স্বাস্থ্যবিধিসম্মত ও স্বাস্থ্যকর খাবার সরবরাহ করা হবে।\"\n\n\n== পুরস্কার ==\n২০১৯ সালে, মিডিয়া এবং বিনোদনের মাধ্যমে সামাজিক সচেতনতা ছড়িয়ে দেওয়ার একটি যুব-ভিত্তিক সামাজিক সংস্থা রেইনড্রপস থেকে দিব্যা নাগরিক সেবা ক্ষেত্রে শ্রেষ্ঠত্বের জন্য উইমেন অ্যাচিভার পুরস্কার পেয়েছেন। ২০২০ সালে, পুষ্টি চিকিৎসার ক্ষেত্রে তাঁর অবদানের স্বীকৃতিস্বরূপ তাঁকে ইন্টারন্যাশনাল তামিল ইউনিভার্সিটি, ইউএসএ দ্বারা সম্মানসূচক ডক্টরেট প্রদান করা হয়।\n\n\n== তথ্যসূত্র =="}