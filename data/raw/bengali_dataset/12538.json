{"pageid": 12538, "title": "রিচার্ড হ্যাডলি", "url": "https://bn.wikipedia.org/wiki?curid=12538", "content": "রিচার্ড জন হ্যাডলি (ইংরেজি: Richard Hadlee; জন্ম: ৩ জুলাই, ১৯৫১) ক্রাইস্টচার্চের সেন্ট আলবানস এলাকায় জন্মগ্রহণকারী সাবেক ও বিশ্বখ্যাত নিউজিল্যান্ডীয় আন্তর্জাতিক ক্রিকেট তারকা। নিউজিল্যান্ড ক্রিকেট দলের অন্যতম খেলোয়াড় ছিলেন।\n১৯৭৩ থেকে ১৯৯০ সময়কালে নিউজিল্যান্ড জাতীয় দলের পক্ষে টেস্ট ক্রিকেট ও একদিনের আন্তর্জাতিক ক্রিকেট খেলতেন। সর্বকালের অন্যতম সেরা অল-রাউন্ডারসহ নিউজিল্যান্ডের ক্রিকেট ইতিহাসের সেরা খেলোয়াড় হিসেবে বিবেচিত হয়েছেন ‘পেডেল’ ডাকনামে পরিচিত রিচার্ড হ্যাডলি।\n\n\n== ঘরোয়া ক্রিকেট ==\n১৯৭১ থেকে ১৯৮৯ সময়কালে ক্যান্টারবারির পক্ষে প্রথম-শ্রেণীর ক্রিকেটে অংশগ্রহণ করেন। তন্মধ্যে, ১৯৭২-৭৩ মৌসুমের প্লাঙ্কেট শীল্ড প্রতিযোগিতায় ১৫.৬৪ গড়ে ২৮ উইকেট পান। ১৩.৫০ গড়ে ৩২ উইকেট লাভকারী সহোদর ডেল হ্যাডলি’র সাথে বোলিং উদ্বোধনে নেমেছিলেন তিনি।\n\n\n== আন্তর্জাতিক ক্রিকেট ==\n১৯৭৩ সালে সফরকারী পাকিস্তানের বিপক্ষে নিউজিল্যান্ডের সদস্যরূপে টেস্ট ক্রিকেটে অভিষেক ঘটে তার। এরপর থেকেই নাটকীয়ভাবে নিউজিল্যান্ডের টেস্ট জয়ের সংখ্যা বৃদ্ধি পেতে থাকে। সিরিজের প্রথম টেস্টে রিচার্ড হ্যাডলি’র অভিষেক ঘটলেও সিরিজের শেষ দুই টেস্টে ডেল হ্যাডলি তার স্থলাভিষিক্ত হয়েছিলেন। তবে, কোন ভ্রাতাই খেলায় তেমন প্রভাববিস্তার করতে পারেননি। একই সালে ইংল্যান্ড গমন করেন। ভ্রাতৃদ্বয় প্রথম-শ্রেণীর খেলায় প্রাপ্ত ৩৮ উইকেট নিজেদের মধ্যে ভাগাভাগি করে নেন। সিরিজের প্রথম টেস্টে উভয় ভ্রাতা একযোগে খেলেন। তবে, রিচার্ড হ্যাডলি ঐ সিরিজের এটিই একমাত্র টেস্টে অংশগ্রহণ ছিল।\n১৯৭৫-৭৬ মৌসুমে ভারত দল নিউজিল্যান্ড গমন করে। ওয়েলিংটন টেস্টে স্বাগতিক দলের বিজয়গাঁথায় এগারো উইকেট নিয়ে গুরুত্বপূর্ণ ভূমিকা রাখেন। স্বীয় ভ্রাতা ডেল হ্যাডলি পেয়েছিলেন ৩ উইকেট। ১৯৭৭-৭৮ মৌসুমে ইংল্যান্ড দল নিউজিল্যান্ড সফরে আসে। ওয়েলিংটন টেস্টে নিউজিল্যান্ড দল ইংরেজদের বিপক্ষে ইতিহাসের প্রথম জয় তুলে নেয়। খেলায় তিনি ১০ উইকেট পেলেও ডেল হ্যাডলি তার শেষ টেস্টে উইকেটবিহীন অবস্থায় ছিলেন।\nতিনি তার সময়কালে সেরা পেস বোলার হিসেবে গণ্য হতেন। ৮৬ টেস্ট খেলে ১৯৯০ সালে আন্তর্জাতিক ক্রিকেট থেকে অবসর নেন। এই ৮৬ টেস্টের মধ্যে নিউজিল্যান্ডের জয়ের পরিসংখ্যান ছিল ২২ জয় ও ২৮ পরাজয়। ১৯৭৭-৭৮ মৌসুমে ৪৮বার প্রাণান্তকর চেষ্টার পর প্রথমবারের মতো ইংল্যান্ডের বিপক্ষে জয় পায় তার দল। ঐ খেলায় তিনি ১০ উইকেট লাভ করেছিলেন।\n\n\n== বিশ্বরেকর্ড ==\n১৯৮৮ সালে ব্যাঙ্গালোরে অনুষ্ঠিত টেস্টে ভারতের বিরুদ্ধে রিচার্ড হ্যাডলি সর্বাধিক ৩৭৪ টেস্ট উইকেট সংগ্রহ করে বিশ্বরেকর্ড গড়েন। পরবর্তীতে কপিল দেব তার এ রেকর্ডটি ভঙ্গ করেন। এছাড়াও ১৯৯০ সালে ক্রাইস্টচার্চে ভারতের বিরুদ্ধে টেস্ট ক্রিকেট ইতিহাসের প্রথম বোলার হিসেবে হ্যাডলি ৪০০ উইকেট লাভ করেছিলেন।\n\n\n== অর্জনসমূহ ==\n১৯৮২ সালে উইজডেন কর্তৃক অন্যতম বর্ষসেরা ক্রিকেটারের সম্মাননা লাভ করেন।\nমাত্র দুইজন খেলোয়াড়ের একজন হিসেবে রিচার্ড হ্যাডলি তিনবার  (১৯৮১, ১৯৮৪ ও ১৯৮৭)  পিসিএ বর্ষসেরা খেলোয়াড়ের পুরস্কার লাভ করেন। অপরজন হলেন - মার্কাস ট্রেসকোথিক (২০০০, ২০০৯ ও ২০১১)।\n\n\n== ব্যক্তিগত জীবন ==\nবিশিষ্ট নিউজিল্যান্ডীয় ক্রিকেটার ও অধিনায়ক ওয়াল্টার হ্যাডলি’র সন্তান তিনি। এছাড়াও প্রথিতযশা ক্রিকেটার ডেল হ্যাডলি ও ব্যারি হ্যাডলি তার সহোদর ভাই। বিবাহ-বিচ্ছেদ ঘটা কারেন তার স্ত্রী ছিলেন ও নিউজিল্যান্ডের পক্ষে আন্তর্জাতিক ক্রিকেটে অংশ নিয়েছেন। এ দম্পতির দুই সন্তান রয়েছে।\n\n\n== তথ্যসূত্র ==\n\n\n== আরও দেখুন ==\nমিচেল জনসন\nটেস্ট ক্রিকেটে হ্যাট্রিকের তালিকা\nউইজডেন বিশ্বের শীর্ষস্থানীয় ক্রিকেটার\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে রিচার্ড হ্যাডলি  (ইংরেজি)\nক্রিকেটআর্কাইভে রিচার্ড হ্যাডলি   (সদস্যতা প্রয়োজনীয়) (ইংরেজি)\nদাপ্তরিক ওয়েবসাইট (ইংরেজি)"}