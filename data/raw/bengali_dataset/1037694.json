{"pageid": 1037694, "title": "বুবাকার কামারা", "url": "https://bn.wikipedia.org/wiki?curid=1037694", "content": "বুবাকার বের্নার কামারা (ফরাসি উচ্চারণ: ​[bubakaʁ kamaʁa], ফরাসি: Boubacar Kamara; জন্ম: ২৩ নভেম্বর ১৯৯৯; বুবাকার কামারা নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব মার্সেই এবং ফ্রান্স অনূর্ধ্ব-২১ দলের হয়ে একজন মধ্যমাঠের খেলোয়াড় হিসেবে খেলেন। তিনি মূলত একজন রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় রক্ষণভাগের খেলোয়াড় হিসেবে খেলে থাকেন।\n২০০৫–০৬ মৌসুমে, ফরাসি ফুটবল ক্লাব মার্সেইয়ের যুব পর্যায়ের হয়ে খেলার মাধ্যমে কামারা ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৬–১৭ মৌসুমে, ফরাসি ক্লাব মার্সেই ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৪ মৌসুম অতিবাহিত করেছেন; মার্সেই ২-এর হয়ে তিনি ২৮ ম্যাচে অংশগ্রহণ করেছেন। একই মৌসুমে তিনি মার্সেইয়ের মূল দলে যোগদান করেছেন।\n২০১৫ সালে, কামারা ফ্রান্স অনূর্ধ্ব-১৭ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nবুবাকার বের্নার কামারা ১৯৯৯ সালের ২৩শে নভেম্বর তারিখে ফ্রান্সের মার্সেইয়ে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবা সেনেগালীয় এবং তার মা ফরাসি বংশোদ্ভূত।\n\n\n== আন্তর্জাতিক ফুটবল ==\nকামারা ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯, ফ্রান্স অনূর্ধ্ব-২০ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৫ সালের ১৫ই সেপ্টেম্বর তারিখে তিনি ফ্রান্স অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন। ২০১৬ সালে তিনি ফ্রান্স অনূর্ধ্ব-১৭ দলের হয়ে ২০১৬ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, যেখানে তার দল গ্রুপ পর্বের একটি ম্যাচেও জয়লাভ করতে ব্যর্থ হয়ে গ্রুপ পর্ব হতেই বিদায় নিয়েছিল। দুই বছর পর তিনি ফ্রান্স অনূর্ধ্ব-১৯ দলের হয়ে ২০১৮ উয়েফা ইউরোপীয় অনূর্ধ্ব-১৯ চ্যাম্পিয়নশিপে অংশগ্রহণ করেছেন, তবে সেমি-ফাইনালে তার দল ইতালি অনূর্ধ্ব-১৯ দলের কাছে ২–০ গোলের ব্যবধানে পরাজিত হয়েছিল; উক্ত প্রতিযোগিতায় তিনি ৪ ম্যাচে অংশগ্রহণ করেছেন, যার মধ্যে তুরস্ক অনূর্ধ্ব-১৯ দলের বিরুদ্ধে ম্যাচে তিনি অধিনায়কত্ব করেছেন। তিনি ফ্রান্স অনূর্ধ্ব-২০ দলের হয়ে ২০১৯ ফিফা অনূর্ধ্ব-২০ বিশ্বকাপে অংশগ্রহণ করেছেন, তবে ১৬ দলের পর্বে তার দল মার্কিন যুক্তরাষ্ট্র অনূর্ধ্ব-১৮ দলের কাছে ৩–২ গোলের ব্যবধানে পরাজিত হয়ে উক্ত প্রতিযোগিতা হয়ে বিদায় নিয়েছিল; উক্ত প্রতিযোগিতায় তিনি ৩ ম্যাচে অংশগ্রহণ করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে বুবাকার কামারা  (ফরাসি)  \nবুবাকার কামারা – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে বুবাকার কামারা  (ইংরেজি)  \nসকারবেসে বুবাকার কামারা (ইংরেজি) \nবিডিফুটবলে বুবাকার কামারা  (ইংরেজি)  \nওয়ার্ল্ডফুটবল.নেটে বুবাকার কামারা (ইংরেজি) \nইএসপিএন এফসিতে বুবাকার কামারা (ইংরেজি)"}