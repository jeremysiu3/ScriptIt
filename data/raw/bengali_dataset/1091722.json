{"pageid": 1091722, "title": "পেনার সেলেক", "url": "https://bn.wikipedia.org/wiki?curid=1091722", "content": "পেনার সেলেক (জন্ম ৮ই অক্টোবর, ১৯৭১) হলেন একজন তুর্কি সমাজবিজ্ঞানী, নারীবাদী, এবং লেখক। তিনি তুরস্কের দুর্বল সম্প্রদায়ের অধিকার নিয়ে কাজ করার জন্য পরিচিত, যাঁদের মধ্যে আছেন নারী, দরিদ্র, পথশিশু, যৌন সংখ্যালঘু এবং কুর্দি সম্প্রদায়ের মানুষ। তিনি তুর্কি, জার্মান, এবং ফরাসি ভাষায় প্রকাশিত বেশ কয়েকটি বইয়ের লেখক, এবং তুর্কি নারীবাদী পত্রিকা 'আমারগি'র অন্যতম প্রতিষ্ঠাতা সম্পাদক। তিনি বর্তমানে ফ্রান্সে থাকেন এবং ২০১৭ সালে ফরাসি নাগরিকত্ব পেয়েছেন।\n১৯৯৮ সালে ইস্তাম্বুলের মশলা বাজারে ঘটে যাওয়া বিস্ফোরণের ঘটনায় তুরস্কে সেলেকের বিরুদ্ধে ১৫ বছর ধরে মামলা চলেছে। তিনবার তাঁর বিচার হয়েছে এবং সব অভিযোগ থেকে মুক্তি দেওয়া হয়েছে (২০০৬, ২০০৮ এবং ২০১১ সালে), তাঁর সাম্প্রতিক মুক্তিটি ২০১২ সালের নভেম্বর মাসে, ইস্তাম্বুল ভারী দণ্ড ১২ নম্বর আদালতে সংশোধিত হয়েছিল, এবং তাঁকে ২০১৩ সালের ২৪শে জানুয়ারি যাবজ্জীবন কারাদণ্ডের আদেশ দেওয়া হয়েছিল। সেলেকের আইনজীবীরা রায়ের বিরুদ্ধে আবেদন করেছেন এবং তাঁর মামলাটি ইউরোপীয় মানবাধিকার আদালতে সরিয়ে আনার পরিকল্পনার কথা ঘোষণা করেছেন।\n\n\n== শিক্ষা ==\nসেলেক ফরাসি ভাষার লাইসী নতর্ দাম দি সিওন ইস্তাম্বুল উচ্চ বিদ্যালয়ে পড়াশোনা করেছিলেন এবং মিমার সিনান চারুকলা বিশ্ববিদ্যালয় থেকে সমাজবিজ্ঞান বিভাগে স্নাতক এবং স্নাতকোত্তর সমাপ্ত করেন। তিনি বর্তমানে স্ট্রাসবুর্গ বিশ্ববিদ্যালয়ে রাষ্ট্রবিজ্ঞান নিয়ে ডক্টরেট অধ্যয়ন করছেন।\n\n\n== গ্রেফতার, কারাবাস, এবং মুক্তি, ১৯৯৮-২০০০ ==\nপেনার সেলেককে ১৯৯৮ সালের ১১ই জুলাই গ্রেপ্তার করা হয়েছিল, মশলা বাজারে দুদিন আগে ঘটে যাওয়া বিস্ফোরণের ঘটনায়। এই ঘটনায় সাত জন নিহত এবং প্রায় ১০০ জন আহত হয়েছিলেন তাঁর শিক্ষাগত গবেষণার অংশ হিসেবে কুর্দিদের সাথে তাঁর যোগাযোগের কারণে এই গ্রেফতার অনুপ্রাণিত বলে ব্যাপকভাবে মনে করা হয়। তাঁর কাজ বাজেয়াপ্ত করা হয়েছিল, এবং তিনি গবেষণার সময় যে ব্যক্তিদের সাক্ষাৎকার নিয়েছিলেন তাঁদের নাম বলতে অস্বীকার করেছিলেন। আরেক সন্দেহভাজন, আব্দুলমেসিত ওজতুর্ক, সেলেকের দুই সপ্তাহ পরে গ্রেপ্তার হয়েছিলেন, এবং পুলিশের কাছে স্বীকার করেছিলেন যে তাঁরা দুজনে মিলে বোমা হামলা চালিয়েছেন, যদিও তিনি পরবর্তীতে নিজের বক্তব্য প্রত্যাহার করেন এবং দাবি করেন যে তাঁকে পুলিশি হেফাজতে নির্যাতন করা হয়েছিল। ওজতুর্ক পরে সমস্ত অভিযোগ থেকে মুক্তি পেয়েছিলেন, এবং সেলেকের বিরুদ্ধে তাঁর বক্তব্য অগ্রহণযোগ্য বলে ঘোষিত হয়েছিল।\n\nনির্যাতন ও দুর্ব্যবহারের শিকার হয়ে আড়াই বছর কারাগারে কাটানোর পর, সেলেক ২০০০ সালের ২২শে ডিসেম্বর, মুক্তি পান। ইস্তাম্বুল বিশ্ববিদ্যালয়ের বিশ্লেষণাত্মক রসায়ন বিভাগের অনুষদ এবং সেরাপাসা মেডিকেল অনুষদের ফরেনসিক বিভাগের বিশেষজ্ঞদের একটি দল, এই সিদ্ধান্তে উপনীত হয়ে রিপোর্ট দেন যে, ঐ বিস্ফোরণটি ঘটেছিল একটি গ্যাস সিলিন্ডারের দুর্ঘটনাক্রমে জ্বলে ওঠা থেকে।\n আদালত কর্তৃক নির্ধারিত তিনজন বিশেষজ্ঞ সাক্ষীও বলেছিলেন যে গ্যাস বার হবার কারণেই বিস্ফোরণ ঘটেছিল।\n\n\n== আরও দেখুন ==\nশিক্ষাগত স্বাধীনতা\nতুরস্কে মানবাধিকার\nঅভিযুক্ত তুর্কি লেখকদের তালিকা\nতুরস্কের বিচার ব্যবস্থা\n\n\n== তথ্যসূত্র ==\n\n\n== বহিঃসংযোগ ==\n\nপেনার সেলেক ওয়েবসাইট (তুর্কি ভাষায়)\n\"আই ক্যান ফিল এ হিউজ অ্যামাউন্ট অফ সলিডারিটি\" পেনার সেলেকের সাক্ষাৎকার।"}