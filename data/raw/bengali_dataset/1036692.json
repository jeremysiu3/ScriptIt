{"pageid": 1036692, "title": "অমিতা দত্ত", "url": "https://bn.wikipedia.org/wiki?curid=1036692", "content": "অমিতা দত্ত (২৩ জানুয়ারি ১৯২১ - ১২ ফেব্রুয়ারি ২০২৪) একজন বাঙালি স্বাধীনতা সংগ্রামী ও প্রেসিডেন্সি কলেজের অর্থনীতির প্রথম মহিলা অধ্যাপক। \n\n\n== জীবনী ==\nঅমিতা দত্তের জন্ম ১৯২১ খ্রিস্টাব্দের ২৩ শে জানুয়ারি। তার পিতা জে কে চৌধুরী ছিলেন ঢাকার খ্যাতনামা রসায়নের অধ্যাপক। মাতা ইন্দিরা চৌধুরী। তার পৈতৃক বাড়ি ছিল অবিভক্ত বাংলার তৎকালীন নোয়াখালী জেলার লামচড়ে। ছোটবেলা থেকেই অমিতা পড়াশোনায় অত্যন্ত ভালো ছিলেন। পড়াশোনা প্রথমে ঢাকার এক মিশনারি স্কুলে এবং তারপর ইডেন গভর্নমেন্ট স্কুলে। ইন্টারমিডিয়েট, বি.এ, এম.এ পরীক্ষায় হয় প্রথম নয় দ্বিতীয় স্থান অধিকার করতেন। অর্থনীতি নিয়েই পড়াশোনা করেছেন এবং ঢাকা বিশ্ববিদ্যালয়ে পড়াশোনার সময়ই  স্বাধীনতা সংগ্রামে অংশ গ্রহণ করেন।\n\n\n== কর্মজীবন ==\nঢাকা বিশ্ববিদ্যালয় হতে এম.এ পাশের পর ১৯৪৩ খ্রিস্টাব্দে কলকাতার লেডি ব্র্যাবোর্ন কলেজে যোগ দেন। পরে ঢাকা বিশ্ববিদ্যালয়, ১৯৪৬ খ্রিস্টাব্দে দিল্লি বিশ্ববিদ্যালয়ের ইন্দ্রপ্রস্থ কলেজ হয়ে আবার চলে আসেন লেডি ব্রেবোর্নে। লন্ডন স্কুল অব ইকোনমিক্সে গবেষণা করেন বিখ্যাত অর্থনীতিবিদ হ্যারি জনসনের তত্ত্বাবধানে। দেশে ফিরে ১৯৬৯ খ্রিস্টাব্দে যোগ দেন প্রেসিডেন্সি কলেজে অর্থনীতির প্রথম অধ্যাপিকা হিসাবে। নোবেলজয়ী অর্থনীতিবিদ অভিজিৎ বিনায়ক বন্দ্যোপাধ্যায় সহ বিশ্বের প্রথম সারির অর্থনীতিবিদদের অনেকই তার ছাত্র। ১৯৮৩ খ্রিস্টাব্দে তিনি অবসর নেন। ২০২১ খিস্টাব্দের ২৩ শে জানুয়ারী একশো বছর পূর্ণ করলেন। সেই উপলক্ষে কলকাতার প্রেসিডেন্সী বিশ্ববিদ্যালয় তার সম্মানে ১৫ ই ফেব্রুয়ারি এক ওয়েবমিনারের আয়োজন করে। ইন্ডিয়ান স্ট্যাটিস্টিক্যাল ইনস্টিটিউট অধ্যাপক অভিরূপ সরকার ‘কৃষি বিলের ফলে  দেশের আর্থিক পরিণতি’ উপর এক বক্তৃতা করেন।\n\n\n== মৃত্যু ==\n২০২৪ সালের ১২ ফেব্রুয়ারি ১০৩ বছর বয়সে অমিতা দত্তের জীবনাবসান হয়।\n\n\n== তথ্যসূত্র =="}