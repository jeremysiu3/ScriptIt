{"pageid": 1084069, "title": "আনোয়ারুল হক শরীফ", "url": "https://bn.wikipedia.org/wiki?curid=1084069", "content": "আনোয়ারুল হক শরীফ একজন বাংলাদেশী শিক্ষাবিদ। তিনি জাহাঙ্গীরনগর বিশ্ববিদ্যালয়ের গণিত বিভাগের প্রাক্তন অধ্যাপক এবং ঢাকায় অবস্থিত বেসরকারি বিশ্ববিদ্যালয়, বাংলাদেশ ইউনিভার্সিটির (বিইউ) সাবেক উপাচার্য।\n\n\n== শিক্ষাজীবন ==\nশরীফ ঢাকা বিশ্ববিদ্যালয়ের গণিত বিভাগ থেকে ১৯৬৪ সালে স্নাতক এবং ১৯৬৫ সালে স্নাতকোত্তর ডিগ্রি লাভ করেন। তিনি বেলজিয়ামের ব্রাসেলস ফ্রি ইউনিভার্সিটি থেকে ১৯৭০ সালে বিশুদ্ধ গণিতে পিএইচডি ডিগ্রি অর্জন করেন।\n\n\n== কর্মজীবন ==\nআনোয়ারুল হক ১৯৭০ সালে ঢাকা বিশ্ববিদ্যালয়ের গণিত বিভাগে সহকারী অধ্যাপক হিসেবে যোগদান করেন। ১৯৭৫ সালে তিনি লিবিয়ার ত্রিপলির আল-ফাতাহ বিশ্ববিদ্যালয়ে যোগ দেন। সেখানে তিনি বাংলাদেশ কমিউনিটি স্কুল প্রতিষ্ঠা করেন। তিনি ১৯৮৭ সালে জাহাঙ্গীরনগর বিশ্ববিদ্যালয়ের গণিত বিভাগে সহযোগী অধ্যাপক হিসেবে শিক্ষকতা শুরু করেন।\nকর্মজীবনে তিনি জাহাঙ্গীরনগর বিশ্ববিদ্যালয়ের সিনেট ও সিন্ডিকেট সদস্য, ডিন, হল প্রভোস্ট, শিক্ষক সমিতির সদস্যসহ বিভিন্ন গুরুত্বপূর্ণ দায়িত্ব পালন করেছেন। এছাড়া জাতীয় শিক্ষাক্রম ও পাঠ্যপুস্তক বোর্ডের অধীনে এইচএসসি শিক্ষার্থীদের পাঠ্যক্রম প্রণয়ন কমিটির সদস্য হিসেবেও দায়িত্ব পালনের অভিজ্ঞতা রয়েছে তার।\nআনোয়ারুল হক শরীফ ২০১৭ থেকে ২০২১ সাল পর্যন্ত ঢাকায় অবস্থিত বেসরকারি বিশ্ববিদ্যালয়, বাংলাদেশ ইউনিভার্সিটির (বিইউ) উপাচার্য হিসেবে দায়িত্ব পালন করেন।\n\n\n== প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে।\n\n\n== সদস্যপদ ==\nআনোয়ারুল হক ঢাকা বিশ্ববিদ্যালয়ের একজন রেজিস্টার্ড গ্র্যাজুয়েট। তিনি বাংলাদেশ গণিত সমিতিসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}