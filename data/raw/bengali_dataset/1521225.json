{"pageid": 1521225, "title": "আবুল কাসেম (পূর্ব পাকিস্তানের রাজনীতিবিদ)", "url": "https://bn.wikipedia.org/wiki?curid=1521225", "content": "মৌলবী মোহাম্মদ আবুল কাসেম ছিলেন পাকিস্তানের তৃতীয় জাতীয় পরিষদের একজন সদস্য, যিনি পূর্ব পাকিস্তানের প্রতিনিধি হিসেবে দায়িত্ব পালন করেছেন।\n\n\n== জীবনী ==\nকাসেম ১৯১৩ সালে তৎকালীন ব্রিটিশ ভারতের আসাম প্রদেশের গোয়ালপাড়া জেলার মানকাচর থানার সদুরটিলা গ্রামে জন্মগ্রহণ করেন। তিনি ১৯৩৮ সালে কটন কলেজ থেকে দর্শনে স্নাতক অর্জন করেন। ১৯৪৬ সালে তিনি আসাম আইন পরিষদে ধুবড়ী দক্ষিণ আসনের সদস্য হয়েছিলেন। ১৯৫০ সালে তিনি ভারত ত্যাগ করেন। পরবর্তীতে তার নিবাস হয়েছিল তৎকালীন পাকিস্তানের পূর্ববঙ্গ তথা পূর্ব পাকিস্তানের রংপুর জেলার উলিপুর থানায়। এর দুই বছর পর তিনি পাকিস্তান গণপরিষদের সদস্য হয়েছিলেন। ১৯৫৬ সালে করাচি বিশ্ববিদ্যালয় থেকে আইনে স্নাতক অর্জনের চার বছর পর একই বিশ্ববিদ্যালয় থেকে তিনি রাষ্ট্রবিজ্ঞানে স্নাতকোত্তর অর্জন করেন। ১৯৬২ সালে পাকিস্তানের তৃতীয় জাতীয় পরিষদের সদস্য হিসেবে রংপুর-১ আসনের প্রতিনিধিত্ব করেছেন। তখন তাকে পাকিস্তান জাতীয় পরিষদের ডেপুটি স্পিকার করা হয়েছিল। তিনি কাউন্সিল মুসলিম লীগের সদস্য ছিলেন এবং ১৯৬৪ সালে পূর্ব পাকিস্তান কাউন্সিল মুসলিম লীগের সভাপতি হয়েছিলেন। ১৭ সেপ্টেম্বর ১৯৭১ সালে বাংলাদেশের স্বাধীনতা যুদ্ধ চলাকালে তিনি আব্দুল মোতালেব মালিকের মন্ত্রিসভার সদস্য হয়েছিলেন। তাকে পূর্ব পাকিস্তানের অর্থমন্ত্রী করা হয়েছিল। বাংলাদেশের স্বাধীনতার পর ২৪ ডিসেম্বর ১৯৭১ সালে যুদ্ধের সময় পাকিস্তানকে সহযোগিতা করার জন্য বাংলাদেশ সরকার তাকে গ্রেফতার করেছিল। ৩০ নভেম্বর ১৯৭৩ সালে বাংলাদেশ সরকার মন্ত্রিসভার আটক সদস্যদের প্রতি সাধারণ ক্ষমা ঘোষণা করায় তিনি মুক্তি পেয়েছিলেন। কাসেম আশির দশক বা তার পূর্বে মৃত্যুবরণ করেছেন।\n\n\n== তথ্যসূত্র =="}