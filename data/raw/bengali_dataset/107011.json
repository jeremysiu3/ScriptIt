{"pageid": 107011, "title": "জলপাইরঙা সাগর কাছিম", "url": "https://bn.wikipedia.org/wiki?curid=107011", "content": "জলপাইরঙা সাগর কাছিম বা পান্না কাছিম (ইংরেজি: Olive ridley sea turtle), (দ্বিপদ নাম: Lepidochelys olivacea) হচ্ছে সাতটি সাগর কচ্ছপের ক্ষুদ্রতম প্রজাতিগুলোর একটি। এই প্রজাতির কাছিম প্রশান্ত মহাসাগর, দক্ষিণ আটলান্টিক মহাসাগর এবং ভারত মহাসাগর এলাকার উষ্ণ পানিতে বাস করে। বাংলাদেশে এই প্রজাতির কাছিমের প্রধান আবাসস্থল হলও সেন্ট মার্টিন দ্বীপ, সুন্দরবন এবং বঙ্গোপসাগরের অন্যান্য দ্বীপপুঞ্জ। খোলসের জলপাই সবুজ রঙটাই এর নামের উৎস।\nবাংলাদেশের ২০১২ সালের বন্যপ্রাণী (সংরক্ষণ ও নিরাপত্তা) আইনের তফসিল-১ অনুযায়ী এ প্রজাতিটি সংরক্ষিত।\n\n\n== বিবরণ ==\nহাল্কা গড়নের এই কচ্ছপের গড়পড়তা ওজন প্রায় ৪৬ কিলোগ্রাম (১০০ পাউন্ড)। খোলস উঁচু গম্বুজের মতো, পিঠের খোলসের দৈর্ঘ্য প্রায় ৭৬ সেন্টিমিটার (২.৫ ফুট)। খোলসের রঙ পিঠের দিকে গাঢ় জলপাই সবুজ আর বুকের দিকে (বক্ষাবরণ) হলদে সবুজ। পিঠের খোলসে পাশের দিকে সাধারণত ছয় জোড়া পার্শ্বখন্ড থাকে। তবে প্রকৃতিতে এর বেশি, ৯ জোড়া পর্যন্ত পার্শ্বখন্ডের অধিকারী জলপাই সবুজ কচ্ছপও দেখা গেছে।\n\n\n== বিস্তৃতি ==\nজলপাইরঙা সাগর কাছিম বিশ্বজুড়ে গ্রীষ্মপ্রধান এলাকার উপকূলে দেখা যায়। প্রশান্ত মহাসাগর ও ভারত মহাসাগরের  ভারত, আরব, জাপান, মাইক্রোনেশিয়া, দক্ষিণ আফ্রিকা, অস্ট্রেলিয়া এবং নিউজিল্যান্ড  এর উপকূল এলাকা এবং আটলান্টিক মহাসাগরীয় ব্রাজিল, সুরিনাম, গায়ানা, ফ্রেঞ্চ গায়ানা এবং ভেনেজুয়েলার উপকূল এলাকায় এদের দেখতে পাওয়া গেছে। ক্যারিবিয়ান সাগরের পুয়ের্তো রিকো, পূর্ব প্রশান্ত মহাসাগরের গ্যালাপাগোস দ্বীপপুঞ্জ, চিলির উপকূল আর ক্যালিফোর্নিয়া উপসাগরেও এদের পাওয়া গেছে। এদের পরিযায়ী গতিবিধির উপর বিস্তর গবেষণা না হলেও অন্তত ৮০টি দেশের উপকূল ব্যবহার করার তথ্য পাওয়া গেছে।  ঐতিহাসিকভাবে এই প্রজাতিটি প্রাচুর্যময়। ১৯৬৮ সালেই কেবল মেক্সিকো উপকূল থেকে ১০ লক্ষ জলপাইরঙা সাগর কাছিম আহরণ করা হয়েছিল। \n\n\n== প্রজনন ==\nপ্রজননের অন্যতম জায়গা গোয়াতে সেপ্টেম্বর থেকে মার্চ এদের প্রজননের সময়কাল। স্ত্রী কাছিমেরা হাজার হাজার কিমি পথ পাড়ি দিয়ে তাদের জন্মস্থানে ফিরে আসে ডিম পাড়বার জন্য। পরুষেরা কখনো ডাঙ্গায় ওঠেনা। রাতে জোয়ারের সময় কাছিমেরা সমুদ্রতটে উপস্থিত হয়ে বালি খুঁড়ে তাদের বাসা বানায় ও গড়ে প্রায় ৩০ থেকে ১৬০ টা টেনিস বলের মতো ডিম পাড়ে। শিকারীদের থেকে ডিমগুলোকে বাঁচানোর জন্য তারা তাদের বাসা বালি চাপা দিয়ে দেয়। ৪০ থেকে ৭০ দিনের মধ্যে ডিম ফুটে বাচ্চা বেরোয়। যত বাসার তাপমাত্রা বেশি থাকে স্ত্রী কাছিম জন্মাবার সম্ভাবনা তত বেশি।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\nNOAA Fisheries olive ridley web page"}