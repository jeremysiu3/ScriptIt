{"pageid": 1488266, "title": "রাজনৈতিক লৌহমানব", "url": "https://bn.wikipedia.org/wiki?curid=1488266", "content": "রাজনীতির আলোচনায় লৌহমানব বলতে এমন এক ধরনের বেসামরিক বা সামরিক কর্তৃত্ববাদী রাজনৈতিক নেতাকে বোঝায়, যে সামরিক বলপ্রয়োগের মাধ্যমে নিয়ন্ত্রণ বজায় রাখে। লৌহমানবেরা সাধারণত  নিজেদেরকে ব্যাপক জনসমর্থনের অধিকারী হিসেবে দাবি করে এবং দেশের সমস্যাগুলির সমাধানে সক্ষম একমাত্র ব্যক্তি হিসেবে নিজেদের চিত্রিত করে; একই সাথে তারা উদারনীতিবাদ ও গণতন্ত্রের প্রতি তাচ্ছিল্যপূর্ণ মনোভাব পোষণ করে।\n\n\n== কার্যাবলী ==\nলৌহমানবেরা বেসামরিক বা সামরিক নেতা হতে পারে এবং গণতন্ত্র এবং স্বৈরতন্ত্র - উভয় ধরনের শাসনব্যবস্থাতেই উপস্থিত থাকতে পারে। সামরিক লৌহমানব শাসিত সামরিক স্বৈরতন্ত্র এবং সামরিক জান্তার শাসনের মধ্যে পার্থক্য আছে, কারণ একজন লৌহমানব সাধারণত একাই শাসন করে থাকে এবং শাসন করার জন্য তাকে অন্যান্য সামরিক কর্মকর্তাদের সাথে আলোচনা করতে হয় না।\nরাষ্ট্রবিজ্ঞানী ব্রায়ান লাই এবং ড্যান স্লেটার স্বৈরাচারী পন্থায় শাসন করা এবং সামরিক বাহিনীর মাধ্যমে ক্ষমতা প্রয়োগ করা ব্যক্তিদেরকে লৌহমানব হিসেবে চিহ্নিত করেছেন। সাধারণত একজন লৌহমানন যৌথভাবে ক্ষমতা ভাগাভাগি করে না এবং ক্ষমতা প্রয়োগের জন্য কোনও রাজনৈতিক দলের উপর নির্ভর করে না। গণতন্ত্র, সামরিক জান্তা এবং পক্ষপাতমূলক একনায়কতন্ত্রের চেয়ে লৌহমানবদের দ্বারা আন্তর্জাতিক সংঘাত শুরু হবার সম্ভাবনা বেশি থাকে। অধিকন্তু, রাষ্ট্রবিজ্ঞানী বারবারা গেডেস, এরিকা ফ্রান্টজ এবং জোসেফ জি. রাইট এই যুক্তি দিয়েছেন যে অন্যান্য ধরনের একনায়কতন্ত্রের তুলনায় লৌহমানবদের নেতৃত্বাধীন একনায়কতন্ত্রে \"মানবাধিকার লঙ্ঘন\" হবার এবং \"গৃহযুদ্ধে জড়িয়ে পড়ার\" সম্ভাবনা বেশি থাকে। তারা আরও বলেছেন যে বেসামরিক স্বৈরশাসক এবং সামরিক জান্তার তুলনায় লৌহমানবদের বিদ্রোহ, বিপ্লব বা বিদেশী আক্রমণ দ্বারা উৎখাত হওয়ার সম্ভাবনা বেশি থাকে।\nসামরিক জান্তাদের তুলনায় লৌহমানবদের নেতৃত্বাধীন শাসনব্যবস্থায় গণতন্ত্রে রূপান্তরিত হওয়ার সম্ভাবনা কম, কারণ একবার পদচ্যুত হলে তাদের কর্মকাণ্ডের জন্য ভবিষ্যতে কারাদণ্ড বা মৃত্যুর আশঙ্কা বেশি থাকে, যা একটি জান্তা গঠনকারী সামরিক কর্মকর্তাদের দলের ক্ষেত্রে ঘটার সম্ভাবনা আপেক্ষিকভাবে কম। কিছু বিশেষজ্ঞ পদত্যাগ করার পর রাজনৈতিক প্রতিদ্বন্দ্বী তৈরি না করে ক্ষমতার উত্তরাধিকারী প্রতিষ্ঠার প্রক্রিয়াটিকে \"লৌহমানবের উভয়-সংকট\" হিসেবে বর্ণনা করেছেন। লৌহমানবেরা সাধারণত গুরুত্বপূর্ণ সরকারি পদে তাদের পরিবারের সদস্যদের নিয়োগ দান করে। পরিবারের সদস্যদের উত্তরাধিকারী হিসেবে নিয়োগ করা এ ব্যাপারটি নিশ্চিত করে যে তারা কার্যভার ছাড়ার পরে কারাবন্দী হবেন না। অন্যদিকে কিছু লৌহমানব অনির্দিষ্টকালের জন্য ক্ষমতায় থাকার চেষ্টা করে, কিন্তু তাদের স্বাস্থ্যহানি ঘটলে এবং প্রতিদ্বন্দ্বীরা ক্ষমতা দখল করার সুযোগ খুঁজলে তাদেরকে অপসারণের ঝুঁকির সম্মুখীন হয়। এমনকি ক্ষমতাচ্যুত হওয়ার পরেও পূর্বে একজন লৌহমানবের নেতৃত্বাধীন শাসনব্যবস্থাটি পরবর্তীতে অন্য আরেকজন লৌহমানব দ্বারা অব্যাহত থাকার সম্ভাবনা থেকে যায়।\nলৌহমানবেরা গণতান্ত্রিক প্রতিষ্ঠানের মাধ্যমে কিংবা একটি অভ্যুত্থান (কু দেতা) বা বিপ্লবের দ্বারা জোরপূর্বক ক্ষমতা দখলের মাধ্যমে রাজনৈতিক কার্যভার গ্রহণ করতে পারে। যেসব ক্ষেত্রে গণতান্ত্রিকভাবে একটি নতুন সরকার গঠিত হয়, সেসব ক্ষেত্রে লৌহমানবেরা সাধারণত গণতান্ত্রিক পশ্চাদপসরণের মাধ্যমে ক্ষমতা পুঞ্জীভূত করার জন্য একটি দেশের গণতান্ত্রিক প্রতিষ্ঠানগুলিকে ধীরে ধীরে ক্ষয় করে ফেলে। যেসব ক্ষেত্রে বলপ্রয়োগের মাধ্যমে (বিশেষ করে সামরিক অভ্যুত্থানের পরে) একটি নতুন সরকার গঠিত হয়, সেসব ক্ষেত্রে লৌহমানবেরা সাধারণত ক্ষমতা গ্রহণের সাথে সাথে নয়, বরং ধীরে ধীরে স্বরূপ ধারণ করে।\n\n\n== রাজনীতি ==\nলৌহমানবেরা সাধারণত জাতীয়তাবাদী নেতা হয়ে থাকে। তারা নিজেদেরকে সাধারণ জনগণের কাছ থেকে শক্তিশালী সমর্থনের অধিকারী হিসেবে চিত্রিত করে এবং নিজেদেরকে \"অভিজাত শ্রেণীর বিরুদ্ধে\" সাধারণ জনগণের প্রতিনিধি হিসেবে দাবি করে। এছাড়া লৌহমানবেরা নিজেদের চারপাশে ব্যক্তিত্বের অর্চনার সংস্কৃতি গড়ে তোলে এবং উদারনীতিবাদ ও গণতন্ত্রের প্রতি তাচ্ছিল্য পোষণ করে। লৌহমানবেরা এই বয়ান বা কাহিনী তৈরি করে যে তারা একাই তাদের নিজ নিজ দেশের সমস্যা সমাধান করার ক্ষমতা রাখে এবং তারা \"শুধু তাদের ক্ষমতার জন্য নয়, তাদের নৈতিকতা এবং তাদের বুদ্ধিমত্তার জন্যও\" প্রশংসিত হতে চায়। প্রায় সব লৌহমানবই গণতন্ত্রের প্রতি তাদের অবিশ্বাস বা তাচ্ছিল্যভাব প্রকাশ করলেও তাদের অনেকেই নিজেদেরকে গণতান্ত্রিক হিসেবেই চিত্রিত করে।\nলৌহমানবেরা সাধারণত আইনের শাসনের প্রতি অবজ্ঞা প্রকাশ করে। তবে একই সাথে তারা আইনকে তাদের রাজনৈতিক প্রতিপক্ষের বিরুদ্ধে একটি অস্ত্র হিসেবেও ব্যবহার করে, যেমন তারা প্রতিপক্ষের বিরুদ্ধে অপরাধের অভিযোগ এনে তদন্ত শুরু করতে পারে বা তাদের প্রতিপক্ষকে সরাসরি কারারুদ্ধ করতে পারে। এই কর্তৃত্ব প্রয়োগের জন্য, লৌহমানবেরা দেশের বিচার বিভাগের নিজের অনুগত ব্যক্তিদের নিয়োগ করে এবং যাদেরকে তারা অবিশ্বস্ত বা হুমকি হিসেবে গণ্য করে, তাদেরকে বিতাড়িত করে। লৌহমানবেরা প্রায়ই সাংবাদিক এবং সামগ্রিকভাবে সংবাদপত্র প্রকাশক প্রতিষ্ঠানগুলির সমালোচনা করে। তারা তাদের শাসনের বিরুদ্ধে নেতিবাচক সংবাদপত্র এবং তথ্যকে \"ভুয়া সংবাদ\" বলে উড়িয়ে দেয় এবং যারা ঐ ধরনের তথ্য পরিবেশন করে, তাদেরকে \"জনগণের শত্রু\"  হিসেবে আখ্যা দেয়। এমনকি তারা কারসাজির মাধ্যমে বা তাদের নিজস্ব প্রতিবেদনের মাধ্যমে এই ধরনের তথ্যকে প্রতিহত করে। লৌহমানবেরা তাদের সমর্থকদের কাছে পৌঁছানোর জন্য সামাজিক যোগাযোগ মাধ্যম ব্যবহার করে।\n\n\n== ইতিহাস ==\n\nঐতিহাসিকভাবে কর্তৃত্বপরায়ণ নেতারা, যারা সাধারণভাবে একনায়ক বা স্বৈরশাসক হিসেবে পরিচিত, তারা গণহত্যা, জাল নির্বাচন অনুষ্ঠান এবং সংবাদপত্র সম্প্রদায়ের উপর সম্পূর্ণ নিয়ন্ত্রণ ধারণের মাধ্যমে রাজনৈতিক নিয়ন্ত্রণ প্রয়োগ করেছেন। এ ধরনের নেতাদের মধ্যে সোভিয়েত ইউনিয়োনের ইওসিফ (জোসেফ) স্তালিন, উগান্ডার ইদি আমিন এবং চিলির আউগুস্তো পিনোচে-র নাম বিশেষভাবে উচ্চার্য। এছাড়া উত্তর কোরিয়ার কিম জং উন এবং সিরিয়ার বাশার আল-আসাদের মতো বেশ কিছু আধুনিক শাসকও একই পন্থায় তাদের ক্ষমতা প্রয়োগ করে চলেছেন। তবে ২১শ শতাব্দীতে এসে সম্পূর্ণ নিয়ন্ত্রণ এবং দমনের এই প্রবণতায় কিছু পরিবর্তন এসেছে।\nভ্লাদিমির পুতিনকে সাধারণত একজন আধুনিক রাজনৈতিক লৌহমানবের প্রথম নজির হিসেবে উল্লেখ করা হয়। ব্রিটিশ সাংবাদিক গিডিয়ন র‍্যাখম্যান তার ২০২২ সালে প্রকাশিত দি এইজ অভ দ্য স্ট্রংম্যান গ্রন্থে পুতিনকে \"বর্তমান প্রজন্মের লৌহমানব নেতাদের জন্য আদর্শরূপ এবং অনুসরণীয় প্রতিমা\" হিসেবে বর্ণনা করেছেন। র‍্যাখম্যানের চিত্রে উঠে আসে যে পুতিন নিজেকে রাশিয়ার গণতান্ত্রিক প্রতিষ্ঠানগুলিকে সম্মানকারী ব্যক্তি হিসেবে বর্ণনা করে তার রাষ্ট্রপতির মেয়াদের সূচনা করলেও ২০০০ ও ২০১০-এর দশকে ধীরে ধীরে তার ক্ষমতা সুসংহত করেন। প্রাক্তন সোভিয়েত ইউনিয়নের অংশভুক্ত অন্যান্য কিছু দেশের সোভিয়েত-পরবর্তী পর্বের কিছু নেতাকেও লৌহমানব হিসেবে বর্ণনা করা হয়েছে, যেমন আলেকজান্ডার লুকাশেঙ্কো  এবং নুরসুলতান নজরবায়েভ।\nচীনে চীনা কমিউনিস্ট পার্টির সাধারণ সম্পাদকের স্থলাভিষিক্ত হওয়ার পর শি চিনফিংকে একজন লৌহমানব হিসাবে বর্ণনা করা হয়েছে। রাজনৈতিক পর্যবেক্ষকরা শি চিনফিংকে মাও সেতুংয়ের পর চীনা কমিউনিস্ট পার্টির সবচেয়ে শক্তিশালী নেতা হিসেবে অভিহিত করেছেন। ২০১৮ সালে চীনে একটি সাংবিধানিক সংশোধনী পাস করা হয় যার দ্বারা চীনের সর্বোচ্চ নেতার কাজের মেয়াদের সীমা অপসারণ করা হয়, এবং এর মাধ্যমে শি-কে তার পদে আজীবন মেয়াদে থাকার অনুমতি দেওয়া হয়। বিশেষ করে এই ঘটনার পরেই শি-কে লৌহমানব হিসেবে বর্ণনা করার ঘটনা বৃদ্ধি পায়।\nপুতিনের মতো রেজেপ তাইয়িপ এরদোয়ানও একজন উদারনীতিবাদী সংস্কারক হিসেবে তুরস্কে তার শাসন শুরু করেছিলেন, কিন্তু ধীরে ধীরে প্রধানমন্ত্রী এবং পরে রাষ্ট্রপতি হিসেবে কার্যকালে তিনি তার ক্ষমতা সুসংহত করেন। লাতিন আমেরিকার রাষ্ট্রনেতাদের মধ্যে দানিয়েল ওর্তেগা, নাইব বুকেলে, উগো চাভেস, নিকোলাস মাদুরো, আন্দ্রেস মানুয়েল লোপেস ওব্রাদোর, এবং মানুয়েল নরিয়েগাকে লৌহমানব হিসেবে বর্ণনা করা হয়েছে।\n\n\n== আরও দেখুন ==\n\nমহামানব রোগ\nসিজারবাদ\nকাউদিইয়ো\nলোকখ্যাপানো নেতা\nফ্যাসিবাদ (ফাশিবাদ)\nফেরাউনবাদ\nরাজনৈতিক মনিব\nআজীবন রাষ্ট্রপতি\nসর্বোচ্চ নেতা\nযুদ্ধাধিনায়ক\n\n\n== তথ্যসূত্র ==\n\n\n=== উৎসপঞ্জি ===\n\n\n==== বই ====\nRachman, Gideon (১৯ এপ্রিল ২০২২)। The Age of the Strongman: How the Cult of the Leader Threatens Democracy Around the World (ইংরেজি ভাষায়)। New York City, United States: Other Press। আইএসবিএন 9781635422801। এলসিসিএন 2021052765। সংগ্রহের তারিখ ১৬ ডিসেম্বর ২০২৩। \n\n\n==== গবেষণা সাময়িকী ====\nGeddes, Barbara; Frantz, Erica; Wright, Joseph G. (২০১৪)। \"Military Rule\"। Annual Review of Political Science (ইংরেজি ভাষায়)। 17: 147–162। ডিওআই:10.1146/annurev-polisci-032211-213418 । \nLai, Brian; Slater, Dan (২০০৬)। \"Institutions of the Offensive: Domestic Sources of Dispute Initiation in Authoritarian Regimes, 1950–1992\"। American Journal of Political Science (ইংরেজি ভাষায়)। Midwest Political Science Association। 50 (1): 113–126। জেস্টোর 3694260। ডিওআই:10.1111/j.1540-5907.2006.00173.x। \n\n\n==== আন্তর্জালিক (ওয়েব) উৎস ====\nPartlow, Joshua (২৪ আগস্ট ২০১৮)। \"From rebel to strongman: How Daniel Ortega became the thing he fought against\"। The Washington Post (ইংরেজি ভাষায়)। সংগ্রহের তারিখ ২৯ জুন ২০২৪। \nFisher, Max (৭ জানুয়ারি ২০২২)। \"Behind Kazakhstan Unrest, the \"Strongman's Dilemma\"\"। The New York Times (ইংরেজি ভাষায়)। সংগ্রহের তারিখ ১৬ ডিসেম্বর ২০২৩। \nFoy, Henry (২১ ফেব্রুয়ারি ২০১৭)। \"Azerbaijan Strongman Ilham Aliyev Names Wife as Vice-President\"। Financial Times (ইংরেজি ভাষায়)। Moscow, Russia। সংগ্রহের তারিখ ১৬ ডিসেম্বর ২০২৩। \nFreeman, Will (১৬ ফেব্রুয়ারি ২০২৩)। \"Nayib Bukele's Growing List of Latin American Admirers\"। Americas Quarterly (ইংরেজি ভাষায়)। সংগ্রহের তারিখ ১০ মার্চ ২০২৩। \nHopkins, Valerie (২৫ জুন ২০২৩)। \"One Big Winner of Kremlin-Wagner Clash? The Dictator Next Door.\"। The New York Times (ইংরেজি ভাষায়)। সংগ্রহের তারিখ ১৬ ডিসেম্বর ২০২৩। \nForero, Juan; Vyas, Kejal (২৬ মার্চ ২০২৪)। \"Venezuela's Strongman Decides Who Will Run Against Him in Presidential Election\"। The Wall Street Journal (ইংরেজি ভাষায়)। সংগ্রহের তারিখ ২৯ জুন ২০২৪। \nRachman, Gideon (১৯ ডিসেম্বর ২০২২)। \"The Year the Strongmen Stumbled\"। Financial Times (ইংরেজি ভাষায়)। সংগ্রহের তারিখ ১৬ ডিসেম্বর ২০২৩। \nTriesman, Daniel; Guriev, Sergei (২৭ এপ্রিল ২০২৩)। \"On the Tactics of Modern Strongmen\"। Princeton University Press (ইংরেজি ভাষায়)। সংগ্রহের তারিখ ১৬ ডিসেম্বর ২০২৩। \nWalker, Tony (২৪ জুলাই ২০১৮)। \"The Rise of Strongman Politics\"। La Trobe University (ইংরেজি ভাষায়)। সংগ্রহের তারিখ ১৬ ডিসেম্বর ২০২৩। \nBergergruen, Vera (২৯ আগস্ট ২০২৪)। \"How Nayib Bukele's 'Iron Fist' Has Transformed El Salvador\"। Time (ইংরেজি ভাষায়)। সংগ্রহের তারিখ ৩০ আগস্ট ২০২৪। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== আরও পড়ুন =="}