{"pageid": 1181406, "title": "সালাহ উদ্দিন নানুপুরী", "url": "https://bn.wikipedia.org/wiki?curid=1181406", "content": "সালাহ উদ্দিন নানুপুরী হলেন একজন বিশিষ্ট বাংলাদেশি ইসলাম ধর্মীয় পণ্ডিত, আধ্যাত্মিক ও সাংগঠনিক ব্যক্তিত্ব। কর্মজীবনে তিনি চট্টগ্রামের ফটিকছড়িস্থ জামিয়া ইসলামিয়া ওবাইদিয়া নানুপুরের মহাপরিচালক। তিনি হেফাজতে ইসলাম বাংলাদেশের কেন্দ্রীয় কমিটির সদস্য এবং দারুল উলুম হাটহাজারীর শুরা কমিটির সদস্য। এছাড়াও তিনি সমাজকল্যাণমূলক সংস্থা আল মানাহিল ওয়ালফেয়ার বাংলাদেশের প্রধান পৃষ্ঠপোষক।\n\n\n== জন্ম ==\nসালাহ উদ্দিন নানুপুরী ১৯৬২ সালে চট্টগ্রাম জেলার অন্তর্গত ফটিকছড়ি উপজেলার প্রসিদ্ধ গ্রাম নানুপুরে এক সম্ভ্রান্ত মুসলিম পরিবারে জন্ম গ্রহণ করেন। তাঁর পিতা হলেন বাংলাদেশের প্রসিদ্ধ আধ্যাত্মিক ব্যক্তিত্ব জামিয়া ইসলামিয়া ওবায়দিয়ার প্রাক্তন মহাপরিচালক আল্লামা শাহ জমির উদ্দীন নানুপুরী।\n\n\n== শিক্ষাজীবন ==\nনানুপুর ওবায়দিয়া মাদরাসায় তাঁর শিক্ষাজীবনের পথচলা হয়। সেখানে তিনি মক্তব বিভাগ থেকে শুরু করে অত্যন্ত কৃতিত্বের সাথে দাওরা হাদিস পর্যন্ত পাঠ্যসূচীর অন্তর্ভুক্ত সকল অধ্যয়ন করেন।\n\n\n== কর্মজীবন ==\nনানুপুর মাদরাসা থেকে দাওরা হাদিস সমাপ্ত করার পর ব্যবসায়িক কাজে বেশ কয়েক বছর বিদেশে কাটিয়েছিলেন। তারপর ২০০৫ সালে দেশে এসে নানুপুর মাদরাসায় যোগদান করেন। ২০১১ সালে তৎকালীন মহাপরিচালক শাহ জমির উদ্দীন নানুপুরীর ইন্তেকালের পর তিনি জামিয়া ইসলামিয়া ওবায়দিয়ার পরিচালক হিসেবে নিযুক্ত হন। তখন থেকে তিনি প্রতিষ্ঠানটি পরিচালনা করে আসছেন।\n\n\n== আধ্যাত্মিকতা ==\nতাঁর পিতা আল্লামা শাহ জমির উদ্দীন নানুপুরী জীবদ্দশায় তাঁকে আধ্যাত্মিকতার খেলাফত প্রদান করেছিলেন। তিনি উনার সিলসিলায় আধ্যাত্মিক কার্যক্রম পরিচালনা করেন। \n\n\n== উল্লেখযোগ্য কার্যক্রম ==\nমাদরাসা পরিচালনার পাশাপাশি তিনি আধ্যাত্মিক, সাংগঠনিক ও জনকল্যাণমূলক কার্যক্রম পরিচালনা করেন। তিনি প্রতিষ্ঠাকাল থেকেই হেফাজতে ইসলাম বাংলাদেশের কেন্দ্রীয় কমিটির সদস্য হিসেবে ছিলেন। ২০২০ সালে হেফাজতে ইসলামের কাউন্সিলে নায়েবে আমির মনোনীত হোন। এছাড়া তিনি আল মানাহিল ওয়ালফেয়ার বাংলাদেশের প্রধান পৃষ্ঠপোষক। এই সংস্থা সারাদেশের গরিব ও অসহায় লোকজনের ফ্রি চিকিৎসা প্রদান করে। এছাড়া অবহেলিত অঞ্চলে শিক্ষা প্রতিষ্ঠান, মসজিদ, নলকূপ, বাড়িঘর ইত্যাদি নির্মাণ করে দিয়ে থাকে। \nএসব ছাড়াও তিনি জমিরিয়া তালীম ও তাজকিয়া পরিষদ, বাংলাদেশের প্রতিষ্ঠাতা-চেয়ারম্যান। এটি একটি ধর্মীয় ও জনকল্যাণমূলক সংগঠন। এর অধীনে বাংলাদেশসহ মালয়েশিয়া, দুবাই, আমেরিকা ও ইউরোপের বিভিন্ন দেশে প্রায় ২০০-এর অধিক প্রতিষ্ঠান সুবিন্যস্ত  সিলেবাসের মাধ্যমে পরিচালিত হয়।\nতিনি বৃহত্তর ফটিকছড়ি ইসলামী আইন বাস্তবায়ন কমিটির বর্তমান প্রধান উপদেষ্টা \n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}