{"pageid": 1436587, "title": "উবায়দুর রহমান খান নদভী", "url": "https://bn.wikipedia.org/wiki?curid=1436587", "content": "উবায়দুর রহমান খান (জন্ম: ২৪ সেপ্টেম্বর, ১৯৬৬) হলেন একজন বাংলাদেশি দেওবন্দি ইসলামি পণ্ডিত, রাজনীতিবিদ, শিক্ষাবিদ, লেখক, পত্রিকা সম্পাদক ও ধর্মীয় ব্যক্তিত্ব।  তিনি দৈনিক ইনকিলাবের সিনিয়র সহকারী সম্পাদক,  সাপ্তাহিক মুসলিম জাহানের  নির্বাহী সম্পাদক এবং মাসিক নেয়ামতের  উপদেষ্টা সম্পাদক। এছাড়াও তিনি ২০২২ সালের ১৭ অক্টোবর থেকে বেফাকুল মাদারিসিল আরাবিয়া বাংলাদেশের মহাপরিচালক।    তিনি বাংলাদেশী শিক্ষাবিদ ও রাজনীতিবিদ মাওলানা আতাউর রহমান খানের বড় পুত্র এবং কবি মুহিব খানের বড় ভাই।\n\n\n== জীবনী ==\nতিনি ১৯৬৬ সালের ২৪ সেপ্টেম্বর কিশোরগঞ্জ শহরের জামিয়া রোডে অবস্থিত নূর মঞ্জিলে জন্মগ্রহণ করেন।  তার পিতা বিশিষ্ট শিক্ষাবিদ আতাউর রহমান খান একজন সাংসদ এবং বেফাকুল মাদারিসিল আরাবিয়া বাংলাদেশের মহাসচিব ছিলেন।  তিনি আল জামিয়া ইমদাদিয়া কিশোরগঞ্জ থেকে ১৯৮৩ খ্রিস্টাব্দে কওমি মাদরাসার সর্বোচ্চ ডিগ্রি দাওরায়ে হাদিস শেষ করেন। তার পরে ১৯৮৪ সালে আল জামিয়া আল ইসলামিয়া পটিয়া থেকে তিনি আরবি ভাষা ও সাহিত্যে উচ্চতর লেখাপড়া করেন। এরপর ১৯৮৫–৮৬ সালে ভারতের দারুল উলুম নদওয়াতুল উলমায় তিনি ইসলামি শিক্ষা ও আরবি ভাষায় স্নাতক সম্পন্ন করেন। এছাড়া ১৯৯৪ সালে তিনি জাতীয় বিশ্ববিদ্যালয় থেকে এম.এ ডিগ্রিও অর্জন করেছেন। তিনি মদিনা ইসলামি বিশ্ববিদ্যালয় দাওয়াহ অনুষদ থেকে দাওয়াহ ও কালচারাল কোর্সে প্রশিক্ষণসহ সংযুক্ত আরব আমিরাত থেকে রাজনীতি বিষয়ে ডিপ্লোমা করেছেন। এসব ছাড়াও তিনি মিডিয়া ও আন্তর্জাতিক সম্পর্কে বিশেষ ডিগ্রী (সৌদি আরব ) নিয়েছেন। \nকর্মজীবনে উবায়দুর রহমান খান দৈনিক ইনকিলাবে সিনিয়র সহকারী সম্পাদক  ও মাসিক নেয়ামতের উপদেষ্টা সম্পাদক হিসেবে দায়িত্ব পালন করেন। এর আগে তিনি ১৯৯১ থেকে ২০০১ সাল পর্যন্ত সাপ্তাহিক মুসলিম জাহানের নির্বাহী সম্পাদক হিসেবে  কর্মরত ছিলেন। শিক্ষক জীবনে তিনি ফরিদাবাদ, যাত্রাবাড়ী ও মারকাজুদ্দাওয়াহ শিক্ষকতা করেছেন। এছাড়াও তিনি দেশ-বিদেশের বিভিন্ন ইসলামী বিশ্ববিদ্যালয়ে অতিথি অধ্যাপক হিসেবে লেকচার প্রদান করেন। \nএছাড়া সাংগঠনিক জীবনে খান দেশ অধ্যয়ন কেন্দ্রের সভাপতি; রাবেতাতুল আদাবুল ইসলামির (বাংলাদেশ চ্যাপ্টার ) সেক্রেটারি জেনারেল এবং বিএসআরসি'র প্রেসিডেন্ট হিসেবে দায়িত্বরত আছেন। \nতিনি আরবি বাংলা, ফারসি, উর্দু, হিন্দি ও ইংরেজিসহ কয়েকটি ভাষায় লেখালেখি এবং অনুবাদের যােগ্যতা রাখেন।\nআধ্যাত্মিকতা\nতিনি তাসাউফের চার তরিকায় খেলাফত ও ইজাযাত প্রাপ্ত হয়েছেন। তিনি শাইখ আব্দুল আযিয মাক্কি আল কুরাইশী, আব্দুল্লাহ বিন আব্দুর রহমান আল খওলানি, আহমদ এফেন্দি শাযলি তুর্কি, শায়খ মাহমুদুল হাসান, শায়খ শিরাজ ইবনে গােলাম মুহাম্মদ দীনপুর, ইসহাক ইমামাবাদি ও জুলফিকার আহমদ নকশবন্দীর কাছে খেলাফত ও ইজাযত প্রাপ্ত হয়েছেন।\n\n\n== রচনাবলী ==\nউবায়দুর রহমানের বিভিন্ন জাতীয় দৈনিকে শতাধিক প্রবন্ধ নিবন্ধসহ প্রায় চল্লিশোর্ধ গ্রন্থ প্রকাশিত হয়েছে।  \n\nইসলামের ব্যবসায় ও বাণিজ্য আইন\nইসলাম এতো সুন্দর\nইতিহাসের কান্না\nনবীজী সা. কেমন ছিলেন\nঅন্যদের চোখে আমাদের নবিজি সা.\nকোরান ও হাদিসের আলোকে আমাদের ২৪ ঘন্টার জিন্দেগী\n\n\n== তথ্যসূত্র =="}