{"pageid": 1367126, "title": "এঁটুলিবাহিত রোগ", "url": "https://bn.wikipedia.org/wiki?curid=1367126", "content": "এঁটুলিবাহিত রোগ মানুষ ও অন্যান্য পশু-প্রাণীকে আক্রান্তকারী এমন কিছু রোগের দলকে বোঝায়, যেগুলি এঁটুলি নামক এক ধরনের রোগজীবাণুবাহী ক্ষুদ্র পরজীবী কীটের দংশনের কারণে সংক্রমিত হয়। এঁটুলির কামড় থেকে বহু বিভিন্ন ধরনের রোগজীবাণু সংক্রমিত হতে পারে, যাদের মধ্যে রিকেটসিয়াসহ আরও অন্যান্য ধরনের ব্যাকটেরিয়া, ভাইরাস ও প্রোটোজোয়া উল্লেখ্য। মানব সমাজের উপর এঁটুলিবাহিত রোগের অর্থনৈতিক প্রভাব তাৎপর্যপূর্ণ। ধারণা করা হয় বিশ্বব্যাপী গরুদের শতকরা ৮০ ভাগই কোনও এঁটুলিবাহিত রোগে আক্রান্ত।\nমানুষের মধ্যেও এঁটুলি ও এঁটুলিবাহিত রোগের প্রাদুর্ভাব বৃদ্ধি পাচ্ছে। এঁটুলি কীটেরা নতুন নতুন এলাকায় ছড়িয়ে পড়ছে, যার জন্য জলবায়ু পরিবর্তন অংশত দায়ী। উল্টোদিকে পোষক প্রাণীর সম্প্রদায় (যেমন হরিণ, গরু, ইঁদুর, গিরগিটি) ও সেগুলির ভক্ষকপ্রাণী সম্প্রদায়ে (যেমন শিয়াল) পরিবর্তনের কারণে এঁটুলি কীটদের সম্প্রদায়ের উপর প্রভাব পড়ছে। বন উজাড় ও আবাসস্থল খণ্ডীভবনের কারণে এঁটুলিকীটের পোষক ও খাদক প্রাণীদের বৈচিত্র্য ও লভ্যতায় পরিবর্তন আসতে পারে।\nযেহেতু একটি একক এঁটুলি কীট একাধিক রোগসৃষ্টিকারক জীবাণু পুষে রাখতে পারে, তাই রোগীরা একই সাথে একাধিক রোগের দ্বারা সংক্রমিত হতে পারে, এবং এর ফলে রোগনির্ণয় ও চিকিৎসা আরও বেশি কঠিন হয়ে পড়তে পারে। এঁটুলিবাহিত রোগীর সংখ্যাবৃদ্ধি ও রোগের ভৌগোলিক বিস্তার বৃদ্ধি পাচ্ছে, তাই স্বাস্থ্যকর্মীদের অবশ্যই একই রকম বহিঃস্থ উপস্থাপনবিশিষ্ট বিভিন্ন রোগগুলিকে একে অপর থেকে পৃথক করে চিনতে আরও বেশি পারঙ্গম হতে হবে।\n২০২০ সালে হিসাব অনুযায়ী মার্কিন যুক্তরাষ্ট্রের রোগ নিয়ন্ত্রণ কেন্দ্র সিডিসি ১৮টি এঁটুলিবাহিত রোগসৃষ্টিকারক জীবাণু শনাক্ত করেছে। আর বিশ্বব্যাপী এগুলির সংখ্যা কমপক্ষে ২৭। ২১শ শতকে এসে আরও নতুন নতুন এঁটুলিবাহিত রোগ আবিষ্কৃত হয়েছে। আণবিক রোগনির্ণয় ও পরবর্তী-প্রজন্মের অনুক্রম নির্ণয় পদ্ধতি এইসব আবিষ্কারের জন্য অংশত ধন্যবাদার্হ।\n\n\n== তথ্যসূত্র =="}