{"pageid": 1184196, "title": "রঙ্গলাল মুখোপাধ্যায়", "url": "https://bn.wikipedia.org/wiki?curid=1184196", "content": "রঙ্গলাল মুখোপাধ্যায় (২৪ আষাঢ়, ১২৫০ – ১৭ কার্তিক, ১৩১৬ বঙ্গাব্দ) ছিলেন একজন বাঙালি লেখক ধন্বন্তরিকল্প চিকিৎসক ও যোগী। তবে তিনিই ছিলেন বাংলা বিশ্বকোষের প্রবর্তক।\n\n\n== জন্ম ও সংক্ষিপ্ত জীবনী ==\nরঙ্গলাল মুখোপাধ্যায়ের জন্ম ১৮৪৩ খ্রিস্টাব্দের জুলাই-এ ( ১২৫০ বঙ্গাব্দের ২৪ আষাঢ়)  ব্রিটিশ ভারতের অধুনা  পশ্চিমবঙ্গের বর্তমানে উত্তর চব্বিশ পরগনা জেলার রাহুতা গ্রামে। পিতা বিশ্বম্ভর মুখোপাধ্যায় ও মাতা ভবসুন্দরী দেবী। বিশিষ্ট সাহিত্যিক ত্রৈলোক্যনাথ মুখোপাধ্যায় ছিলেন তার অনুজ। রঙ্গলাল জ্যেষ্ঠ সন্তান হওয়ায় এবং সংসারের অসচ্ছল অবস্থার জন্য  তাকে বিদ্যালয়ের পাঠ অসম্পূর্ণ রাখতে হয়। তবে তিনি ইংরাজী, বাংলা, সংস্কৃত ও গণিত বিষয়ে স্ব-শিক্ষিত হন। হাস্যোদ্দীপক গান রচনায় তিনি পারদর্শী ছিলেন। সেকারণে 'কাব্য রত্নাকর' নামে তিনি পরিচিত ছিলেন। \n'সোমপ্রকাশ', 'জন্মভূমি', 'কল্পদ্রুম',  'আর্যদর্শন' প্রভৃতি পত্র পত্রিকায় তার রচিত বহু প্রবন্ধ প্রকাশিত হয়। কর্মজীবনের বেশিরভাগ সময় তিনি বিভিন্ন জায়গায়  শিক্ষকতা করতেন। এক সময় তিনি শিক্ষকতা করতে বীরভূম জেলার লাভপুরের দাঁড়কা গ্রামে আসেন। বসবাস শুরু করেন দাঁড়কা সংলগ্ন লাঘোষা গ্রামে। শিক্ষকতার পাশাপাশি তিনি চিকিৎসাবিদ্যায় দক্ষতা অর্জন করে বীরভূমে চিকিৎসকরূপে সুনাম ও অর্থ উপার্জন করেন। সেই অর্জিত অর্থে তিনি মুদ্রণ যন্ত্র ক্রয় করেন এবং বিশ্বকোষ অভিধান রচনা ও মুদ্রণে অগ্রসর হন। তার অনুজ ত্রৈলোক্যনাথ বিশ্বকোষ অভিধানের প্রথম খণ্ড রচনায় রঙ্গলালকে প্রচুর সাহায্য করেছিলেন। এর প্রথম খণ্ড ১৮৮৬ খ্রিস্টাব্দে প্রকাশিত হয়। এরপর দ্বিতীয় খণ্ডের কিছুটা সম্পাদনার পর তিনি ছাপাখানা ও বিশ্বকোষের স্বত্ব  নগেন্দ্রনাথ বসুকে দিয়ে স্থায়ীভাবে  লাঘোষে এসে চিকিৎসকের পেশা নিয়ে সর্বত্যাগী সন্ন্যাসীর মতো জীবনযাপন করতে থাকেন।\nতার রচিত গ্রন্থসমূহ হল—\n\nশরৎশশী\nবিজ্ঞান দর্শক\nচিত্তচৈতন্যোদয়\nবৈরাগ্যবিপিন-বিহার\nরঙ্গলাল মুখোপাধ্যায় ১৩১৬ বঙ্গাব্দের ১৭ কার্তিক বীরভূমের লাঘোষা  গ্রামেই ৬৬ বৎসর বয়সে পরলোক গমন করেন।\n\n\n== তথ্যসূত্র =="}