{"pageid": 1365762, "title": "ইনসানিয়াত বিপ্লব বাংলাদেশ", "url": "https://bn.wikipedia.org/wiki?curid=1365762", "content": "ইনসানিয়াত বিপ্লব বাংলাদেশ বা মানবতা বিপ্লব বাংলাদেশ (ইনসানিয়াত নামে অধিক পরিচিত) বাংলাদেশের একটি রাজনৈতিক দল যা ২০১০ সালে আল্লামা ইমাম হায়াত কর্তৃক প্রতিষ্ঠিত হয়। আনুষ্ঠানিকভাবে ২০২৩ সালে নিবন্ধিত হয়।\n\n\n== ইতিহাস ==\nইনসানিয়াত বিপ্লব বাংলাদেশ আনুষ্ঠানিকভাবে ২০১০ সালে বাংলাদেশে একটি নতুন রাজনৈতিক দল হিসেবে প্রতিষ্ঠিত হয়। দলটি বাংলাদেশে স্বাধীনভাবে কাজ করে আসছে এবং এখন পর্যন্ত অন্য কোন রাজনৈতিক দল বা গোষ্ঠীর সাথে জোট গঠন করেনি।\n২০১৭ সালে, ইনসানিয়াত বিপ্লব বাংলাদেশ একটি রাজনৈতিক দল হিসাবে নিবন্ধনের জন্য বাংলাদেশের নির্বাচন কমিশনে আবেদন করেছিল, কিন্তু কমিশন প্রাথমিকভাবে তাদের আবেদন প্রত্যাখ্যান করে। পরবর্তীকালে, ইনসানিয়াত বিপ্লব বাংলাদেশ সুপ্রিম কোর্টের আপিল বিভাগে একটি রিট পিটিশন দায়ের করে, যা ইনসানিয়াত বিপ্লব বাংলাদেশের পক্ষে রায় দেয়। আপিল বিভাগের সিদ্ধান্তের পর দলটি নিবন্ধিত হয়।\n\n\n== প্রতীক ==\nইনসানিয়াত বিপ্লব বাংলাদেশ তাদের আনুষ্ঠানিক প্রতীক হিসেবে সাদা গোলাপ ব্যবহার করে আসছে। পার্টির লোগোটির কেন্দ্রে একটি বিশিষ্ট সাদা গোলাপ রয়েছে। তবে আরেকটি নিবন্ধিত রাজনৈতিক দল জাকের পার্টির নির্বাচনী প্রতীক গোলাপ থাকায় ইনসানিয়াত বিপ্লব বাংলাদেশ তাদের নির্বাচনী প্রতীক সাদা গোলাপ পেতে ব্যর্থ হয় ও সাদা গোলাপের পরিবর্তে নির্বাচন কমিশন তাদের আপেল প্রতীক বরাদ্দ দেয়।\n\n\n== ২০১৮ সালের নির্বাচন ==\n২০১৭ সালে, রাজনৈতিক দল হিসাবে নিবন্ধিনের জন্য ইনসানিয়াত বিপ্লব বাংলাদেশের আবেদন নির্বাচন কমিশন প্রত্যাখ্যান করলে নির্বাচনে স্বতন্ত্র প্রার্থী দেওয়ার সিদ্ধান্ত নেয় দলটি। তাদের মোট ৮ জন স্বতন্ত্র প্রার্থী নির্বাচনে অংশ নিলেও তাদের কেউই কোনো আসনে জয়লাভ করতে পারেনি। দলটির দাবি, নির্বাচন অবাধ ও সুষ্ঠু হয়নি।\nস্বতন্ত্র প্রার্থীদের প্রত্যেকের জন্য আলাদা আলাদা নির্বাচনী প্রতীক বরাদ্দ ছিল। দলের মহাসচিব জনাব রেহান আফজাল (রাহবার) একটি আপেল প্রতীক নিয়ে নির্বাচনে প্রতিদ্বন্দ্বিতা করেন, বাকি প্রার্থীরা সবাই সিংহ প্রতীক নিয়ে প্রতিদ্বন্দ্বিতা করেন। অন্য প্রার্থীরা হলেন এরফানুল হক, এমদাদুল হক, সাবিনা খাতুন সাব্বী, আরেফ সারতাজ, মিলন মোর্শেদ, শেখ হানিফ ও হাসান আহমেদ।\nপ্রার্থীদের মধ্যে সাবিনা খাতুন সাব্বী তার আসনে একমাত্র মহিলা প্রার্থী ছিলেন। দলটির অন্যান্য প্রার্থী ছিল যাদের প্রার্থিতা নির্বাচন কমিশন বাতিল বলে গণ্য করে ছিল, তবে তাদের সম্পর্কে তথ্য দেওয়া হয়নি।\n\n\n== দ্বাদশ জাতীয় সংসদ নির্বাচন ==\nইনসানিয়াত বিপ্লব বাংলাদেশ নির্বাচন কমিশনের সঙ্গে আলোচনার সময় তারা নির্বাচনে অংশ নেয়ার জন্য বর্তমান সংসদের বিলুপ্তি ও সেনাবাহিনী মোতায়েনের শর্ত দিয়েছিলেন। দাবি না মানায়, ইনসানিয়াত বিপ্লব বাংলাদেশ বর্জন করেছে দ্বাদশ জাতীয় সংসদ নির্বাচন। সংসদ ভেঙে দিয়ে এবং সেনাবাহিনীর প্রত্যক্ষ তত্ত্বাবধানে পুনরায় তফসিল চেয়ে হাইকোর্টে রিট দায়ের করে ইনসানিয়াত বিপ্লব বাংলাদেশ। রিট আবেদনে নির্বাচনে আইনশৃঙ্খলা রক্ষায় সেনাবাহিনীকে ম্যাজিস্ট্যাসি ক্ষমতা দিয়ে নিয়োগ দেওয়ার নির্দেশনা চাওয়া হয়। কিন্তু রিট উত্থাপিত হয়নি মর্মে খারিজ করে দেন হাইকোর্ট। পরে সংসদ ভেঙে সেনাবাহিনীর তত্ত্বাবধানে নির্বাচন চেয়ে ফের রিট করে ইনসানিয়াত বিপ্লব, বাংলাদেশ।  সেনাবাহিনীর তত্ত্বাবধানে নির্বাচন চেয়ে রিট পুনরায় খারিজ করার ইনসানিয়াত বিপ্লব, বাংলাদেশ আপিল বিভাগে আবেদন করে।  \n\n\n== তথ্যসূত্র =="}