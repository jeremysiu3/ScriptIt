{"pageid": 1479354, "title": "জোনাথন (কচ্ছপ)", "url": "https://bn.wikipedia.org/wiki?curid=1479354", "content": "জোনাথন (আনু. ১৮৩২ সালে ফুঁটেছিল) একটি সিসিলিস দানব কাছিম (Aldabrachelys gigantea hololissa), যা আলদাব্রা দানব কাছিমের (Aldabrachelys gigantea) উপপ্রজাতি। তার আনুমানিক বয়স ২০২৫-এর হিসাব অনুযায়ী ১৯২ বছর, যা তাকে পৃথিবীর প্রাচীনতম জীবিত স্থলজ প্রাণী হিসেবে চিহ্নিত করে। জোনাথন দক্ষিণ আটলান্টিক মহাসাগরে অবস্থিত ব্রিটিশ সমুদ্রপার অঞ্চল সেন্ট হেলেনা দ্বীপে বসবাস করে।\n\n\n== ইতিহাস ==\nআনুমানিক ১৮৩২ সালে ফুঁটা জোনাথনকে ১৮৮২ সালে প্রায় ৫০ বছর বয়সে তিনটি অন্য কাছিমসহ ভারত মহাসাগরের সেশেলস থেকে সেন্ট হেলেনায় আনা হয়। ১৯৩০-এর দশকে সেন্ট হেলেনার গভর্নর স্যার স্পেন্সার ডেভিস তাকে নাম দেন এবং তিনি ৩১ জন গভর্নরের শাসনকাল অতিক্রম করেছেন। বর্তমানে সে গভর্নরের সরকারি বাসভবন প্ল্যান্টেশন হাউজের চত্বরে বাস করে এবং তার যত্ন সেন্ট হেলেনার সরকার নিয়ে থাকে।\n\n\n== বয়স ==\n\nতার বয়স আনুমানিক নির্ধারণ করা হয়েছে কারণ ১৮৮২ সালে সেন্ট হেলেনায় নিয়ে আসার সময় সে \"সম্পূর্ণ পরিপক্ব\" ছিলো। \"সম্পূর্ণ পরিপক্ব\" মানে অন্তত ৫০ বছর বয়স, যা তার ফোঁটার সময়কাল ১৮৩২ সালের পরে নয় বলে ইঙ্গিত করে। প্রথমে যেটি ১৯০২ সালের ছবি হিসেবে ভাবা হয়েছিল, সেটি আসলে ১৮৮৬ সালের, যেখানে সেন্ট হেলেনায় আসার চার বছর পর জোনাথনকে দেখা যায়। ছবিটি বিশ্লেষণ করে দেখা যায়, ১৮৮৬ সালেই সে পুরোপুরি পরিপক্ব ছিল।\n২০২২ সালে জোনাথনের আনুমানিক বয়স গিনেজ বিশ্ব রেকর্ড কর্তৃক সর্বাধিক বয়সী হিসাবে স্বীকৃত কাছিম, তু'ই মালিলার বয়সকে অতিক্রম করে। তু'ই মালিলা ১৯৬৬ সালে টঙ্গায় ১৮৯ বছর বয়সে মারা গিয়েছিল। আরেকটি আলদাব্রা দানব কাছিম অদ্বৈত ২০০৬ সালে কলকাতার আলিপুর পশুপালায় মারা গিয়েছিল এবং তার বয়স ২৫৫ বছর হওয়ার সম্ভাবনা রয়েছে, তবে এটি নিশ্চিত করা হয়নি।\n\n\n== মিডিয়ায় ==\n২০১৪ সালের ফেব্রুয়ারিতে ২০১৪ কমনওয়েলথ গেমসের আগে কুইন্স ব্যাটন রিলের অংশ হিসাবে ব্যাটনটি সেন্ট হেলেনা পরিদর্শন করেছিল। লাঠি হাতে গভর্নর মার্ক কেপস প্ল্যান্টেশন হাউসের মাঠে জোনাথনের পাশাপাশি একটি ছবির জন্য ভঙ্গি করেছেন।\nবিবিসি রেডিও ২০১৪ সালের মার্চে সমুদ্রগামী স্যালি কেটল সেন্ট হেলেনা পরিদর্শন করার পর ফ্রম আওয়ার ওন করেসপন্ডেন্টের একটি পর্বে জোনাথনকে দেখায়।\nসেন্ট হেলেনার পাঁচ পেন্সের মুদ্রার বিপরীতে জোনাথনের চিত্র রয়েছে।\n\n\n== ২০১৫ সাল থেকে ==\n\n২০১৫ সালের ডিসেম্বর মাসে সেন্ট হেলেনার পশুচিকিৎসক জো হলিন্স বলেন যে জোনাথন \"জীবিত ও সুস্থ [...] সে ছানি দৃষ্টিতে অন্ধ, তার গন্ধ অনুভবের ক্ষমতা হারিয়েছে, তাই খাবার শনাক্ত করতে পারে না (তার সঙ্গী কাছিমরা তাকে ঠকায়, যারা মাটিতে পড়া ক্ষুদ্রতম কণাও শনাক্ত করতে পারে), তবে তার শ্রবণ ক্ষমতা অসাধারণ রকম ভালো রয়েছে।\" ২০১৬ সালের জানুয়ারিতে বিবিসি জানায় যে জোনাথনকে একটি নতুন খাদ্য প্রদান করা হয়েছে, যা তার স্বাস্থ্য বজায় রাখতে এবং আয়ু বাড়াতে সাহায্য করবে। তার উচ্চ বয়সের কারণে, জোনাথন তার সঙ্গী কাছিমের সঙ্গে প্রায় সবকিছুই করে, যার মধ্যে রয়েছে খাওয়া, ঘুমানো এবং মিলন।\nজোনাথনের দুই প্রিয় কাছিমের একটি ফ্রেডেরিকা (অন্যটি এমিলি), যে ১৯৯১ সাল থেকে তার সঙ্গী। ২০১৭ সালে ফ্রেডেরিকার লিঙ্গ নিয়ে সন্দেহ দেখা দেয়। দ্বীপের পশুচিকিৎসক ক্যাথরিন ম্যান জানান, প্লাস্ট্রনের অস্বাভাবিকতার কারণে তার লিঙ্গ নিশ্চিত করা সম্ভব নয়, এবং পরে জানা যায়, ফ্রেডেরিকা আসলে পুরুষ, তাই তার নাম বদলে ফ্রেডরিক রাখা হয়। ফ্রেডরিকের পরীক্ষার সময়, জোনাথন সেখানে এসে পুরো প্রক্রিয়ার সময় ফ্রেডরিক এবং পশুচিকিৎসকের পাশে দাঁড়িয়ে থাকে।\nজোনাথনের আনুমানিক ১৯০তম জন্মদিন উদযাপন উপলক্ষে, ফেব্রুয়ারি ২০২২ সালে দ্বীপের কর্মকর্তারা একটি সিরিজ স্মারক ডাকটিকিট তৈরির পরিকল্পনা করেন। দর্শনার্থীরা তার প্রথম পরিচিত ফোঁটার একটি ছবিসহ একটি শংসাপত্রও পান।\n২০২২ সালের ৪থা ডিসেম্বর স্থানীয় বাসিন্দারা জোনাথনের জন্মদিন উদযাপনের তিন দিনের আয়োজন করে। যখন তার সবচেয়ে প্রিয় খাবার থেকে তৈরি একটি কেক উপস্থাপন করে।\n২০২৪ সালের জানুয়ারিতে, সেন্ট হেলেনা সফরে এডিনবার্গের ডিউক প্রিন্স এডওয়ার্ড জোনাথনকে দেখতে যান। জোনাথন এর আগে ১৯৪৭ সালে ডিউকের মা দ্বিতীয় এলিজাবেথ এবং দাদা ষষ্ঠ জর্জের সাথে দেখা করেছিল। প্রিন্স ফিলিপও ১৯৫৭ সালে তাকে একটি পরিদর্শন করেছিলেন।\n\n\n== আরও দেখুন ==\nঅদ্বৈত (কচ্ছপ)\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে জোনাথন সম্পর্কিত মিডিয়া দেখুন।"}