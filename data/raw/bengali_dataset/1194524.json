{"pageid": 1194524, "title": "কানু রায়", "url": "https://bn.wikipedia.org/wiki?curid=1194524", "content": "কানু রায় (৯ ডিসেম্বর ১৯১২ — ২০ ডিসেম্বর ১৯৮২) ছিলেন একজন ভারতীয় বাঙালি অভিনেতা এবং হিন্দি এবং বাংলা চলচ্চিত্রের সঙ্গীত পরিচালক ও সুরকার। তিনি বেশিরভাগ হিন্দি চলচ্চিত্রে প্রখ্যাত চিত্র পরিচালক বাসু ভট্টাচার্যের সঙ্গে কাজ করেছেন।\n\n\n== জন্ম ও পরিবার ==\nকানু রায় ১৯১২ খ্রিস্টাব্দের ৯ ডিসেম্বর তৎকালীন  ব্রিটিশ ভারতের ফরিদপুর জেলার মাদারীপুর মহকুমার ইদিলপুরের একটি ধনী জমিদার পরিবারে (বর্তমান বাংলাদেশের শরীয়তপুর জেলার গোসাইরহাট) জন্মগ্রহণ করেন। পিতা দেবেন্দ্রনাথ ঘোষ রায়চৌধুরী এবং মাতা অমিয়া দেবী। খ্যাতনামা সঙ্গীতশিল্পী গীতা দত্ত ছিলেন তার সহোদরা। ১৯৪০-এর দশকের শুরুতে তার পিতামাতা কলকাতায় চলে আসেন এবং পরে ১৯৪২ খ্রিস্টাব্দে তিনি বোম্বাই শহরের দাদারে বসবাস করতেন।\n\n\n== কর্মজীবন ==\nসঙ্গীতজীবনে কানু রায় নয়-দশটি ছায়াছবির জন্য সুরসৃষ্টি ও সঙ্গীত পরিচালনা করেছেন এবং সবই অত্যন্ত জনপ্রিয় হয়েছিল। বোম্বাই-এ প্রথমে তিনি নেপথ্য সঙ্গীত শিল্পী হিসাবে কাজ নেন। কিন্তু বহু চেষ্টায় সফল হতে পারেননি। তারপর তিনি  ভারতীয় গণনাট্য সংঘে তথা আই পি টি এ'র জন্য সুরকার হিসাবে কাজ নেন এবং সহকর্মীদের কাছ থেকে প্রশংসা পান। কিছু ছবিতে সঙ্গীতে অংশ নেন, কিন্তু সবই ছিল কোরাসে। তার সঙ্গে প্রখ্যাত সঙ্গীত পরিচালক, গীতিকার সলিল চৌধুরীর ঘনিষ্ট সম্পর্ক ছিল, কিন্তু তা সত্ত্বেও তিনি ছবিতে সঙ্গীতশিল্পীর স্থান পাননি।\nতবে সুরসৃষ্টি ও সঙ্গীত পরিচালনায় কানু রায় প্রভূত সুনাম অর্জন করেন। তার যে গানগুলি জনপ্রিয় হয়েছিল, সেগুলি হল—\n\nগীতা দত্তের কণ্ঠে —\nআজ কী কালীঘাটা (উসকি কাহানি-১৯৬৬ ছবিতে)\nকোই চুপকে সে আকে\nমেরা দিল জো মেরা হোতা\nমেরি জান মুঝে জান না কাহো\n(অনুভব ছবিতে)\n\nমান্না দের কণ্ঠে—\nফির কোই ফুল খিলা,(অনুভব ছবিতে)\nহাঁসনে কি চাহ নে কিতনা মুঝে রুলায়া হ্যায় (১৯৭৩ খ্রিস্টাব্দে মুক্তিপ্রাপ্ত আবিষ্কার ছবিতে)\nভূপিন্দর সিংহের কণ্ঠে—\nকিসি সে না কেহনা (১৯৮৩)\nমাচাল কে জব ভি আঁখোঁ মে (১৯৭৯ খ্রিস্টাব্দে মুক্তিপ্রাপ্ত গৃহপ্রবেশ ছবিতে)\nজগজিৎ এবং চিত্রা সিং পরিবেশনে—\nবাবুল মোরা নাইহার ছুটো যায় (১৯৭৩ খ্রিস্টাব্দে মুক্তিপ্রাপ্ত আবিষ্কার ছায়াছবিতে)\nমুম্বাই-এ প্রথমদিকে কিছু ছবিতে ছোট ভূমিকায় অভিনয়ের কাজ করলেও, সুযোগ পেলে সঙ্গীত পরিচালনার দিকেই জোর দিতেন। এবং সারা জীবন আর্থিক অসচ্ছলতার মধ্যেই কাটিয়েছেন।\n\n\n== চলচ্চিত্রসমূহ ==\nঅভিনয়—\nকিসমত (১৯৪৩)\nমহল (১৯৪৯)\nজাগৃতি (১৯৫৪)\nমুনিমজি (১৯৫৫)\nহাম সব চোর হ্যায় (১৯৫৬)\nতুমসা না দেখা (১৯৫৭)\nদুষ্টু ছেলে (১৯৬২)\nবন্দিনী (১৯৬৩)\nকিসি সে না কেহনা (১৯৮৩)\nসঙ্গীত পরিচালনা—\nউসকি কাহানি (১৯৬৬)\nঅনুভব (১৯৭১)\nআবিষ্কার (১৯৭৩)\nতুমহারা কাল্লু (১৯৭৫)\nগৃহ প্রবেশ (১৯৮০)\nস্পর্শ (১৯৮০)\nশ্যামলা (১৯৭৯)\nও ফির নহীঁ আয়ি (১৯৮১)\nময়ূরী\n\n\n== মৃত্যু ==\nঅকৃতদার কানু রায় ক্যান্সারে আক্রান্ত হয়েছিলেন এবং ১৯৮২ খ্রিস্টাব্দে ২০ ডিসেম্বর পরলোক গমন করেন।\n\n\n== তথ্যসূত্র =="}