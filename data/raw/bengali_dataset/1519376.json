{"pageid": 1519376, "title": "সর্গুন মেহতা", "url": "https://bn.wikipedia.org/wiki?curid=1519376", "content": "সর্গুন মেহতা (জন্ম: ৬ সেপ্টেম্বর ১৯৮৮) একজন ভারতীয় অভিনেত্রী এবং মডেল যিনি মূলত হিন্দি টেলিভিশন এবং পাঞ্জাবি চলচ্চিত্র জগতের সাথে যুক্ত। তিনি সর্বাধিক পারিশ্রমিকপ্রাপ্ত পাঞ্জাবি অভিনেত্রীদের একজন, মেহতা তিনটি পিটিসি পাঞ্জাবি চলচ্চিত্র পুরস্কার এবং দুটি ফিল্মফেয়ার পুরস্কার (পাঞ্জাবি) পেয়েছেন।  ২০১৪ সালে, তিনি রিয়েলিটি শো, বিগ বস ৮- এ অংশগ্রহণ করেছিলেন। \n\n\n== প্রাথমিক জীবন এবং শিক্ষা ==\nসর্গুন মেহতার জন্ম ১৯৮৮ সালের ৬ সেপ্টেম্বর  ভারতের পাঞ্জাব রাজ্যের চণ্ডীগড়ে।  তার একটি ছোট ভাই আছে।  ছোটবেলায়, তার ভাইয়ের সাথে সর্গুন সনি টিভির জনপ্রিয় নৃত্য প্রতিযোগীতামূলক রিয়েলিটি শো বুগি উগিতে অডিশন দিয়েছিলেন কিন্তু তারা দুজনেই প্রত্যাখ্যাত হয়েছিলেন।  মেহতা চণ্ডীগড়ের সেক্রেড হার্ট কনভেন্ট স্কুল এবং পরে কারমেল কনভেন্ট স্কুলে পড়াশোনা করেছেন।  তিনি দিল্লি বিশ্ববিদ্যালয়ের কিরোরি মাল কলেজ থেকে বাণিজ্যে স্নাতক ডিগ্রি অর্জন করেছেন।  এরপর তিনি ব্যবসা ব্যবস্থাপনায় স্নাতকোত্তর ডিগ্রি অর্জনের জন্য পড়াশোনা শুরু করেন, কিন্তু অভিনয়কে পেশা হিসাবে চয়ন করার পর তিনি পড়াশোনা ছেড়ে দেন। এরপর, তিনি জি টিভির ধারাবাহিক অনুষ্ঠান ১২/২৪ কারোল বাগ -এ অভিনয় করেছিলেন। ধারাবাহিকটি শেষ হওয়ার পর, তিনি পাকাপাকিভাবে মুম্বাইতে থাকতে শুরু করেন। \n২০১১ সালের টেলিভিশন ধারাবাহিক ফুলওয়া এবং ২০১২ সালের টেলিভিশন ধারাবাহিক কেয়া হুয়া তেরা ওয়াদাতে অভিনয় করার পর মেহতা আরও পরিচিতি পায়। ২০১৩ সালে কালারস টিভির জনপ্রিয় ধারাবাহিক বালিকা বধুতে অভিনয়ের মাধ্যমে তিনি একজন শক্তিশালী অভিনেত্রী হিসেবে নিজেকে প্রতিষ্ঠিত করেন। \n\n\n== ব্যক্তিগত জীবন ==\n\nমেহতা ২০০৯ সালে, তার অভিনীত ধারাবাহিক ১২/২৪ কারোল বাগের সহ-অভিনেতা রবি দুবের সাথে সম্পর্কে ছিলেন, এবং ২০১৩ সালের ডিসেম্বরে তাকে বিয়ে করেন।  ২০১৩ সালের ৫ ফেব্রুয়ারী তারিখে, ইন্ডিয়াটাইমসকে দেওয়া এক সাক্ষাৎকারে, মেহতা বলেন যে তার এবং দুবের সবসময়ই ভালো বোঝাপড়া এবং বন্ধুত্ব ছিল কিন্তু একসাথে নাচ বালিয়ে করার পর তারা একে অপরকে পেশাগতভাবে আরও ভালোভাবে চিনতে পারে।  বিয়ের পর, তিনি তার নাম পরিবর্তন করে সর্গুন মেহতা দুবে রাখেন। \n\n\n== কর্মজীবন ==\n\n\n=== অভিনয়ে অভিষেক, প্রাথমিক কাজ এবং স্বীকৃতি (২০০৯-২০১১) ===\nমেহতা নাট্যজগতে অভিনয়ের মাধ্যমে তার কর্মজীবন শুরু করেছিলেন। দিল্লিতে কলেজে পড়ার তিন বছর তিনি বেশ কয়েকটি নাট্য প্রযোজনায় অভিনয় করেছিলেন। পরবর্তীতে, তিনি জি টিভির ২০০৯ সালের টেলিভিশন ধারাবাহিক ১২/২৪ কারোল বাগ -এ একটি পার্শ্ব চরিত্রে অভিনয়ের জন্য নির্বাচিত হন। এখানে তিনি নীতু শেঠি নামে একজন উজ্জ্বল তরুণীর ভূমিকায় অভিনয় করেছিলেন।  এই অনুষ্ঠানটিতে দিল্লির কারোলবাগের মধ্যবিত্ত এলাকায় বসবাসকারী শেঠি পরিবারের চার সন্তান সিমি, অনুজ, নীতু এবং মিলির গল্প দেখানো হয়েছিল। চার ভাইবোনের মধ্যে নীতু ছিল তৃতীয়, যার বিয়ে মানসিকভাবে প্রতিবন্ধী ওমি (রবি দুবে অভিনীত) -এর সাথে।  দ্য হিন্দুকে দেওয়া এক সাক্ষাৎকারে, মেহতা বলেন যে তিনি হঠাত করেই এই ভূমিকাটি পেয়েছিলেন। তার একজন অধ্যাপক তাকে এবং তার বন্ধুদের এই ভূমিকার জন্য অডিশন দিতে বলেছিলেন এবং সে নীতুর ভূমিকায় অভিনয় করার জন্য নির্বাচিত হয়। \nঅনুষ্ঠানের সমাপ্তির পর, মেহতা জি টিভির আরেকটি ধারাবাহিক আপনো কে লিয়ে গীতা কা ধর্মযুদ্ধ -এ প্রধান নারী চরিত্রে অভিনয় করেছিলেন।  ২০১০ সালের ডিসেম্বরে সম্প্রচারিত এই অনুষ্ঠানটিতে তিনি গীতার ভূমিকায় অভিনয় করেছিলেন, যিনি সত্যের পক্ষে দাঁড়িয়ে তার পরিবারকে ৪৯৮এ ধারার অপব্যবহারের (যার লক্ষ্য নারীদের পারিবারিক সহিংসতা এবং নির্যাতন থেকে রক্ষা করা) হাত থেকে রক্ষা করেন।  ২০১১ সালের মে মাসে, জনপ্রিয়তা অর্জনে ব্যর্থ হওয়ার পর অনুষ্ঠানটি বন্ধ হয়ে যায়। \n২০১১ সালের জানুয়ারিতে, মেহতা সিদ্ধার্থ তেওয়ারি প্রযোজিত এবং অজয় চৌধুরী অভিনীত ফুলওয়া ধারাবাহিকের নামভূমিকায় অভিনয় করেন।  কালারস টিভিতে সম্প্রচারিত এই ধারাবাহিক ডাকাত থেকে রাজনীতিবিদ হওয়া ফুলন দেবীর জীবনের উপর ভিত্তি করে তৈরি।  এই ধারাবাহিকটিকে তিনি তার অভিনয় জীবনের এক গুরুত্বপূর্ণ মোড় হিসাবে চিহ্নিত করেন এবং বলেন যে এই চরিত্রে অভিনয় করে তিনি স্বীকৃতি এবং তার সাথে সাথে সৃজনশীল তৃপ্তিও পেয়েছেন।  পরের বছর, তিনি সনি টিভির অপরাধমূলক ধারাবাহিক ক্রাইম পেট্রোলের একটি পর্বে আরতি শেখরের চরিত্রে অভিনয় করেন।\n\n\n=== বালিকা বধু এবং টেলিভিশনে আরও সাফল্য (২০১২-২০১৫) ===\n২০১২ সালে, মেহতা ফায়ারওয়ার্কস প্রযোজনা সংস্থার রহস্য-রোমাঞ্চ ধারাবাহিক হাম নে লি হ্যায়...শপথ  -এ  সোনিয়ার ভূমিকায় অভিনয় করেন। এই ধারাবাহিকে তার সহ অভিনেতা ছিলেন রাহিল আজম। ধারাবাহিকের সেই পর্বটি একটি গন সমাগমে সংঘটিত হত্যাকাণ্ডকে ঘিরে আবর্তিত হয়েছিল। \nএরপর মেহতা ২০১২ সালের আগস্টে শোনতারা প্রযোজনা সংস্থার পর্বভিত্তিক প্রেম বিষয়ক ধারাবাহিক অনুষ্ঠান তেরি মেরি লাভ স্টোরিজ (স্টার প্লাসে সম্প্রচারিত) -এর একটি পর্বে আনিকা চরিত্রে চরিত্রে অভিনয় করেন এবং সেই পর্বে তিনি অভিনেতা করণ প্যাটেলের সাথে কাজ করেছিলেন। \n২০১২ সালের অক্টোবরের শেষের দিকে, শশী মিত্তলের প্রযোজনায় নির্মিত সনি টিভির ধারাবাহিক দিল কি নজর সে খুবসুরত -এ আরাধ্যার ভূমিকায় অভিনয় করার জন্য মেহতাকে প্রস্তাব দেওয়া হয়েছিল, কিন্তু কারনবশতঃ তাকে অনুষ্ঠান থেকে সরিয়ে দেওয়া হয়েছিল। \nএরপর তিনি একতা কাপুর প্রযোজিত কেয়া হুয়া তেরা ওয়াদা ধারাবাহিকে অভিনয় করেন। এই ধারাবাহিকে মোহিত মালহোত্রা, মোনা সিং, মৌলি গাঙ্গুলি এবং নীলম সিভিয়ার মতো টেলিভিশোন জগতের বহু অভিনেতাদের সাথে মেহতা কাজ করেছিলেন। মেহতা এই ধারাবাহিকে একজন প্রাপ্তবয়স্ক সাংবাদিক বুলবুলের চরিত্রে অভিনয় করেছিলেন। মেহতা তার এক বিবৃতিতে উল্লেখ করেছিলেন যে আগে কখনও এই ধরণের ভূমিকায় তিনি অভিনয় করেননি।  ২০১৩ সালের মে মাসের শেষের দিকে অনুষ্ঠানটির সম্প্রচার বন্ধ করে দেওয়া হয়। \n১২/২৪ করোল বাগ (২০০৯), ফুলওয়া (২০১১) এবং কেয়া হুয়া তেরা ওয়াদা (২০১২) ইত্যাদি ধারাবাহিকে অভিনয় করার পর তিনি কালারস টিভির জনপ্রিয় ধারাবাহিক বালিকা বধুতে গঙ্গা নামের এক নম্র-ভদ্র মেয়ের ভূমিকায় অভিনয় করেছিলেন।  হিন্দুস্তান টাইমসকে দেওয়া এক সাক্ষাৎকারে, মেহতা বলেছিলেন যে এই চরিত্রটির প্রস্তাব পেয়ে তিনি অবাক হয়েছেন, কারণ এটি তার স্বভাবগত চরিত্রের একেবারেই বিপরীত ছিল।  ২০১৪ সালের নভেম্বরের মাঝামাঝি সময়ে, সৃজনশীল অসন্তোষের কারণে তিনি অনুষ্ঠানটি ছেড়ে দেন। \n২০১৪ সালের সেপ্টেম্বরে, মেহতা রিয়েলিটি শো, বিগ বস ৮ -এ প্রতিযোগী হিসেবে অংশগ্রহণ করেছিলেন, কিন্তু প্রথম পর্বেই তিনি বাদ পড়ে যান।   মেহতা জি টিভির রিশ্তো কা মেলা নামক একটি স্বল্প দৈর্ঘ্যের টিভি শৃঙ্খলাতে অভিনয় করেছিলেন। এতে তিনি কেন্দ্রীয় চরিত্র দীপিকা চরিত্রে অভিনয় করেন, যিনি আজকের আধুনিক যুগের একজন তরুণী সুন্দরী। এই অনুষ্ঠানটিতে দশটি পর্ব ছিল, যেখানে তিনি এজাজ খান, ঊষা নাদকর্ণি, রতন রাজপুত, অনুপম শ্যাম, করণ মেহরা, হিতেন তেজওয়ানি, গৌরী প্রধান তেজওয়ানি, সায়ন্তনী ঘোষ এবং করণ গ্রোভারের সাথে অভিনয় করেছিলেন। এই অনুষ্ঠানটি দীপিকার নামক একটি মেয়ের কাহিনী বর্ননা করে একজন পলাতক বিয়ের কনে। সে তার নিষ্ঠুর পুলিশ ইন্সপেক্টর (আইজাজ খান অভিনীত) বাগদত্তার কাছ থেকে পালিয়ে যায়। দীপিকা পালানোর সময় একটি মেলায় আসে যেখানে সে এমন কিছু মহিলাদের সাথে দেখা করে যাদের প্রত্যেকের নিজ নিজ কাহিনী।  অনুষ্ঠানটি ২০১৫ সালের ৮ মে তারিখে বন্ধ হয়ে যায়।  সর্গুন মেহতা মিউজিক ভিডিও তিতলিয়া -তে কাজ করেছেন। \n\n\n=== পাঞ্জাবি সিনেমায় প্রতিষ্ঠিত অভিনেত্রী (২০১৫–বর্তমান) ===\n২০১৫ সালের জুলাই মাসে, মেহতা সিমেরজিৎ সিং পরিচালিত একটি পাঞ্জাবি ছবি আংরেজ -এ অভিনয় করেন যা তার প্রথম অভিনীত চলচ্চিত্র ছিল। এই চলচ্চিত্রে মেহতার সাথে সাথে পভিনেতা অমরিন্দর গিল এবং অদিতি শর্মারও চলচ্চিত্র জগতে অভিষেক ঘটে। এই চলচ্চিত্রের এক কেন্দ্রীয় চরিত্রে ধন কৌরের ভূমিকায় মেহতা অভিনয় করেছিলেন।  ছবিটি ভারতীয় মুদ্রার নিরিখে প্রথম সপ্তাহে প্রায় ₹ ৪০.৫০ মিলিয়ন (ইউএস$ ৪,৯৫,০৪৩.৬৫)  আয় করে। ছবিটি তার ১৭ দিনে প্রায়  ₹১২৪.৫ মিলিয়ন (ইউএস$ ১.৫২ মিলিয়ন)  আয় করেছে  যার ফলে এটি  ২০১৫ সালের দ্বিতীয় সর্বোচ্চ আয়কারী পাঞ্জাবি চলচ্চিত্র হিসেবে প্রতিষ্ঠা পায়।  ২০১৬ সালে, তিনি লাভ পাঞ্জাব  চলচ্চিত্রে জেসিকা ব্রার নামক চরিত্রে অভিনয় করেছিলেন। জেসিকা চরিত্রে অভিনয়ের জন্য তিনি পাঞ্জাবি চলচ্চিত্রের সেরা অভিনেত্রী হিসেবে ফিল্মফেয়ার পুরস্কার পান।  পরে তিনি ক্রীড়ামূলক রিয়েলিটি শো, বক্স ক্রিকেট লীগ ২- তে অংশগ্রহণ করেন।\n২০১৭ সালে, তিনি জিন্দুয়া  চলচ্চিত্রে সাগি চরিত্রে এবং লাহোরিয়ে  চলচ্চিত্রে আমিরানের ভূমিকায় অভিনয় করেন, যার জন্য তিনি দ্বিতীয়বারের মতো পাঞ্জাবী চলচ্চিত্রে সেরা অভিনেত্রী হিসাবে ফিল্মফেয়ার পুরস্কার পান। \n\n২০১৮ সালে তিনি কিসমত ছবিতে বানির চরিত্রে অভিনয় করেন এবং সেরা অভিনেত্রীর বিভাগে পিটিসি চলচ্চিত্র পুরস্কার পান। \n২০১৯ সালে, তিনি \"কালা শাহ কালা\" নামের একটি পাঞ্জাবী চলচ্চিত্রে অভিনয় করেন যা বাণিজ্যিকভাবে সফল হয়। এই চলচ্চিত্রে তিনি বিন্নু ঢিলোনের সাথে কাজ করেন। এটি ২০১৯ সালের সর্বোচ্চ আয়কারী পাঞ্জাবি ছবি ছিল ।  সেই বছর তার দ্বিতীয় মুক্তিপ্রাপ্ত ছবি ছিল \"চণ্ডীগড় অমৃতসর চণ্ডীগড়\" যেখানে তিনি গিপ্পি গ্রেওয়ালের সাথে  কাজ করেছিলেন।  ২০১৯ সালে তার তৃতীয় মুক্তিপ্রাপ্ত ছবি ছিল  সুরখি বিন্দি যেখানে তার সহ অভিনেতা ছিল গুরনাম ভুল্লা। দ্য ট্রিবিউনের  সমালোচক গুরনাজ  সর্গুন মেহতার অভিনয়ের প্রশংসা করেন ।  বছরে তার চতুর্থ মুক্তিপ্রাপ্ত ছবি ছিল পাঞ্জাবী চলচ্চিত্র ঝালে যেখানে তিনি বিন্নু ধিলনের সাথে কাজ করেন। চলচ্চিত্রটি ধিলন এবং মুনিশ ওয়ালিয়ার সাথে যৌথভাবে প্রযোজিত। এটি ১৫ নভেম্বর মুক্তি পায়। \n২০২১ সালে, তিনি কিসমত  ২ চলচ্চিত্রে অভিনয় করেন যা তার ২০১৮ সালের ছবি কিসমত-এর দ্বিতীয় সংযোজন ছিল। ছবিটি  ২৪ সেপ্টেম্বর মুক্তি পায়। \n২০২২ সালে, তিনি অভিনেতা অ্যামি ভির্ক এবং নিমরাত খাইরার সাথে হাস্যরসাত্মক প্রেম বিষয়ক ছবি শৌনকান সঙ্কন  কাজ করেন। তিনি অভিনেতা গুরনাম ভুলারের সাথে ঘুন্ড কাধ লে নি সোহরেয়ান দা পিন্দ আ গায়াতে চলচ্চিত্রে কাজ করেছিলেন যা ৮ জুলাই মুক্তি পায়।  তিনি কিসমতের পরিচালক জগদীপ সিধুর সাথে পুনরায় মোহ নামের একটি চলচ্চিত্রে কাজ করেন, যার ১৬ সেপ্টেম্বর ২০২২ সালে মুক্তি পাওয়ার কথা ছিল। \n২০১৯ সালে, তিনি তার স্বামী রবি দুবের সাথে তার নিজস্ব প্রযোজনা সংস্থা ড্রিমিয়াটা এন্টারটেইনমেন্ট প্রাইভেট লিমিটেড প্রতিষ্ঠা করেন। তারা ঝালে নামের একটি চলচ্চিত্র সহ-প্রযোজনা করেছেন।  ২০২১ সালে, ড্রিমিয়াটা এন্টারটেইনমেন্ট টেলিভিশন সিরিজ উড়ারিয়া প্রযোজনা করে, যা কালারস টিভিতে প্রচারিত হয়। \n\n\n== অন্যান্য কাজ ==\n২০১২ সালের অক্টোবরে, মেহতা কপিল শর্মার সাথে সনি এন্টারটেইনমেন্ট টেলিভিশনের হাস্যরসাত্মক অনুষ্ঠান \"কমেডি সার্কাস কে আজুবে\" -তে অংশগ্রহণ করেন। এটি ছিল তার প্রথম হাস্যরসাত্মক বিনোদন অনুষ্ঠান।  ২০১৩ সালের জানুয়ারিতে, তিনি একাধিক ব্যস্ততার কারণে অনুষ্ঠানটি ছেড়ে দেন। \n২০১৩ সালের ডিসেম্বরে, তিনি দুবের সাথে নাচ বালিয়ের ষষ্ঠ মরশুমে একটি বিশেষ পর্বে উপস্থিত হন। ২০১৩ সালের শেষের দিকে, মেহতা সনি এন্টারটেইনমেন্ট টেলিভিশনের নৃত্য রিয়েলিটি শো বুগি উগির বিশেষ শিশুদের মরসুমের  উপস্থাপনার দায়িত্ব পান।\n\n১৮ ফেব্রুয়ারী ২০১৫ তারিখে, মেহতা কালারস টিভির রান্না এবং আলাপচারিতা অনুষ্ঠান ফারাহ কি দাওয়াতের প্রথম পর্বে অভিনেতা অভিষেক বচ্চনের সাথে অতিথি হিসেবে উপস্থিত ছিলেন। অনুষ্ঠানটি উপস্থাপনা করেছিলেন চলচ্চিত্র নির্মাতা ফারাহ খান, এবং এর প্রথম পর্বটি ২২ ফেব্রুয়ারী ২০১৫ তারিখে সম্প্রচারিত হয়েছিল। \n\n\n== চলচ্চিত্র তালিকা ==\n\nঅন্যথায় উল্লেখ না করা হলে, সমস্ত চলচ্চিত্র পাঞ্জাবি ভাষায়।\n\n\n=== টেলিভিশন ===\n\n\n==== অভিনেত্রী হিসেবে ====\n\n\n==== প্রযোজক হিসেবে ====\n\n\n=== সঙ্গীত ভিডিও ===\n\n\n== পুরস্কার এবং মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে সর্গুন মেহতা  (ইংরেজি)"}