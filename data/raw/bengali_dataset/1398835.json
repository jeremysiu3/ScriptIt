{"pageid": 1398835, "title": "নেগোম্বো", "url": "https://bn.wikipedia.org/wiki?curid=1398835", "content": "নেগোম্বো (সিংহলি: මීගමුව, তামিল: நீர்கொழும்பு) হলো নেগোম্বো উপহ্রদের মোহনায় অবস্থিত শ্রীলঙ্কার পশ্চিমাঞ্চল প্রদেশের একটি প্রধান শহর, যা কলম্বো-কাতুনায়েকে এক্সপ্রেসওয়ে পথে কলম্বো থেকে ৩৮ কিমি (২৪ মা) দূরে।\nনেগোম্বো দেশের অন্যতম প্রধান বাণিজ্যিক কেন্দ্র এবং নেগোম্বো বিভাগের প্রশাসনিক কেন্দ্র। নেগোম্বোর বিভাগীয় সচিবালয় এলাকার মধ্যে প্রায় ১৪২,১৩৬ জন অধিবাসীর বাস রয়েছে। নেগোম্বো পৌরসভার সীমানা তার সম্পূর্ণ বিভাগীয় সচিবালয় এলাকা জুড়ে প্রসারিত।\nনেগোম্বো তার দীর্ঘ বালুকাময় সমুদ্রসৈকত এবং শতাব্দী প্রাচীন মৎস্য শিল্পের জন্য পরিচিত। নেগোম্বোতে স্পষ্টতঃ সংখ্যাগরিষ্ঠ রোমান ক্যাথলিক ধর্মাবলম্বী সহ এক বৃহৎ দ্বিভাষিক (সিংহলা/তামিল) জনগোষ্ঠীর বসবাস রয়েছে।\n\n\n== ব্যুৎপত্তি ==\n\"নেগম্বো\" নামটি এর তামিল নাম নিরকোলোম্বুর পর্তুগিজ অপভ্রংশ।\nসিংহলী নাম মিগামুভা প্রাচীন তামিল নৌ-পরিভাষা \"মিগামান পাত্তিনাম\" হতে এসেছে। মিগামান দ্বারা নৌযানের প্রধান (ক্যাপ্টেন)-কে বুঝায়; সেখানকার স্থানীয় কারাভা জনগোষ্ঠীর নৌ ও মাছ ধরার সাথে দীর্ঘ সম্পর্ক রয়েছে। পরবর্তীতে ব্যবহৃত \"মৌমাছির গ্রাম\" নামটি রাজভেলিয়ায় উল্লিখিত একটি কিংবদন্তি থেকে উদ্ভূত। রাজকুমার দুতুগামুনুর দ্বারা গর্ভধারণকারী বিহারমহাদেবীর জন্য রাজা কাভান্তিসার সৈন্যরা সমুদ্রতীরের নিকটে একটি ডোবায় মৌমাছির মধু খুঁজে পেয়েছিল। এ কারণে এই স্থানটির নামকরণ করা হয় \"মি-গোমুওয়া\"।\n\n\n== ভূগোল ==\nনেগোম্বো সমুদ্রপৃষ্ঠ থেকে প্রায় ২ মিটার (৬ ফুট ৭ ইঞ্চি) উচ্চতায় অবস্থিত এবং এর ভূপ্রকৃতি ভূমি ও জলের মিশ্রণে গঠিত। হ্যামিল্টন খাল শহরের কেন্দ্রস্থল দিয়ে প্রবাহিত। নেগোম্বো উপহ্রদ নেগোম্বোর অন্যতম মনোরম ভূচিহ্ন। এর জলাভূমির বনাঞ্চলে ১৯০ প্রজাতির বন্যপ্রাণী এবং প্রচুর পাখি রয়েছে। শহরটির উত্তর সীমান্ত মহা ওয়া নদী দ্বারা গঠিত যা ভারত মহাসাগরে পতিত হয়েছে।\n\n\n== জলবায়ু ==\nকোপেন জলবায়ু শ্রেণিবিন্যাস অনুসারে নেগোম্বোতে গ্রীষ্মমণ্ডলীয় বৃষ্টিবহুল বনভূমি শ্রেণির জলবায়ু রয়েছে। দক্ষিণ-পশ্চিম মৌসুমী বায়ু প্রবাহের ফলে শহরটিতে প্রধানত মে থেকে আগস্ট এবং অক্টোবর থেকে জানুয়ারি পর্যন্ত বৃষ্টিপাত হয়। বছরের বাকী মাসগুলিতে পরিবাহী বৃষ্টির কারণে সামান্য পরিমাণে বৃষ্টিপাত হয়। বার্ষিক গড় বৃষ্টিপাতের পরিমাণ প্রায় ২,৪০০ মিলিমিটার (৯৪ ইঞ্চি)। এখানকার গড় তাপমাত্রা ২৪ ডিগ্রি সেলসিয়াস (৭৫ ডিগ্রি ফারেনহাইট) হতে ৩০ ডিগ্রি সেলসিয়াস (৮৬ ডিগ্রি ফারেনহাইট) -এর মধ্যে পরিবর্তিত হয় এবং ফেব্রুয়ারি থেকে এপ্রিল মাস পর্যন্ত উচ্চ আর্দ্রতা থাকে।\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ =="}