{"pageid": 1351510, "title": "সমাপনী খেলা", "url": "https://bn.wikipedia.org/wiki?curid=1351510", "content": "কোনও প্রতিযোগিতার সমাপনী খেলা, সমাপনী দান, শিরোপানির্ধারণী খেলা বা ইংরেজি পরিভাষায় ফাইনাল বলতে সমগ্র প্রতিযোগিতা অনুষ্ঠানের বিজয়ী ব্যক্তি বা দল নির্ধারণকারী খেলা বা দানটিকে বোঝায়।\nযেসব ক্রীড়া প্রতিযোগিতাতে একদানে উচ্ছেদ (\"নক-আউট\") পদ্ধতি অনুসরণ করা হয়, যেখানে প্রতিটি খেলায় বা দানে শুধুমাত্র দুইজন ব্যক্তি বা দুইটিমাত্র দল প্রতিযোগিতায় লিপ্ত হয়, সেখানে শিরোপানির্ধারণী সমাপনী খেলাটি সাধারণত দুইটি অর্ধ-সমাপনী খেলার (\"সেমিফাইনাল\") দুই বিজয়ীর মধ্যে অনুষ্ঠিত হয়। তবে যদি প্রতিটি খেলাতে দুইয়ের অধিক প্রতিযোগী আবশ্যক হয়, তাহলে সমাপনী খেলার যোগ্যতা অর্জন করতে হলে অন্য কোনও প্রক্রিয়া যেমন একাধিক প্রাথমিক প্রতিদ্বন্দ্বিতামূলক (\"হিট\") পর্বের খেলাতে বিজয়ী হয়ে আসতে হয়।\nসমাপনী খেলাটি সচরাচর প্রতিযোগিতার একেবারে শেষে অনুষ্ঠিত হয় এবং খেলার বিজয়ীকে সমগ্র প্রতিযোগিতার বিজয়ী বা শিরোপা বিজয়ী হিসেবে ঘোষণা দেওয়া হয়। অনেক প্রতিযোগিতায় বিজয়ী ও সমাপনী খেলায় হেরে যাওয়া দ্বিতীয় স্থান অর্জনকারীকে (রানার-আপ) যথাক্রমে স্বর্ণপদক ও রৌপ্যপদক প্রদান করা হয়। অর্ধ-সমাপনী খেলা বা সেমিফাইনালে হেরে যাওয়া দুই প্রতিযোগীর মধ্যে আরেকটি তৃতীয় স্থান নির্ধারণী খেলার আয়োজন করা হতে পারে, যার বিজয়ীকে ব্রোঞ্জ পদক দেওয়া হয়।\nযদি প্রতিযোগিতার সমাপনী পর্বটি (\"ফাইনাল রাউন্ড\") \"বহুর মধ্যে সেরা\" (\"বেস্ট অফ\") বিন্যাসে অনুষ্ঠিত হয় (যেমন \"সাতের মধ্যে সেরা\"), তাহলে বহুবচনে \"সমাপনী খেলাসমূহ\" (ইংরেজিতে \"ফাইনালস\" Finals) পরিভাষাটি ব্যবহার করা হয়। কেননা এখানে ধারাবাহিকভাবে অনেকগুলি সমাপনী খেলা অনুষ্ঠিত হয়, যেগুলিতে ৩-এর মধ্যে ২, ৫-এর মধ্যে ৩, ইত্যাদি সংখ্যক বিজয়ী ব্যক্তি বা দলটি শিরোপা জয় করে।\n\n\n== আরও দেখুন ==\nমহাসমাপনী খেলা\nশিরোপা প্রতিযোগিতা\n\n\n== তথ্যসূত্র ==\n\nটেমপ্লেট:Sports-stub"}