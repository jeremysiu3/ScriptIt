{"pageid": 1421202, "title": "ড্যানিয়েল ব্রুকস", "url": "https://bn.wikipedia.org/wiki?curid=1421202", "content": "ড্যানিয়েল ব্রিটানি ব্রুকস (ইংরেজি: Danielle Brittany Brooks; জন্ম: ১৭ সেপ্টেম্বর ১৯৮৯) একজন মার্কিন অভিনেত্রী। তিনি নেটফ্লিক্সের হাস্যরসাত্মক নাট্যধর্মী ধারাবাহিক অরেঞ্জ ইজ দ্য নিউ ব্ল্যাক (২০১৩-২০১৯)-এ টাশা \"টেইস্টি\" জেফারসন চরিত্রে অভিনয় করেন। ২০১৫ সালে তিনি দ্য কালার পার্পল নাটকে সোফিয়া চরিত্রে অভিনয়ের মধ্য দিয়ে তার ব্রডওয়ে মঞ্চে অভিষেক ঘটে, যার জন্য তিনি সঙ্গীতনাট্যে শ্রেষ্ঠ চরিত্রাভিনেত্রী বিভাগে টনি পুরস্কারের মনোনয়ন লাভ করেন এবং শ্রেষ্ঠ সঙ্গীতনাট্যধর্মী থিয়েটার অ্যালবাম বিভাগে গ্র্যামি পুরস্কার অর্জন করেন।\nএইচবিওর গার্লস (২০১৪), নেটফ্লিক্সের মাস্টার অব নান (২০১৫-২০১৭) ও অ্যানিমেটেড সিটকম ক্লোজ এনাফ (২০২০-২০২২)-এ অভিনয়ের পর তিনি ২০২১ সালে রবিন রবার্টস প্রেজেন্টস: মাহালিয়া-এর নির্বাহী প্রযোজক হিসেবে দায়িত্ব পালনের জন্য শ্রেষ্ঠ টেলিভিশন চলচ্চিত্র বিভাগে এমি পুরস্কারের মনোনয়ন লাভ করেন। ২০২২ সালে তিনি নেটফ্লিক্সের আপাতবাস্তব ধারাবাহিক ইনস্ট্যান্ট ড্রিম হোম-এর সঞ্চালনা করে সেরা দীবাকালীন অনুষ্ঠানের সঞ্চালক বিভাগে ডেটাইম এমি পুরস্কারের মনোনয়ন লাভ করেন। একই বছর তিনি সুপারহিরো ধারাবাহিক পিসমেকার (২০২২-বর্তমান)-এ শ্রেষ্ঠাংশে অভিনয় করেন এবং অগাস্ট উইলসনের নাটক দ্য পিয়ানো লেসন দিয়ে ব্রডওয়ে মঞ্চে ফিরেন। ২০২৩ সালে তিনি দ্য কালার পার্পল চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে একাডেমি পুরস্কার, গোল্ডেন গ্লোব পুরস্কার ও বাফটা চলচ্চিত্র পুরস্কারের মনোনয়ন লাভ করেন।\n\n\n== প্রারম্ভিক জীবন ==\nব্রুকস ১৯৮৯ সালের ১৭ই সেপ্টেম্বর জর্জিয়া অঙ্গরাজ্যের অগাস্টা শহরে এক খ্রিস্টান পরিবারে জন্মগ্রহণ করেন এবং সাউথ ক্যারোলাইনা অঙ্গরাজ্যের সিম্পসনভিলে বেড়ে ওঠেন। তার পিতা ডানেল বিএমডব্লিউতে চাকরি করেন ও একজন ডিকন এবং তার মাতা লারিটা একজন শিক্ষক ও মিনস্টার। ব্রুকস ছয় বছর বয়সে গির্জায় একটি নাটকে অভিনয়ের মধ্য দিয়ে অভিনয় শুরু করেন। হাই স্কুলের শেষ দুই বছর তিনি সাউথ ক্যারোলাইনা গভর্নর্স স্কুল ফর দি আর্টস অ্যান্ড হিউম্যানিটিজে পড়াশোনা করেন। তিনি জুইলিয়ার্ড স্কুলে নাট্যতত্ত্ব নিয়ে পড়াশোনা করেন এবং ২০১১ সালে স্নাতক সম্পন্ন করেন।\n\n\n== কর্মজীবন ==\nজুইলিয়ার্ড থেকে পাশ করার পর ব্রুকস দুটি মঞ্চনাটকে অভিনয়ের সুযোগ পান, সেগুলো হল শেকসপিয়ার থিয়েটার কোম্পানির সার্ভেন্ট অব টু মার্স্টার্স ও ব্ল্যাকেন দ্য বাবল। তিনি ২০১৩ সালে দুটি নাটক ছেড়ে দিয়ে পাইপার কারম্যানের স্মৃতিকথা অবলম্বনে নির্মিত নেটফ্লিক্সের অরেঞ্জ ইজ দ্য নিউ ব্ল্যাক টেলিভিশন ধারাবাহিকে অভিনয়শিল্পীদলে যোগ দেন। ব্রুকস এতে টাশা \"টেইস্টি\" জেফারসন চরিত্রে অভিনয় করেন। চরিত্রটি মূলত প্রথম মৌসুমের দুটি পর্বের জন্য লেখা হয়েছিল, কিন্তু পরে প্রথম মৌসুমের বাকি পর্ব ও পরবর্তী মৌসুমেও রাখা হয়। এই ধারাবাহিকে ব্রুকসের অভিনয় টিভি সমালোচকদের কাছ থেকে ইতিবাচক সমালোচনা লাভ করে। একজন সমালোচক লিখেন, \"এই ধারাবাহিকের সফল অভিনেত্রী এবং ২০১৩ সালের অন্যতম উজ্জীবক নতুন প্রতিভা।\" দ্বিতীয় মৌসুমে ব্রুকসের চরিত্রটি পুনরাবৃত্ত থেকে মূল চরিত্র হিসেবে উন্নীত করা হয়।\nতিনি দ্য কালার পার্পল নাটকের ২০২৩ সালের চলচ্চিত্ররূপে অভিনয় করেন। এই কাজের জন্য তিনি শ্রেষ্ঠ পার্শ্ব অভিনেত্রী বিভাগে একাডেমি পুরস্কার, গোল্ডেন গ্লোব পুরস্কার ও বাফটা চলচ্চিত্র পুরস্কারের মনোনয়ন লাভ করেন।\n\n\n== ব্যক্তিগত জীবন ==\n২০১৯ সালের ২রা জুলাই ব্রুকস ঘোষণা দেন যে তিনি অন্তঃসত্ত্বা। নভেম্বর মাসে তার কন্যা ফ্রেয়া ক্যারেল জন্মগ্রহণ করে। তিনি ২০২২ সালের জানুয়ারি মাসে মায়ামি শহরে ডেনিস গেলিনকে বিয়ে করেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট ব্রডওয়ে ডেটাবেজে ড্যানিয়েল ব্রুকস  (ইংরেজি)\nইন্টারনেট মুভি ডেটাবেজে ড্যানিয়েল ব্রুকস  (ইংরেজি)"}