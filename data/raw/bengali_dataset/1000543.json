{"pageid": 1000543, "title": "শ্যাম সুন্দর সিকদার", "url": "https://bn.wikipedia.org/wiki?curid=1000543", "content": "শ্যাম সুন্দর সিকদার একজন বাংলাদেশি অবসরপ্রাপ্ত সরকারি কর্মকর্তা যিনি ২০২০-২০২৩ মেয়াদে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান হিসেবে দায়িত্ব পালন করেছেন। পূর্বে ডাক ও টেলিযোগাযোগ বিভাগের সচিব এবং তথ্য ও যোগাযোগ প্রযুক্তি বিভাগের সচিব ছিলেন।\n\n\n== প্রারম্ভিক জীবন ==\nশ্যাম সুন্দর সিকদার ১৯৬০ সালে তৎকালীন ফরিদপুর জেলার পূর্ব মাদারীপুরের (বর্তমান শরীয়তপুর জেলা) নড়িয়ার লোনসিং গ্রামে জন্মগ্রহণ করেন। তিনি ১৯৮১ সালে চট্টগ্রাম বিশ্ববিদ্যালয়ের পরিসংখ্যান বিভাগে স্নাতকোত্তর ডিগ্রি লাভ করেন। ২০০৮ সালে তিনি নর্দান বিশ্ববিদ্যালয় থেকে এমবিএ ডিগ্রি অর্জন করেন।\n\n\n== কর্মজীবন ==\nশ্যাম সুন্দর সিকদার ১৯৮৪ ব্যাচের বাংলাদেশ সিভিল সার্ভিসের প্রশাসন ক্যাডারের সদস্য হিসেবে চাকুরিতে যোগদান করেন। চাকুরিজীবনে তিনি প্রশাসনের বিভিন্ন স্তরে সহকারী কমিশনার, উপজেলা নির্বাহী অফিসার, অতিরিক্ত জেলা ম্যাজিস্ট্রেটসহ উপজেলা ও জেলায় বিভিন্ন দায়িত্ব পালন করেন।\n২০০৫ সালে তিনি উপসচিব পদে পদোন্নতি পেয়ে বাংলাদেশ স্থলবন্দর কর্তৃপক্ষের সচিব ও সাভারের বিপিএটিসিতে পরিচালক হিসেবে দায়িত্ব পালন করেন। তিনি ২০০৯ সালে সংস্থাপন মন্ত্রণালয়ের যুগ্মসচিব, ২০১০ সালে সংস্কৃতি বিষয়ক মন্ত্রণালয়ে দায়িত্ব পালন কালে ২০১২ সালে অতিরিক্ত সচিব হিসেবে পদোন্নতি পান। ২০১৩ সালে তিনি বিসিকের চেয়ারম্যান হিসেবে দায়িত্ব পালন করেন।\n১৮ সেপ্টেম্বর ২০১৪ সালে তথ্য ও যোগাযোগ প্রযুক্তি বিভাগে প্রথমে ভারপ্রাপ্ত সচিব ও পরে ২ মার্চ ২০১৫ সালে সচিব পদে পদোন্নতি পান। ২ ফেব্রুয়ারি ২০১৭ সালে ডাক ও টেলিযোগাযোগ বিভাগের সচিব হিসেবে দায়িত্ব পালন কালে তিনি ১ জানুয়ারি ২০১৯ সালে সিনিয়র সচিব পদোন্নতি পেয়ে ৯ জানুয়ারি ২০১৯ সালের অবসরে যান। ১৪ ডিসেম্বর ২০২০ সালে তিনি তিন বছরের জন্য সরকারের সিনিয়র সচিবের পদমর্যাদায় বাংলাদেশ টেলিযোগাযোগ নিয়ন্ত্রণ কমিশনের চেয়ারম্যান হিসেবে নিয়োগ পান।\nবাংলাদেশ লোক প্রশাসন প্রশিক্ষণ কেন্দ্রের পরিচালক ও বাংলাদেশ ক্ষুদ্র ও কুটির শিল্প সংস্থার চেয়ারম্যানের দায়িত্বেও ছিলেন তিনি। তার লেখা একাধিক বইও রয়েছে।\n\n\n== ব্যক্তিগত জীবন ==\nশ্যাম সুন্দর সিকদারের স্ত্রী সুপ্রেমা সিকদার। তাদের পুত্র অরিজিৎ সিকদার, কন্যা অণ্বেষা সিকদার।\n\n\n== তথ্যসূত্র =="}