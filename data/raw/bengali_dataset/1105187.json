{"pageid": 1105187, "title": "ইয়াহইয়া আলমপুরী", "url": "https://bn.wikipedia.org/wiki?curid=1105187", "content": "শাহ্ মুহাম্মদ ইয়াহইয়া আলমপুরী ( ১৫ জুন ১৯৪৭ – ৩ জুন ২০২৩) একজন বাংলাদেশি ইসলামি পণ্ডিত ও শিক্ষাবিদ ছিলেন। তিনি আব্দুস সালাম চাটগামীর মৃত্যুর পর দারুল উলুম হাটহাজারীর মহাপরিচালক হিসেবে দায়িত্ব পালন করেন। এছাড়াও তিনি আন্তর্জাতিক মজলিসে তাহাফফুজে খতমে নবুওয়ত বাংলাদেশের আমীর ছিলেন।\n\n\n== প্রারম্ভিক জীবন ও শিক্ষা ==\nইয়াহইয়া আলমপুরী ১৯৪৭ সালে চট্টগ্রামের হাটহাজারী পৌরসভার অন্তর্গত আলমপুর গ্রামের কাজী সালেহ আহমদ বাড়িতে জন্মগ্রহণ করেন। ১০ বছর বয়সে তিনি হাটহাজারী মাদ্রাসায় ভর্তি হন। ১৯৭৩ সালে হাটহাজারী মাদ্রাসা থেকে দাওরায়ে হাদিস (মাস্টার্স) সমাপ্ত করেন। তার উল্লেখযোগ্য শিক্ষকদের মধ্যে রয়েছেন: মুফতি ফয়জুল্লাহ, আব্দুল কাইয়ুম, মুফতি আহমদুল্লাহ, মাওলানা হামেদ, ইব্রাহিম আলমপুরী, শাহ আহমদ শফী প্রমুখ। আধ্যাত্মিক ধারায় তিনি শাহ আহমদ শফীর শিষ্য।\n\n\n== কর্মজীবন ==\nশিক্ষাজীবন সমাপ্তির পর হাটহাজারীর গড়দুয়ারা মাদ্রাসায় শিক্ষকতার মাধ্যমে তার কর্মজীবনের সূচনা হয়। এই মাদ্রাসায় ১০ বছর শিক্ষকতা করে তিনি ৩ বছর মাদার্শা মাদ্রাসা ও হাজী মুহাম্মদ ইউনুস প্রতিষ্ঠিত ইছাপুর ফয়জিয়া তাজবিদুল কুরআন মাদ্রাসায় ৬ বছর শিক্ষকতা করেন। অতঃপর ১৯৯১ সালে হাটহাজারী মাদ্রাসায় যোগদান করেন।\n২০২০ সালের ২১ সেপ্টেম্বর তিনি হাটহাজারী মাদ্রাসা পরিচালনা বোর্ডের সদস্য নির্বাচিত হন। ২০২১ সালের ৮ সেপ্টেম্বর আব্দুস সালাম চাটগামীর মৃত্যুর পর তিনি হাটহাজারী মাদ্রাসার ভারপ্রাপ্ত মহাপরিচালকের দায়িত্ব গ্রহণ করেন।\n\n\n== মৃত্যু ==\nতিনি ২০২৩ সালের ২ জুন দিবাগত রাত ১টা ২০ মিনিটে ঢাকায় মৃত্যুবরণ করেন। ৩ জুন মাদ্রাসা প্রাঙ্গণে তার জানাজার নামাজ অনুষ্ঠিত হয়। তাকে মাদ্রাসার কবরস্থানে দাফন করা হয়। ২০২৩ সালে খাদিমুল উম্মাহ নামে তার একটি জীবনীগ্রন্থ রচনা করেন মুহাম্মাদ হাবীব আনওয়ার।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n== গ্রন্থপঞ্জি ==\nশ্বেতপত্র: বাংলাদেশে মৌলবাদী সাম্প্রদায়িক সন্ত্রাসের ২০০০ দিন। মহাখালী, ঢাকা-১২১২: মৌলবাদী ও সাম্প্রদায়িক সন্ত্রাস তদন্তে গণকমিশন। ফেব্রুয়ারি ২০২২। পৃষ্ঠা ১৬১–১৬২।"}