{"pageid": 1109738, "title": "ভারোনিশ", "url": "https://bn.wikipedia.org/wiki?curid=1109738", "content": "ভারোনিশ (রুশ: Воронеж; আ-ধ্ব-ব:[vɐˈronʲɪʂ]) ইউরোপীয় রাশিয়ার মধ্যভাগে ভারোনিশ ওবলাস্তের (প্রশাসনিক অঞ্চল) নগরী ও প্রশাসনিক কেন্দ্র। এটি ভারোনিশ নদীর দুই পাড় জুড়ে দাঁড়িয়ে আছে; দানু নদীর সাথে ভারোনিশ নদীর সঙ্গমস্থল থেকে এর দূরত্ব প্রায় ১২ কিলোমিটার। শহরের আয়তন ৫৯৬ বর্গকিলোমিটার। ২০২০ সালে ভারোনিশ নগরীর প্রাক্কলিত জনসংখ্যা ছিল প্রায় ১০ লক্ষ ৫৮ হাজার। ফলে এটি রাশিয়ার ১৩তম সর্বোচ্চ জনবহুল নগরী।\n১৫৮৬ সালে একটি দুর্গ হিসেবে লোকালয়টি প্রতিষ্ঠা করা হয়। পরবর্তীতে এটি ১৭শ শতকের শেষভাগ পর্যন্ত ক্রিমিয়ার তাতার জাতির লোকদের আক্রমণ থেকে রুশ রাজ্যকে রক্ষাকারী বেলগোরদ প্রতিরক্ষা রেখার অংশে পরিণত হয়েছিল। রাজা মহান ১ম পিওতর এখানে তার নৌবাহিনীর একটি ক্ষুদ্র বহর নির্মাণ করেন, যেটিকে তিনি আজভের তুর্কি দুর্গগুলির বিরুদ্ধে অভিযানে ব্যবহার করেন। একারণে ভারোনিশকে রুশ নৌবাহিনীর আঁতুড়ঘর হিসেবে গণ্য করা হয়। এছাড়া এটিকে রুশ বিমানসেনা তথা ছত্রীসেনাদের জন্মস্থল হিসেবেও বিখ্যাত; ১৯৩০ সালের আগস্ট মাসের ২ তারিখে ভারোনিশের কাছে রুশ ইতিহাসে প্রথমবারের মতো ১২ জন রুশ ছত্রীসেনার একটি দল অবতরণছত্র (প্যারাশুট) দিয়ে নেমে একটি কৌশলগত কাজ সম্পাদন করে।\nভারোনিশের স্টেপ সমভূমি অঞ্চলটিতে নিবিড় চাষাবাদের কারণে ভারোনিশ শস্য বাণিজ্য ও ময়দা পেষণের একটি প্রধান কেন্দ্রে পরিণত হয়। আধুনিককালে এসে ভারোনিশ শহর ভারোনিশ ওবলাস্তের অর্থনৈতিক কেন্দ্রে এবং গোটা রাশিয়ার বৃহত্তম অর্থনৈতিক কেন্দ্রগুলির একটি। এখানে বিভিন্ন ধরনের প্রকৌশলনির্ভর (যন্ত্রকৌশল, ইলেকট্রনীয় প্রকৌশল, বেতার প্রকৌশল), রাসায়নিক ও খাদ্য প্রক্রিয়াজাতকরণ শিল্পকারখানা গড়ে উঠেছে। একটি তাপবিদ্যুৎকেন্দ্র ও নভোভারোনিশস্কি পারমাণবিক শক্তিকেন্দ্র থেকে শহরে বিদ্যুৎ সরবরাহ করা হয়।\nশহরে একটি বিশ্ববিদ্যালয়ের পাশাপাশি কৃষি, চিকিৎসা, পশুচিকিৎসা, বনবিজ্ঞান, ও শিক্ষক-প্রশিক্ষণ ইনস্টিটিউট আছে; সব মিলিয়ে ৩০টিরও বেশি উচ্চশিক্ষা প্রতিষ্ঠান আছে, যেগুলিতে ১ লক্ষ ২০ হাজার ছাত্রছাত্রী পড়াশোনা করে। এটিকে তাই \"ছাত্রদের শহর\" নামেও ডাকা হয়। নগরকেন্দ্রে সিংহভাগ প্রশাসনিক, সাংস্কৃতিক ও শিক্ষা প্রতিষ্ঠানগুলি অবস্থিত; এগুলি আয়তাকার জালিকার আকারে বিন্যস্ত। নগরকেন্দ্র থেকে পশ্চিমে নদীর নিচু, বালুময় পাড়ে শিল্প এলাকাগুলি অবস্থিত। শহরটি রাশিয়ার কৃষ্ণ মৃত্তিকা অঞ্চলের অর্থনৈতিক ও সাংস্কৃতিক হৃৎকেন্দ্র। প্রতি বছর বিখ্যাত প্লাতানভ শিল্পকলা উৎসবের আয়োজন করা হয়। শহরে ১৮শ শতকের স্থাপত্যের পুরাতন ভবনগুলির পাশেই আধুনিক স্থাপত্যের বিপণীকেন্দ্রগুলি দাঁড়িয়ে আছে।\nভারোনিশে শীতকালে ডিসেম্বর মাসে স্থায়ী বরফের আবরণ জমে। শীতকালে গড় তাপমাত্রা শূন্যের নিচে ৭.৬ ডিগ্রি সেলসিয়াস (সর্বনিম্ন শূন্যের নিচে ২০ ডিগ্রি সেলসিয়াসেরও নিচে নেমে যেতে পারে)। অন্যদিকে গ্রীষ্মকালগুলি উষ্ণ প্রকৃতির, গড় তাপমাত্রা ২২.৭ ডিগ্রি সেলসিয়াস।\nভারোনিশ একটি গুরুত্বপূর্ণ পরিবহন কেন্দ্র। শহরটি রাশিয়ার দক্ষিণ-পূর্ব রেলপথের উপর অবস্থিত, যে রেলপথটি পশ্চিম রাশিয়াকে উরাল পর্বতমালা অঞ্চল ও সাইবেরিয়া, ইউক্রেন এবং ককেসাস অঞ্চলের সাথে সংযুক্ত করেছে। রাশিয়ার রাজধানী মস্কো থেকে রাতের ট্রেনে এক রাতেই ভারোনিশ শহরে পৌঁছানো যায়। শহরটি রাশিয়ার এম৪ মহাসড়কের উপর অবস্থিত, যেটি মস্কো থেকে ভারোনিশ হয়ে রোস্তভ-না-দানু ও নোভোরোসিয়িস্ক পর্যন্ত বিস্তৃত। মস্কো থেকে এটি ৫২০ কিলোমিটার দক্ষিণে অবস্থিত। মহান পিওতর ভারোনিশ আন্তর্জাতিক বিমানবন্দরটির মাধ্যমে ভারোনিশ শহর থেকে মস্কো, সেন্ট পিটার্সবার্গ (সাংত পিতেরবুর্গ), সোচি, কালিনিনগ্রাদ, সামারা, ক্রাসনাদরসহ আরও অনেক প্রধান প্রধান রুশ শহরে বিমানপথে নিয়মিত যোগাযোগ বিদ্যমান। শহরের ভেতরে গণপরিবহন ব্যবস্থা মূলত মিনিবাস, বাস ও ট্রলিবাস নিয়ে গঠিত।\n\n\n== তথ্যসূত্র =="}