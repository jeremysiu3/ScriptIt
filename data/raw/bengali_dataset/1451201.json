{"pageid": 1451201, "title": "দেবী লক্ষ্মীর পাঁচালী", "url": "https://bn.wikipedia.org/wiki?curid=1451201", "content": "লক্ষ্মীকে নিয়ে বাংলার জনসমাজে বিভিন্ন জনপ্রিয় গল্প প্রচলিত আছে। এই গল্পগুলি পাঁচালির আকারে লক্ষ্মীপূজার দিন পাঠ করা হয়। একে লক্ষ্মীর পাঁচালি বলে। লক্ষ্মীর ব্রতকথাগুলির মধ্যে \"বৃহস্পতিবারের ব্রতকথা\" সবচেয়ে জনপ্রিয়। এছাড়াও \"বারোমাসের পাঁচালি\"-তেও লক্ষ্মীকে নিয়ে অনেক লৌকিক গল্পের উল্লেখ পাওয়া যায়।\n\n\n== 'পাঁচালি' বা 'পাঁচালী'র অর্থ ==\n\"পাঁচালি\" শব্দটির সাথে অসম,  গুজরাট , বঙ্গদেশ ও রাজস্থানের  ঐতিহাসিক সংযোগ রয়েছে।\n\"পাঁচালি\" শব্দটির বহুমুখী অর্থ রয়েছে, পৌরাণিক দ্রৌপদী থেকে শুরু করে নৃত্যশৈলী ও\n\nকাব্যিক  লোককথা অবধি এর প্রসার। \nতবে  প্রধানত পাঁচালি শব্দের  দুটি অর্থ : (১) পুতুল  নাচ এবং  (২) পঞ্চপদী পংক্তিযুক্ত আখ্যানমূলক গীতিকবিতা।\n\n\n=== পুতুল  নাচ হিসেবে  পাঁচালি ===\nবিভিন্ন  সংস্কৃতিতে, \"পাঁচালি\"  প্রায়শই পুতুলনাচ এর সাথে যুক্ত থাকে । কালিকা পুরাণেও শিশুদের বিনোদনের অংশ হিসেবে \"পাঁচালি বিহার\" (পুতুল নাচ ) -এর বর্ণনা করা রয়েছে।\n\n\n=== পঞ্চপদী পংক্তিযুক্ত গীতিকবিতা ===\nবাংলা সঙ্গীত এবং কবিতায় \"পাঁচালি\" নামটি সম্ভবত এর গঠন থেকে এসেছে, যেখানে প্রতিটি পংক্তিতে  গড়ে পাঁচটি শব্দ থাকে।\nউদাহরণস্বরূপ-\n\"সাত কান্ড রামায়ণ, দেবেরা সৃজিত।\nলোক বুঝাইতে কৈল, কৃত্তিবাস পণ্ডিত।।\"\n\n\n== লক্ষ্মীবারের ব্রত ও পূজাবিধি ==\nবাঙালি হিন্দুরা প্রতি বৃহস্পতিবার লক্ষ্মীর সাপ্তাহিক পূজা করে থাকেন। এই পূজা সাধারণত বাড়ির সধবা স্ত্রীলোকেরাই করে থাকেন। লৌকিক বিশ্বাস অনুসারে প্রতি বৃহস্পতিবারে লক্ষ্মীপূজা করিলে নারীগণ বৈধব্য যন্ত্রণা পায় না এবং স্বামী-পুত্রাদি ও পরিজনবর্গ নিয়ে  যাবজ্জীবন সুখস্বচ্ছন্দে কালাতিপাত করে।\n\n\n=== ব্রতবিধি ===\nপ্রতি বৃহস্পতিবারে লক্ষ্মীপূজার কোন তিথি-নক্ষত্রের বিধিনিষেধ নাই। সন্ধ্যাকালে সধবা স্ত্রীলোক পূজার স্থান পরিষ্কার পূর্বক গৃহে ধূপ-ধুনা, প্রদীপাদি জ্বালাইয়া পবিত্র মনে পূজা করিবে। যথাবিধি ঘটস্থাপন পূর্বক গণপত্যাদি নানা দেবতার (গণেশাদি পঞ্চ দেবতা, আদিত্যাদি নবগ্রহ, ইন্দ্রাদি দশদিক্পাল) পূজা করিয়া একটি সচন্দন পুষ্প লইয়া \"ওঁ শ্রীং লক্ষ্মৈ নমঃ” এই মন্ত্রে পুষ্পটি ঘটে দিয়া লক্ষ্মীদেবীর ধ্যান করিতে হয়। অনন্তর পুষ্পাঞ্জলি দিয়া গায়ত্রী মন্ত্র পাঠ ও প্রণাম করিবে। তৎপরে বিষ্ণু, কুবের ও ইন্দ্রের পুজা করিবে। প্রত্যেক নারীকেই হস্তে দূর্বা লইয়া ব্রতকথা শুনিতে বা পাঠ করিতে হয়। পূজান্তে ব্রতকথা পাঠের পর প্রসাদ বিতরণ ও এয়োতির সীমন্তে সিন্দুর দিয়া নিজেকে সিন্দুর পরিতে হয়।\n\n\n=== পুজোর যোগাড় ===\n\n\n==== ঘটস্থাপন ====\nএকটি ঘট বা ঘটিতে গঙ্গাজল পূর্ণ করিয়া (গঙ্গাজল অভাবে কূপজল হইলেও চলিবে) তাহাতে একটি আম্রশাখা, একটি ফল (সশীর্ষ, ডাব বা কলা) সিন্দুর ও ঘটের নীচে একটু মাটি এবং সামান্য ধান্য দিবে।\n\n\n==== উপচার ====\n\nপান, সুপারি ও সিন্দুরগোলা, নানারূপ ফল, আতপ চাউলের নৈবিদ্য ও মিষ্টান্ন যথাসাধ্য।\n\n\n==== নিষেধ ====\nলক্ষ্মীপূজায় ঘন্টা বাজাইতে নাই।\n\n\n=== পূজাপদ্ধতি ===\n\n\n==== (১) ====\nবিশুদ্ধ বস্ত্র পরিধানপূর্বক পূর্ব বা উত্তরমুখ বসিয়া 'নমো বিষ্ণু' বলিয়া তিনবার জলের ছিটা দিবে।\n\n\n==== (২) ====\n\"নমো অপবিত্রঃ পবিত্রো বা সর্বাবস্থাং গতোহপি বা যঃ স্মরেৎ পুন্ডরীকাক্ষং স বাহ্যাভ্যন্তরঃ শুচি\" \nএই মন্ত্রে যব, হরিতকী সামান্য জল হাতে করিয়া মাথায় জলের ছিটা দিবে।\n\n\n==== (৩) ====\n\n\n===== সঙ্কল্প: =====\n\"বিষ্ণুর্নমোহদ্য\nঅমুকে মাসি\nঅমুকে পক্ষে\nঅমুক তিথৌ\nঅমুক গোত্রা\nশ্রীঅমুকী দেবী \n(বা দাসী)\nশ্রীলক্ষ্মীপ্রীতিকামাঃ\nপূজনমহং করিষ্যে\"\n--- মাস-পক্ষ-তিথি-গোত্র-নাম বলে সংকল্প করে মাটিতে ঘট রাখিবে।\n\n\n==== (৪) ====\nপরে ঘট ধরিয়া মন্ত্র বলিবে 'সর্বতীর্থোদ্ভবং বারি সর্বদেবী সমন্বিতং ইমং ঘটং সমারুহ্য তিষ্ট দেবী স্থিরা ভব'।\n\n\n==== (৫) ====\nকোশাতে জল রাখিয়া 'নমঃ গঙ্গে চ যমুনে চৈব গোদাবরী সরস্বতি নৰ্ম্মদে সিন্ধুকাবেরি জলেহস্মিন সন্নিধিং কুরু। কুরুক্ষেত্রে গয়াগঙ্গা প্রভাস পুষ্করাণি চ, পুণ্যান্যেতানি তীর্থানি পূজাকালে ভবস্তিহ'। \n\n\n==== (৬) ====\nএই মন্ত্রে জল নাড়িবে এবং 'নমঃ' মন্ত্রে তিনবার আতপ চাউল ঐ জলে দিবে।\n\n\n==== (৭) ====\nফুলে শ্বেত-চন্দনের ছিটা দিয়া \"এতে গন্ধপুষ্পে নমো বিঘ্ননাশায় নমঃ” বলিয়া ঘটে দিবে। \n\n\n==== (৮) ====\nএইরূপে ক্রমে গণপত্যাদি নানা দেবতার স্মরণ করিবে:-\n\"এতে গন্ধপুষ্পে নমো শিবাদিপঞ্চদেবেভ্যো নমঃ,\nএতে গন্ধপুষ্পে নমঃ আদিত্যাদি নবগ্রহেভ্যো নমঃ,\nএতে গন্ধপুষ্পে নমো ইন্দ্রাদি-দশদিকপালেভ্যো নমঃ,\nএতে গন্ধপুষ্পে নমো নারায়ণায় নমঃ।\nএতে গন্ধপুষ্পে শ্রীগুরবে নমঃ,\nএতে গন্ধপুষ্পে নমো সর্বেভ্যো দেবেভ্যো নমঃ,\nএতে গন্ধপুষ্পে নমো সর্বাভ্যো দেবীভ্যো নমঃ।\"\n\n\n==== (৯) ====\nহস্তে পুষ্প লইয়া দেবী লক্ষ্মীর ধ্যান করিবে ও ঐ পুষ্প নিজ মস্তকে দিবে। \nমন্ত্র যথাঃ-\n\"  নমঃ পশাক্ষমালিকাম্ভোজসৃণিভির্য্যাম্য সৌম্যয়োঃ। পদ্মাসনস্থাং ধ্যায়েচ্চ শ্রিয়ং ত্রৈলোক্যমাতরং। গৌরবর্ণাং সুরূপাঞ্চ সর্বালঙ্কারভূষিতাং। রৌক্লপদ্ম বাগ্রকরাং বরদাং দক্ষিণেনতু।\"\n\n\n==== (১০) ====\n\nকরজোড় করিয়া বলিবে\n\"লক্ষ্মীদেবী ইহাগচ্ছ, ইহাগচ্ছ, ইহতিষ্ঠ, ইহতিষ্ঠ, ইহ সন্নিধেহি, অত্রাধিষ্ঠানং কুরু, মম পূজাং গৃহ্নাণ।\"\n\n\n==== (১১) ====\nপরে জল লইয়া \"এতৎ পাদ্যং নমঃ শ্রীলক্ষ্মীদেব্যৈ নমঃ\" বলিয়া ঘটে দিবে।\n\n\n==== (১২) ====\nবিল্বপত্র, পুষ্প, চন্দন, আতপ চাউল, জলসহ কোশার উপরে রাখিয়া-\"এষোহর্ঘ্য নমঃ শ্রীলক্ষ্মীদেব্যৈ নমঃ।\"\n\n\n==== (১৩) ====\nজল লইয়া \"ইদমাচমনীয়ং নমঃ শ্রীলক্ষ্মীদেব্যৈ নমঃ।\" \n\n\n==== (১৪) ====\nচন্দন লইয়া \"এষো গন্ধঃ নমঃ শ্রীলক্ষ্মীদেব্যৈ নমঃ।\" \n\n\n==== (১৫) ====\nপুষ্পে শ্বেত-চন্দন লিপ্ত করিয়া \"এতানি গন্ধপুষ্পানি নমঃ শ্রীং লক্ষ্মীদেব্যৈ নমঃ।\" \n\n\n==== (১৬) ====\nচন্দনযুক্ত বিল্বপত্র লইয়া \"এতানি গন্ধবিল্বপত্রাদি নমঃ শ্রীং লক্ষ্মীদেব্যৈ নমঃ।\" \n\n\n==== (১৭) ====\nযথাসাধ্য নৈবিদ্য ও মিষ্টান্ন লইয়া:\n\"এতৎ মিষ্টান্নং, এতানি ফলানি,(অভাবে- \"এতৎ সোপকরণ) নৈবেদ্যং নমঃ শ্রীং লক্ষ্মীদেবৈ নমঃ। \n\n\n==== (১৮) ====\n\"এতৎ পানীয় জলং নমঃ শ্রীলক্ষ্মীদেব্যৈ নমঃ” বলিয়া জল দিবে। \n\n\n==== (১৯) ====\nকরযোড়ে বলিবে \"মা আমি ভজন পূজন জানি না, দয়া করিয়া আমার সামান্য দ্রব্য গ্রহণ করুন।\" \n\n\n==== (২০) ====\nপুনরায় জল লইয়া \"পুনরাচমনীয়ং নমঃ শ্রীলক্ষ্মীদেব্যৈ নমঃ।\"\n\n\n==== (২১) ====\n\"এতৎ তাম্বুলং নমঃ শ্রীং লক্ষ্মীদেব্যৈ নমঃ\" বলিয়া সাদা পান দিবে। \n\n\n==== (২২) ====\nসিন্দুর লইয়া-\"এতৎ সিন্দুরং নমঃ শ্রীং লক্ষ্মীদেব্যৈ নমঃ” বলিয়া ঘটে ও নিজ কপালে দিবে। \n\n\n==== (২৪) ====\nতৎপরে কুবের ও ইন্দ্রের স্মরণ করিবে-\n\"এতে গন্ধপুষ্পে নমঃ ইন্দ্রায় নমঃ,\nএতে গন্ধপুষ্পে নমঃ কুবেরায় নমঃ।\" \n\n\n==== (২৪) ====\nইহার পরে প্রণাম করিয়া ব্রতকথা শুনিবে।\n\n\n=== শ্রীলক্ষ্মীদেবীর মন্ত্রপাঠ ===\n\n\n==== শ্রীশ্রীলক্ষ্মীদেবীর স্তব ====\nনমামি সর্বভূতানাং বরদাসি হরিপ্রিয়ে, যা গতিত্ত্বংপ্রপন্নানাং সা মে ভূয়াত্তদর্চ্চনাৎ।\n\n\n==== শ্রীশ্রীলক্ষ্মীদেবীর গায়ত্রী ====\n\"ওঁ মহালক্ষৈ বিদ্মহে মহাশ্রিয়ৈ ধীমহি তন্নো শ্রীঃ প্রচোদয়াৎ ওঁ\"\n\"নমঃ ওঁ শংকরায় নমঃ\" বলিয়া প্রণাম করিতে হয়।\n\n\n==== শ্রীশ্রীলক্ষ্মীদেবীর পুষ্পাঞ্জলি মন্ত্র ====\nলক্ষ্মীস্তুং সবর্বদেবানাং যথাসম্ভব-নিত্যশঃ।\nস্থিরা ভব তথা দেবী মঙ্গ জন্মনি জন্মনি।\nবন্দে বিষ্ণুপ্রিয়াং দেবীং দারিদ্র্য-দুঃখনাশিনীং।\nক্ষীরোদসম্ভবাং দেবীং বিষ্ণুবক্ষবিলাসিনীম।\n\n\n==== শীশ্রীলক্ষ্মীদেবীর প্রণাম ====\nনমো বিশ্ববরূপস্য ভার্য্যাসি পদ্মে পদ্মালয়ে শুভে।\nসর্বতঃ পাহিয়াং মহালক্ষ্মী নমোহস্তুতে।\nনমো গণেশায় বাসুদেবায় লক্ষ্মীদেব্যৈ নমো নমঃ।\n\n\n== ব্রতকথার সারাংশ ==\n\"বৃহস্পতিবারের ব্রতকথা\"-য় বৃহস্পতিবারে লক্ষ্মীর ব্রত ও পূজা প্রচলন সম্পর্কে একটি লৌকিক গল্পটি রয়েছে, তা এইরকম: \n\nএক দোলপূর্ণিমার রাতে নারদ, বৈকুণ্ঠে লক্ষ্মী ও নারায়ণের কাছে গিয়ে মর্ত্যের অধিবাসীদের নানা দুঃখকষ্টের কথা বললেন। লক্ষ্মী মানুষের নিজেদের কুকর্মের ফলকেই এই সব দুঃখের কারণ বলে চিহ্নিত করলেন। কিন্তু নারদের অনুরোধে মানুষের দুঃখকষ্ট ঘোচাতে তিনি মর্ত্যলোকে লক্ষ্মীব্রত প্রচার করতে এলেন। অবন্তী নগরে ধনেশ্বর নামে এক ধনী বণিক বাস করতেন। তার মৃত্যুর পর তার ছেলেদের মধ্যে বিষয়সম্পত্তি ও অন্যান্য ব্যাপার নিয়ে ঝগড়া চলছিল। ধনেশ্বরের বিধবা পত্নী সেই ঝগড়ায় অতিষ্ঠ হয়ে বনে আত্মহত্যা করতে এসেছিলেন। লক্ষ্মী তাকে লক্ষ্মীব্রত করার উপদেশ দিয়ে ফেরত পাঠালেন। ধনেশ্বরের স্ত্রী নিজের পুত্রবধূদের দিয়ে লক্ষ্মীব্রত করাতেই তাদের সংসারের সব দুঃখ ঘুচে গেল। ফলে লক্ষ্মীব্রতের কথা অবন্তী নগরে প্রচারিত হয়ে গেল। একদিন অবন্তীর সধবারা লক্ষ্মীপূজা করছেন, এমন সময় শ্রীনগরের এক যুবক বণিক এসে তাদের ব্রতকে ব্যঙ্গ করল। ফলে লক্ষ্মী তার উপর কুপিত হলেন। সেও সমস্ত ধনসম্পত্তি হারিয়ে অবন্তী নগরে ভিক্ষা করতে লাগল। তারপর একদিন সধবাদের লক্ষ্মীপূজা করতে দেখে সে অনুতপ্ত হয়ে লক্ষ্মীর কাছে ক্ষমা চাইল। লক্ষ্মী তাকে ক্ষমা করে তার সব ধনসম্পত্তি ফিরিয়ে দিলেন। এইভাবে সমাজে লক্ষ্মীব্রত প্রচলিত হল।\n\n\n== শ্রীশ্রীলক্ষ্মীদেবীর সম্পূর্ণ পাঁচালী ==\n\n\n==== শ্রীশ্রীলক্ষ্মীদেবীর মন্ত্রজপ ====\n\nনারায়ণং নমষ্কৃত্যং নরঞ্চৈব নরোত্তমম্।\nদেবীং সরস্বতীঞ্চৈব ততো জয় মুদীরয়েৎ।।\nবন্দে বিষ্ণুপ্রিয়াং দেবীং দারিদ্র্য-দুঃখ-নাশিনীং।\nক্ষীরোদপুত্রীং কেশবকান্তাং বিষ্ণের্বক্ষোবিলাসিনীং।।\n\n\n==== ॥ শ্রীশ্রীলক্ষ্মীদেবীর ব্রতকথা ও পাঁচালী প্রারম্ভ ॥ ====\n\nদোল পূর্ণিমার নিশি নিৰ্ম্মল আকাশ।\nমন্দ মন্দ বহিতেছে মলয় বাতাস ॥১॥\nলক্ষ্মীদেবী বামে করি বসি নারায়ণ।\nকরিছেন নানা কথা সুখে আলাপন ॥২॥\nহেনকালে বীণা করে এলো মুনিবর।\nউপনীত হৈলা আসি বৈকুন্ঠ নগর ॥৩॥\nধীরে ধীরে যুগলেতে করিয়া প্রণতি।\nকহিলা নারদ মুনি লক্ষ্মীদেবী প্রতি ॥৪॥\nকি কারণে আজি হেথা লক্ষ্মী জিজ্ঞাসিলা।\nপদে নতি পুনরায় ঋষি নিবেদিলা ॥৫॥\nকেন মাগো নর-প্রতি তব অবিচার।\nচঞ্চলা চপলা প্রায় ফেরো দ্বারে দ্বার ॥৬॥\nক্ষণকাল তরে তব নাহি কোথা স্থিতি।\nসেই হেতু নর-নারী ভোগয়ে দুর্গতি ॥৭॥\nসতত কুক্রিয়া রত নর-নারীগণ।\nঅসহ্য যাতনা পায় দেখি অনুক্ষণ ॥৮॥\nঅন্নাভাবে শীর্ণকায় বলহীন দেহ।\nসেই কষ্টে আত্মহত্যা করিতেছে কেহ ॥৯॥\nকেহ প্রিয় প্রাণাধিক পুত্র-কন্যাগণে।\nকরিতেছে পরিত্যাগ অন্নের কারণে ॥১০॥\nবলো দেবী, প্রকাশিয়া কি পাপের ফলে।\nভীষণ দুর্ভিক্ষে সদা মর্ত্যবাসী জ্বলে ॥১১॥\nএতেক শুনিয়া লক্ষ্মী দুঃখিত অন্তরে।\nকহিলেন অতঃপর ক্ষুণ্ণ মনিবরে ॥১২॥\nমর্ত্যবাসী দুঃখ পায় শোকের বিষয়।\nদৃষ্কৃতির ফল উহা জানিবে নিশ্চয় ॥১৩॥\nচঞ্চলা আমায় বলে কিসের লাগিয়া।\nইহার কারণ তবে শুন মন দিয়া ॥১৪॥\nশাস্ত্র নাহি মানে দেখ যত নারী নর।\nঅশাস্ত্রকে শাস্ত্রজ্ঞান করে নিরন্তর ॥১৫॥\nঅনাচারে ভরাইল সকল সংসার।\nঅপবিত্র স্থানে থাকা দুষ্কর আমার ॥১৬॥\nনিজধর্ম নিজশিক্ষা দিয়া বিসর্জন।\nপরধর্ম পরশিক্ষা করিছে অর্জন ॥১৭॥\nদিবা-নিদ্রা অনাচার ক্রোধ-অহঙ্কার।\nআলস্য কলহ মিথ্যা ঘিরিছে সংসার ॥১৮॥\nউচ্চহাসি কটুকথা কহে নারীগণ।\nসন্ধ্যাকালে নিদ্রা যায় হয়ে অচেতন ॥১৯॥\nরমণীভূষণ লজ্জা দিয়া বিসর্জন।\nযথায় তথায় করে স্বেচ্ছায় গমন ॥২০॥\nনাহি দেয় ধূপ-দীপ প্রতি সন্ধ্যাকালে।\nসতীর সিন্দুর শোভা, নাহি পরে ভালে ॥২১॥\nপ্রভাতে দেয় না গোময়ের ছড়া।\nঘৃণা নাহি করে তারা এড়া বস্ত্র পরা ॥২২॥\nলক্ষ্মী-স্বরূপিণী নারী করিয়া সৃজন।\nপাঠায়েছি মর্ত্যলোকে সুখের কারণ ॥২৩॥\nক্ষণিকের সুখে তারা ভুলিয়া আমায়।\nঅকার্য্যে কু-কার্য্যে এবে সংসার মজায় ॥২৪॥\nশ্বশুর-শাশুড়ী প্রতি নহে ভক্তিমতী।\nকটুবাক্য কহে সদা তাঁহাদেরি প্রতি ॥২৫॥\nপতির আত্মীয়গণে না করে আদর।\nথাকিতে চাহয়ে সদা হ'য়ে স্বতন্তর ॥২৬॥\nলজ্জা আদি গুণ যত রমণী-ভূষণ।\nএকে একে সব তারা করিছে বর্জন ॥২৭॥\nঅতিথি দেখিলে তারা রুষ্ট হয় মনে।\nপতির অগ্রেতে খায় যত নারীগণে ॥২৮॥\nস্বামীরে করয়ে না শুনে বচন।\nছাড়িয়াছে গৃহধর্ম ছেড়েছে রন্ধন ॥২৯॥\nনারী সঙ্গে নরগণ সময় কাটায়।\nমিথ্যা ছাড়া সত্যকথা কভু নাহি কয় ॥৩০॥\nসতত উহারা মোরে করে জ্বালাতন।\nচঞ্চলার প্রায় ফিরি তাই সে কারণ ॥৩১॥\nঈর্ষা-দ্বেষ হিংসাপূর্ণ তাদের হৃদয়।\nপরশ্রীকাতর চিত্ত কুটিলতাময় ॥৩২॥\nদেব-দ্বিজে ভক্তিহীন তুচ্ছ গুরুজন।\nসদাই আপন সুখ করে অন্বেষণ ॥৩৩॥\nরসনা তৃপ্তির লাগি অখাদ্য ভোজন।\nতারি ফলে দেখ ঋষি কুষ্ঠে আক্রমণ ॥৩৪॥\nপ্রতি এইরূপ পাপের আগার।\nঅচলা হইয়া বল থাকি কি প্রকার ॥৩৫॥\nতেয়াগি এসব দোষ হ'লে সদাচারী।\nনিশ্চলা হইয়া থাকি আমি বিভাবরী ॥৩৬॥\nএত শুনি মুনিবর ক্ষুণ্ণ মনে।\nকেমনে প্রসন্না মাতা হবে নরগণে ॥৩৭॥\nকেমনে পাইবে নারী তব পদছায়া।\nওগো দয়াময়ি তুমি না করিলে দয়া ॥৩৮॥\nসৃষ্টি স্থিতি প্রলয়ের তুমি অধিকারী।\nজগৎ-প্রসূতি তুমি জগৎ-ঈশ্বরী ॥৩৯॥\nকহ মাতঃ কৃপা করি ইহার বিধান।\nমানবের দুঃখ হেরি কাঁদে মোর প্রাণ ॥৪০॥\n\nনারদের বাক্যে লক্ষ্মীর দয়া উপজিল।\nমধুর বচনে তাঁরে বিদায় করিল ॥৪১॥\nনর নারী দুঃখ হেরি কাঁদিছে অন্তর।\nপ্রতিকার আমি বাছা করিব সত্বর ॥৪২॥\nঅতঃপর লক্ষ্মীদেবী ভাবে মনে মনে।\nজগতের দুঃখনাশ করিব কেমনে ॥৪৩॥\nকেমনে তাদের দুঃখ করিব মোচন।\nউপদেশ দেহ, মোরে প্রভু নারায়ণ ॥৪৪॥\nশুনিয়া লক্ষ্মীর বাণী কহে লক্ষ্মীপতি।\nউতলা কি হেতু প্রিয়ে স্থির কর মতি ॥৪৫॥\nমন দিয়া শুন সতী আমার বচন।\nলক্ষ্মীব্রত নরলোকে কর প্রচারণ ॥৪৬॥\nপ্রতি গুরুবারে মিলি যত নারীগণে।\nপূজিয়া শুনিবে কথা ভক্তিযুক্ত মনে ॥৪৭॥\nবাড়িবে ঐশ্বর্য তাহে তোমার কৃপায়।\nসর্ব্ব দুঃখ দূরে যাবে জানিবে নিশ্চয় ॥৪৮॥\nনারায়ণ বাক্যে অতি হৃষ্ট মনে।\nগমন করিলা মর্তে ব্রত প্রচারণে ॥৪৯॥\nঅবন্তী নগরে গিয়া হৈল উপনীত।\nদেখিয়া হইল লক্ষ্মী বড়ই স্তম্ভিত ॥৫০॥\nনগরের অধিপতি ধনেশ্বর রায়।\nঅপার ঐশ্বর্য তাঁর কুবেরের প্রায় ॥৫১॥\nসোনার সংসার তাঁর শূণ্য হিংসা দ্বেষ।\nপালিত সবারে সদা পাত্র নির্ব্বিশেষ ॥৫২॥\nএক অন্নে সাত পুত্র রাখি ধনেশ্বর।\nসসম্মানে যথাকালে গেলা লোকান্তর ॥৫৩॥\nভাৰ্য্যার কুহক-জালে সপ্ত সহোদর।\nপৃথক হইলা সবে কিছু দিন পর ॥৫৪॥\nহিংসা-দ্বেষ অলক্ষ্মীর যত সহচর।\nএকে একে সবে আসি প্রবেশিল ঘর ॥৫৫॥\nএ সকল দোষ হেরি কুপিত অন্তরে।\nলক্ষ্মীদেবী সেই গৃহ ত্যাজিলা সত্বরে ॥৫৬॥\nবৃদ্ধা ধনেশ্বরী পত্নী নিজ ভাগ্যদোষে।\nনা পারি তিষ্ঠিতে আর বধূদের রোষে ॥৫৭॥\nচলিলা বনেতে বৃদ্ধা ত্যজিতে জীবন।\nঅদৃষ্টের ফলে হয় এ হেন ঘটন ॥৫৮॥\nঅন্নাভাবে জীর্ণকায় মলিন বসন।\nচলিতে শক্তি নাহি করিছে রোদন ॥৫৯॥\nহেনকালে বৃদ্ধাবেশে দেবী নারায়ণী।\nউপনীত  পথিমধ্যে হইলা আপনি ॥৬০॥\nসদয় হৃদয়া লক্ষ্মী জিজ্ঞাসে বৃদ্ধারে।\nকি জন্য এসেছ তুমি এ ঘোর কান্তারে ॥৬১॥\nকাহার তনয়া তুমি, কাহার ঘরণী।\nকি হেতু মলিন মুখ কহ গো বাছনী ॥৬২॥\nবৃদ্ধা বলে শোন মাতঃ! আমার কাহিনী।\nপতিহীনা আমি এক মন্দ কপালিনী ॥৬৩॥\nপিতা পতি ছিল মোর অতি ধনবান।\nসর্বদা আমার গৃহে লক্ষ্মী-অধিষ্ঠান ॥৬৪॥\nসোনার সংসার মোর ছিল ধনে জনে।\nপুত্র, পুত্রবধূগণ সেবিত যতনে ॥৬৫॥\nহইলে কাল সুখ-শান্তি যত।\nগৃহ হ'তে ক্রমে ক্রমে হ'ল তিরোহিত ॥৬৬॥\nসাতপুত্র সাতহাঁড়ি হ'য়েছে এখন।\nসতত বধূরা মোর করে জ্বালাতন ॥৬৭॥\nসহিতে না পারি আর তাদের তাড়না।\nত্যজিতে জীবন আমি করেছি বাসনা ॥৬৮॥\nনারায়ণী বলে, শুন আমার বচন।\nআত্মহত্যা মহাপাপ নরকে গমন ॥৬৯॥\nযাও সতী, গৃহে ফিরে কর লক্ষ্মীব্রত।\nঅচিরে হইবে সুখ তব পূর্ব্বমত ॥৭০॥\nগুরুবারে সন্ধ্যাকালে ল'য়ে বধূগণে।\nকরিবে লক্ষ্মীর ব্রত হ'য়ে একমনে ॥৭১॥\nজলপূর্ণ ঘটে দিবে সিন্দুরের ফোঁটা।\nআম্রের পল্লব দিবে তাহে এক গোটা ॥৭২॥\nআসন সাজায়ে তাহে দিবে গুয়াপান।\nসিন্দুর গুলিয়া দিবে ব্রতের বিধান ॥৭৩॥\nধূপ দীপ জ্বালাইয়া রাখিবে বামেতে।\nশুনিতে বসিবে কথা দূর্ব্বা ল'য়ে হাতে ॥৭৪॥\nমনেতে লক্ষ্মীর মূর্ত্তি করিয়া চিন্তন।\nএকমনে ব্রতকথা করিবে শ্রবণ ॥৭৫॥\n\nকথা শেষে উলু দিয়া প্রণাম করিবে।\nভক্তিভরে এয়োগণে সিন্দুর পরাবে ॥৭৬॥\nযে রমণী পূজা করে প্রতি গুরুবারে।\nহইবে বিশুদ্ধমনা লক্ষ্মীদেবী বরে ॥৭৭॥\nযেই গৃহে ব্রতকথা হয় বারোমাস।\nসতত তাহার গৃহে করি যে নিবাস ॥৭৮॥\nতারি গৃহে বাঁধা রব হইয়া অচলা।\nপূর্ণ করি ভক্তবাঞ্ছা আমি যে কমলা ॥৭৯॥\nগুরুবারে যদি হয় পূর্ণিমা উদিত।\nযেবা নারী অনাহারে করে এই ব্রত ॥৮০॥\nসকল বাসনা তার পূরণ হইবে।\nপতি পুত্র ল'য়ে সুখে বারোমাস রবে ॥৮১॥\nলক্ষ্মীর ভান্ডার যেবা স্থাপি নিজ ঘরে।\nরাখিবে তন্ডুল তাহে এক মুঠা করে ॥৮২॥\nসঞ্চয়ের পথ উহা জানিবে নিশ্চয়।\nএর ফলে উপকার পাবে অসময় ॥৮৩॥\nছাড়ি অলসতা সূতা কাটিবে যতনে।\nঅন্ন-বস্ত্র কষ্ট যাবে মহাত্ম্য বচনে ॥৮৪॥\nপ্রসন্ন থাকিব আমি কহিলাম সার।\nযাও গৃহে কর মাতা ব্রতের প্রচার ॥৮৫॥\nএতেক কহিয়া লক্ষ্মী নিজ মূর্তি ধরি।\nদিলা দরশন বৃদ্ধে দেবী কৃপা করি ॥৮৬॥\nদেখিয়া হইলা বৃদ্ধা আনন্দে বিভোর।\nপ্রণাম করিলা সতী জুড়ি দুই কর ॥৮৭॥\nপ্রসন্ন হইয়া লক্ষ্মী দিলা তারে কোল।\nশুধালেন আরো কত বলি মিষ্ট বোল ॥৮৮॥\nলক্ষ্মী কহে ব্রত মোর কর সংসারে প্রচার।\nঅচিরে হইবে তব বৈভব অপার ॥৮৯॥\nপুত্র, বধূগণ বশে থাকিবে তোমার।\nপূর্ব্ববৎ শান্তিময় হইবে সংসার ॥৯০॥\nএত কহি লক্ষ্মীদেবী হৈলা অদর্শন।\nহৃষ্টচিত্তে বৃদ্ধা গৃহে করিলা গমন ॥৯১॥\nআসিয়া বধূগণে বৃদ্ধা করিল বর্ণন।\nযেরূপ ঘটিল বলে লক্ষ্মী দরশন ॥৯২॥\nব্রতের বিধান বৃদ্ধা বলিলা সবারে।\nযে-সকল কথা লক্ষ্মী কহিলা তাহারে ॥৯৩॥\nমিলি সব বধূগণ করে লক্ষ্মীব্রত।\nহিংসা দ্বেষ স্বার্থভাব হৈল বিদুরিত ॥৯৪॥\nব্রতের ফলেতে মিলে সপ্ত সহোদর।\nদূরে গেল দুঃখ কষ্ট, ঐশ্বর্য বিস্তর ॥৯৫॥\n'মা লক্ষ্মী' করিলা তথা পুনরাগমন।\nহইল গৃহ শান্তি নিকেতন ॥৯৬॥\nদৈবযোগে একদিন সাধুর আলয়ে।\nউপনীত এক নারী ব্রতের সময়ে ॥৯৭॥\nব্রতকথা শুনি তার ভক্তি উপজিল।\nমনে মনে লক্ষ্মীব্রত মানস করিল ॥৯৮॥\nপতি তার কুষ্টগ্রস্ত অক্ষম অর্জনে।\nভিক্ষা করি যাহা পায় খায় দুইজনে ॥৯৯॥\nতাই নারী মনে মনে করিলা বাসনা।\nপতিরে নীরোগ কর চরণে কামনা ॥১০০॥\nগৃহে গিয়া সেই নারী করে লক্ষ্মীব্রত।\nভক্তিমনে এয়ো লৈয়া পূজে বিধিমত ॥১০১॥\nদেবীর কৃপায় তার দুঃখ হৈল দূর।\nপতি হৈল সুস্থ দেহ, ঐশ্বর্য প্রচুর ॥১০২॥\nকালক্রমে শুভদিনে জন্মিল তনয়।\nহইল সংসার তার সুখের আলয় ॥১০৩॥\nএইরূপে লক্ষ্মীব্রত প্রতি ঘরে ঘরে।\nক্রমে প্রচারিত হৈল অবন্তী নগরে ॥১০৪॥\nঅবশেষে শুন এক অপূর্ব ব্যপার।\nব্রতের মাহাত্ম্য হৈল যেভাবে প্রচার ॥১০৫॥\nএকদিন গুরুবারে অবন্তী নগরে।\nনারীগণ মিলি যত লক্ষ্মীব্রত করে ॥১০৬॥\nশ্রীনগরবাসী এক বণিক তনয়।\nদৈবযোগে সেই স্থানে উপনীত হয় ॥১০৭॥\nঅনেক সম্পত্তি তার ভাই পঞ্চ জন।\nপরস্পর অনুগত রয় সর্বক্ষণ ॥১০৮॥\nব্রতের নিয়ম দেখি সাধুর তনয়।\nবলে একি ব্রত, ইতে কিবা ফলোদয় ॥১০৯॥\nসদাগর বাক্য শুনি বলে ব্রতীগণ।\nকরি লক্ষ্মীব্রত, যাতে মানস পূরণ ॥১১০॥\nমন প্রাণ দিয়া যেবা করিবে পূজন।\nসকল মনের আশা হইবে পূরণ ॥১১১॥\nইহা শুনি সদাগর বলে অহঙ্কারে।\nযেজন অভাবে থাকে, সে পূজে উহারে ॥১১২॥\nধনজন সুখভোগ যা কিছু সম্ভবে।\nসকল আমার আছে আর কিবা হবে ॥১১৩॥\nকপালে না থাকে যদি লক্ষ্মী দিবে ধন।\nহেন বাক্য কভু আমি না শুনি কখন ॥১১৪॥\nগর্বিত বচন লক্ষ্মী সহিতে না পারে।\nসেই দোষে লক্ষ্মীদেবী ছাড়িলা তাহারে ॥১১৫॥\nএতেক কহিয়া বাণী লক্ষ্মী করি হেলা।\nনানাদ্রব্যে পূর্ণতরী বাণিজ্যেতে গেলা ॥১১৬॥\nদৈবযোগে লক্ষ্মী কোপে সেই সাধুজন।\nতরীসহ জলমধ্যে হইলা মগন ॥১১৭॥\nইষ্টক আলয় আদি যাহা ছিল তার।\nবজ্রাঘাতে দগ্ধ হয়ে হৈল ছারখার ॥১১৮॥\nদূরে গেল ভ্রাতৃভাব হৈল ভিন্ন ভিন্ন।\nসোনার সংসার তার হইল বিপন্ন ॥১১৯॥\nভিক্ষাজীবি হ'য়ে সবে ফিরে দ্বারে দ্বারে।\nজঠর জ্বালায় গেলা দেশ-দেশান্তরে ॥১২০॥\nপড়িয়া বিপাকে এবে সাধু মহাশয়।\nদু'নয়নে অশ্রু ঝরে করে হায় হায় ॥১২১॥\nকিবা দোষ দেখি বিধি করিলে এমন।\nঅধম সন্তান আমি অতি অভাজন ॥১২২॥\nসাধুর দুর্দশা হেরি দয়া উপজিল।\nকরুণা হৃদয়া লক্ষ্মী সকলি ভুলিল ॥১২৩॥\nদুঃখদূর তরে তারে করিয়া কৌশল।\nপাঠায় অবন্তী ধামে করি ভিক্ষা ছল ॥১২৪॥\nনানাদেশ ঘুরাইয়া আনি তারপর।\nউপনীত করাইল অবন্তী নগরে ॥১২৫॥\nহেরি তথা লক্ষ্মীব্রত করে নারীগণ।\nস্মরণ হইল তার পূর্ব বিবরণ ॥১২৬॥\nবুঝিল তখন কেন পড়িলা বিপাকে।\nঅহঙ্কার দোষে লক্ষ্মী ত্যজিলেন মোকে ॥১২৭॥\nজোড়করে ভক্তিভরে হয়ে একমন।\nকরিছে লক্ষ্মীর স্তুতি সাধুর নন্দন ॥১২৮॥\nক্ষম মাতঃ এ দাসের যত অপরাধ।\nতোমা হেলি মোর ঘটে ঘোর পরমাদ ॥১২৯॥\nঅজ্ঞান অধম আমি কর মোরে দয়া।\nপড়িনু বিপাকে মাতঃ দেহ পদছায়া ॥১৩০॥\nশ্রেষ্ঠ হতে শ্রেষ্ঠতরা পরমা প্রকৃতি।\nকোপাদি বর্জ্জিতা তুমি মূর্তিমতী সতী ॥১৩১॥\nসতীসাধ্বী রমণীর তুমি মা উপমা।\nভক্তিভরে দেবগণ সদা পূজে তোমা ॥১৩২॥\nসুর-নর সকলেরই সম্পদরূপিণী।\nজগৎ ঈশ্বরী তুমি ঐশ্বর্য্য দায়িনী ॥১৩৩॥\nরাস-অধিষ্ঠাত্রী দেবী তুমি রাসেশ্বরী।\nসকলেই তব অংশ যত আছে নারী ॥১৩৪॥\n\n \nগোলোকে কমলা তুমি মাধবমোহিনী।\nক্ষীরোদ-সাগরে তুমি ক্ষীরোদনন্দিনী ॥১৩৫॥\nমহালক্ষ্মী তুমি মাগো, ত্রিদিব মন্ডলে।\nগৃহলক্ষ্মীরূপে তুমি বিরাজ ভূতলে ॥১৩৬॥\nতুমি গো তুলসী, গঙ্গা পতিতপাবনী।\nসাবিত্রী বিরিঞ্চিপুরে বেদের জননী ॥১৩৭॥\nকৃষ্ণ প্রাণেশ্বরী তুমি কৃষ্ণ প্রাণাধিকা।\nতুমি আপনি ছিলে দ্বাপরে রাধিকা ॥১৩৮॥\nবৃন্দাবন মাঝে তুমি বৃন্দা গোপনারী।\nনন্দালয়ে ছিলে তুমি হ'য়ে গোপেশ্বরী ॥১৩৯॥\nবিরাজ চম্পক বনে চম্পক ঈশ্বরী।\nশতশৃঙ্গ শৈলে তুমি শোভিতা সুন্দরী ॥১৪০॥\nবিকশিত পদ্মবনে তুমি পদ্মাবতী।\nমালতী-কুসুমকুঞ্জে তুমি মা মালতী ॥১৪১॥\nকুন্দদন্ত নাম ধর তুমি কুন্দবনে।\nতুমি গো সুশীলা সতী কেতকী কাননে ॥১৪২॥\nতুমি মা কদম্ব মালী কদম্ব কাননে।\nবন অধিষ্ঠাত্রী দেবী তুমি বনে বনে ॥১৪৩॥\nরাজলক্ষ্মী তুমি মা রহ ঘরে ঘরে।\nসকলের গৃহলক্ষ্মী তুমি মা রহ ঘরে ঘরে ॥১৪৪॥\nদীনজনে রাজ্য পায় তব কৃপাবলে।\nদয়া কর এবে মোরে, ওগো 'মা' কমলে ॥১৪৫॥\nদয়াময়ী ক্ষেমঙ্করী অধমতারিণী।\nঅপরাধ ক্ষমা কর দারিদ্রনাশিনী ॥১৪৬॥\nঅন্নদা বরদা মাতঃ বিপদ নাশিনী।\nদয়া কর এবে মোরে মাধব-ঘরণী ॥১৪৭॥\nএইরূপে স্তব করি ভক্তিযুক্ত মনে।\nএকাগ্র  হৈয়া সাধু প্রণমে সেস্থানে ॥১৪৮॥\nব্রত অন্তে সাধুবর করিলা প্রণাম।\nব্রতের সঙ্কল্প করি আসে নিজধাম ॥১৪৯॥\nবলে সাধু গৃহিণীরে লক্ষ্মীব্রত সার।\nসবে মিলি কর ইহা প্রতি গুরুবার ॥১৫০॥\nসাধুর বাক্যেতে তুষ্টা হ'য়ে বধূগণ।\nভক্তি মনে করে তারা ব্রত আচরণ ॥১৫১॥\nভক্তাধীনা নারায়ণী হইয়া সদয়।\nনাশিলা সাধুর ছিল যত বিঘ্নভয় ॥১৫২॥\nদেবীর কৃপায় পুনঃ হয় ধনজন।\nদরিদ্রতা দূরে গিয়া নিরাপদ হন ॥১৫৩॥\nসপ্ত তরী উঠে ভাসি জলের উপর।\nআনন্দে পূর্ণিত হ'ল সাধুর অন্তর ॥১৫৪॥\nমিলিল ভ্রাতারা পুনঃ আর বধূগণ।\nসাধুর সংসার হ'ল শান্তি নিকেতন ॥১৫৫॥\nএইরূপে মর্তলোকে ব্রতের প্রচার।\nমনে রেখো পৃথিবীতে লক্ষ্মীব্রত সার ॥১৫৬॥\nএই ব্রত যে রমণী করে একমনে।\nলক্ষ্মীর কৃপায় তেই বাড়ে ধনে জনে ॥১৫৭॥\nঅপুত্রের পুত্র হয় নির্ধনের ধন।\nইহলোকে সুখ, অন্তে বৈকুন্ঠ গমন ॥১৫৮॥\nলক্ষ্মীর ব্রতের কথা বড়ই মধুর।\nযাহার প্রভাবে সব দুঃখ হয় দূর ॥১৫৯॥\nযেবা পড়ে, যেবা শুনে, যেবা রাখে ঘরে।\nলক্ষ্মীর বরেতে তার মনোবাঞ্ছা পুরে ॥১৬০॥\nব্রত করি স্তব পাঠ যেই জন করে।\nঅভাব রহে না তার লক্ষ্মীদেবী বরে ॥১৬১॥\nলক্ষ্মীর ব্রতের কথাহৈল সমাপন।\nভক্তিভরে বর যাচ যাহা লয় মন ॥১৬২॥\nসিঁথির সিন্দুর দাও সব এয়ো মিলে।\nএ হুলুধ্বনি দাও সবে অন্য কথা ভুলে ॥১৬৩॥\nলক্ষ্মীর ব্রতের কথা বড় মধুময়।\nপ্রণাম করিয়া যাও যে যার আলয় ॥১৬৪॥\nজোড় করি দুই হাত ভক্তিযুক্তমনে।\nপ্রণাম করহ এবে যে থাকে যেখানে ॥১৬৫॥\nপ্রণমামি লক্ষ্মীদেবী বিষ্ণুর ঘরণী।\nক্ষীরোদসম্ভবা দেবী জগৎপালিনী ॥১৬৬॥\nঅগতির গতি মাতঃ তুমি নারায়ণী।\nদয়াময়ী জগন্মাতা বিপদনাশিনী ॥১৬৭॥\nভকত-বৎসলা দেবী সত্যস্বরূপিণী।\nহরিপ্রিয়ে পদ্মাসনে ভূ-ভার-হারিণী ॥১৬৮॥\nচঞ্চলা কমলা মাগো ত্রিলোক তারিণী।\nপ্রণমামি কৃপাময়ী মাধব-রঞ্জিনী ॥১৬৯॥\nভবারাধ্যা তুমি মাতঃ দারিদ্রনাশিনী।\nকৃপা কর নিবারণে ত্রিতাপহারিণী ॥১৭০॥\n॥ শ্রীশ্রীলক্ষ্মীদেবীর ব্রতকথা ও পাঁচালী সমাপ্ত ॥\n\n\n==== শ্রীশ্রীলক্ষ্মীমাতার আবাহন গীত ====\nএসো মা লক্ষ্মী, বসো মা লক্ষ্মী,\nউড়ায়ে কনক-অঞ্চলখানি।\nদু'হাতে বিতরি করুণাসিদ্ধি,\nদারিদ্র, দুঃখ-পাপ-নাশিনী ।।\n \n\nথাকো মা, গৃহেতে হইয়া অচলা,\nপূজিব তোমার চরণ কমলা।\nতোমারি কৃপায় লভিব সকলি,\nঅকুলে তীর 'মা' (ওমা) তারিণী।\nএসো মা, কমলা হ'য়ো না নিদয়া,\nনিবারণে মাগো দেহ পদছায়া।।\nপাই যেন তব অপার করুণা,\nতুমি মোরে মাগো ছেড়ে যেও না,\nতোমারি ও দু'টি  চরণ  স্পর্শে\nহৃদয় জাগিবে শক্তি হর্ষে,\nরাখিব তোমারে সবারি শীর্ষে,\nপূজিব চরণ কমলখানি।\nআমা পানে চাও, করুণা নয়নে,\nদাও মাগো শান্তি, তাপিত পরাণে,\nশেষের দিনে রেখো মা চরণে,\nএ ভব পারের ওই তরণী।।\n\n\n== তথ্যসূত্র =="}