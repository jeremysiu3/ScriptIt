{"pageid": 1512703, "title": "অ্যালিগেটর", "url": "https://bn.wikipedia.org/wiki?curid=1512703", "content": "অ্যালিগেটর (ইংরেজি: alligator) বা সংক্ষেপে গেটর একপ্রকার বৃহৎ সরীসৃপ, যা ক্রকোডিলিয়া বর্গের অ্যালিগেটরিডি পরিবারের অ্যালিগেটর (Alligator) গণের অন্তর্গত। অ্যালিগেটর গণের অন্তর্গত দুটি বিদ্যমান প্রজাতি হচ্ছে মার্কিন অ্যালিগেটর (A. mississippiensis) ও চীনা অ্যালিগেটর (A. sinensis)। এছাড়া অবশিষ্ট জীবাশ্ম থেকে অ্যালিগেটরের একাধিক বিলুপ্ত প্রজাতির কথা জানা যায়। ৩৭ মিলিয়ন বছর আগে (Myr) পরবর্তী ইওসিন উপযুগে অ্যালিগেটরের প্রথম আবির্ভাব ঘটেছিল।\n\"অ্যালিগেটর\" শব্দটি সম্ভবত el lagarto (এল লাগার্তো) কথাটির ইংরেজায়ন, স্পেনীয় ভাষা যার অর্থ \"টিকটিকি\", আর ফ্লোরিডায় প্রথমদিকের স্পেনীয় ভ্রমণকারীরা ও বসতি স্থাপনকারীরা অ্যালিগেটরদের জন্য এই কথা ব্যবহার করেছিল। ইংরেজি ভাষায় একে প্রথমদিকে \"allagarta\" বা \"alagarto\" লেখা হতো, যা কালক্রমে \"alligator\" হয়ে গিয়েছে।\n\n\n== বিবর্তন ==\nআদি টার্শিয়ারি কিংবা পরবর্তী ক্রেটাশিয়াসে, অর্থাৎ প্রায় ৫৩–৬৫ Myr আগে উত্তর আমেরিকায় অ্যালিগেটর ও কেইম্যানদের মধ্যে বিভাজন ঘটেছিল। প্রায় ৩৩ Myr আগে মার্কিন অ্যালিগেটর থেকে চীনা অ্যালিগেটর বিচ্ছিন্ন হয়েছিল এবং সম্ভবত নিওজিনের সময় বেরিং ভূ-সেতু অতিক্রমকারী বংশ থেকে উদ্ভূত। প্লাইস্টোসিনের জীবাশ্মে আধুনিক মার্কিন অ্যালিগেটর ভালোভাবে প্রকাশিত হয়েছিল। ১৯৯০-এর দশকে অ্যালিগেটরের সম্পূর্ণ মাইটোকন্ড্রিয়াল জিনোম সিকোয়েন্স করা হয়েছিল। ২০১৪ সালে প্রকাশিত সম্পূর্ণ জিনোম থেকে আন্দাজ করা যায় যে পাখি ও স্তন্যপায়ী প্রাণীদের তুলনায় অ্যালিগেটর অত্যন্ত ধীরগতিতে বিবর্তিত হয়েছিল।\n\n\n== ফাইলোজেনি ==\nঅ্যালিগেটর গণটি অ্যালিগেটরিনি উপপরিবারের অন্তর্গত, যা কেইম্যানিনির ভগিনী ট্যাক্সন। এই দুই উপপরিবার মিলে অ্যালিগেটরিডি পরিবার গঠন করে। নিচের ক্লেডোগ্রামের মাধ্যমে অ্যালিগেটরের ফাইলোজেনিকে দেখানো হয়েছে।\n\n\n== প্রজাতি ==\n\n\n=== বিদ্যমান ===\n\n\n=== বিলুপ্ত ===\nAlligator hailensis\nAlligator mcgrewi\nAlligator mefferdi\nAlligator munensis\nAlligator olseni\nAlligator prenasalis\nAlligator thomsoni\n\n\n== বিবরণ ==\n\nএকটি প্রাপ্তবয়স্ক মার্কিন অ্যালিগেটরের গড় দৈর্ঘ্য ৪ মিটার (১৩ ফুট) ও গড় ওজন ৩৬০ কিলোগ্রাম (৭৯০ পাউন্ড), তবে কখনো কখনো এর দৈর্ঘ্য ৪.৪ মিটার (১৪ ফুট) ও ওজন ৪৫০ কিলোগ্রাম (৯৯০ পাউন্ড)-এর বেশি হতে পারে। লুইজিয়ানাতে প্রাপ্ত দীর্ঘতম মার্কিন অ্যালিগেটরের দৈর্ঘ্যের পরিমাপ ৫.৮৪ মিটার (১৯.২ ফুট)। চীনা অ্যালিগেটরের দৈর্ঘ্য তুলনায় ছোট, আর ২.১ মিটার (৭ ফুট)-এর চেয়ে দীর্ঘ চীনা অ্যালিগেটর বিরল। এছাড়া চীনা প্রজাতির ওজন খুবই কম হয়, আর ৪৫ কিলোগ্রাম (১০০ পাউন্ড)-এর চেয়ে ভারী পুরুষ চীনা অ্যালিগেটর বিরল।\nপ্রাপ্তবয়স্ক অ্যালিগেটরের রং হয় কালো অথবা গাঢ় জলপাই-বাদামি ও নিচের অংশ সাদা। অন্যদিকে, অ্যালিগেটর ছানাদের ক্ষেত্রে উজ্জ্বল হলুদ অথবা সাদাভ ডোরা থাকে, যা তাদের নলখাগড়া ও জলাভূমির মধ্যে অতিরিক্ত কূটবেশ হিসাবে কাজ করে।\nঅ্যালিগেটররা সাধারণত ৫০ বছর পর্যন্ত জীবিত থাকে, তবে ৭০ বছরের বেশি বয়সী অ্যালিগেটরের উদাহরণ রয়েছে। নথিভুক্ত সবচেয়ে দীর্ঘজীবী অ্যালিগেটরদের মধ্যে মার্কিন অ্যালিগেটর স্যাটার্ন উল্লেখযোগ্য। ১৯৩৬ সালে মিসিসিপিতে তাকে ডিম থেকে বের করা হয়েছিল আর সে জার্মানিতে প্রায় এক দশক ধরে বসবাস করেছিল। তারপর তাকে মস্কো চিড়িয়াখানায় স্থানান্তরিত করা হয়েছিল আর সেখানেই সে তার বেশিরভাগ জীবনটা কাটিয়েছিল। ২০২০ সালের ২২ মে ৮৩-৮৪ বছর বসে তার মৃত্যু হয়েছিল। আরেকটা দীর্ঘজীবী অ্যালিগেটর হচ্ছে মার্কিন অ্যালিগেটর Muja। ১৯৩৭ সালে জার্মানি থেকে যুগোস্লাভিয়ার বেলগ্রেড চিরিয়াখানায় প্রাপ্তবয়স্ক অবস্থায় তাকে আনা হয়েছিল। তার জন্মতারিখ নিয়ে কোনো যাচাইযোগ্য নথি না থাকলেও ২০১২ সালের হিসাব অনুযায়ী তার বয়স ৮০-এর দশকে এবং সে সম্ভবত বন্দিদশায় থাকা সবচেয়ে দীর্ঘজীবী অ্যালিগেটর।\n\n\n== আবাসভূমি ==\n\nঅ্যালিগেটর কেবল মার্কিন যুক্তরাষ্ট্র ও চীনের স্থানীয়।\nদক্ষিণ-পূর্ব মার্কিন যুক্তরাষ্ট্রে মার্কিন অ্যালিগেটর পাওয়া যায়, বিশেষ করে ফ্লোরিডা ও লুইজিয়ানার সমস্ত জায়গায়; অ্যালাবামা, আর্কানসাস, জর্জিয়া ও মিসিসিপির দক্ষিণ প্রান্তে; উপকূলীয় উত্তর ও দক্ষিণ ক্যারোলাইনা; পূর্ব টেক্সাস; এবং ওকলাহোমার দক্ষিণ-পূর্ব কোণে। লুইজিয়ানায় অ্যালিগেটরের জনসংখ্যা সবচেয়ে বেশি। ফ্লোরিডা ও লুইজিয়ানা প্রত্যেক অঙ্গরাজ্যে দশ লাখের বেশি অ্যালিগেটর রয়েছে। দক্ষিণ ফ্লোরিডা একমাত্র অঞ্চল যেখানে অ্যালিগেটর ও কুমিরের সহাবস্থান রয়েছে।\nপুকুর, জলা, জলাভূমি, নদী ও হ্রদের মতো স্বাদু পানি মার্কিন অ্যালিগেটর বাস করে। এছাড়া ঈষৎলোনা পানিতেও তাদের বাস রয়েছে। যখন তারা জলাভূমিতে গর্ত খুঁড়ে, তারা উদ্ভিদের বৈচিত্র্য বৃদ্ধি করে এবং খরার সময় অন্যান্য প্রাণীদের বাসস্থান প্রদান করে। সুতরাং জলাভূমির বাস্তুতান্ত্রিক বৈচিত্র্য বজায় রাখার ব্যাপারে তারা এক গুরুত্বপূর্ণ প্রজাতি হিসাবে বিবেচিত। পশ্চিমে লুইজিয়ানায় নিউট্রিয়া ও গন্ধমূষিকরা উপকূলীয় জলাভূমির যথেষ্ট ক্ষতিসাধন করে। বড় অ্যালিগেটররা ব্যাপক পরিমাণে নিউট্রিয়া ভক্ষণ করে, আর নিউট্রিয়ার সংখ্যা কমিয়ে তারা এক অপরিহার্য বাস্তুতান্ত্রিক পরিষেবা প্রদান করে।\nবর্তমানে চীনা অ্যালিগেটরদের কেবল ইয়াংসি কিয়াং উপত্যকা ও পার্শ্ববর্তী প্রদেশের অংশবিশেষে পাওয়া যায় এবং তাদের অস্তিত্ব চরমভাবে বিপন্ন। বন্য পরিবেশে কেবল কয়েক ডজন চীনা অ্যালিগেটর অবশিষ্ট রয়েছে বলে জানা যায়। বিশ্বজুড়ে চিড়িয়াখানায় চীনা অ্যালিগেটরের সংখ্যা বন্য চীনা অ্যালিগেটরের তুলনায় বেশি।\n\n\n== বিবরণ ==\n\nঅ্যালিগেটররা সাধারণত ১.৮ মিটার (৬ ফুট) দৈর্ঘ্যে পূর্ণবিকশিত হয়। বসন্তের শেষে অ্যালিগেটরদের মধ্যে যৌনমিলন ঘটে। এপ্রিল ও মে মাসে বৃহৎ সংখ্যক অ্যালিগেটররা দিনে কয়েকবার কয়েক মিনিটের জন্য গর্জন করে, সাধারণত সূর্যোদয়ের এক থেকে তিন ঘণ্টার মধ্যে। পুরুষ মার্কিন অ্যালিগেটরদের গর্জনের সাথে প্রচণ্ডহারে অবশ্রাব্য শব্দ সৃষ্টি হয়।\nগ্রীষ্মকালে স্ত্রী অ্যালিগেটোররা গাছপালার বাসা তৈরি করে যেখানে গাছপালার পচন ডিম্বস্ফোটনের জন্য প্রয়োজনীয় তাপ প্রদান করে। শাবকের লিঙ্গ বাসার তাপমাত্রার উপর নির্ভরশীল, আর এটা ডিম্বস্ফোটনের শুরুর ৭-২১ দিনের মধ্যে ঠিক হয়ে যায়।  ৩০ ডিগ্রি সেলসিয়াস (৮৬ ডিগ্রি ফারেনহাইট) বা তার নিম্ন তাপমাত্রার ডিম্বস্ফোটনে এক খপ্পর স্ত্রী শাবক উৎপাদন করে, আর ৩৪ ডিগ্রি সেলসিয়াস (৯৩ ডিগ্রি ফারেনহাইট) বা তার বেশি তাপমাত্রার ডিম্বস্ফোটনে প্রাপ্ত শাবকদের সবাই পুরুষ। পাতা দিয়ে তৈরি বাসা সিক্ত জলাভূমিতে তৈরি বাসার তুলনায় উষ্ণ। সুতরাং পাতা দিয়ে তৈরি বাসা পুরুষ শাবক এবং সিক্ত জলাভূমিতে তৈরি বাসা স্ত্রী শাবক উৎপাদন করার প্রবণতা থাকে। ডিম্বস্ফোটনের সময় বাচ্চা অ্যালিগেটরের এগ টুথ তাকে ডিম থেকে বের করতে সাহায্য করে। ডিম্বস্ফোটনের স্বাভাবিক লিঙ্গ অনুপাত পাঁচটি স্ত্রী ও একটি পুরুষ। ৩০ ডিগ্রি সেলসিয়াস (৮৬ ডিগ্রি ফারেনহাইট) তাপমাত্রায় ডিম থেকে প্রাপ্ত স্ত্রী অ্যালিগেটরদের ওজন ৩৪ ডিগ্রি সেলসিয়াস (৯৩ ডিগ্রি ফারেনহাইট) তাপমাত্রায় ডিম থেকে প্রাপ্ত পুরুষ অ্যালিগেটরদের তুলনায় অত্যন্ত বেশি।\n\n\n== মানব ব্যবহার ==\nচামড়া ও মাংসের জন্য বাণিজ্যিকভাবে অ্যালেগেটরের বংশবৃদ্ধি করা হয়। কষণ করা অ্যালিগেটরের চামড়া দিয়ে হাতব্যাগ, জুতা, কটিবন্ধ ও অন্যান্য চামড়াজাত বস্তু তৈরি করা হয়। এছাড়া ইকোট্যুরিজম শিল্পের মাধ্যমে অ্যালিগেটর অর্থনৈতিক লাভ প্রদান করে। পর্যটকদের জলাভূমি পরিদর্শন করানো হয়, যেখানে অ্যালিগেটর একটি বৈশিষ্ট্য। নিউট্রিয়া ও গন্ধমূষিক নিয়ন্ত্রণ মানবদের কাছে অ্যালিগেটরের সবচেয়ে গুরুত্বপূর্ণ অর্থনৈতিক লাভ।\nমানুষরা অ্যালিগেটরের মাংসও গ্রহণ করে।\n\n\n== অ্যালিগেটর ও কুমিরের মধ্যে পার্থক্য ==\nযদিও অ্যালিগেটর ও কুমিরের মধ্যে পার্থক্য করার জন্য বিভিন্ন মাপকাঠি রয়েছে, সবক্ষেত্রেই ব্যতিক্রম রয়েছে। এরকম সাধারণ মাপকাঠির মধ্যে রয়েছে:\n\nচোয়ালরেখার মাধ্যমে সবচেয়ে সহজে অ্যালিগেটরকে কুমিরের থেকে পৃথক করা যায়। অ্যালিগেটরের নিম্ন চোয়ালের দাঁত ঊর্ধ্ব চোয়ালের কোটরে বসে যায়, যার ফলে মুখ বন্ধ অবস্থায় কেবল উপরের দাঁত দৃশ্যমান হয়। অন্যদিকে, কুমিরের নিম্ন চোয়ালের দাঁত ঊর্ধ্ব চোয়ালের বাইরের খাঁজে বসে যায়, যার ফলে মুখ বন্ধ অবস্থায় উপর ও নিচ উভয়ের দাঁত দৃশ্যমান হয়।\nঅ্যালিগেটরের অগ্রভাগ প্রশস্ত, কোদালের মতো ও U-আকৃতির। অন্যদিকে, কুমিরের অগ্রভাগ সাধারণত আরও সুচালো বা V-আকৃতির। এটা মনে করা হয় যে অ্যালিগেটরের প্রশস্ত অগ্রভাগের জন্য তার চোয়াল তার পরিবেশে বিদ্যমান কচ্ছপ ও অন্যান্য শক্ত খোলসের প্রাণীর খোলস ভাঙার ফলে সৃষ্ট পীড়নকে সহ্য করতে পারে, তবে এটা বিবাদমূলক। ২০১২ সালে ২৩টি ক্রকোডিলিয়ান প্রজাতিদের নিয়ে একটি গবেষণায় কামড়ের বল ও অগ্রভাগের আকারের মধ্যে খুব সামান্য সম্বন্ধ পাওয়া গিয়েছিল।\nক্রকোডিলিয়ানদের জিভে লবণ নিঃসরণকারী বিবর্তিত লালা গ্রন্থি রয়েছে, আর কুমির ও ঘড়িয়ালদের লালা গন্থি এখনও লবণ নিঃসরণ করে। অতিরিক্ত লবণ নিঃসরণের দক্ষতার ফলে কুমির লবণাক্ত পানিতে আরও ভালোভাবে জীবিত থাকতে পারে আর সেখান দিয়ে অভিপ্রায়িত হয়। কিন্তু বেশিরভাগ অ্যালিগেটর ও কেইম্যানদের লালা গ্রন্থির মধ্যে এই দক্ষতা বিলুপ্ত হয়েছে বা গ্রন্থিটি অত্যন্ত কম পরিমাণে লবণ নিঃসরণ করে, যার ফলে তারা স্বাদু পানিতে সীমিত থাকে। অবশ্য বৃহত্তর অ্যালিগেটররা কদাচিৎ জোয়ার-ভাটার ম্যানগ্রোভ এবং খুব বিরল ক্ষেত্রে উপকূলীয় এলাকায় বসবাস করে।\nকুমিরদের সাধারণত অ্যালিগেটরদের থেকে বেশি আগ্রাসী বলে মনে হয়। ২৩টি ক্রকোডিলিয়ান প্রজাতিদের মধ্যে কেবল ছয়টি প্রজাতি প্রাপ্তবয়স্ক মানুষদের পক্ষে বিপজ্জনক বলে বিবেচিত, বিশেষ করে নীল নদের কুমির ও লোনা পানির কুমির। প্রতি বছর সাহারা-নিম্ন আফ্রিকায় নীল নদের কুমির মানুষদের উপর শত শত মারাত্মক আক্রমণ করে। মার্কিন কুমিরকে তুলনায় কম আগ্রাসী বলে মনে করা হয়, আর মার্কিন কুমিরের মানুষদের উপর প্রাণঘাতী আক্রমণের ঘটনা খুব সামান্য (সত্যতা যাচাই করা নয়)।\n\n\n== তথ্যসূত্র ==\n\n\n== বহিঃসংযোগ ==\n\nCrocodilian Online  ওয়েব্যাক মেশিনে আর্কাইভকৃত ২০১১-০৭-০৮ তারিখে\nPhoto exhibit on alligators in Florida; made available by the State Archives of Florida\nInterview with a Seminole alligator wrestler; made available for public use by the State Archives of Florida"}