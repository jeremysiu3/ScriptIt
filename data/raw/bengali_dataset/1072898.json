{"pageid": 1072898, "title": "ফের্নান্দো রাপায়িনি", "url": "https://bn.wikipedia.org/wiki?curid=1072898", "content": "ফের্নান্দো আন্দ্রেস রাপায়িনি (স্পেনীয়: Fernando Andrés Rapallini; জন্ম: ২৮ এপ্রিল ১৯৭৮) হলেন একজন আর্জেন্টিনীয় পেশাদার ফুটবল রেফারি, যিনি আর্জেন্টিনীয় প্রিমেরা দিভিসিওনে রেফারি করেন। তিনি ২০১৪ সাল থেকে ফিফার রেফারি হিসেবে দায়িত্ব পালন করছেন। প্রথম দক্ষিণ আমেরিকান হিসেবে রাপায়িনি ইউরোপীয় চ্যাম্পিয়নশিপ উয়েফা ইউরো ২০২০-এ ম্যাচ পরিচালনার দায়িত্ব পালন ছিলেন।\n\n\n== রেফারি ==\n২০১১ সালে, রাপায়িনি আর্জেন্টিনার প্রিমেরা দিভিসিওনে দায়িত্ব পালন শুরু করেন। রেফারি হিসেবে তার প্রথম ম্যাচটি ছিল ২০১১ সালের ১৯শে জুন গোদোয় ক্রুস এবং অল বয়েজের মধ্যকার ম্যাচ। ২০১৪ সালে তিনি ফিফার তালিকাভুক্ত রেফারি হয়েছিলেন। তিনি ২০১৫ সালের ৫ই জুন তারিখে চিলি এবং এল সালভাদোরের মধ্যকার ম্যাচটির মধ্য দিয়ে আন্তর্জাতিক পর্যায়ে রেফারি হিসেবে অভিষেক করেছেন।\n২০১৩ সুপারকোপা আর্জেন্টিনা, ২০১৭ কোপা আর্জেন্টিনা ফাইনাল, ২০১৮ সুপারকোপা আর্জেন্টিনা এবং ২০১৯ ত্রোফেও দে কাম্পেওনেস দে লা সুপেরলিগা আর্জেন্টিনাসহ রাপায়িনি আর্জেন্টিনায় বেশ কিছু ফাইনাল ম্যাচ পরিচালনা করেছেন। আর্জেন্টিনীয় ক্লাব সান লোরেন্সো এবং রিভার প্লেতের মধ্যকার ২০১৫ রেকোপা সুদামেরিকানার দ্বিতীয় লেগে চতুর্থ রেফারি হিসেবে তিনি কনমেবল কর্তৃক নিযুক্ত হয়েছিলেন এবং ব্রাজিলীয় ক্লাব ফ্লামেঙ্গো এবং ইকুয়েডরীয় ক্লাব ইন্দেপেন্দিয়েন্তে দেল ভায়ের মধ্যকার ২০২০ রেকোপা সুদামেরিকানার দ্বিতীয় লেগের খেলাটি পরিচালনা করেছিলেন। এছাড়াও তিনি ২০২০ কোপা লিবের্তাদোরেস ফাইনালে ব্রাজিলীয় ক্লাব পালমেইরাস এবং সান্তোসের মধ্যকার ম্যাচে ভিডিও সহকারী রেফারি হিসেবে কাজ করেছিলেন।\nরাপায়িনিকে প্যারাগুয়েতে অনুষ্ঠিত ২০১৫ দক্ষিণ আমেরিকান অনূর্ধ্ব-১৭ চ্যাম্পিয়নশিপ, চিলিতে অনুষ্ঠিত ২০১৭ দক্ষিণ আমেরিকান অনূর্ধ্ব-১৭ চ্যাম্পিয়নশিপ এবং ২০১৯ দক্ষিণ আমেরিকান অনূর্ধ্ব-২০ চ্যাম্পিয়নশিপের জন্য ম্যাচ রেফারি হিসেবে নির্বাচিত করা হয়েছিল। ২০১৯ সালের মার্চ মাসে, তিনি পোল্যান্ডে অনুষ্ঠিত ২০১৯ ফিফা অনূর্ধ্ব-২০ বিশ্বকাপ এবং ব্রাজিলে অনুষ্ঠিত ২০১৯ কোপা আমেরিকা উভয়ের জন্য রেফারি হিসেবে নির্বাচিত হয়েছিলেন।\nকনমেবল এবং উয়েফার মধ্যকার রেফারি বিনিময় কর্মসূচির অংশ হিসেবে রাপায়িনি ২০২০ সালের ২১শে এপ্রিল তারিখে, জুন এবং জুলাই মাসে ইউরোপ জুড়ে অনুষ্ঠিত উয়েফা ইউরো ২০২০-এর রেফারি হিসেবে নির্বাচিত হয়েছিলেন, যার ফলে প্রথমবারের মতো দক্ষিণ আমেরিকান রেফারি হিসেবে তিনি উয়েফা ইউরোপীয় চ্যাম্পিয়নশিপে ম্যাচ পরিচালনার দায়িত্ব পালন করেছিলেন। গ্রুপ পর্বে তিনি বুখারেস্টের এরিনা নাৎসিয়োনালায় অনুষ্ঠিত ইউক্রেন বনাম উত্তর ম্যাসিডোনিয়ার (১৭ জুন ২০২১), গ্লাসগোর হ্যাম্পটন পার্কে অনুষ্ঠিত ক্রোয়েশিয়া বনাম স্কটল্যান্ড (২২ জুন ২০২১) এবং ১৬ দলের পর্বের ম্যাচে বুখারেস্টের এরিনা নাৎসিয়োনালায় ফ্রান্স বনাম সুইজারল্যান্ডের (২৮ জুন ২০২১) ম্যাচে তিনি রেফারির দায়িত্ব পালন করেছিলেন।\n\n\n== তথ্যসূত্র ==\n\n\n== বহিঃসংযোগ ==\nওয়ার্ল্ডরেফারিতে ফের্নান্দো রাপায়িনি (ইংরেজি)\nওয়ার্ল্ডফুটবল.নেটে ফের্নান্দো রাপায়িনি (ইংরেজি)"}