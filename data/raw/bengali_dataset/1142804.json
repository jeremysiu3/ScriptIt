{"pageid": 1142804, "title": "ওস্তাদ বাবর আলী খান", "url": "https://bn.wikipedia.org/wiki?curid=1142804", "content": "ওস্তাদ বাবর আলী খান (৩ এপ্রিল ১৯০৩ - ২৫ ফেব্রুয়ারি ১৯৮৫) বাংলাদেশের একজন বিশিষ্ট সঙ্গীতজ্ঞ। তিনি \"সুরবিতান\" নামে একটি প্রসিদ্ধ সঙ্গীত প্রতিষ্ঠান গড়ে তোলেন। ক্ষণজন্মা এ সঙ্গীত সাধক সঙ্গীত জগতের একজন পুরোধা ব্যক্তিত্ব ছিলেন।\n\n\n== জন্ম ==\nওস্তাদ বাবর আলী খানের জন্ম ১৯০৩ সালের ৩ এপ্রিল হবিগঞ্জ জেলার লাখাই উপজেলার মোড়াকরি গ্রামে। তাঁর বাবা দুদু খাঁ ছিলেন একজন নামকরা সঙ্গীতশিল্পী।\n\n\n== শিক্ষাজীবন ==\nতিনি ব্রাহ্মণবাড়িয়া জেলার নাসিরনগর উপজেলায় অবস্থিত ফান্দাউক পণ্ডিত রাম উচ্চ বিদ্যালয়ে দশম শ্রেণি পর্যন্ত পড়াশোনা করেন।\n\n\n== সঙ্গীত সাধনা ==\nওস্তাদ বাবর আলী খানের সঙ্গীত শিক্ষার হাতেখড়ি বাবা দুদু খাঁর কাছে। দুদু খাঁ ছিলেন একজন প্রসিদ্ধ সঙ্গীত শিল্পী। পরবর্তীতে তিনি ওস্তাদ আলাউদ্দিন খাঁ এবং ওস্তাদ আয়েত আলী খাঁর মতো বিখ্যাত সঙ্গীত সাধকদের কাছে সঙ্গীতের তালিম নেন। একসময় সঙ্গীত শেখার টানে তিনি কলকাতায় ছুটে যান। সেখানে প্রখ্যাত সঙ্গীতজ্ঞ মহেন্দ্র চন্দ্র দে'র কাছে সঙ্গীত শিক্ষা গ্রহণ করেন। ওস্তাদ বাবর আলী খান একাধারে সেতার, সরোদ,গীটার, সানাই,হারমোনিয়াম, টিকারা, তবলা, এস্রাজ, দোতারা প্রভৃতিতে অত্যন্ত পারদর্শী হয়ে ওঠেন।\n১৯৩৫ সালে হবিগঞ্জে ফিরে এসে তিনি স্থানীয় আর্ট কাউন্সিলে যোগ দেন। ষাটের দশকে সিলেট বেতারের যাত্রা শুরু হলে তাতে যোগ দেওয়ার জন্য তাঁকে অনুরোধ করা হয়। ১৯৭১ সালে স্বাধীনতা যুদ্ধ শুরু হওয়ার পূর্ব পর্যন্ত তিনি সেখানে মিউজিক প্রডিউসার হিসেবে দায়িত্ব পালন করেন। স্বাধীনতার পর ওস্তাদ বাবর আলী খান গড়ে তোলেন সঙ্গীত শিক্ষা প্রতিষ্ঠান সুরবিতান। সেখানে তিনি অধ্যক্ষ হিসেবে সঙ্গীত শিক্ষাদানে আত্মনিয়োগ করেন। ওস্তাদ বাবর আলী খানের কাছে সঙ্গীত শিক্ষা গ্রহণ করে পরবর্তীতে অনেকেই যশস্বী হয়েছেন। কণ্ঠশিল্পী সুবীর নন্দী সহ অনেকেরই সঙ্গীত গুরু ছিলেন ওস্তাদ বাবর আলী খান।\n\n\n== মৃত্যু ==\nওস্তাদ বাবর আলী খান ১৯৮৫ সালের ২৫ ফেব্রুয়ারি মৃত্যুবরণ করেন।\n\n\n== তথ্যসূত্র =="}