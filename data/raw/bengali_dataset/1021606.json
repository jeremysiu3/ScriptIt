{"pageid": 1021606, "title": "কাইল মেয়ার্স", "url": "https://bn.wikipedia.org/wiki?curid=1021606", "content": "কাইল রিকো মেয়ার্স (ইংরেজি: Kyle Mayers; জন্ম: ৮ সেপ্টেম্বর, ১৯৯২) বার্বাডোসে জন্মগ্রহণকারী ওয়েস্ট ইন্ডিয়ান আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য তিনি। ২০২০-এর দশকের সূচনালগ্ন থেকে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করছেন। ফেব্রুয়ারি, ২০২১ সালে অভিষেক ঘটা টেস্টে ২১০ রানের অপরাজিত ইনিংস খেলেন তিনি।\nঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে বার্বাডোস দলের প্রতিনিধিত্ব করেন কাইল মেয়ার্স। দলে তিনি মূলতঃ অল-রাউন্ডার হিসেবে খেলছেন। বামহাতে ব্যাটিংয়ের পাশাপাশি ডানহাতে মিডিয়াম বোলিংয়ে পারদর্শী তিনি।\n\n\n== প্রথম-শ্রেণীর ক্রিকেট ==\nপ্রথম-শ্রেণীর ক্রিকেটার শার্লি ক্লার্কের পুত্র তিনি। ২০১২ সালের আইসিসি অনূর্ধ্ব-১৯ ক্রিকেট বিশ্বকাপে ওয়েস্ট ইন্ডিজ দলের পক্ষে খেলছেন।\n২০১৫ সাল থেকে কাইল মেয়ার্সের প্রথম-শ্রেণীর খেলোয়াড়ী জীবন চলমান রয়েছে। বার্বাডোস দলের নিয়মিত খেলোয়াড় তিনি। বামহাতি ব্যাটসম্যান কাইল মেয়ার্স কার্যকর মিডিয়াম পেস বোলিংয়ে দক্ষতা প্রদর্শন করেছেন। সিমারদের বিপক্ষে তাকে দূর্দান্ত খেলতে দেখা গেলেও স্পিনারদের বিপক্ষে বেশ দূর্বলতা রয়েছে তার।\nবার্বাডোসের পক্ষে আঞ্চলিক ক্রিকেটে কিছু দর্শনীয় ক্রীড়াশৈলী প্রদর্শনের কারণে তাকে দলে ফিরিয়ে আনা হয়। অক্টোবর, ২০১৯ সালে বার্বাডোস দলের পক্ষে রিজিওন্যাল সুপার৫০ প্রতিযোগিতায় খেলার জন্যে মনোনীত হন। ২০১৯-২০ মৌসুমে পেশাদারী পর্যায়ে প্রথম শতরানের ইনিংস খেলেন। রিজিওন্যাল সুপার৫০ প্রতিযোগিতায় লিওয়ার্ড আইল্যান্ডসের বিপক্ষে মাঝারিসারির ব্যাটসম্যান হিসেবে ১১৩ রানের ইনিংস খেলেন। জানুয়ারি, ২০২০ সালে ওয়েস্ট ইন্ডিজ চ্যাম্পিয়নশীপের উদ্বোধনী দিনে প্রথম-শ্রেণীর ক্রিকেটে তিনি তার প্রথম শতরানের ইনিংস খেলেন। চারদিনের ঐ প্রতিযোগিতায় তার দল শিরোপা জয় করে ও জার্মেইন ব্ল্যাকউডের পর রান সংগ্রহকারীদের তালিকায় দ্বিতীয় স্থান দখল করেন।\nজুলাই, ২০২০ সালে বার্বাডোস ট্রাইডেন্টসের পক্ষে ক্যারিবীয় প্রিমিয়ার লিগে খেলার জন্যে মনোনীত হন। ২০২০ সালে সিপিএলে বার্বাডোস ট্রাইডেন্টসের পক্ষে খেলার পর ঐ বছরের শেষদিকে টি২০আইয়ে তাকে রাখা হয়। প্রথম দুইটি খেলায় তেমন ভালোমানের ক্রীড়া নৈপুণ্য প্রদর্শন না করা সত্ত্বেও ২০২১ সালের শুরুতে বেশ কয়েকজন জ্যেষ্ঠ খেলোয়াড়দের অনুপস্থিতির কারণে বাংলাদেশ গমনার্থে টেস্ট ও ওডিআই দলে তাকে রাখা হয়।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট, তিনটিমাত্র একদিনের আন্তর্জাতিক ও দুইটিমাত্র টি২০আইয়ে অংশগ্রহণ করেছেন কাইল মেয়ার্স। ৩ ফেব্রুয়ারি, ২০২১ তারিখে চট্টগ্রামে স্বাগতিক বাংলাদেশ দলের বিপক্ষে টেস্ট ক্রিকেটে অভিষেক ঘটে তার। খেলায় তিনি প্লেয়ার অব দ্য ম্যাচের পুরস্কার লাভ করেন। অন্যদিকে, ২০ জানুয়ারি, ২০২১ তারিখে ঢাকায় একই দলের বিপক্ষে একদিনের আন্তর্জাতিকে অভিষেক ঘটে তার। ২৫ জানুয়ারি, ২০২১ তারিখে চট্টগ্রামে একই দলের বিপক্ষে সর্বশেষ ওডিআইয়ে অংশ নেন তিনি।\nজুন, ২০২০ সালে ইংল্যান্ড গমনার্থে এগারোজন সংরক্ষিত টেস্ট খেলোয়াড়ের অন্যতম হিসেবে ওয়েস্ট ইন্ডিজ দলে তাকে রাখা হয়। ২০২০ সালে ওয়েস্ট ইন্ডিজের সংরক্ষিত খেলোয়াড় হিসেবে ইংল্যান্ড ভ্রমণ করেন। মে, ২০২০ সালে টেস্ট সিরিজ শুরু হবার কথা থাকলেও কোভিড-১৯ বৈশ্বিক মহামারীর কারণে তা জুলাই, ২০২০ সালে পিছিয়ে নেয়া হয়। এরপর, ঐ বছরের শেষদিকে নিউজিল্যান্ড সফরে তার টি২০আইয়ে অভিষেক হয়।\nঅক্টোবর, ২০২০ সালে নিউজিল্যান্ড গমনার্থে ওয়েস্ট ইন্ডিজের টি২০আই দলের সদস্যরূপে মনোনীত হন। ২৯ নভেম্বর, ২০২০ তারিখে মাউন্ট মুঙ্গানুইয়ে অনুষ্ঠিত সিরিজের দ্বিতীয় টি২০আইয়ে স্বাগতিক নিউজিল্যান্ড দলের বিপক্ষে অভিষেক ঘটে তার।\n\n\n== বাংলাদেশ গমন ==\nডিসেম্বর, ২০২০ সালে বাংলাদেশ গমনার্থে তাকে ওয়েস্ট ইন্ডিজের টেস্ট ও ওডিআই দলের সদস্যরূপে ঠাঁই দেয়া হয়। ২০ জানুয়ারি, ২০২১ তারিখে ঢাকায় অনুষ্ঠিত সিরিজের প্রথম দিবা-রাত্রির ওডিআইয়ে প্রথমবারের মতো অংশ নেন।\nএছাড়াও, ৩ ফেব্রুয়ারি, ২০২১ তারিখে বাংলাদেশের বিপক্ষে তার টেস্ট অভিষেক পর্ব সম্পন্ন হয়। চট্টগ্রামে অনুষ্ঠিত ঐ টেস্টে ওয়েস্ট ইন্ডিজের চতুর্দশ ব্যাটসম্যান হিসেবে অভিষেকে শতরান করার কৃতিত্ব প্রদর্শন করেন। ঐ ইনিংসে তিনি ২১০ রানে অপরাজিত ছিলেন। এরফলে, ষষ্ঠ ব্যাটসম্যান হিসেবে টেস্ট অভিষেকে দ্বি-শতরান করার গৌরব অর্জন করেন। খেলায় তিন উইকেট হাতে রেখে সফরকারী দল ৩৯৫ রানের জয়ের লক্ষ্যমাত্রা সফলতার সাথে পৌঁছে যায়।\n\n\n== তথ্যসূত্র ==\n\n\n== আরও দেখুন ==\nএলিস আচং\nউইলফ্রেড ফার্গুসন\nএক টেস্টের বিস্ময়কারী\nওয়েস্ট ইন্ডিয়ান টেস্ট ক্রিকেটারদের তালিকা\nটেস্ট ক্রিকেট অভিষেকে শতরান করার তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে কাইল মেয়ার্স  (ইংরেজি)\nক্রিকেটআর্কাইভে কাইল মেয়ার্স   (সদস্যতা প্রয়োজনীয়) (ইংরেজি)"}