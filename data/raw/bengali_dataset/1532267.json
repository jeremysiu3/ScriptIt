{"pageid": 1532267, "title": "ইসমাইল খালিদি আল-মিনাংকাবাবি", "url": "https://bn.wikipedia.org/wiki?curid=1532267", "content": "ইসমাইল খালিদি আল-মিনাংকাবাবি (ইন্দোনেশীয়: Ismail al-Khalidi al-Minangkabawi; ১৭১২-১৮৪০ খ্রি.) ছিলেন একজন ইন্দোনেশীয় সুফি ও ইসলামি পণ্ডিত, যিনি ১৮ থেকে ১৯ শতকে নকশবন্দী তরিকার খালিদিয়া শাখার শেখ ছিলেন। তিনি বর্তমান পশ্চিম সুমাত্রার তানা দাতার রিজেন্সির বাসিন্দা ছিলেন।  তাকে মিনাংকাবাউ অঞ্চলের পাশাপাশি প্রায় সমগ্র ইন্দোনেশীয় দ্বীপপুঞ্জের এই তরিকার পথিকৃৎ হিসেবে বিবেচনা করা হয়। এছাড়াও তিনি ইসলামি ফিকহ, কালাম ও তাসাউফের একজন পণ্ডিত হিসেবেও পরিচিত ছিলেন।  শেখ ইসমাইল খালিদি ১৮৪০ সালে মৃত্যুবরণ করেন।\n\n\n== জীবনী ==\n\n\n==== প্রাথমিক জীবন ====\nশেখ ইসমাইল একটি ধার্মিক পরিবার ও পরিবেশে জন্মগ্রহণ করেন। শৈশব থেকেই তিনি ধর্মীয় শিক্ষা লাভ করেন। নিজ গ্রামে কুরআন অধ্যয়নের পর তিনি আরবি-মালয় লিপিতে লেখা গ্রন্থ কুনিং-এর মাধ্যমে ইসলামি বিদ্যার মৌলিক জ্ঞান অর্জন করেন। তিনি যে ইসলামি বিদ্যাগুলি অধ্যয়ন করেন, তার মধ্যে রয়েছে: ফিকহ, তাওহিদ (ঐক্যবাদের জ্ঞান), তাফসির, হাদীস ও আরবি ভাষার জ্ঞান। \n\n\n==== মক্কায় ====\n\nতিনি হজ পালনের পাশাপাশি পূর্বে অর্জিত ইসলামি জ্ঞানের গভীরতা বাড়ানোর উদ্দেশ্যে মক্কায় থেকে যান। এছাড়াও তিনি মদিনায় পাঁচ বছর অধ্যয়ন করেন। মক্কায় তিনি বিভিন্ন খ্যাতিমান আলেমদের কাছে পড়াশোনা করেন। কালাম (যুক্তিবিদ্যা ভিত্তিক তাওহিদ) বিষয়ে তিনি শায়খ মুহাম্মদ ইবনে আলী সিয়ানওয়ানির কাছে শিক্ষা গ্রহণ করেন। ফিকহ বিষয়ে তিনি শাফিঈ মাজহাবের দুইজন বিশিষ্ট পণ্ডিত শেখ আযহার ও শেখ আবদুল্লাহ আশ-শারকাওয়ির কাছে অধ্যয়ন করেন। \nতাসাউফের জ্ঞান তিনি বিখ্যাত সুফি শেখ আবদুল্লাহ আফান্দি ও শেখ খালিদ উসমানি আল-কুর্দির (শেখ জিয়াউদ্দিন খালিদ) কাছে লাভ করেন। এই দুইজনই ছিলেন নকশবন্দি তরিকার মুর্শিদ। \n\n\n==== মিনাংকাবাবে প্রত্যাবর্তন ====\nমক্কায় ৩০ বছর ধরে অধ্যয়নের পর ইসমাইল পশ্চিম সুমাত্রার মিনাংকাবাব অঞ্চলে ফিরে আসেন এবং নকশবন্দি তরিকার প্রচার শুরু করেন। তিনি নিজ শহর সিমাবুর, তানাহ দাতার অঞ্চল থেকে এই প্রচার শুরু করেন। পরে তার শিক্ষা মিনাংকাবাব ছাড়িয়ে রিয়াউ, লাংকাট সুলতানাত, দেলি সুলতানাত ও জহর সুলতানাত পর্যন্ত ছড়িয়ে পড়ে। \nশেখ ইসমাইল আশআরি ও সুন্নি ধারণার উপর ভিত্তি করে তাওহিদ শিক্ষা দিতেন এবং শাফিঈ মাজহাব অনুসারে ফিকহ শিক্ষা দিতেন। তাসাউফের ক্ষেত্রে তিনি আল-গাজালির শিক্ষাভিত্তিক সুন্নি তাসাউফ অনুসরণ করতেন। \n১৮২৭ সালে শায়খ খালিদ আল-কুর্দি ( তার মক্কার শিক্ষক) কর্তৃক অনুমতিপ্রাপ্ত হওয়ার পর তিনি নিজে খালিদিয়া-নকশবন্দি তরিকার প্রচার শুরু করেন। সে সময় মিনাংকাবাব অঞ্চলে পূর্বে শায়খ বুরহান উদ্দিন উলাকান কর্তৃক প্রচারিত শত্তারিয়া তরিকা প্রচলিত ছিল, যিনি ১৭ শতকে দ্বীপপুঞ্জে প্রথমবারের মত এই তরিকা চালু করেন। তবে শত্তারিয়া তরিকার উপস্থিতি ইসমাইলের খালিদিয়া-নকশবন্দি তরিকার প্রসারে বাধা হয়ে দাঁড়ায়নি; বরং দুটি তরিকাই মিনাংকাবাব সমাজে বিকশিত হয়—শত্তারিয়া তরিকা উপকূলীয় অঞ্চলে ও নকশবন্দি তরিকা মধ্যাঞ্চলে। \n\n\n== রচনাবলী ==\nশিক্ষাদান ও সুফিবাদ প্রচারের পাশাপাশি তিনি বেশ কয়েকটি গ্রন্থ ও পুস্তিকা রচনা করেছেন। তার রচিত গ্রন্থ ও পুস্তিকাগুলোর মধ্যে রয়েছে:\n\nআর-রহমাতুল হাবিতাহ ফি জিকরি ইসমিজ যাতি ওয়ার-রাবিতাহ —এই কিতাবে তাসাউফ বিষয়ক কিছু প্রসঙ্গ যেমন রাবিতাহ (আধ্যাত্মিক সংযোগ) ও ওয়াসিলাহ (ইবাদতে আল্লাহর প্রতি পৌঁছানোর মাধ্যম) নিয়ে আলোচনা করা হয়েছে। \nরিসালা মুকারানাহ সেমবাহ্যাং — এই রচনায় নামাজের নিয়তের ব্যাপারে আলোচনা করা হয়েছে।\nকিতাব কিফায়াতুল গুলাম ফি বায়ানি আরকানিল ইসলাম ওয়া শুরুতিহি — এই কিতাবে ফিকহের রুবু’ ইবাদাত ( ইসলামের স্তম্ভসমূহ) নিয়ে আলোচনা করা হয়েছে। \nআল-মুকাদ্দিমাতুল কুবরা আল্লাতি তাফার্‌রা’ত মিনহান নুসখাতুশ সুগরা।\nকিতাব মুকাদ্দিমাতুল মুবতাদিন।\nকিতাব মাওয়াহিব রাব্বিল ফালাক শারহ বিন্তিল মিলাক —এই কিতাবে তাসাউফ বিষয়ে আলোচনা করা হয়েছে।\n\n\n== আরো দেখুন ==\nইন্দোনেশিয়ায় ইসলামের বিস্তার\nইন্দোনেশিয়ায় ইসলাম\n\n\n== গ্রন্থপঞ্জী ==\nDobbin, Christine. (1992). Kebangkitan Islam dalam ekonomi petani yang sedang berubah: Sumatra Tengah, 1784–1847. Inis.\n\n\n== তথ্যসূত্র =="}