{"pageid": 1371539, "title": "মজিদপুর ইসলামিয়া ফাজিল মাদ্রাসা", "url": "https://bn.wikipedia.org/wiki?curid=1371539", "content": "মজিদপুর ইসলামিয়া ফাজিল মাদ্রাসা রাজশাহী বিভাগের নওগাঁ জেলার মান্দা উপজেলার একটি উল্লেখযোগ্য আলিয়া মাদ্রাসা। মাদ্রাসাটি ১৯৩৮ সালে স্থানীয় শিক্ষানুরাগী আলহাজ্ব ফকির মোহাম্মাদ কর্তৃক প্রতিষ্ঠিত হয়। বর্তমানে মাদ্রাসাটির দাখিল ও আলিম স্তর বাংলাদেশ মাদ্রাসা শিক্ষা বোর্ড এবং ফাজিল স্তর ইসলামি আরবি বিশ্ববিদ্যালয়ের তত্ত্বাবধায়নে পরিচালিত হয়। এই মাদ্রাসাটিতে ইসলামি আরবি বিশ্ববিদ্যালয়ের অধীনে অনার্স কোর্স চালু রয়েছে।\n\n\n== ইতিহাস ==\nআলহাজ্ব ফকির মোহাম্মাদ পাশের জেলা রাজশাহীর তানোরের মালশিরায় জন্মগ্রহণ করেন। ফকির মোহাম্মাদের আলহাজ্ব ফকির মোহাম্মদ ওয়াকফ স্টেট নামে একটি নিজস্ব একটি দাতব্য প্রতিষ্ঠান ছিলো। এই ফান্ডের টাকা থেকে ১৯৩৮ সালে ফকির মোহাম্মাদ ৬৬ শতক জমি মাদ্রাসার নামে ওয়াকফ করে দেন। মজিদপুর জুনিয়র মাদ্রাসা নামে মাদ্রাসাটির কার্যক্রম শুরু হয়। এরপরে মজিদপুর গ্রামের ওমর আলী ও আসানিয়া কবিরাজ আরো ১ একর ১১ শতক জমি দান করেন। এছাড়াও মাদ্রাসাটি প্রতিষ্ঠার ক্ষেত্রে আলহাজ্ব ইজ্জতুল্লাহ ও আলহাজ্ব রিজকুল্লাহ নামে দুই ব্যক্তি মাদ্রাসাটি প্রতিষ্ঠার ক্ষেত্রে সহযোগিতা করেন।\nমাদ্রাসাটি প্রতিষ্ঠার পর প্রতি বছর বার্ষিক ইসালে সাওয়াবের আয়োজন করা হতো। এসব মাহফিলে অনেকে জমি, কৃষি পণ্য, নগদ টাকা দিয়ে সাহায্য করতো। ধীরে ধীরে মাদ্রাসাটি পরিচালনার জন্য ১৯৭২ সালে ফান্ডে ১৮.৫ একর জমি ও ৪৫০০০ টাকা জমা হয়। সেইসময়ের মাদ্রাসা কমিটির সেক্রেটারি  মো. আব্বাস আলী ও অন্যান্য সদস্য মোসলেম আলী ও লুতফল হকের নেতৃত্বে মাদ্রাসাটি একযোগে মাদ্রাসার ভবন নির্মাণ ও মাদ্রাসার শিক্ষা কার্যক্রম বিস্তৃত করা হয়।\n\n\n== তথ্যসূত্র =="}