{"pageid": 1210010, "title": "আথাবাস্কা বালিয়াড়ি প্রাদেশিক উদ্যান", "url": "https://bn.wikipedia.org/wiki?curid=1210010", "content": "আথাবাস্কা বালিয়াড়ি প্রাদেশিক উদ্যান (ইংরেজি: Athabasca Sand Dunes Provincial Park) কানাডার সাসক্যাচুয়ান প্রদেশের সুদূর উত্তরে নর্দার্ন সাসক্যাচুয়ান প্রশাসনিক জেলায় অবস্থিত একটি সংরক্ষিত অঞ্চল। কানাডার সর্ববৃহৎ বাস্তুসংস্থান বোরিয়াল শিল্ডের অনন্য প্রপঞ্চ আথাবাস্কা বালিয়াড়িকে রক্ষার উদ্দেশ্যে প্রতিষ্ঠা করা হয়েছে। ১৯৬৯ সালে বালিয়াড়িকে সংরক্ষণের বিষয়টি ইন্টারন্যাশনাল বায়োলজিকাল প্রোগ্রামের নজরে আসে। অবশেষে ১৯৯২ সালের ২৪ আগস্টে আথাবাস্কা বালিয়াড়ি প্রাদেশিক উপবন উদ্যান প্রতিষ্ঠা হয়। এটি উত্তর আমেরিকার বৃহত্তম এবং পৃথিবীর সর্ব-উত্তরে অবস্থিত প্রাকৃতিক ভাবে গঠিত সক্রীয় বালিয়াড়ি অঞ্চল। উদ্যানটি আথাবাস্কা হ্রদের দক্ষিণ প্রান্ত বরাবর ১০০ কিলোমিটার পর্যন্ত বিস্তৃত এবং কানাডিয় শিল্ডের আথাবাস্কা অববাহিকার মধ্যে অবস্থিত। বালির টিলাগুলি ৪০০ থেকে ১,৫০০ মিটার লম্বা এবং সর্বোচ্চ উচ্চতা প্রায় ৩০ মিটার। উদ্যানে কেবল ভাসমান উড়োজাহাজ ও নৌকার মাধ্যমে গমন করা যায়।\n\n\n== কিংবদন্তি ==\nআথাবাস্কা বালিয়াড়ি সৃষ্টি নিয়ে স্থানীয় চিপেওয়ান নৃ-গোষ্টির একটি প্রচলিত গল্প আছে। তাদের কিংবদন্তি অনুযায়ী ৯০০০ বছরেরও আগে একটি দৈত্য আথাবাস্কা হ্রদের তীর ধরে দৈতাকার বীভার শিকার করতে এসেছিল। বীভার প্রাণীরা হ্রদের একপাশে একটি বাঁধ তৈরি করেছিল; দৈত্যটি তা ধ্বংস করতে এসেছিল। বীভার শিকারে এসে দৈত্যটি একটি বীভার পেয়ে বর্শা দিয়ে শিকার করে। তার মৃত্যুর শ্বাসরোধে, বীভারটি তার বিশাল লেজ দিয়ে চারদিকে মাটিতে আঘাত করে এবং ধাক্কা দেয়। মৃত্যুরত বীভারের লেজের আঘাতে চারপাশের মাটি সূক্ষ বালিতে পরিণত হয়।\n\n\n== ইতিহাস ==\n১৯৬৯ সালে ইন্টারন্যাশনাল বায়োলজিকাল প্রোগ্রাম বালিয়াড়িটি সংরক্ষণের বিষয়ে প্রতিরক্ষমূলক ব্যবস্থা গ্রহণের জন্য কাজ শুরু করে। তাদের আগ্রহে ১৯৭৩ সালে সাসক্যাচুয়ান ন্যাচারাল হিস্ট্রি সোসাইটি (নেচার সাসক্যাচুয়ান) সংরক্ষিত এলাকা প্রতিষ্ঠার জন্য সরকারের কাছে একটি প্রস্তাব রাখে পরবর্তী প্রাদেশিক সরকার একইরকম প্রস্তাব করে, তবে সম্প্রদায়ের সমর্থনের অভাবে ব্যর্থ হয়। প্রস্তাব ব্যর্থ হলেও এই এলাকার প্রাকৃতিক গুরুত্ব ও মূল্যবোধ সম্পর্কে কয়েকটি গুরুত্বপূর্ণ গবেষণার সুযোগ তৈরী করে। ফলে ১৯৮১ সালে সাসক্যাচুয়ান রিসার্চ কাউন্সিল একটি বিস্তৃত অধ্যয়ন করে, ১৯৮২ সালে সাসক্যাচুয়ান এনভায়রনমেন্ট বালিয়াড়ি অঞ্চলকে সম্ভাব্য সংরক্ষিত অঞ্চল করার তদন্ত করে। ১৯৮৫ সালে পার্কস কানাডা (দেশটির উদ্যান কর্তৃপক্ষ) সাসক্যাচুয়ান প্রদেশে কানাডার জন্য তাৎপর্যপূর্ণ পাঁচটি প্রাকৃতিক স্থানের মধ্যে একটি হিসেবে এটিকে সনাক্ত করে। ১৯৮৬ সালে নতুন প্রাদেশিক উদ্যান আইন পাশের মাধ্যমে বালিয়াড়ি গুলি একটি নির্দিষ্ট উদ্যানের নামে স্বীকৃত হওয়ার প্রক্রিয়া শুরু হয়। ১৯৮৮ সালের অক্টোবরে এলাকাটিকে \"আথাবাস্কা স্যান্ড ডুন্স পার্ক ল্যান্ড রিজার্ভ\" হিসাবে মনোনীত করা হয়েছিল। ১৯৯০ সালে প্রকাশিত প্রাদেশিক উদ্যান ব্যবস্থা পরিকল্পনায় বালিয়াড়ি এলাকা একটি উপবন ঘোষণার সুপারিশ ছিল। চার বছর জনসাধারণের পরামর্শের পর, ১৯৯২ সালের ২৪ আগস্ট, ১৯২৫ বর্গ কিলোমিটার আয়তনের এলাকাকে আনুষ্ঠানিকভাবে \"আথাবাস্কা স্যান্ড ডুন্স প্রভিনশিয়াল ওয়াইল্ডারনেস পার্ক\" হিসাবে মনোনীত করা হয়েছিল।\n\n\n== ভূতত্ত্ব ==\n\nআথাবাস্কা বালিয়াড়ি আনুমানিক ৮০০০ বছর পুরানো, যা শেষ হিমবাহ যুগের শেষের দিকে গঠিত হয়েছিল। হিমবাহগুলি সরে যাওয়ার সাথে সাথে, গলিত জল স্থানীয় বেলেপাথর থেকে প্রচুর পরিমাণে বালি, পলি এবং কর্দম আথাবাস্কা হ্রদে ধুয়ে ফেলে, সেসময় জলের স্তর বর্তমান সময়ের তুলনায় অনেক বেশি ছিল। হ্রদের পানির স্থর বর্তমানে বা আধুনিক গভীরতায় হ্রাস পাওয়ার সাথে সাথে বিশাল বালির টিলা প্রকাশ পেয়েছে। বালির টিলাগুলি বেশ সক্রীয় ও অস্থিতিশীল, বায়ু প্রবাহের কারণে ক্রমাগত স্থানান্তরিত হয়, হ্রদ হতে তীর অভিমুখী বায়ুপ্রবাহের কারণে বালুর পরিমাণ তীরবর্তী জঙ্গলের দিকে সরে যায়। এছাড়াও দাবানলের সময় বায়ুত গতি বালুর টিলাগুলির আকারে ব্যাপকভাবে প্রভাবিত করার প্রমাণ রয়েছে। হ্রদের কাছাকাছি বালুর টিলার চেয়ে, উদ্যানের দক্ষিণ প্রান্তের বালু টিলা তুলনামূলক বেশ স্থিতিশীল।\nএই অঞ্চলে পাওয়া যায় এমন ভূতাত্ত্বিক বৈশিষ্ট্যগুলির মধ্যে রয়েছে এসকার এবং সৈকত শৈলশিরা। এছাড়াও, এই অঞ্চলের উইলিয়ামস নদীর কিছু অংশ বালিতে চরযুক্ত খালের মধ্য দিয়ে প্রবাহিত হয়। বালিয়াড়ির কিছু ক্ষেত্রে মরুবর্ত্ম দিয়ে ঢেকে আছে।\nবালয়াড়িগুলি সাধারণত প্যারাবোলিক (ইংরেজি অক্ষর U আকৃতির) হয়। উপরের বালি প্রায় সম্পূর্ণরূপে বেলেপাথরের অন্তর্নিহিত অংশকে আবৃত রাখে; বেলে পাথরের ভিত্তিপাথর ভূ-পৃষ্ট থেকে প্রায় ২০ মিটার নীচে রয়েছে। বালিয়াড়ির দক্ষিণাঞ্চল সহ সমগ্র বালুকাময় অঞ্চলটি একটি বিশাল ভূগর্ভস্থ সিক্ত শিলাস্তর হিসাবে কাজ করে, যা ফলস্বরূপ উদ্ভিদের জীবন এবং বালিয়াড়ির বিকাশকে উল্লেখযোগ্যভাবে প্রভাবিত করে।\n\n\n== স্থানীয় উদ্ভিদ ==\nউদ্যানটি বিরল এবং স্থানীয় উদ্ভিদ প্রজাতির আবাসস্থল যা অন্য কোথাও পাওয়া যায় না। এই এলাকায় পাওয়া যায় এমন কিছু উদ্ভিদ হল- দুই প্রজাতির উইলো (স্যালিক্স সিলিসিকোলা ও স্যালিক্স প্ল্যানিফোলিয়া টাইরেলি ), ম্যাকেঞ্জি হেয়ারগ্রাস (ডেসচাম্পসিয়া ম্যাকেঞ্জিয়ানা), এবং ফ্লোকোস ট্যান্সি (ট্যানাসেটাম হুরোনেন্স)।\n\n\n== নদী ও বসতি ==\nউইলিয়াম নদী উদ্যানের পশ্চিম অংশের মধ্য দিয়ে প্রবাহিত হয়েছে একটি বড় বদ্বীপে শেষ হয়েছে। সুদূর পূর্বাংশের মধ্য দিয়ে প্রবাহিত হয়েছে ম্যাকফারলেন নদী। ম্যাকফারলেন নদীতে অবস্থিত ফন্ড ডু ল্যাক ২৩১ (ফার্স্ট নেশনস সংরক্ষিত বসতি) গ্রামটি উদ্যানের পূর্ব সীমানা থেকে আকাশপথে ৪৪ কিমি (২৭ মাইল) নিকটে অবস্থিত।\n\n\n== তথ্যসূত্র ==\n\n\n== বহিঃসংযোগ ==\n \nদাপ্তরিক ওয়েবসাইট"}