{"pageid": 1521068, "title": "অনিতা গুস্তাফসন", "url": "https://bn.wikipedia.org/wiki?curid=1521068", "content": "অনিতা ওলসন গুস্তাফসন (জন্ম ৩রা মার্চ, ১৯৬১) একজন আমেরিকান ইতিহাসবিদ এবং শিক্ষাগত প্রশাসক, যিনি দক্ষিণ ক্যারোলিনার ক্লিনটনে অবস্থিত প্রেসবিটেরিয়ান কলেজের ২০তম এবং বর্তমান সভাপতি। তিনি ২০২৩ সালের ১লা আগস্ট, তারিখে দায়িত্ব গ্রহণ করেছেন এবং সম্প্রতি তিনি জর্জিয়ার ম্যাকনে অবস্থিত মার্সার বিশ্ববিদ্যালয়ের কলেজ অফ লিবারেল আর্টস অ্যাণ্ড সায়েন্সেসের ডিন হয়েছিলেন।\n\n\n== প্রাথমিক জীবন এবং শিক্ষা ==\nঅনিতা গুস্তাফসনের জন্ম ১৯৬১ সালের ৩রা মার্চ, তাঁর জন্ম নাম ছিল অনিতা রুথ ওলসন; তিনি ফ্লোরিডার ফোর্ট লডারডেলের স্থানীয় বাসিন্দা। তিনি শিকাগোর নর্থ পার্ক ইউনিভার্সিটিতে পড়াশোনা করেন, সেখানে তিনি অর্থনীতি এবং সুইডিশ বিষয়ে স্নাতক ডিগ্রি লাভ করেন, এরপর তিনি ইলিনয়ের ইভানস্টন নর্থওয়েস্টার্ন ইউনিভার্সিটি থেকে কলাবিদ্যায় স্নাতকোত্তর এবং পিএইচডি অর্জন করেন। ১৯৮৮ সালে তাঁকে নর্থওয়েস্টার্ন ইউনিভার্সিটি ডিসার্টেশন ফেলো হিসেবে সম্মানিত করা হয়েছিল।\n\n\n== কর্মজীবন ==\nগুস্তাফসন ১৯৯৭ সালে দক্ষিণ ক্যারোলিনার ক্লিনটনের প্রেসবিটেরিয়ান কলেজে ইতিহাস পড়ানো শুরু করেন। তিনি ২০০০ থেকে ২০০৪ সাল পর্যন্ত ইতিহাস বিভাগের চেয়ার ছিলেন, এবং ২০০৭ সালে বর্ষসেরা অধ্যাপক হয়েছিলেন। একই বছর তিনি সাউথ ক্যারোলিনা ইণ্ডিপেণ্ডেন্ট কলেজেস অ্যাণ্ড ইউনিভার্সিটিস এক্সেলেন্স ইন টিচিং পুরস্কার পেয়েছিলেন। তিনি ২০০৫ থেকে ২০০৭ সাল পর্যন্ত প্রেসবিটেরিয়ান বিশ্ববিদ্যালয়ের একাডেমিক প্রোগ্রামের অন্তর্বর্তীকালীন ডিন ছিলেন এবং ২০১০ থেকে ২০১২ সাল পর্যন্ত দুই বছরের জন্য অন্তর্বর্তীকালীন প্রভোস্ট (বরিষ্ঠ একাডেমিক প্রশাসক) ছিলেন।\n২০১৬ সালের ২৫শে মার্চ, গুস্তাফসনকে মার্সার ইউনিভার্সিটি কলেজ অফ লিবারেল আর্টস অ্যাণ্ড সায়েন্সেসের ডিন হিসেবে মনোনীত করা হয়, এটি সেই বছরের ১লা আগস্ট থেকে কার্যকর হয়েছিল। তিনি লেক ল্যাম্বার্টের স্থলাভিষিক্ত হন, ল্যাম্বার্ট হ্যানোভার বিশ্ববিদ্যালয়ের সভাপতিত্বের জন্য চাকরি ছেড়ে দিয়েছিলেন। কলেজ পরিচালনার পাশাপাশি, তিনি ইতিহাস বিভাগে শিক্ষকতা করতেন।\nপ্রেসবিটেরিয়ান কলেজের সভাপতি ম্যাথিউ ভ্যানডেনবার্গ পদত্যাগের ইচ্ছা প্রকাশ করার পর, সভাপতির জন্য জাতীয়স্তরে অনুসন্ধান শুরু হয়, যেটি ২০২৩ সালের ২৭শে জুন শেষ হয়। সেখানে ঘোষণা করা হয় যে গুস্তাফসন স্কুলের ২০তম সভাপতি হবেন, যা ২০২৩ সালের ১লা আগস্ট থেকে কার্যকর হয়। তিনি কলেজের ইতিহাসে প্রথম মহিলা সভাপতি। ২০২৪ সালের ২৬শে এপ্রিল এই নিয়োগ আনুষ্ঠানিক ভাবে কার্যকর করা হয়।\n\n\n=== কাজ এবং গবেষণা ===\nগুস্তাফসনের কাজ মূলত সুইডিশ অভিবাসনের ইতিহাস, বিশেষ করে মার্কিন যুক্তরাষ্ট্রে এবং মার্কিন যুক্তরাষ্ট্রে সুইডিশ-আমেরিকান সম্প্রদায়ের উপর আলোকপাত করে। তাঁর পাণ্ডুলিপি, সুইডিশ শিকাগো: দ্য শেপিং অফ অ্যান ইমিগ্র্যান্ট কমিউনিটি, ১৮৮০–১৯২০, ২০১৮ সালের ১৪ই ডিসেম্বর, নর্দার্ন ইলিনয় ইউনিভার্সিটি প্রেস দ্বারা প্রকাশিত হয়েছিল।\n\n\n== ব্যক্তিগত জীবন ==\nগুস্তাফসন এবং তাঁর স্বামীর একটি ছেলে আছে।\n\n\n== তথ্যসূত্র ==\n\nটেমপ্লেট:Presbyterian College presidents"}