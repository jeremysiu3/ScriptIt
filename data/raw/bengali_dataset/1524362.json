{"pageid": 1524362, "title": "বেগমপুর মসজিদ", "url": "https://bn.wikipedia.org/wiki?curid=1524362", "content": "বেগমপুর মসজিদ বা বেগুমপুর মসজিদ,  যা জাহানপানার জামে মসজিদ নামেও পরিচিত–হলো ভারতের দক্ষিণ দিল্লিতে অবস্থিত একটি প্রাক্তন জামে মসজিদ, যার বর্তমান আংশিক ধ্বংসাবশেষ অবশিষ্ট রয়েছে। এটি দক্ষিণ দিল্লি জেলার বেগমপুর নামক একটি শহুরে গ্রামে অবস্থিত, যা এখন জাহানপানাহ নামে পরিচিত। মসজিদটি আনুমানিক ১৩৪৩ সালের দিকে তুঘলক রাজবংশের সুলতানি রাজধানীর কেন্দ্রে নির্মিত হয়েছিল। পূর্বে মসজিদটি সুবিশাল ছিল, যার আয়তন প্রায় ৯৪ বাই ৯০ মিটার (৩০৭ বাই ২৯৫ ফুট) ছিল।  প্রাক্তন মসজিদটি ভারতের একটি জাতীয় গুরুত্বপূর্ণ স্মৃতিস্তম্ভ, যা বর্তমান ভারতীয় পুরাতত্ত্ব সর্বেক্ষণ সংস্থা দ্বারা পরিচালিত হয়।\n\n\n== ইতিহাস ==\nজাহানপানাহ (বিশ্বের কেন্দ্র) শহরটি ১৩২৭ খ্রিস্টাব্দে মুহাম্মদ বিন তুগলকের আদেশে নির্মিত হয়েছিল। এই শহর প্রতিষ্ঠার লক্ষ্য ছিল সকল প্রকারের বহিরাগত আক্রমণ থেকে সুলতানি শাসনকে রক্ষা করা। শহরটিতে তেরোটি দরজা ও অসংখ্য স্মৃতিস্তম্ভ ছিল, যা তুঘলক রাজবংশের সাথে সম্পর্কিত বলে মনে করা হয়। \nবেগমপুর মসজিদের ইতিহাস সম্পর্কে রচনা কিছুটা সীমিত। কারণ এর পৃষ্ঠপোষকদের পরিচয় অস্পষ্ট; তবে দুটি তত্ত্ব বিদ্যমান। প্রথম তত্ত্ব অনুসারে, এটি ১৩৪৩ খ্রিস্টাব্দে মুহাম্মদ বিন তুঘলকের রাজত্বকালে ইরানি স্থপতি জহিরুদ্দিন আল জুয়ুশের নেতৃত্বে বা তার নির্দেশনায় নির্মিত হয়েছিল, যাকে খুররামাবাদ প্রাসাদ নির্মাণের কৃতিত্বও দেওয়া হয়।  দ্বিতীয় তত্ত্ব অনুসারে, এটি ফিরোজ শাহ তুঘলকের উজির খান-ই জাহান জুনান শাহ কর্তৃক নির্মিত হয়েছিল এবং এটি তার পৃষ্ঠপোষকতায় নির্মিত সাতটি মসজিদের মধ্যে একটি ছিল। \n\n\n=== ব্যবহার ===\nলাগাতার কয়েক দশক ধরে মসজিদ হিসেবে ব্যবহৃত হওয়ার পর বিংশ শতাব্দীর গোড়ার দিকে সংস্কার ও পরিষ্কারের আগে এর কাঠামোটি একটি গ্রাম হিসেবে পরিচিত ছিল। \n\n১৯০২ সালে হারবার্ট চার্লস ফ্যানশও লিখেছিলেন:\n\nবেগমপুরী মসজিদ জাহান খানের নির্মিত মসজিদগুলোর মধ্যে সর্বশ্রেষ্ঠ এবং এটি পরিদর্শনের যোগ্য। যদিও মসজিদের বারান্দাগুলি দখল হয়ে একটি গ্রামে পরিণত হয়েছে। সেখানে ১৮৫৭ সালে কিছু ইংরেজ শরণার্থী দীর্ঘদিন লুকিয়ে ছিল। … এটি দিল্লির শাহজাহানের জামে মসজিদের পর দ্বিতীয় বৃহত্তম মসজিদ। \nবর্তমানে এই স্থানটি ভারতীয় পুরাতত্ত্ব সর্বেক্ষণ সংস্থার তত্ত্বাবধানে রয়েছে। এখন এই স্থানটি কোনো ধর্মীয় উদ্দেশ্যে ব্যবহৃত হয় না। \n\n\n== স্থাপত্য ==\n\nএ মসজিদটি প্রায় ৯৪ মিটার লম্বা ও ৯০ মিটার চওড়া (প্রায় ৩০৭ বাই ২৯৫ ফুট)। এর অভ্যন্তরীণ উঠানের নকশায় তৈমুরি স্থাপত্যের প্রভাব লক্ষ করা যায়, যা মধ্য এশিয়ার ইসলামি স্থাপত্যে একটি পরিচিত ধারা।  মসজিদের চারপাশে চারটি রেওয়াক বা খোলা বারান্দা ও একটি বিশাল উঠান রয়েছে, যার দৈর্ঘ্য ও প্রস্থ যথাক্রমে ৭৫ ও ৬৫ মিটার (প্রায় ২৪৬ বাই ২১৩ ফুট)। মসজিদের পশ্চিম দিকে অবস্থিত সবচেয়ে গভীর ও বিস্তৃত রেওয়াকটি কিবলামুখী, যা নামাজের কক্ষ হিসেবে ব্যবহৃত হতো। মসজিদটিতে শুধুমাত্র পূর্ব দিকের একটি দৃষ্টিনন্দন ফটকের মাধ্যমে প্রবেশ করা যায়। মসজিদের উত্তর পাশে একটি বর্গাকৃতির মুলুক খানা অবস্থিত, যা রাজপরিবারের সদস্যদের প্রবেশের জন্য নির্দিষ্ট ছিল। একে রাজার লোজিয়া বা ব্যক্তিগত দালানও বলা হয়। \n\nবাহ্যিক রূপ\n\nএর প্রধান প্রবেশপথে এক বিশাল গম্বুজাকৃতির প্রবেশ তোরণ রয়েছে, যা রাস্তা থেকে অনেক উঁচু করে নির্মিত হয়েছে। এতে তিনদিক থেকে খাড়া সিঁড়ি বেয়ে উঠতে হয়। খির্কি মসজিদ বা কোটলা মসজিদের মত এখানে নিচতলায় কোনো খননকৃত কক্ষ ব্যবহার হয়নি। এর দেয়ালগুলো তুগলক আমলের প্রথাগত ঢালু দেয়ালের আদলে তৈরি করা হয়েছে, যার মূল উপাদান রাবেল পাথরের গাঁথুনি ছিল। পূর্বে মসজিদটির দেয়ালজুড়ে নীল চকমকে টাইলস দিয়ে অলংকরণ করা হয়েছিল, যার কিছু এখনও দৃশ্যমান হয়।  \nঅভ্যন্তরীণ রূপ\nভারতীয়-ইসলামি স্থাপত্যের মধ্যে কেবল এ মসজিদেই প্রথম চারটি ইওয়ান দেখা যায়।  প্রতিটি রেওয়াকের মাঝে একটি করে ইওয়ান ও গম্বুজ রয়েছে। প্রতিটি রেওয়াকের খিলান প্রায় ৩.৭ মিটার (১২ ফুট) উঁচু ও ৫ মিটার (১৬.৫ ফুট) চওড়া।  মসজিদের চারপাশে মোট ৪৫টি কক্ষ সংযুক্ত রয়েছে। এর মূল নামাজঘরটি এক বৃহৎ গম্বুজ দিয়ে ঢাকা, যার কলামসমূহের উপর ছোট ছোট গম্বুজ ছড়িয়ে রয়েছে। প্রতিটি ইওয়ানের শুরুতে দুই পাশে সরু টাওয়ার বা মিনার রয়েছে, যা তুগলক যুগের স্থাপত্যের একটি স্বতন্ত্র বৈশিষ্ট্য ছিল। \nউপকরণ ও অলংকরণ \nবেগমপুর মসজিদতে মূলত রাবেল পাথর ও চুনের মিশ্রণ দিয়ে দেয়াল তৈরি করা হয়েছে। এতে অলংকার হিসেবে লাল বেলে পাথর ব্যবহার করা হয়েছে; বিশেষ করে মুলুক খানা'র ঝালির নকশা ও রাজার মিহরাবে। একসময় এই মসজিদে বহু নকশাকৃত স্টুকো ছিল; যদিও সময়ের সঙ্গে তার অধিকাংশই হারিয়ে গেছে। কিছু জায়গায় এখনও লাল পাথরে খোদাই করা ফুটন্ত পদ্মফুলের নকশা দেখা যায়। মসজিদের প্রায় ৬৪টি গম্বুজেই এমন পদ্মফুলের নকশা দেখা যায়, যদিও অনেক গম্বুজ ধসে পড়েছে বা সাদামাটা সাদা প্লাস্টারে ঢেকে গেছে।\nমিহরাব\n\nএর প্রধান মিহরাবটি দুটি রঙের সংমিশ্রণে সাজানো হয়েছে—লাল বেলে পাথর এবং সাদা মার্বেল। এই উপকরণ দুটি ইন্দো-ইসলামি স্থাপত্যে বহুল ব্যবহৃত হয়েছে। তুগলকাবাদের গিয়াসউদ্দিন তুগলক সমাধির মিহরাবেও একই রকম রঙ ও নান্দনিকতা দেখা যায়। \nশিলালিপি \nমসজিদে কিছু শিলালিপি এখনও রয়ে গেছে; বিশেষ করে প্রধান প্রবেশপথ ও মুলুক খানার ভেতরে। মুলুক খানার কেন্দ্রীয় মিহরাবের ওপরে মোট রয়েছে তিনটি বৃত্তাকার শিলালিপি, যেখানে সুলুস লিপিতে কোরানের সূরা আলে ইমরান থেকে আয়াত খোদাই করা হয়েছে। \nস্থাপত্য প্রভাব\nবেগমপুর মসজিদের মূল নকশার সাথে কুতুব মিনার ভবনে অবস্থিত কুতুব মসজিদের সঙ্গে অনেকটা মিল রয়েছে—উভয় স্থানেই জাঁকজমকপূর্ণ প্রবেশপথ, সরু রেওয়াক ও চারদিককে নির্দেশ করা কাপোলা রয়েছে।  মসজিদটির প্রধান বিশটাক বা সম্মুখস্থ দরজাটি তৈমুরীয় স্থাপত্যের অপর একটি নিদর্শন বিবি খানম মসজিদের অনুরূপ। যদিও বিবি খানম মসজিদ অলংকরণে আরও সমৃদ্ধ। \n\nএভাবেই বেগমপুর মসজিদের স্থাপত্যরীতি, গঠন ও অলংকরণ, ভারতীয় ইতিহাস ও ইসলামি সংস্কৃতির একটি গুরুত্বপূর্ণ দলিল হয়ে দাঁড়িয়ে আছে। \n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== পরিত্যক্ত ==\n\nনির্বিচার সম্প্রসারণ ও জনসংখ্যার ক্রমবর্ধমান বৃদ্ধির ফলে এই অঞ্চলে অতিরিক্ত ঘনবসতি তৈরি হয়েছে। উল্লেখযোগ্য বিষয় হল বেগমপুর মসজিদ ভারতীয় পুরাতত্ত্ব সর্বেক্ষণের সুরক্ষাধীন রয়েছে এবং উপরে উল্লিখিত কথা অনুযায়ী, বর্তমানে স্থাপনাটি মসজিদ হিসেবে ব্যবহৃত হয় না। এর ঐতিহাসিক গুরুত্ব রক্ষার জন্য পুনরুদ্ধারের কোনো পরিকল্পনা বর্তমানে নেই। বর্তমানে স্মৃতিস্তম্ভটির অবস্থা ভালো নয়; বহু গম্বুজ ধসে পড়েছে এবং এর ছাদও ভেঙে গেছে। \n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরো দেখুন ==\nভারতে ইসলাম\nভারতের মসজিদের তালিকা\n\n\n== টীকা ==\n\n\n== তথ্যসূত্র =="}