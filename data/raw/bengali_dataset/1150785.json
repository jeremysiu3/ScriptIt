{"pageid": 1150785, "title": "ফাতাওয়ায়ে দারুল উলুম দেওবন্দ", "url": "https://bn.wikipedia.org/wiki?curid=1150785", "content": "ফাতাওয়ায়ে দারুল উলুম দেওবন্দ দারুল উলুম দেওবন্দ থেকে প্রকাশিত একটি ফতোয়া গ্রন্থ। এই গ্রন্থে শুধুমাত্র দারুল উলুম দেওবন্দের সাবেক প্রধান মুফতি আজিজুর রহমান উসমানির প্রদত্ত ফতোয়া সমূহ সংকলন করা হয়েছে। ২০০৫ পর্যন্ত গ্রন্থটির মোট ১৮ খণ্ড প্রকাশিত হয়েছে। ২০২৫ সালের এপ্রিলে বাংলাদেশ সরকার ঘোষণা দেয় যে, এটি মোট ২৭ খণ্ডে বঙ্গানুবাদ করা হবে।\n\n\n== বর্ণনা ==\nআজিজুর রহমান উসমানির ফতোয়াগুলো বিভিন্ন পর্যায়ে সংকলিত হয়েছে। প্রথম পর্যায়ে, তার ফতোয়াগুলো শফি উসমানি দ্বারা সংকলিত হয়েছিল। যা ১৯৩৮ সালে ৮ খণ্ডে 'আজিজুল ফাতাওয়া' শিরোনামে প্রকাশিত হয়েছিল। পরে ৭৫৪ পৃষ্ঠার এক খণ্ডে ১৪৯১টি ফতোয়া সংকলিত হয়, যা ১৯১১ থেকে ১৯১৬ পর্যন্ত প্রদান করা হয়েছিল।\nদ্বিতীয় পর্যায়ে, ১৯৭০-এর দশকে তার ফতোয়া সংকলনের দায়িত্ব দেওয়া হয় জাফিরুদ্দিন মিফতাহিকে। মিফতাহি ফিকহি ক্রমে মোট ১২টি খণ্ডে তার ফতোয়া সংকলন করেন। যার প্রথম খণ্ড প্রকাশিত হয় ১৩৮২ হিজরিতে। তিনি এই সংকলনের নাম দেন ফাতাওয়ায়ে দারুল উলুম দেওবন্দ। এটি আধুনিক ভারতের অন্যতম অগ্রগামী এবং সবচেয়ে জনপ্রিয় ফতোয়া সংগ্রহ। এই সংগ্রহের মধ্যে রয়েছে ঈমানের অধ্যায়, তাহারাত (পরিচ্ছন্নতা), সালাহ (নামাজ), সাওম (রোজা), জাকাত (ফরজ দান), হজ (মক্কা তীর্থযাত্রা), নিকাহ (বিবাহ), তালাক ইত্যাদি।\nতৃতীয় পর্বে ২০০৫ সালে এই সংকলনে আরও ৬টি খণ্ড যুক্ত করেন মুহম্মদ আমিন পালনপুরী। এইভাবে সমস্ত খণ্ড ১৮ পর্যন্ত পৌঁছেছে। এই সম্পূর্ণ সংগ্রহটি 'ফাতাওয়ায়ে দারুল উলুম দেওবন্দ' নামে পরিচিত এবং এটি শুধুমাত্র আজিজুর রহমান উসমানি কর্তৃক জারি করা নির্বাচিত ফতোয়ার সংগ্রহ।\n\n\n== আরও দেখুন ==\nদেওবন্দি সাহিত্য\n\n\n== তথ্যসূত্র ==\n\n\n== বহিঃসংযোগ ==\nফাতাওয়ায়ে দারুল উলুম দেওবন্দ\nগুগল প্লে স্টোরে ফাতাওয়ায়ে দারুল উলুম দেওবন্দ"}