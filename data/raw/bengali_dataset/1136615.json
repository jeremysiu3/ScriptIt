{"pageid": 1136615, "title": "সুলতান উদ্দিন ভূঞা", "url": "https://bn.wikipedia.org/wiki?curid=1136615", "content": "সুলতান উদ্দিন ভূঞা একজন বাংলাদেশী কৃষিতত্ত্ববিদ ও শিক্ষাবিদ। তিনি বাংলাদেশ কৃষি বিশ্ববিদ্যালয়ের কৃষিতত্ত্ব বিভাগের অবসরপ্রাপ্ত অধ্যাপক এবং কিশোরগঞ্জে অবস্থিত বেসরকারি বিশ্ববিদ্যালয়, ঈশা খাঁ ইন্টারন্যাশনাল ইউনিভার্সিটির সাবেক উপাচার্য। ২০২১ সালে তিনি ইউজিসি অধ্যাপক নিযুক্ত হন।\n\n\n== শিক্ষা ==\nতিনি বাংলাদেশ কৃষি বিশ্ববিদ্যালয় থেকে কৃষিতে স্নাতক (সম্মান) এবং একই বিশ্ববিদ্যালয় থেকে কৃষিতত্ত্বে স্নাতকোত্তর ডিগ্রি লাভ করেন। তিনি পিএইচডি ডিগ্রি অর্জন করেছেন।\n\n\n== কর্মজীবন ==\nসুলতান উদ্দিন ভূঞা দীর্ঘকাল বাংলাদেশ কৃষি বিশ্ববিদ্যালয়ের (বাকৃবি) কৃষিতত্ত্ব বিভাগে অধ্যাপনা করেছেন। ২০১৬ সালে তিনি অবসর লাভ করেন।\nকর্মজীবনে অধ্যাপনার পাশাপাশি তিনি বাকৃবি’র প্রভোস্ট, ছাত্র বিষয়ক উপদেষ্টা ও বিভাগীয় প্রধান ছিলেন। তিনি খুলনা বিশ্ববিদ্যালয়ের সিন্ডিকেট সদস্য, বাংলাদেশ কৃষি বিশ্ববিদ্যালয়, পটুয়াখালী বিজ্ঞান ও প্রযুক্তি বিশ্ববিদ্যালয় এবং সিলেট কৃষি বিশ্ববিদ্যালয়ের একাডেমিক কাউন্সিলের সদস্য, বাংলাদেশ সরকারি কর্ম কমিশনের সদস্য, জাতীয় ও আন্তর্জাতিক একাধিক সংস্থার পরামর্শকসহ বিভিন্ন গুরুত্বপূর্ণ দায়িত্ব পালন করেন।\nসুলতান উদ্দিন ভূঞা ২০১৭ সালের ২ মার্চ থেকে ২০২১ সালের ১ মার্চ পর্যন্ত কিশোরগঞ্জে অবস্থিত বেসরকারি বিশ্ববিদ্যালয়, ঈশা খাঁ ইন্টারন্যাশনাল ইউনিভার্সিটির উপাচার্য হিসেবে দায়িত্ব পালন করেন। ২০২১ সালে তিনি বাংলাদেশ বিশ্ববিদ্যালয় মঞ্জুরী কমিশন কর্তৃক ইউজিসি অধ্যাপক নিযুক্ত হন।\n\n\n== প্রকাশনা ==\nকৃষি বিজ্ঞানের উপর বেশ কয়েকটি বই রচনার পাশাপাশি তিনি দেড়শতাধিক বৈজ্ঞানিক নিবন্ধ প্রকাশ করেছেন।\n\n\n== সদস্য ==\nসুলতান উদ্দিন ভূঞা বিভিন্ন পেশাজীবী সংগঠনের সদস্য।\n\n\n== তথ্যসূত্র =="}