{"pageid": 1385036, "title": "ইসলামের দৃষ্টিতে ত্রিত্ব", "url": "https://bn.wikipedia.org/wiki?curid=1385036", "content": "খ্রিস্টধর্মের ত্রিত্ব অনুযায়ী, ঈশ্বর হলেন একজন একক সত্ত্বা যিনি স্থায়ীভাবে ও সহ-অনন্তভাবে তিনটি স্বতন্ত্র অস্তিত্বের (\"ব্যক্তি\") সমন্বয়রূপে বিদ্যমান: পিতা, পুত্র ও পবিত্র আত্মা। ইসলামের দৃষ্টিতে, আল্লাহর মাঝে যেকোনো প্রকার \"বহুত্বের\" ধারণাকে একত্ববাদের (তাওহীদ) পরিপন্থী এবং কুরআনে প্রাপ্ত দৈববাণীর সঙ্গে অসঙ্গত বলে মনে করা হয়। আল্লাহর অংশীদার সাব্যস্তকরণকে (শিরক) ইসলাম অবিশ্বাসের (কুফর) একটি অংশ বলে বিবেচিত হয়–তা সে পুত্র, কন্যা বা অন্যান্য অংশীদারই হোক না কেন। কুরআনে বারবার ও দৃঢ়ভাবে আল্লাহর পরম একত্বের কথা বলা হয়েছে, ফলে আল্লাহর সার্বভৌমত্ব বা ক্ষমতার উপর অংশীদারিত্ব স্থাপনের সম্ভাবনা ইসলামে নেই। ইসলামে পবিত্র আত্মাকে ফেরেশতা জিবরাঈল বলে মনে করা হয়। মুসলিমরা শুরু থেকেই খ্রিস্টান ত্রিত্ব স্পষ্টভাবে প্রত্যাখ্যান করে এসেছে।\n\n\n== কুরআনে ==\nকুরআনের দুইটি আয়াতে সরাসরি ত্রিত্বের কথা উল্লেখ করা হয়েছে, ৪:১৭১ এবং  ৫:৭২-৭৫ \n\nহে আহলে কিতাবগণ! তোমরা দ্বীনের ব্যাপারে বাড়াবাড়ি করো না এবং আল্লাহর শানে নিতান্ত সঙ্গত বিষয় ছাড়া কোনো কথা বলো না। নিঃসন্দেহে মরিয়ম পুত্র মসীহ ঈসা আল্লাহর রাসুল এবং তাঁর বাণী যা তিনি প্রেরণ করেছেন মরিয়মের নিকট এবং রূহ তাঁরই কাছ থেকে আগত। অতএব, তোমরা আল্লাহকে এবং তাঁর রাসুলগণকে মান্য করো। আর একথা বলো না যে, আল্লাহ তিনের এক, একথা পরিহার করো; তোমাদের মঙ্গল হবে। নিঃসন্দেহে আল্লাহ একক উপাস্য। সন্তান-সন্ততি হওয়াটা তাঁর যোগ্য বিষয় নয়। যা কিছু আসমানসমূহ ও জমিনে রয়েছে সবই তাঁর। আর কর্মবিধানে আল্লাহই যথেষ্ট।\nএর পাশাপাশি, ১৯:৮৮–৯৩, ২৩:৯১, ৫:১১৬ এবং ১১২:১–৪ নং আয়াতগুলোও ত্রিত্বের সঙ্গে সম্পর্কিত:\n\nআল্লাহ কোনো সন্তান গ্রহণ করেননি এবং তাঁর সাথে কোনো মাবুদ নেই। থাকলে প্রত্যেক মাবুদ নিজ নিজ সৃষ্টি নিয়ে চলে যেত এবং একজন অন্যজনের উপর প্রবল হয়ে যেত। তাঁরা যা বলে, তা থেকে আল্লাহ পবিত্র।\nবলুন, “তিনি আল্লাহ, এক, আল্লাহ অমুখাপেক্ষী, তিনি কাউকে জন্ম দেননি এবং কেউ তাঁকে জন্ম দেয়নি এবং তাঁর সমতুল্য কেউ নেই।”\n\n\n== আলোচনা ==\nআধুনিক পণ্ডিতরা এই আয়াতগুলোর ব্যাখ্যা ভিন্ন ভিন্নভাবে দিয়েছেন। যদিও শেষোক্ত আয়াতগুলোকে সাধারণত মূলধারার খ্রিস্টান দৃষ্টিভঙ্গি অনুযায়ী ঈসা (আ)-কে (যিশু) আল্লাহর পুত্র হিসেবে প্রত্যাখ্যান করার জন্য ব্যাখ্যা করা হয়ে থাকে, উইলিয়াম মন্টগোমারি ওয়াট যুক্তি দিয়েছেন যে এই আয়াতগুলো বিশেষভাবে \"শারীরিক পুত্রত্ব\" এর একটি অসনাতন ধারণাকে খণ্ডন করে।:৪৭\n৫:৭৩ নং আয়াতটিকে প্রাচীন সিরীয় খ্রিস্টান সাহিত্যের সম্ভাব্য সমালোচনা হিসেবে ব্যাখ্যা করা হয়, যেখানে যিশুকে \"তিনজনের মধ্যে তৃতীয়\" হিসেবে উল্লেখ করা হয়েছেএবং এভাবেই আয়াতটি যিশু খ্রিস্টকে ঈশ্বর হিসেবে মান্য করার দৃষ্টিভঙ্গির সমালোচনা করেছে। তাই ৫:৭২-৭৫ নং আয়াতগুলোকে কেবলমাত্র এই ধারণার সমালোচনা করতে ব্যবহার করা হয়, যে যিশু ও ঈশ্বর (আল্লাহ) একই। বিকল্পভাবে, ইসলামের দৃঢ় একেশ্বরবাদী অবস্থান থেকে দেখলে আয়তসমূহে সম্ভবত যিশু খ্রিস্টের মনুষ্যত্ব ও ঐশ্বরিকতা সংক্রান্ত খ্রিস্টানদের বিভ্রান্তিকর বিশ্বাসের একটি উদ্দেশ্যমূলক সমাধান করা হয়েছে যাতে করে ত্রিত্ববাদের সম্ভাব্য দুর্বলতা প্রকাশ পায়।:৪৭\nএকইভাবে, ৪:১৭১ নং আয়াতে যিশুর ঐশ্বরিকতার প্রত্যাখ্যান করা হয়েছে বলে মনে করা হয়। লক্ষণীয় যে, এই আয়াতগুলোর ব্যাখ্যা করতে গিয়ে প্রাথমিক যুগের মুসলিম কুরআন ভাষ্যকারগণ উল্লেখ করেছেন যে, \"খ্রিস্টানদের ত্রিত্ব ঈশ্বরের একটি অভ্যন্তরীণ বৈশিষ্ট্য... যা [পৌত্তলিকদের মতো] ঈশ্বরের পাশাপাশি একাধিক বাহ্যিক সত্ত্বাকে স্থাপনের থেকে ভিন্ন।\nকিছু মুসলিম ভাষ্যকার বিশ্বাস করেন যে ৫:১১৬ আয়াতে খ্রিস্টান ত্রিত্বের অংশ হিসেবে মরিয়মকে উল্লেখ করা হয়েছে। কুরআনের সমালোচকরা এটিকে ব্যবহার করে যুক্তি দেখান যে কুরআনের লেখক খ্রিস্টান সনাতনি বিশ্বাস সম্পর্কে ভুল করেছিলেন, যেখানে মেরি একজন মানুষ এবং ত্রিত্বের তৃতীয় অংশ হলো পবিত্র আত্মা।\nঅন্যদিকে, মুসলিমরা যুক্তি দেখান যে অতীতে কলিরিডীয় খ্রিস্টানরা স্পষ্টভাবে মেরিকে ঐশ্বরিক সত্ত্বা বলে বিশ্বাস করতো। যদিও কিছু ইতিহাসবিদ, যেমন এভরিল ক্যামেরন, কলিরিডীয়দের অস্তিত্ব ছিল কিনা তা নিয়ে সংশয় প্রকাশ করেছেন এবং উল্লেখ করেছেন যে কেবল সাধু এপিফানিয়াসের রচনাই এই গোষ্ঠীর সম্পর্কে জানার একমাত্র উৎস এবং পরবর্তীকালের লেখকেরা কেবল তাঁর পাঠ্যটিকেই উল্লেখ করেছেন। ওয়াশিংটন আর্ভিং এবং হিউগ গ্রিফিথ তাঁদের Mohammed নামক আত্মজীবনীমূলক গ্রন্থে কলিরিডীয়দের কথা উল্লেখ করেছেন, যারা সপ্তম শতকে আরবে বাস করত এবং কুমারী মেরির পূজা করত। আবার, ক্যাথলিক খ্রিস্টানরাও মেরির নিকট প্রার্থনা করে থাকে, যা ইসলামে উপাসনা এবং একই সাথে শিরক বলে বিবেচিত। অন্যরা যুক্তি দেন যে ৫:১১৬ নং আয়াতে প্রকৃতপক্ষে ত্রিত্বের প্রতি ইঙ্গিত করা হয় নি যেহেতু শব্দটিকে আয়াতে উল্লেখ করা হয়নি এবং যেখানে ত্রিত্বকে স্পষ্টভাবে উল্লেখ করা হয়েছে (৪:১৭১ এবং ৫:৭৩ নং আয়াতে), সেখানে মেরির কথিত ঐশ্বরিক মর্যাদার বিষয়টি উল্লেখ করা হয়নি। কিছু সাম্প্রতিক পশ্চিমা বিদ্যাবত্তা ৫:১১৬ নং আয়াতে কুরআন কর্তৃক অভিযুক্ত মেরির ঐশ্বরিকতা দাবির একটি আলঙ্কারিক উপলব্ধিকে সমর্থন করে;:৪৭ তাঁদের মতে আয়াতটিতে সাধারণত শিরকের উদাহরণ দেওয়া হয়েছে এবং এই সম্পর্কে উপদেশ দেওয়া হয়েছে।\n\n\n== আরও দেখুন ==\n\nইসলাম ও খ্রিস্টধর্ম\nখ্রিস্টতত্ত্ব\nখ্রিস্টানদের প্রতি মুহাম্মাদের দৃষ্টিভঙ্গি\nরূহ\nশাহাদাহ্‌\nতাওহীদ\n\n\n== টীকা ==\n\n\n== তথ্যসূত্র =="}