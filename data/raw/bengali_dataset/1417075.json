{"pageid": 1417075, "title": "কলম্যান ডমিঙ্গো", "url": "https://bn.wikipedia.org/wiki?curid=1417075", "content": "কলম্যান জেসন ডমিঙ্গো (ইংরেজি: Colman Jason Domingo; জন্ম: ২৮ নভেম্বর ১৯৬৯) একজন মার্কিন অভিনেতা, লেখক ও পরিচালক। তিনি একটি প্রাইমটাইম এমি পুরস্কার জয় এবং একটি টনি পুরস্কার, একটি লরন্স অলিভিয়ে পুরস্কারের মনোনয়নসহ অসংখ্য স্বীকৃতি অর্জন করেছেন। তিনি নেটফ্লিক্সের রাস্টিন (২০২৩) চলচ্চিত্রে নাগরিক অধিকারকর্মী বায়ার্ড রাস্টিন চরিত্রে অভিনয় করে খ্যাতি অর্জন করেন এবং নাট্যধর্মী চলচ্চিত্রে শ্রেষ্ঠ অভিনেতা বিভাগে গোল্ডেন গ্লোব পুরস্কার, সেরা প্রধান চরিত্রে অভিনেতা বিভাগে স্ক্রিন অ্যাক্টরস গিল্ড পুরস্কার ও ক্রিটিকস চয়েস চলচ্চিত্র পুরস্কারের মনোনয়ন লাভ করেন।\nডমিঙ্গোর ব্রডওয়ে মঞ্চে অভিনীত উল্লেখযোগ্য কাজ হল ২০০৫ সালের মঞ্চনাটক ওয়েল ও ২০০৮ সালের গীতিনাট্য পাসিং স্ট্রেঞ্জ। তিনি ব্রডওয়ের গীতিনাট্য দ্য স্কটসবরো বয়েজ (২০১১)-এর মিস্টার বোনস চরিত্রে অভিনয় করে সমাদৃত হন এবং গীতিনাট্যে শ্রেষ্ঠ চরিত্রাভিনেতা বিভাগে টনি পুরস্কারের মনোনয়ন লাভ করেন। তিনি ২০১৪ সালে ওয়েস্ট এন্ডের একই চরিত্রে অভিনয় করেন এবং গীতিনাট্যে শ্রেষ্ঠ পার্শ্ব অভিনেতা বিভাগে লরন্স অলিভিয়ে পুরস্কারের মনোনয়ন লাভ করেন। ২০১৮ সালে তিনি ব্রডওয়ে গীতিনাট্য সামার: দ্য ডনা সামার মিউজিক্যাল রচনা করেন।\nল অ্যান্ড অর্ডার ধারাবাহিকের কয়েকটি পর্বে এবং দ্য বিগ গে স্কেচ শো-এ প্রধান অভিনয়শিল্পীদলের অংশ হিসেবে কাজ করার পর তিনি এএমসির ফিয়ার দ্য ওয়াকিং ডেড (২০১৫-২০২৩)-এ ভিক্টর স্ট্র্যান্ড চরিত্রে অভিনয় করে সাফল্য পান। তিনি এইচবিওর ধারাবাহিক ইউফোরিয়া-য় মাদকাসক্ত আলি চরিত্রে অভিনয় করে নাট্যধর্মী ধারাবাহিকে সেরা অতিথি অভিনেতা বিভাগে প্রাইমটাইম এমি পুরস্কার অর্জন করেন।\nডমিঙ্গো অভিনীত উল্লেখযোগ্য চলচ্চিত্রসমূহ হল লিংকন (২০১২), সেলমা (২০১৪), ইফ বিয়েল স্ট্রিট কুড টক (২০১৮) ও মা রেইনি'স ব্ল্যাক বটম (২০২০)। তিনি জোলা (২০২১) চলচ্চিত্র অভিনয় করে শ্রেষ্ঠ পার্শ্ব অভিনেতা বিভাগে ইন্ডিপেন্ডেন্ট স্পিরিট পুরস্কারের মনোনয়ন লাভ করেন।\n\n\n== প্রারম্ভিক জীবন ==\nডমিঙ্গো ১৯৬৯ সালের ২৮শে নভেম্বর পেন্সিলভেনিয়া অঙ্গরাজ্যের ফিলাডেলফিয়া শহরে জন্মগ্রহণ করেন। তার পিতা বেলিজীয় এবং তার পরিবার গুয়াতেমালীয়। ডমিঙ্গো ওভারব্রুক হাই স্কুল ও পরে টেম্পল বিশ্ববিদ্যালয়ে সাংবাদিকতা বিষয়ে পড়াশোনা করেন। এরপর তিনি ক্যালিফোর্নিয়া অঙ্গরাজ্যের সান ফ্রান্সিস্কো শহরে পাড়ি জমান এবং সেখানে তিনি মঞ্চনাটকে অভিনয় শুরু করেন।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে কলম্যান ডমিঙ্গো (ইংরেজি)\nইন্টারনেট ব্রডওয়ে ডেটাবেজে কলম্যান ডমিঙ্গো  (ইংরেজি)\nইন্টারনেট অফ-ব্রডওয়ে ডেটাবেজে কলম্যান ডমিঙ্গো (ইংরেজি)\nInterview with Colman Domingo, Words of Colour, July 25, 2013."}