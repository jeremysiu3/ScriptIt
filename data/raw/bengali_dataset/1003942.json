{"pageid": 1003942, "title": "অভিঘাত রূপান্তর", "url": "https://bn.wikipedia.org/wiki?curid=1003942", "content": "অভিঘাত রূপান্তর অভিঘাত ঘটনার সময় অভিঘাত তরঙ্গ সম্পর্কিত বিকৃতি এবং উত্তাপ উৎপাদনের প্রভাবগুলি বর্ণনা করে।\nআগ্নেয়গিরির বিস্ফোরনের সময় অনুরূপ বৈশিষ্ট্যগুলির গঠন বেশিক্ষণ চলেনা। এর কারণ সাধারণত বিস্ফোরণের সাথে দ্ব্যর্থহীনভাবে যুক্ত রূপান্তরীয় প্রভাবগুলির অভাব এবং এই জাতীয় ঘটনার সময় পর্যাপ্ত চাপে পৌঁছাতে অসুবিধা। \n\n\n== প্রভাব ==\n\n\n=== খনিজ মাইক্রো কাঠামো ===\n\n\n==== সমতলীয় ফাটল ====\nসমতলীয় ফাটল হল স্ফটিক কণাগুলিতে একাধিক সমতলীয় চিড় বা বিভাজন; এগুলি অভিঘাত তরঙ্গের (~ ৫-৮ গিগা পাস্কাল) সর্বনিম্ন চাপের বৈশিষ্ট্যে বিকশিত হয় এবং অভিঘাত কাঠামোর সাথে যুক্ত স্ফটিক কণার মধ্যে এই সাধারণ বৈশিষ্ট্যটি দেখা যায়। যদিও অন্যান্য বিকৃত শিলাগুলিতে সমতলীয় ফাটল ঘটা তুলনামূলকভাবে সাধারণ, কিন্তু তীব্র, ব্যাপক এবং কাছাকাছি হওয়া সমতলীয় ফাটলগুলির বিকাশ অভিঘাত রূপান্তর থেকেই হয়।\n\n\n==== সমতলীয় বিকৃতির বৈশিষ্ট্য ====\n\nসমতলীয় বিকৃতির বৈশিষ্ট্যসমূহ, বা পিডিএফ সমূহ, হল সিলিকেট খনিজের (সাধারণত কোয়ার্টজ বা ফেল্ডস্পার) কণায় অণুবীক্ষণে চাক্ষুষ করতে পারা বৈশিষ্ট্যসমূহ, যার মধ্যে খুব সংকীর্ণ অস্ফটিকীয় উপাদানের সমতল রয়েছে যেগুলি সমান্তরাল ভাবে সজ্জিত। কণার স্ফটিক কাঠামোর সাপেক্ষে তাদের স্পষ্ট অভিমুখ রয়েছে। এই পিডিএফগুলি কেবলমাত্র উল্কা অভিঘাতের মত চরম অভিঘাত সঙ্কোচন দ্বারা উৎপাদিত হয়। এগুলি আগ্নেয়গিরির পরিবেশে পাওয়া যায় না।\n\n\n==== স্ফটিকের ব্রাজিলীয় যমজীকরণ ====\nকোয়ার্টজ-এ যমজীকরণের এই রূপটি তুলনামূলকভাবে সাধারণ। কিন্তু দেখা গেছে কাছাকাছি থাকা বেসাল তলের সমান্তরালে ব্রাজিল যমজের সংঘটন (০০০১), শুধুমাত অভিঘাত কাঠামো থেকেই হয়। কোয়ার্টজ-এ বেসাল-ভিত্তিক ব্রাজিল যমজদের পরীক্ষামূলকভাবে গঠনের জন্য উচ্চ চাপের (প্রায় ৮ গিগা পাস্কাল) এবং উচ্চ বিকৃতির হারের প্রয়োজন। এটি সম্ভাব্য বলে মনে হয় যে প্রাকৃতিক কোয়ার্টজ এ জাতীয় বৈশিষ্ট্যগুলিও অনন্য অভিঘাতের সূচক হিসাবে বিবেচিত হতে পারে।\n\n\n=== উচ্চ-চাপ বহুরূপতা ===\nঅভিঘাতের সাথে যুক্ত খুব উচ্চ চাপের কারণে বিভিন্ন ধরনের খনিজগুলির উচ্চ-চাপ বহুরূপের গঠন হতে পারে। কোয়ার্টজের দুটি উচ্চ-চাপের রূপান্তর, কোয়েসাইট এবং স্টিশোভাইট পাওয়া যায়। কোয়েসাইট মাঝে মাঝে খুব উচ্চ চাপের আঞ্চলিক রূপান্তরকালে একলোকাইটের সাথে যুক্ত ভাবে গঠিত হয় তবে এটি প্রথম আবিষ্কার করা গিয়েছিল ১৯৬০ সালে, একটি উল্কা খাদ থেকে। তবে স্টিশোভাইট কেবল অভিঘাত কাঠামো থেকেই পাওয়া গেছে বলে জানা যায়।\n\nটাইটানিয়াম ডাই অক্সাইডের এর দুটি উচ্চ-চাপ বহুরূপ, যার মধ্যে একটি ব্যাডেলাইট আকারে এবং অন্যটি α-PbO২ কাঠামোর সাথে, এই দুটি নর্দলিংগার রাইস অভিঘাত কাঠামোর সাথে যুক্ত বলে জানা গেছে।\nকার্বনের এর উচ্চ-চাপ বহুরূপ হিরা, অভিঘাত কাঠামোর সাথে যুক্ত বলে জানা গেছে, এবং এছাড়াও ফুলারিন এবং কার্বাইনের উপস্থিতিও নথিবদ্ধ হয়েছে।\n\n\n=== শ্যাটার শঙ্কু ===\n\nশ্যাটার শঙ্কুর একটি স্বতন্ত্র শঙ্কু আকৃতি আছে যেটি শঙ্কু শীর্ষ থেকে প্রসারিত হয়ে আসে এবং শঙ্কুর ওপর শঙ্কুর পুনরাবৃত্তি হয়। এটি একই নমুনায় বিভিন্ন ক্রমপর্যায়ী বিন্যাসে দেখা যায়। এগুলি কেবল উল্কাপিণ্ডের অভিঘাত খাদের নিচে বা ভূগর্ভস্থ পারমাণবিক বিস্ফোরণের পর শিলার মধ্যে গঠিত হয়। এইগুলি প্রমাণ করে যে শিলাটি ২—৩০ গিগা পাস্কাল সীমার চাপে একটি ধাক্কা খেয়েছে।\n\n\n=== রাজলিখের তত্ত্ব ===\nবোহেমিয়ান ম্যাসিফ এবং বিশ্বের অন্যান্য জায়গায় পাওয়া কোয়ার্টজ এবং অন্যান্য খনিজগুলির ভিতরে আণুবীক্ষণিক সাদা ল্যামেলার (পাতলা স্তর) উপস্থিতি রয়েছে। এগুলি রাজলিখের তত্ত্ব অনুসারে উল্কা অভিঘাত দ্বারা উৎপন্ন তরঙ্গমুখের মত।  প্রস্তাবিত তরঙ্গমুখগুলি অনেকগুলি ক্ষুদ্রগহ্বর নিয়ে গঠিত। তাদের উৎস অতিস্বনক গহ্বরের একটি ভৌত ঘটনায় দেখা যায়, যা প্রযুক্তিগত অনুশীলনের ফলে সহজবোধ্য।\n\n\n== সংঘটন ==\nউপরে বর্ণিত প্রভাবগুলি এককভাবে বা আরও বেশিরভাগ ক্ষেত্রে সম্মিলিতভাবে পাওয়া গেছে, যা পৃথিবীতে চিহ্নিত প্রতিটি অভিঘাত কাঠামোর সাথে যুক্ত। এই জাতীয় প্রভাবগুলির অনুসন্ধানের ফলে সম্ভাব্য অভিঘাত কাঠামোগুলি চিহ্নিত করার ভিত্তি তৈরি হয়, বিশেষত আগ্নেয়গিরির বৈশিষ্ট্যগুলি থেকে একে আলাদা করতে পারা যায়।\n\n\n== আরও দেখুন ==\nImpactite\nMeteorite shock stage\nSuevite\n\n\n== তথ্যসূত্র ==\n\n\n== বহিঃসংযোগ ==\nChapter 4, 'Shock-Metamorphic Effects in Rocks and Minerals' of the online book, French, B.M. 1998. Traces of Catastrophe, A handbook of shock-metamorphic effects in terrestrial meteorite impact structures, Lunar and Planetary Institute 120pp.\nShock metamorphism page.\nShatter cones page."}