{"pageid": 1000047, "title": "আলী ইমাম মজুমদার", "url": "https://bn.wikipedia.org/wiki?curid=1000047", "content": "আলী ইমাম মজুমদার হলেন একজন বাংলাদেশী সাবেক সরকারি কর্মকর্তা। তিনি মন্ত্রিপরিষদ বিভাগের সাবেক সচিব ও বর্তমান অন্তর্বর্তীকালীন সরকারের একজন উপদেষ্টা। তিনি টিআইবির ট্রাস্টি বোর্ডের মহাসচিব ও জাপান ইন্টারন্যাশনাল কো-অপারেশন এজেন্সির পরামর্শক।\n\n\n== প্রারম্ভিক জীবন ==\nআলী ইমাম মজুমদার ১৯৫০ সালে তৎকালীন পূর্ববঙ্গের কুমিল্লা জেলার নানুয়া দিঘিরপাড়ে জন্মগ্রহণ করেন। তিনি চট্টগ্রাম বিশ্ববিদ্যালয়ে গণিত বিভাগে ১৯৬৯ সালে স্নাতক ও ১৯৭৩ সালে স্নাতকোত্তর ডিগ্রী সম্পন্ন করেন।\n\n\n== কর্মজীবন ==\nআলী ইমাম মজুমদার ১৯৭৭ সালের বাংলাদেশ সিভিল সার্ভিসের প্রশাসন ক্যাডারের সদস্য হিসেবে চাকুরিতে যোগদান করেন। চাকুরিজীবনে তিনি প্রশাসনের বিভিন্ন স্তরে সহকারী কমিশনার, উপজেলা নির্বাহী অফিসার, অতিরিক্ত জেলা ম্যাজিস্ট্রেটসহ উপজেলা ও জেলায় বিভিন্ন দায়িত্ব পালন করেন।\nতিনি মন্ত্রিপরিষদ সচিব, প্রধানমন্ত্রী কার্যালয়ের মূখ্য সচিব ও পরিকল্পনা কমিশনের সদস্য হিসেবে দায়িত্ব পালন করেন। বিমান বাংলাদেশ এয়ারলাইন্স ও সোনালী ব্যাংক লিমিটেডের চেয়ারম্যান হিসেবে দায়িত্ব পালন করেন।\nতিনি শ্রম ও কর্মসংস্থান মন্ত্রণালয়ের সচিব, সংস্থাপন মন্ত্রণালয়ের সচিব এবং মন্ত্রিপরিষদ সচিব হিসেবে দায়িত্ব পালন করেন।\nতিনি ট্রান্সপারেন্সি ইন্টারন্যাশনাল বাংলাদেশ (টিআইবি)-র ট্রাস্টি বোর্ডের ২০১৬ সাল থেকে সদস্য ও ২০২০ সাল থেকে মহাসচিব হিসেবে দায়িত্ব পালন করছেন। বর্তমানে তিনি জাপান ইন্টারন্যাশনাল কো-অপারেশন এজেন্সির (জাইকা) বিভিন্ন প্রকল্পের পরামর্শক হিসেবে কাজ করছেন।\n২০২৪ সালের ১২ আগস্ট তিনি অন্তর্বর্তীকালীন সরকারের প্রধান উপদেষ্টা মুহাম্মদ ইউনূসের বিশেষ সহকারীর দায়িত্ব পেয়েছিলেন এবং ২০২৪ সালের ১৬ আগস্ট প্রধান উপদেষ্টার সহকারীর দায়িত্ব বাতিল করে তাকে অন্তর্বর্তীকালীন সরকারের উপদেষ্টা হিসেবে নিয়োগ দেয়া হয়।\nতিনি ২০২৪ সালের ১০ নভেম্বর খাদ্য মন্ত্রণালয়ের ও ২০২৫ সালের ২০ জানুয়ারি ভূমি মন্ত্রনালয়ের উপদেষ্টা হিসেবে দায়িত্ব পান।\n\n\n== তথ্যসূত্র =="}