{"pageid": 1036166, "title": "লঘুগুরু দ্বিদল পঞ্চপর্বিক ছন্দ", "url": "https://bn.wikipedia.org/wiki?curid=1036166", "content": "লঘুগুরু দ্বিদল পঞ্চপর্বিক ছন্দ ঐতিহ্যবাহী ইংরেজি কবিতা ও পদ্যনাটকে ব্যবহৃত পঙ্‌ক্তির এক বিশেষ ছান্দিক কাঠামো। পঙ্‌ক্তিতে অবস্থিত শব্দগুলি এই ছন্দ প্রতিষ্ঠা করে। প্রতিটি পঙ্‌ক্তি পাঁচটি পর্ব নিয়ে গঠিত এবং প্রতিটি পর্ব দুইটি দল নিয়ে গঠিত, যার প্রথমটি প্রস্বনহীন বা লঘু কিন্তু দ্বিতীয়টি প্রস্বনযুক্ত বা গুরু। এরকম লঘুগুরু একটি দ্বিদলকে ইংরেজিতে \"আইয়্যাম্ব\" বলে। একটি পর্ব একটি আইয়্যাম্ব নিয়ে গঠিত, এবং একটি পঙ্‌ক্তিতে পাঁচটি পর্ব আছে বিধায় এটিকে \"আইয়্যাম্বিক পেন্টামিটার\" বলে।\nলঘুগুরু দ্বিদল পঞ্চপর্বিক ছন্দ ইংরেজি কবিতার সবচেয়ে বেশি ব্যবহৃত ছন্দ। এটি ইংরেজির প্রধান প্রধান কাব্যরূপ, যেমন অমিত্রাক্ষর ছন্দ, বীরবৃত্ত (বীরোচিত দ্বিচরণ) এবং কিছু ঐতিহ্যবাহী ছন্দে রচিত স্তবকরূপগুলিতে ব্যবহৃত হয়েছে। উইলিয়াম শেকসপিয়র তাঁর নাটক ও সনেটগুলিতে প্রচুর লঘুগুরু দ্বিদল পঞ্চপর্বিক ছন্দযুক্ত পঙ্‌ক্তি ব্যবহারের জন্য বিখ্যাত হয়ে আছেন।\nযেমন, শেকসপিয়রের টুয়েলফথ নাইট নাটকের প্রথম অঙ্কের প্রথম দৃশ্যের একটি পঙ্‌ক্তি হল:\n\"If mu | sic be | the food | of love, | play on.\"\nপ্রতিবর্ণীকরণ: ইফ মিউ | জিক বি | দ্য ফুড | অভ লাভ, | প্লে অন।\nউপরের পঙ্‌ক্তিতে প্রতিটি পর্ব বা দ্বিদলের দ্বিতীয় দলটির উপরে (গাঢ় অক্ষরে মুদ্রিত) ঝোঁক বা প্রস্বন পড়েছে এবং এরকম পাঁচটি পর্ব নিয়ে একটি পঙ্‌ক্তি গঠিত হয়েছে।\nযেহেতু লঘুগুরু দ্বিদলীয় পঞ্চপর্বিক ছন্দে সাধারণত দশটি দল থাকে, তাই এটিকে দশদলীয় পঙ্‌ক্তির একটি রূপ হিসেবে গণ্য করা হয়।\n\n\n== তথ্যসূত্র =="}