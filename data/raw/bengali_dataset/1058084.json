{"pageid": 1058084, "title": "রাজেন্দ্রচন্দ্র দত্ত", "url": "https://bn.wikipedia.org/wiki?curid=1058084", "content": "ডা.রাজেন্দ্রচন্দ্র দত্ত, সংক্ষেপে ডা. রাজেন্দ্র দত্ত   (ইংরেজি: Dr Rajendrachandra Dutta) (অক্টোবর, ১৮১৮ - ৫ জুন, ১৮৮৯) ভারতবর্ষে হোমিওপ্যাথিক চিকিৎসার প্রথম প্রচারক এবং  বাংলায় হোমিওপ্যাথিক চিকিৎসার প্রসারে তার দান ছিল অবিস্মরণীয়। \n\n\n== জন্ম ও শিক্ষা জীবন ==\nরাজেন্দ্রচন্দ্রের জন্ম ১৮১৮ খ্রিস্টাব্দের  অক্টোবর মাসে কলকাতার বহুবাজারের (বর্তমানে ওয়েলিংটন স্কোয়ার) বিখ্যাত অক্রুর দত্ত পরিবারে। তবে এই দত্ত পরিবারের আদি নিবাস ছিল হুগলি জেলার সোনাটিকরি গ্রামে।  রাজেন্দ্র অক্রুর দত্তের প্রপ্রৌত্র ছিলেন। অল্প বয়সে তার পিতৃবিয়োগ হলে তিনি তার কাকা দুর্গাচরণের কাছেই প্রতিপালিত হন।  পড়াশোনা কলকাতার  হিন্দু কলেজে। এখানে তার সহপাঠী ছিলেন প্রখ্যাত ভারতীয় শিক্ষাবিদ ও পণ্ডিত রামতনু লাহিড়ী। ছাত্রাবস্থায় ডিরোজিওর প্রভাবাধীনে মূর্তিপূজার বিরোধী হয়ে ওঠেন। এরপর কলকাতা মেডিক্যাল কলেজে কিছুদিন পড়াশোনা করেন।\n\n\n== কর্মজীবন ==\nডা. দুর্গাচরণ বন্দ্যোপাধ্যায়ের সহায়তায় প্রথমে নিজের বাড়িতে রাজেন্দ্রচন্দ্র দাতব্য অ্যালোপ্যাথিক ডিসপেন্সারি খোলেন। কিন্তু পরবর্তীতে হোমিওপ্যাথিক চিকিৎসা শুরু করেন। ১৮৬১ খ্রিস্টাব্দে এই চিকিৎসায় বেশ খ্যাতি অর্জন করেন। তিনি কয়েকটি কঠিন রোগের হোমিওপ্যাথিক চিকিৎসার ফলাফল সম্পর্কে তৎকালীন প্রখ্যাত অ্যালোপ্যাথিক চিকিৎসক ডা. মহেন্দ্রলাল সরকারকে দেখান। মহেন্দ্রলালের ধ্যানধারণা আমূল পরিবর্তন হয়, শেষে রাজেন্দ্রচন্দ্রের উপদেশে মহেন্দ্রলাল সরকার অ্যালোপ্যাথিক চিকিৎসা ছেড়ে হোমিওপ্যাথিক পদ্ধতিতে চিকিৎসা শুরু করেন। দেশে প্রথম হোমিওপ্যাথিক হাসপাতাল ও দাতব্য চিকিৎসালয়ের পত্তন করেন তিনি। তিনি বহু হোমিও ব্যবসায়-প্রতিষ্ঠানের সঙ্গে যুক্ত ছিলেন। পেশায় ও ব্যবসায় অর্জিত অর্থের অধিকাংশ দরিদ্রদের সেবায়, শিক্ষাবিস্তারে এবং নিজের একটি প্রথম শ্রেণির লাইব্রেরি গঠনে ব্যয় করেছেন। ১৮৫৩ খ্রিস্টাব্দে কলকাতায় মেট্রোপলিটন ইনস্টিটিউটশন স্থাপনে তিনি রাধাকান্ত দেব, দেবেন্দ্রনাথ ঠাকুর, আশুতোষ দেব প্রমুখের অন্যতম সহযোগী ছিলেন। এছাড়া তিনি দেশীয় শিল্প-প্রতিষ্ঠায় বিশেষ আগ্রহী ছিলেন। \nব্রিটিশ ইন্ডিয়ান অ্যাসোসিয়েশন ও ভারতীয় জাতীয় কংগ্রেস প্রতিষ্ঠার তিনি অন্যতম উদ্যোক্তা ছিলেন।\n\n\n== মৃত্যু ==\nডা. রাজেন্দ্রচন্দ্র দত্ত ১৮৮৯ খ্রিস্টাব্দের ৫ জুন কলকাতায় পরলোক গমন করেন।\n\n\n== তথ্যসূত্র =="}