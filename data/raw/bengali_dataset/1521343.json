{"pageid": 1521343, "title": "পঞ্চদীপ টাওয়ার", "url": "https://bn.wikipedia.org/wiki?curid=1521343", "content": "পঞ্চদীপ টাওয়ার বা পঞ্চদীপ মিনার ভারতের পশ্চিমবঙ্গ রাজ্যের হাওড়া শহরে অবস্থিত একটি নির্মাণাধীন টাওয়ার বা সুউচ্চ স্থাপনা। শহরের বেলিলিয়াস পার্কে অবস্থিত পাঁচতলা টাওয়ারটির উচ্চতা ১২০ মিটার (৪০০ ফুট)।\n\n\n== নির্মাণ ==\n২০১৫ সালে তৃণমূল কংগ্রেস ক্ষমতায় আসার পর হাওড়া পৌরনিগম শহরের সৌন্দর্যায়নের উদ্যোগ নিয়েছিল। এরই অংশ হিসাবে পৌরনিগম কলকাতার শহিদ মিনার বা দিল্লির কুতুব মিনারের মতো হাওড়ায় একটি টাওয়ার তৈরির সিদ্ধান্ত নিয়েছিল, যা ভারতের সর্বোচ্চ পর্যবেক্ষণ টাওয়ার হবে বলে প্রস্তাব করা হয়েছিল। পঞ্চদীপ কনস্ট্রাকশনস লিমিটেডকে টাওয়ারটির নির্মাণের ভার দিয়েছিল পৌরনিগম, আর তার নামানুসারেই টাওয়ারটির নাম \"পঞ্চদীপ টাওয়ার\" রাখা হয়েছে।\n২৩ মে পঞ্চদীপ টাওয়ারের নির্মাণ শুরু হয়েছিল। পৌরনিগমের মেয়র পারিষদ (পার্ক ও উদ্যান) বিভাস হাজরা জানিয়েছিলেন যে দেড় বছরের মধ্যে পঞ্চদীপ টাওয়ার নির্মাণ সম্পন্ন হবে। কিন্তু প্রায় ৯ বছর ধরে টাওয়ারটি নির্মাণাধীন অবস্থাতেই রয়ে গিয়েছিল। দ্য টাইমস অব ইন্ডিয়া-র ২০২৫ সালের ৪ মার্চের প্রতিবেদন অনুসারে আগামী তিন-চার মাসের মধ্যে পর্যটকদের জন্য পঞ্চদীপ টাওয়ার উন্মুক্ত করা হবে।\n\n\n== প্রযুক্তি ==\n\n২০১৫ সালের প্রস্তাব অনুযায়ী পঞ্চদীপ টাওয়ারের উচ্চতা ১২০ মিটার (৪০০ ফুট), উপর ও নিচের দিকে প্রস্থ ১৮ মিটার (৬০ ফুট) এবং মাঝের দিকে প্রস্থ ৬.১ মিটার (২০ ফুট)। ২০২৫ সালে নির্মিত টাওয়ারের ভিত্তির ব্যাস ৪০ মিটার (১৩০ ফুট), সর্বোচ্চ পর্যবেক্ষণাগারের ব্যাস ২২ মিটার (৭২ ফুট) ও মধ্যবর্তী অংশের ব্যাস ১২ মিটার (৩৯ ফুট)।\nপাঁচতলা টাওয়ারটির ১১২ মিটার (৩৬৭ ফুট) উচ্চতায় অবস্থিত পর্যবেক্ষণাগারের আয়তন ২০০ বর্গমিটার (২,২০০ বর্গফুট)। এটি একসঙ্গে ২০০ জন পর্যটককে ধারণ করতে পারে। সেখানে বসানো দূরবীক্ষণ যন্ত্রগুলির দৃষ্টির পরিসীমা ২০ কিলোমিটার (১২ মাইল)। ১১২ মিটার (৩৬৭ ফুট) উচ্চতার পর্যবেক্ষণাগার থেকে কলকাতা, হাওড়া ও হুগলির বড় অংশের দৃশ্য পাওয়া যাবে। প্রতিটি তলে ফুড কোর্ট ও বিনোদনের নানা ব্যবস্থা থাকবে।\nপঞ্চদীপ কনস্ট্রাকশনস লিমিটেডের ডিরেক্টর রাম রতন চৌধুরীর মতে টাওয়ারটিতে কোনো সিঁড়ি থাকবে না, বরং প্রত্যেক তলে যাওয়ার জন্য লিফট থাকবে। দুটি উচ্চ-গতির লিফটের গতিবেগ ৩ মিটার প্রতি সেকেন্ড (৯.৮ ফুট প্রতি সেকেন্ড) ও বহনক্ষমতা ১৫ জন। ২০২৫ সালে তিনি জানিয়েছেন যে ভূমিকম্প প্রতিরোধের জন্য ৩৫ মিটার (১১৫ ফুট) গভীর ভিত্তি ও ১৬৯টি পাইল স্থাপন করা হয়েছে।\n\n\n== তথ্যসূত্র ==\n\n\n== বহিঃসংযোগ =="}