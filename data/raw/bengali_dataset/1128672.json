{"pageid": 1128672, "title": "বঙ্গবন্ধুর রাজনৈতিক জীবন ও বাংলাদেশের অভ্যুদয়", "url": "https://bn.wikipedia.org/wiki?curid=1128672", "content": "বঙ্গবন্ধুর রাজনৈতিক জীবন ও বাংলাদেশের অভ্যুদয় শেখ মুজিবুর রহমানের জীবনী ও বাংলাদেশের স্বাধীনতা নিয়ে নির্মিত পূর্ণদৈর্ঘ্য প্রামাণ্যচিত্র। বেঙ্গল মাল্টিমিডিয়ার ব্যানারে সৈয়দ আশিক রহমান ছবিটির প্রযোজনা করেছেন। তথ্যচিত্রটির গবেষণা, চিত্রনাট্য, আবহসংগীত ও পরিচালনা করেছেন সৈয়দ সাবাব আলী আরজু। এতে শেখ মুজিবুর রহমানের জন্ম হতে মৃত্যু পর্যন্ত শৈশব ও রাজনীতিতে পদার্পণ, তার বিভিন্ন রাজনৈতিক ঘটনাবলী, আন্দোলনে সংশ্লিষ্টতা, স্বাধীন বাংলাদেশ রাষ্ট্রের উম্মেষ দেখানো হয়েছে। সৈয়দ হাসান ইমাম, আতাউর রহমান, আব্দুস সবুর খান চৌধুরী, লায়লা হাসান প্রমুখ এটির নেপথ্য বর্ণনা করেছেন। ২০২০-এর প্রথম প্রদর্শনের পর ২০২১ সালের ১২ মার্চ চলচ্চিত্রটি বাংলাদেশে মুক্তি পায়। পরবর্তীতে এটি  আন্তর্জাতিক চলচ্চিত্র উৎসবে ও বাংলাদেশের বাইরে যুক্তরাষ্ট্রের ফ্লোরিডায় প্রদর্শিত হয়। এটি ২০২০ সালের 'শ্রেষ্ঠ প্রামাণ্যচিত্র' শাখায় বাংলাদেশের জাতীয় চলচ্চিত্র পুরস্কার অর্জন করে।\n\n\n== বিষয় ==\nবঙ্গবন্ধুর রাজনৈতিক জীবন ও বাংলাদেশের অভ্যুদয়ে  শেখ মুজিবুর রহমানের জীবনী, জন্ম থেকে মৃত্যু পর্যন্ত তার জীবনের উল্লেখযোগ্য পারিবারিক, রাজনৈতিক এবং রাষ্ট্রনায়ক হিসেবে ভূমিকা দিয়ে সাজানো হয়েছে। সম্পূর্ণ তথ্যচিত্রটি সাতটি পর্বে বর্ণিত হয়েছে। ১৯২০ থেকে ১৯৪৭ পর্যন্ত তার জন্ম থেকে শৈশব, কৈশর এবং তরুণ বয়সে নেতৃত্বগুণের বিকাশ নিয়ে উন্মেষ পর্ব; ১৯৪৭ হতে ১৯৫৪ পর্যন্ত জাতীয় রাজনীতিতে যোগদানের পর, নবীন রাজনীতিবিদ হিসেব মূল ধারার নিজের অবস্থান তৈরী; ১৯৫৫ হতে ১৯৬৩ পর্যন্ত তার রাজনৈতিক উত্থান;১৯৬৩ হতে ১৯৬৯ পর্যন্ত স্বাধীকার ও গণঅভ্যুত্থানে তার ভূমিকা; ১৯৭০-এর ঐতিহাসিক নির্বাচন, ১৯৭১-এ বাংলাদেশের মুক্তিযুদ্ধ এবং  ১৯৭২ থেকে ১৯৭৫ পর্যন্ত শেখ মুজিবের রাষ্ট্রনায়ক হিসেবে ভূমিকা এবং মৃত্যু।\n\n\n== বিশেষত্ব ==\nপ্রামাণ্যচিত্রে শেখ মুজিবের জীবনীর ছাড়াও ১৯৭১ সালে বাংলাদেশের মুক্তিযুদ্ধের বিশ্বের বিভিন্ন দেশের সরকার ও জনগণের অবদান; সেইসাথে বাংলাদেশকে ঘিরে আন্তর্জাতিক রাজনীতির পক্ষে-বিপক্ষের বিভিন্ন কর্মকাণ্ড আলাদা করে বর্ণনা ও ভিডিও চিত্রের মাধ্যমে দেখানো হয়েছে।\n\n\n== নির্মাণ ==\nপ্রামাণ্যচিত্রটি বেঙ্গল মাল্টিমিডিয়ার অর্থায়নে নির্মিত। এটির পরিচালক সৈয়দ শাবাব আলি আরজু'র গবেষণা, ঐতিহাসিক দুর্লভ ফুটেজ, স্থিরচিত্র, বিভিন্ন নথি, সংবাদপত্র, সংগীত ও ঐতিহাসিক ব্যক্তিত্বদের বিরল সাক্ষাতকার সংযোজনের মাধ্যমে নির্মাণ করা হয়েছে। সৈয়দ হাসান ইমাম, আতাউর রহমান, আব্দুস সবুর খান চৌধুরী, লায়লা হাসান, সৈয়দ ইসমত তোহা, রমিজ রাজু, রেজাউল করিম সিদ্দিক, লিখন রহমান এবং সৈয়দ সাবাব আলী আরজু নিজে প্রামাণ্যচিত্রের বিভিন্ন অংশের ভাষ্যপাঠ করেছেন।\n\n\n== মুক্তি ==\nপ্রামাণ্যচিত্রটি ২০২০ সালের ২১ সেপ্টেম্বর বাংলাদেশ চলচ্চিত্র সেন্সর বোর্ড থেকে প্রদর্শনের ছাড়পত্র পায়। ২০২০ সালের ২০ নভেম্বর প্রথম প্রদর্শিত হয়। বেঙ্গল মাল্টিমিডিয়ার পরিবেশনায় ২০২১ সালের ১২ মার্চ বাংলাদেশের কতিপয় প্রেক্ষাগৃহে বাণিজ্যিক মুক্তি দেয়া হয়। একই বছর ২৫-২৭ মার্চ কেন্দ্রীয় গণগ্রন্থাগারে প্রদর্শিত হয়। ২০২২ সালের ১৫ জানুয়ারি ২০তম ঢাকা আন্তর্জাতিক চলচ্চিত্র উৎসবে 'বাংলাদেশ প্যানারোমা' বিভাগে প্রদর্শিত হয়। বাংলাদেশের বাইরে ফ্লোরিডার লেক ওয়ার্থ প্লে হাউজে ২০২১ সালের ৭ এপ্রিল চলচ্চিত্রটি প্রদর্শিত হয়।\n\n\n== অর্জন ==\nবঙ্গবন্ধুর রাজনৈতিক জীবন ও বাংলাদেশের অভ্যুদয়  'শ্রেষ্ঠ প্রামাণ্যচিত্র' শাখায় ৪৫তম আসরে বাংলাদেশের জাতীয় চলচ্চিত্র পুরস্কার জয় করে। \n\n\n== তথ্যসূত্র =="}