{"pageid": 1347241, "title": "কল্পনা দেবী থৌদাম", "url": "https://bn.wikipedia.org/wiki?curid=1347241", "content": "কল্পনা দেবী থৌদাম (জন্ম ২৪শে ডিসেম্বর ১৯৮৯) একজন ভারতীয় জুডোকা। তিনি মনিপুরের পূর্ব ইম্ফলে জন্মগ্রহণ করেন। তিনি স্কটল্যান্ডের গ্লাসগোতে ২০১৪ সালের কমনওয়েলথ গেমসে মহিলাদের ৫২ কেজি ওজন শ্রেণিতে ব্রোঞ্জ পদক জিতেছিলেন।\n\n\n== ক্রীড়া জীবন ==\nজুডোকা হিসাবে তাঁর খেলোয়াড় জীবনে, থৌদাম ১৯৯৮ সালে গুয়াহাটিতে সাব-জুনিয়র জাতীয় চ্যাম্পিয়নশিপে রৌপ্য জিতেছিলেন। তারপরে তিনি জুনিয়র জাতীয় চ্যাম্পিয়নশিপে চারটি স্বর্ণ এবং জুনিয়র এশিয়ান জুডো চ্যাম্পিয়নশিপে একটি স্বর্ণ জিতেছিলেন। ২০০৭ সালে, তিনি হায়দ্রাবাদে অনুষ্ঠিত এশিয়ান অনূর্দ্ধ- ২০ বিভাগের চ্যাম্পিয়নশিপে দ্বিতীয় স্থান অধিকার করেন। ২০১০ সালে, তিনি তাশখন্দে আন্তর্জাতিক জুডো ফেডারেশন বিশ্বকাপে একটি ব্রোঞ্জ জিতেছিলেন। একই বছরে, তিনি সিঙ্গাপুরে কমনওয়েলথ জুডো চ্যাম্পিয়নশিপে স্বর্ণপদক জিতেছিলেন। ২০১৩ সালে, উজবেকিস্তানের তাশখন্দে আইজেএফ গ্র্যান্ড প্রিক্সে প্রথম ভারতীয় হিসেবে তিনি একটি পদক জেতেন, তিনি একটি ব্রোঞ্জ পদক জিতেছিলেন। তিনি উজবেকিস্তানের জারিফা সুলতানাভাকে পরাজিত করেন, কিন্তু ইসরায়েলের গিলি কোহেনের কাছে হেরে যান। রেপেচেজ রাউন্ডে (প্রি-কোয়ার্টার ফাইনালে বা পরবর্তী পর্যায়ে হেরে যাওয়া খেলোয়াড় ব্রোঞ্জ পদকের জন্য লড়াই করার সুযোগ পান) তিনি ব্রাজিলের রাকেল সিলভাকে পরাজিত করেন। পেশাগত জীবনে, তিনি ইন্দো-তিব্বত সীমান্ত পুলিশের হেড কনস্টেবল হিসেবে দায়িত্ব পালন করেছেন।\n২০১৪ কমনওয়েলথ গেমসে, তিনি ৫২ কেজি ওজন শ্রেণিতে ব্রোঞ্জ জিতেছিলেন। তিনি যথাক্রমে চেন্নাই ও জম্মুতে অনুষ্ঠিত ২০১৭ এবং ২০১৮ সালে ভারতীয় চ্যাম্পিয়নশিপে স্বর্ণপদক জিতেছেন।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে কল্পনা দেবী থৌদাম সম্পর্কিত মিডিয়া দেখুন।"}