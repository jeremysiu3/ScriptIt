{"pageid": 1468052, "title": "দীপক ডোবরিয়াল", "url": "https://bn.wikipedia.org/wiki?curid=1468052", "content": "দীপক ডোবরিয়াল (জন্ম: ১ সেপ্টেম্বর ১৯৭৫) একজন ভারতীয় অভিনেতা। তিনি চলচ্চিত্র ও মঞ্চনাটকে অভিনয় করে থাকেন। তিনি ওমকারা (২০০৬) চলচ্চিত্রে অভিনয় করে একটি বিশেষ ফিল্মফেয়ার পুরস্কার অর্জন করেন। এছাড়া তিনি তনু ওয়েডস মনু (২০১১) ও এর অনুবর্তী পর্ব তনু ওয়েডস মনু রিটার্নস (২০১৫)-এ অভিনয় করে খ্যাতি অর্জন করেন। দ্বিতীয়োক্ত চলচ্চিত্রের জন্য তিনি শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কারের মনোনয়ন লাভ করেন এবং শ্রেষ্ঠ পার্শ্ব অভিনেতা বিভাগে স্ক্রিন পুরস্কার ও শ্রেষ্ঠ কৌতুকাভিনয়শিল্পী বিভাগে আইফা পুরস্কার অর্জন করেন। তিনি হিন্দি মিডিয়াম (২০১৭) ও অংরেজি মিডিয়াম (২০২০) চলচ্চিত্রে অভিনয় করে শ্রেষ্ঠ পার্শ্ব চরিত্রে আরও দুটি ফিল্মফেয়ার পুরস্কারের মনোনয়ন লাভ করেন।\n\n\n== প্রারম্ভিক জীবন ==\nদীপক ১৯৭৫ সালের ১লা সেপ্টেম্বর উত্তরাখণ্ডের পাউরি গারওয়াল জেলায় জন্মগ্রহণ করেন। তার পিতামাতা পাউরি গারওয়ালের কবরা গ্রামের বাসিন্দা। তার যখন পাঁচ বছর বয়স, তখন তার পরিবার দিল্লিতে পাড়ি জমায়। দীপক সেখানে সরকারি বালক উচ্চ বিদ্যালয় বেগমপুরে পড়াশোন করেন। দিল্লিতে তিনি কাটওয়ারিয়া সরয়ে বসবাস করেন। দীপক লারা ভল্লাকে বিয়ে করেছেন।\n\n\n== কর্মজীবন ==\nদীপক ওমকারা (২০০৬) চলচ্চিত্রে রাজ্জো চরিত্রে অভিনয় করে একটি বিশেষ ফিল্মফেয়ার পুরস্কার অর্জন করেন। ২০০৯ সালে তিনি দিল্লি-৬, গুলাল ও তেলুগু-হিন্দি দ্বিভাষী ইয়াভারুম নালাম চলচ্চিত্রে অভিনয় করেন। গুলাল চলচ্চিত্রে অভিনয়ের জন্য তিনি শ্রেষ্ঠ খল অভিনেতা বিভাগে অপ্সরা চলচ্চিত্র ও টেলিভিশন প্রডিউসার্স গিল্ড পুরস্কারের মনোনয়ন লাভ করেন।\n২০১১ সালে তিনি তনু ওয়েডস মনু চলচ্চিত্রে পাপ্পু চরিত্রে অভিনয় করে সমাদৃত হন এবং কৌতুক চরিত্রে শ্রেষ্ঠ অভিনয়শিল্পী বিভাগে অপ্সরা চলচ্চিত্র ও টেলিভিশন প্রডিউসার্স গিল্ড পুরস্কার অর্জন করেন ও কৌতুক চরিত্রে শ্রেষ্ঠ অভিনয়শিল্পী বিভাগে আইফা পুরস্কারের মনোনয়ন লাভ করেন। তিনি ২০১৫ সালে তনু ওয়েডস মনু-এর অনুবর্তী পর্ব তনু ওয়েডস মনু রিটার্নস (২০১৫)-এ পাপ্পু চরিত্রে পুনরায় অভিনয় করে সমাদৃত হন। এই কাজের জন্য তিনি শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কারের মনোনয়ন লাভ করেন এবং কৌতুক চরিত্রে শ্রেষ্ঠ অভিনয়শিল্পী বিভাগে আইফা পুরস্কার অর্জন করেন। তিনি হিন্দি মিডিয়াম (২০১৭) ও অংরেজি মিডিয়াম (২০২০) চলচ্চিত্রে অভিনয় করে শ্রেষ্ঠ পার্শ্ব চরিত্রে আরও দুটি ফিল্মফেয়ার পুরস্কারের মনোনয়ন লাভ করেন।\n\n\n== পুরস্কার ও মনোনয়য়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে দীপক ডোবরিয়াল (ইংরেজি)"}