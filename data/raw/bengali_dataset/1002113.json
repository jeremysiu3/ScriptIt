{"pageid": 1002113, "title": "ফোর্ট ওয়েন, ইন্ডিয়ানা", "url": "https://bn.wikipedia.org/wiki?curid=1002113", "content": "ফোর্ট ওয়েন মার্কিন যুক্তরাষ্ট্রের ইন্ডিয়ানা অঙ্গরাজ্যের একটি শহর ও অ্যালেন কাউন্টির কাউন্টি আসন।  উত্তর-পূর্ব ইন্ডিয়ানায় এর অবস্থান। শহরটি ওহাইও সীমানার ১৮ মাইল পশ্চিমে  এবং মিশিগান সীমানার ৫০ মাইল দক্ষিণে অবস্থিত।  ২০১৯ সালের হিসাব অনুযায়ী ফোর্ট ওয়েনের প্রাক্কলিত জনসংখ্যা ২,৭০,৪০২। ইন্ডিয়ানাপোলিসের পর শহরটি জনসংখ্যায় ইন্ডিয়ানার দ্বিতীয় বৃহত্তম ও মার্কিন যুক্তরাষ্ট্রের ৭৫-তম বৃহত্তম  শহর।  এটি ফোর্ট ওয়েন মেট্রোপলিটন এলাকার প্রধান শহর।\n১৭৯৪ সালে আমেরিকান স্বাধীনতাযুদ্ধের বীর অ্যান্থনি ওয়েনের নির্দেশনায় ওয়েন দুর্গ নির্মিত হয়। মায়ামি গোত্র অধ্যুষিত কেকিওংগা গ্রামের নিকটে নির্মিত সর্বশেষ দুর্গগুলোর একটি ছিল এই ওয়েন দুর্গ।  সেন্ট জোসেফ, সেন্ট মেরিজ ও মাওমি নদীর মোহনায় ইউরোপীয় আমেরিকানরা বাণিজ্যিক কেন্দ্র গড়ে তুলেন। ১৮২৩ সালে গ্রামটির মানচিত্র অঙ্কন করা হয়। ওয়াবাস ও ইয়ারি খাল এবং রেলসড়কের নির্মাণকাজ সম্পন্ন হওয়ার পর ফোর্ট ওয়েনের ব্যাপক প্রসার ঘটে। রাস্ট বেল্ট এলাকার অন্যতম দ্রুত বর্ধনশীল শহর হিসাবে ফোর্ট ওয়েন আত্মপ্রকাশ করে। বিতরণ, পরিবহন, লজিস্টিকস, স্বাস্থ্যসেবা, পেশাগত ও ব্যবসায়িক সেবা, অবকাশ ও আতিথ্য এবং আর্থিক সেবা বর্তমানে ফোর্ট ওয়েনের অর্থনীতির প্রাণ। শহরটি প্রতিরক্ষাশিল্পের কেন্দ্রও বটে। হাজারো মানুষ এখানে প্রতিরক্ষা খাতে চাকরির মাধ্যমে জীবিকা নির্বাহ করেন। পার্কভিউ হেলথ ও লুথেরান হেলথ নেটওয়ার্কের মাধ্যমেও প্রচুর মানুষের কর্মসংস্থান সম্ভব হয়েছে।\n১৯৮২, ১৯৯৮ ও ২০০৯ সালে ফোর্ট ওয়েন অল আমেরিকা সিটি পুরস্কার লাভ করে। আমেরিকান মেয়র সম্মেলনেও ১৯৯৯ সালে বসবাসযোগ্যতার স্বীকৃতিস্বরূপ ফোর্ট ওয়েনকে পুরস্কৃত করা হয়।  \n\n\n== ইতিহাস ==\n১৮১৫ সালে ফোর্ট ওয়েনে প্রথম বসতি নির্মাণ শুরু হয়। সামরিক গ্যারিসন দুর্গটি পরিত্যাগ করে ডেট্রয়েট চলে যায়। ১৮২২ সালে কেন্দ্রীয় সরকার একটি ভূমি দপ্তর প্রতিষ্ঠা করে। ১৮১৮ সালে সেন্ট মেরিজ চুক্তির মাধ্যমে স্থানীয় আদিবাসী আমেরিকানরা যে ভূমি সমর্পণ করে, সেই ভূমি বিক্রয় করাই ছিল এর উদ্দেশ্য। ১৮২৯ সালে টাউন অব ফোর্ট ওয়েন নামে একে স্থানীয় শাসনের আওতাভুক্ত করা হয়। তখন এর জনসংখ্যা ছিল ৩০০। ওয়াবাস ও ইয়ারি খাল উন্মুক্ত হওয়ার পর মিসিসিপি নদী ও গ্রেট লেকস এলাকায় যাতায়াতব্যবস্থা উন্নত হয়। এর ফলে ফোর্ট ওয়েনের জনসংখ্যাও বৃদ্ধি পায়। ১৮৪০ সালে সিটি অব ফোর্ট ওয়েন নামে যখন একে তালিকাভুক্ত করা হয়, তখন এর জনসংখ্যা ছিল ২,০০০।  পত্রিকা সম্পাদকদের অগ্রদূত জর্জ ডব্লিউ উড ফোর্ট ওয়েনের প্রথম মেয়র নির্বাচিত হন। খালের উৎসমুখে শহরটির সর্বোচ্চ বিন্দুর অবস্থানের কারণে এর নাম হয় সামিট সিটি। \n\n\n== তথ্যসূত্র =="}