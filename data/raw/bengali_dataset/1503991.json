{"pageid": 1503991, "title": "সামরিক কৌশল", "url": "https://bn.wikipedia.org/wiki?curid=1503991", "content": "সামরিক কৌশল বা রণকৌশল হলো একটি ধারণার সেট, যা সামরিক সংগঠনগুলি কাঙ্ক্ষিত কৌশলগত লক্ষ্য অর্জনের জন্য বাস্তবায়ন করে। কৌশল শব্দটির ইংরেজি হলো Strategy, যা গ্রীক শব্দ স্ট্র্যাটেগোস থেকে উদ্ভূত। যখন strategy শব্দটি ১৮ শতকের সময় প্রথম ব্যবহার করা হয়েছিল,  তখন তা সংকীর্ণ অর্থে \"জেনারেলের শিল্প\",  বা \"সৈন্যদের ব্যবস্থাপনার শিল্প\" হিসাবে দেখা হতো।  এছাড়াও এটি অভিযান পরিকল্পনা ও পরিচালনা, বাহিনীর চলাচল ও অবস্থান নির্ধারণ, এবং শত্রুকে বিভ্রান্ত করার কৌশল নিয়ে কাজ করে।\nপশ্চিমা আধুনিক কৌশলগত অধ্যয়নের জনক, কার্ল ভন ক্লজউইটস (১৭৮০-১৮৩১), সামরিক কৌশলকে \"যুদ্ধের সমাপ্তি লাভের জন্য যুদ্ধের ব্যবহার\" হিসাবে সংজ্ঞায়িত করেছেন।  বিএইচ লিডেল হার্টের সংজ্ঞা যুদ্ধের উপর কম জোর দেয়, কৌশলটিকে তিনি \"নীতির চূড়ান্ত লক্ষ অর্জনের জন্য সামরিক উপায় বন্টন এবং প্রয়োগ করার শিল্প\" হিসাবে সংজ্ঞায়িত করেন।  তাই উভয়ই সামরিক লক্ষ্যের চেয়ে রাজনৈতিক লক্ষ্যকে প্রাধান্য দিয়েছিল।\nসুন সু (544-496 খ্রিস্টপূর্বাব্দ) কে প্রায়ই প্রাচ্যের সামরিক কৌশলের জনক হিসাবে বিবেচনা করা হয়। তিনি চীনা, জাপানি, কোরিয়ান এবং ভিয়েতনামী যুদ্ধের ঐতিহাসিক এবং আধুনিক যুদ্ধ কৌশলগুলিকে ব্যাপকভাবে প্রভাবিত করেন।  সুন সু এর লেখা আর্ট অফ ওয়ার  সামরিক কৌশল বিষয়ক একটি জনপ্রিয় বই। পশ্চিমা সমাজেও এর ব্যবহারিক প্রয়োগ দেখা যায়। এটি এশিয়া, ইউরোপ এবং আমেরিকার সংস্কৃতি, রাজনীতি, ব্যবসা  এবং আধুনিক যুদ্ধসহ  অনেক প্রতিযোগিতামূলক ক্ষেত্রকে প্রভাবিত করে চলেছে। প্রাচ্যের সামরিক কৌশল পশ্চিমাদের থেকে ভিন্ন হয় কারণ তারা অসম যুদ্ধ এবং বিভ্রান্তির উপর বেশি জোর দিয়ে থাকে।  চাণক্যের অর্থশাস্ত্র ভারতীয় এবং এশীয় ইতিহাসে একটি গুরুত্বপূর্ণ কৌশলগত ও রাজনৈতিক সংকলন। \nসামরিক কৌশল (Military Strategy) অপারেশন ও রণচাতুরি (Military tactics) থেকে পৃথক, সামরিক কৌশল বলতে একটি জাতির সম্পূর্ণ সামরিক সক্ষমতার ব্যবহারকে বোঝায়, যা উচ্চপর্যায়ের এবং দীর্ঘমেয়াদী পরিকল্পনা, উন্নয়ন এবং সংগ্রহের মাধ্যমে নিরাপত্তা বা বিজয় নিশ্চিত করে। অপারেশন এবং রণচাতুরি হল বৃহত্তর সামরিক কৌশলের অংশ হিসাবে লক্ষ্যগুলি সুরক্ষিত করার জন্য যুদ্ধক্ষেত্রে বা তার কাছাকাছি বাহিনীকে সংগঠিত করার শিল্প।\n\n\n== তথ্যসূত্র =="}