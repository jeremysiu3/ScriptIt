{"pageid": 1368039, "title": "সুরজ বড়জাত্যা", "url": "https://bn.wikipedia.org/wiki?curid=1368039", "content": "সুরজ আর. বড়জাত্যা (হিন্দি: सूरज बड़जात्या; জন্ম: ২২ ফেব্রুয়ারি ১৯৬৫) একজন ভারতীয় চলচ্চিত্র পরিচালক, প্রযোজক, চিত্রনাট্যকার ও পরিবেশক। তিনি মূলত হিন্দি চলচ্চিত্রে কাজ করে থাকেন। তিনি ভারতীয় চলচ্চিত্রের ইতিহাসে বেশ কয়েকটি ব্যবসাসফল হিন্দি চলচ্চিত্র পরিচালনা ও প্রযোজনা করেছেন। তার চলচ্চিত্রে পারিবারিক নাটকীয়তা ও মূল্যবোধ এবং সাংস্কৃতিক প্রভাব দেখা যায়। বড়জাত্যা ভারতীয় প্রযোজনা প্রতিষ্ঠান রাজশ্রী প্রডাকশন্সের চেয়ারম্যান। তার চলচ্চিত্রসমূহ এই রাজশ্রী প্রডাকশন্সের ব্যানারে নির্মাণ করে থাকেন। প্রতিষ্ঠানটি তার পিতামহ তারাচাঁদ বড়জাত্যা ১৯৪৭ সালে প্রতিষ্ঠা করেছিলেন।\nবড়জাত্যা মহেশ ভাটের সহকারী হিসেবে তার কর্মজীবন শুরু করেন। প্রণয়মূলক সঙ্গীতধর্মী ম্যায়নে প্যায়ার কিয়া (১৯৮৯) চলচ্চিত্র দিয়ে তার পরিচালনায় অভিষেক ঘটে এবং চলচ্চিত্রটি ব্লকবাস্টার হিট তকমা লাভ করে। তিনি এরপর বিবাহ উৎযাপন সংক্রান্ত নাট্যধর্মী হাম আপকে হ্যাঁয় কৌন..! (১৯৯৪) চলচ্চিত্র রচনা ও পরিচালনা করেন, যা ভারতের সর্বকালের অন্যতম ব্লকবাস্টার তকমা লাভ করে। এটি বিপুল প্রশংসিত হয় এবং বক্স অফিসে চলমান অবস্থায় এর ৭ কোটি টিকেট বিক্রি হয়, যা শোলে (১৯৭৫)-এর তৎকালীন হিন্দি চলচ্চিত্রের বাজারে সর্বাধিক টিকেট বিক্রির রেকর্ড গড়ে। ১৯৯৯ সালে তিনি হাম সাথ-সাথ হ্যাঁয় রচনা ও পরিচালনা করেন, যা ব্যবসায়িক ও সমালোচনামূলক উভয় দিক থেকে সফল হয়। এটিও ১৯৯০-এর দশকের অন্যতম ব্লকবাস্টার চলচ্চিত্র। ২০০৬ সালে তিনি বিবাহ চলচ্চিত্র পরিচালনা ও প্রযোজনা করেন, যার মধ্য দিয়ে শাহিদ কাপুর বলিউডে প্রধান অভিনেতা হিসেবে তার অবস্থান সৃষ্টি করেন। ২০১৫ সালে তিনি প্রেম রতন ধন পায়ো রচনা ও পরিচালনা করেন, এতে তিনি চতুর্থবারের মত সালমান খানকে নিয়ে কাজ করেন। এটি সে বছরের অন্যতম সর্বাধিক আয়কারী চলচ্চিত্র। অমিতাভ বচ্চনকে নিয়ে তার পরিচালিত বন্ধুত্ব বিষয়ক উঁচাই চলচ্চিত্রটি ইতিবাচক প্রতিক্রিয়া অর্জন করে।\n\n\n== প্রারম্ভিক জীবন ==\nসুরজ বরজাত্যা ১৯৬৫ সালের ২২শে ফেব্রুয়ারি মুম্বইয়ে এক মারওয়াড়ি জৈন পরিবারে জন্মগ্রহণ করেন। তার পিতা রাজকুমার বড়জাত্যা এবং পিতামহ তারাচাঁদ বড়জাত্যা। তিনি মুম্বইয়ের সেন্ট ম্যারিস স্কুলে এবং গোয়ালিয়রের দ্য সিন্দিয়া স্কুলে পড়াশোনা করেন।\nবড়জাত্যা ১৯৮৬ সালে বিনীতা বড়জাত্যাকে বিয়ে করেন। তাদের তিন সন্তান রয়েছে।\n\n\n== চলচ্চিত্রের তালিকা ==\n\n\n== পুরস্কার ও মনোনয়ন ==\nজাতীয় চলচ্চিত্র পুরস্কার\n\nফিল্মফেয়ার পুরস্কার\n\nআইফা পুরস্কার\n\nস্ক্রিন পুরস্কার\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে সুরজ বড়জাত্যা (ইংরেজি)"}