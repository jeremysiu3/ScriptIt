{"pageid": 1347980, "title": "অনুরাধা পভুনরাজ", "url": "https://bn.wikipedia.org/wiki?curid=1347980", "content": "অনুরাধা পভুনরাজ বা পি. অনুরাধা (২৫শে মে ১৯৯২) হলেন তামিলনাড়ুর পুধুক্কোত্তাইয়ের একজন ভারতীয় ভারোত্তোলক। তিনি সামোয়ার আপিয়াতে ২০১৯ কমনওয়েলথ ভারোত্তোলন চ্যাম্পিয়নশিপে ভারতের প্রতিনিধিত্ব করেছিলেন। তিনি মহিলাদের ৮৭ কেজি বিভাগে ভারোত্তোলনে স্বর্ণপদক জিতেছিলেন। তিনি স্ন্যাচে ১০০ কেজি এবং ক্লিন অ্যান্ড জার্কে ১২১ কেজি, অর্থাৎ মোট ২২১ কেজি উত্তোলন করেছিলেন। ২০২১ সালের কমনওয়েলথ ভারোত্তোলন প্রতিযোগিতায় অনুরাধা উত্তোলন করেছিলেন মোট ১৯৫ কেজি।\n\n\n== প্রাথমিক জীবন ==\nঅনুরাধা ১৯৯২ সালের ২৫শে মে তামিলনাড়ুর পুধুক্কোট্টাইয়ের নেমেলিপট্টিতে জন্মগ্রহণ করেন। মারিমুথু নামে তাঁর এক বড় ভাই আছেন। ছোটবেলায় তাঁরা বাবাকে হারিয়েছিলেন, এরপর তাঁর বড় ভাই মারিমুথু তাঁকে সাহায্য করার জন্য নিজের পড়াশোনা ছেড়ে দিয়েছিলেন। তিনি অনুরাধাকে ইঞ্জিনিয়ারিং স্নাতক হওয়ার পরিবর্তে খেলাধুলা নিয়ে এগিয়ে যাওয়ার জন্য উপদেশ দিয়েছিলেন।\nতিনি পুদুক্কোট্টাইয়ের রাজা'স কলেজ থেকে কম্পিউটার সায়েন্সে স্নাতক এবং জেজে কলেজ অফ আর্টস অ্যান্ড সায়েন্স থেকে স্নাতকোত্তর সম্পন্ন করেন। তিনি ২০১৬ সালে তাঞ্জাভুর জেলায় তামিলনাড়ু পুলিশের সাব-ইন্সপেক্টর হিসেবে যোগদান করেন।\n\n\n== ক্রীড়া জীবন ==\n২০১৯ সালের মার্চ মাসে, ভারত সরকারের ভারতীয় ক্রীড়া কর্তৃপক্ষর সাই স্পনসরশিপের অধীনে তিনি পাতিয়ালায় ভারতীয় ক্যাম্পে প্রশিক্ষণ নেন এবং কমনওয়েলথ চ্যাম্পিয়নশিপের জন্য নির্বাচিত হন, সেখানে তিনি ২২১ কেজি উত্তোলন করে সোনা জিতেছিলেন।\nউজবেকিস্তানের তাশখন্দে অনুষ্ঠিত ২০২১ সালের কমনওয়েলথ ভারোত্তোলন প্রতিযোগিতায় অনুরাধা ৮৭ কেজি বিভাগে ব্রোঞ্জ জিতেছেন। তিনি স্ন্যাচে ৯০ কেজি এবং ক্লিন অ্যান্ড জার্কে ১০৫ কেজি, অর্থাৎ মোট ১৯৫ কেজি উত্তোলন করেছেন।\n\n\n== প্রধান ফলাফল ==\n\n\n== তথ্যসূত্র =="}