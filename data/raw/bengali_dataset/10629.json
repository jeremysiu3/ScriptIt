{"pageid": 10629, "title": "দ্বিজেন্দ্রলাল রায়", "url": "https://bn.wikipedia.org/wiki?curid=10629", "content": "দ্বিজেন্দ্রলাল রায় (১৯ জুলাই ১৮৬৩ - ১৭ মে ১৯১৩) ছিলেন একজন বিশিষ্ট বাঙালি কবি, নাট্যকার ও সংগীতস্রষ্টা। তিনি ডি. এল. রায় নামেও পরিচিত ছিলেন। তিনি প্রায় ৫০০ গান রচনা করেন। এই গানগুলি বাংলা সংগীত জগতে দ্বিজেন্দ্রগীতি নামে পরিচিত। তার বিখ্যাত গান \"ধনধান্য পুষ্প ভরা আমাদের এই বসুন্ধরা\", \"বঙ্গ আমার! জননী আমার! ধাত্রী আমার! আমার দেশ\" ইত্যাদি আজও সমান জনপ্রিয়। তিনি অনেকগুলি নাটক রচনা করেন। তার নাটকগুলি চার শ্রেণিতে বিন্যস্ত: প্রহসন, কাব্যনাট্য, ঐতিহাসিক নাটক ও সামাজিক নাটক। তার রচিত কাব্যগ্রন্থগুলির মধ্যে জীবদ্দশায় প্রকাশিত আর্যগাথা (১ম ও ২য় ভাগ) ও মন্দ্র বিখ্যাত। দ্বিজেন্দ্রলাল রায়ের বিখ্যাত নাটকগুলির মধ্যে উল্লেখযোগ্য একঘরে, কল্কি-অবতার, বিরহ, সীতা, তারাবাঈ, দুর্গাদাস, রাণা প্রতাপসিংহ, মেবার-পতন, নূরজাহান, সাজাহান, চন্দ্রগুপ্ত, সিংহল-বিজয় ইত্যাদি।\n\n\n== প্রারম্ভিক জীবন ==\nদ্বিজেন্দ্রলাল রায়ের জন্ম অধুনা পশ্চিমবঙ্গের নদিয়া জেলার কৃষ্ণনগরে। তার পিতা কার্তিকেয়চন্দ্র রায় (১৮২০-৮৫) ছিলেন কৃষ্ণনগর রাজবংশের দেওয়ান। সে বাড়িতে বহু গুণীজনের সমাবেশ হত। কার্তিকেয়চন্দ্র নিজেও ছিলেন একজন বিশিষ্ট খেয়াল গায়ক ও সাহিত্যিক। এই বিদগ্ধ পরিবেশ বালক দ্বিজেন্দ্রলালের প্রতিভার বিকাশে বিশেষ সহায়ক হয়। তার মা প্রসন্নময়ী দেবী ছিলেন অদ্বৈত আচার্যের বংশধর। দ্বিজেন্দ্রলালের দুই দাদা রাজেন্দ্রলাল ও হরেন্দ্রলাল এবং এক বৌদি মোহিনী দেবীও ছিলেন বিশিষ্ট সাহিত্যস্রষ্টা।\nদ্বিজেন্দ্রলাল ১৮৭৮-এ প্রবেশিকা পরীক্ষায় বৃত্তি লাভ করেন। এফ. এ. পাস করেন কৃষ্ণনগর গভঃ কলেজ থেকে। পরে হুগলি কলেজ থেকে বি.এ. এবং ১৮৮৪ সালে কলকাতার প্রেসিডেন্সি কলেজ (অধুনা প্রেসিডেন্সি বিশ্ববিদ্যালয়) থেকে এম.এ. পাস করেন। এরপর কিছুদিন ছাপরার রেভেলগঞ্জ মুখার্জ্জি সেমিনারিতে শিক্ষকতা করার পর সরকারি বৃত্তি নিয়ে ইংল্যান্ডে যান কৃষিবিদ্যা শিক্ষা করার জন্য। রয়্যাল এগ্রিকালচারাল কলেজ ও এগ্রিকালচারাল সোসাইটি হতে কৃষিবিদ্যায় FRAS এবং MRAC ও MRAS ডিগ্রি অর্জন করেন। ইংল্যান্ডে থাকাকালীন ১৮৮৬ সালে প্রকাশিত হয় তার একমাত্র ইংরেজি কাব্যগ্রন্থ Lyrics of Ind। এই বছরই দেশে প্রত্যাবর্তন করে সরকারি কর্মে নিযুক্ত হন দ্বিজেন্দ্রলাল। কিন্তু তিন বছর বিদেশে থাকার পর দেশে ফিরে প্রায়শ্চিত্ত করতে অসম্মত হলে তাকে নানা সামাজিক উৎপীড়ন সহ্য করতে হয় সংস্কারাচ্ছন্ন হিন্দু সমাজ দ্বারা।\nভারতবর্ষে ফিরে তিনি জরিপ ও কর মূল্যায়ন বিষয়ে প্রশিক্ষণ গ্রহণ করেন এবং মধ্যপ্রদেশে সরকারি দপ্তরে যোগ দেন। পরে তিনি দিনাজপুরে সহকারী ম্যাজিস্ট্রেট পদে নিয়োগ পান। তিনি প্রখ্যাত হোমিওপ্যাথিক চিকিৎসক আন্দুলিয়া নিবাসী প্রতাপচন্দ্র মজুমদারের কন্যা সুরবালা দেবীকে বিবাহ করেন ১৮৮৭ সালে। ১৮৯০ সালে বর্ধমান এস্টেটের সুজামুতা পরগনায় সেটেলমেন্ট অফিসার হিসাবে কর্মরত অবস্থায় কৃষকদের অধিকার বিষয়ে তার সাথে বাংলার ইংরেজ গভর্নরের বিবাদ ঘটে। শারীরিক অসুস্থতার কারণে তিনি ১৯১৩ সালে সরকারি চাকরি হতে অবসর নেন।\n\n\n== সাহিত্য কর্ম ==\nদ্বিজেন্দ্রলালের দুই অগ্রজই ছিলেন লেখক ও পত্রিকা সম্পাদক। গৃহে ঈশ্বরচন্দ্র বিদ্যাসাগর, মাইকেল মধুসূদন দত্ত, দীনবন্ধু মিত্র প্রমুখের যাতায়াত ছিল। এরকম একটি পরিবেশে কৈশোরেই তিনি কবিতা রচনা শুরু করেন। ১৯০৫ সালে তিনি কলকাতায় পূর্ণিমা সম্মেলন নামে একটি সাহিত্য সংগঠন প্রতিষ্ঠা করেন। ১৯১৩ সালে তিনি ভারতবর্ষ পত্রিকার সম্পাদকের দায়িত্ব নেন। অল্প বয়স থেকেই কাব্য রচনার প্রতি তার ঝোঁক ছিল। তার রচিত কাব্যগ্রন্থগুলির মধ্যে আর্যগাথা (১ম ও ২য় ভাগ) ও মন্দ্র বিখ্যাত। দ্বিজেন্দ্রলাল রায়ের বিখ্যাত নাটকগুলির মধ্যে উল্লেখযোগ্য একঘরে, কল্কি-অবতার, বিরহ, সীতা, তারাবাঈ, দুর্গাদাস, রাণা প্রতাপসিংহ, মেবার পতন, নূরজাহান, সাজাহান, চন্দ্রগুপ্ত, সিংহল-বিজয় ইত্যাদি। দ্বিজেন্দ্রলালের সাহিত্যে তার দেশপ্রেমের পরিচয় প্রকাশ পেয়েছে। পাঠান-মুঘল সম্রাটদের বিরুদ্ধে দেশের ভারতীয় মানুষের স্বাধীনতার লড়াইয়ের মর্মস্পর্শী বিবরণ বার বার তার নাটকগুলিতে প্রকাশিত হয়েছে।\nহাস্যরসেও তিনি অসামান্য পারঙ্গমতা প্রদর্শন করেছেন:\n\nস্ত্রীর চেয়ে কুমীর ভাল বলেন সর্বশাস্ত্রী\nধরলে কুমীর ছাড়ে বরং, ধরলে ছাড়ে না স্ত্রী।\n\n\n== গ্রন্থতালিকা ==\n\n\n=== কাব্যগ্রন্থ ===\nআর্যগাথা, ১ম খণ্ড (১৮৮৪)\nThe Lyrics of India (ইং থাকাকালীন রচিত) (১৮৮৬ )\nআর্যগাথা, ২য় খণ্ড (১৮৮৪)\nআষাঢ়ে (১৮৯৯)\nহাসির গান (১৯০০)\nমন্দ্র (১৯০২)\nআলেখ্য (১৯০৭)\nত্রিবেণী (১৯১২)\n\n\n=== উল্লেখযোগ্য নাটক ===\n\n\n==== প্রহসন বা লঘু রসাশ্রয়ী নাটক ====\nএকঘরে (১৮৮৯)\nকল্কি অবতার (১৮৯৫)\nবিরহ (১৮৯৭)\nএ্যহস্পর্শ বা সুখী পরিবার (১৯০১)\nপ্রায়শ্চিত্ত (১৯০২)\nপুনর্জন্ম (১৯১১)\nআনন্দ-বিদায় (১৯১২)\n\n\n==== ইতিহাসাশ্রয়ী নাটক ====\nতারাবাঈ (১৯০৩)(প্রথম ঐতিহাসিক নাটক)\nরানা প্রতাপসিংহ (১৯০৫)\nদুর্গাদাস (১৯০৬)\nসোহরাব-রুস্তম (১৯০৮)\nনূরজাহান (১৯০৮)\nমেবার পতন (১৯০৮)\nসাজাহান (১৯০৯) (সর্বশ্রেষ্ঠ নাটক)\nচন্দ্রগুপ্ত (১৯১১)\nসিংহল বিজয় (১৯১৫)\n\n\n==== পৌরাণিক নাটক ====\nপাষাণী (১৯০০)(প্রথম পৌরাণিক নাটক)\nসীতা (১৯০৮)(শ্রেষ্ঠ পৌরাণিক নাটক)\nভীষ্ম (১৯১৪)\n\n\n==== সামাজিক নাটক ====\nপরপারে (১৯১২)\nবঙ্গনারী (১৯১৬)\n\n\n== মৃত্যু ==\n১৯১৩ সালের ১৭ই মে তারিখে কলকাতায় দ্বিজেন্দ্রলাল রায়ের জীবনাবসান ঘটে।\n\n\n== তথ্যসূত্র ==\n\n\n== আরও পড়ুন ==\nসংসদ বাঙালি চরিতাভিধান, প্রথম খণ্ড, সুবোধচন্দ্র সেনগুপ্ত ও অঞ্জলি বসু সম্পাদিত, সাহিত্য সংসদ, কলকাতা, ১৯৯৮ সং, ২০০২ মুদ্রণ।\nদ্বিজেন্দ্রলাল রায়, বাংলাপিডিয়া।\n\n\n== বহিঃসংযোগ ==\nD.L. Roy, শ্রী চিন্ময় রচিত প্রবন্ধ, PoetSeers.org ওয়েবসাইট।"}