{"pageid": 1485905, "title": "দিলীপ কুমার বড়ুয়া", "url": "https://bn.wikipedia.org/wiki?curid=1485905", "content": "দিলীপ কুমার বড়ুয়া একজন বাংলাদেশী অধ্যাপক। তিনি ঢাকা বিশ্ববিদ্যালয়ের পালি ও বুদ্ধিস্ট স্টাডিজ বিভাগের অধ্যাপক এবং কিশোরগঞ্জ বিশ্ববিদ্যালয়ের দ্বিতীয় উপাচার্য।\n\n\n== শিক্ষাজীবন ==\nদিলীপ বড়ুয়া ঢাকা বিশ্ববিদ্যালয়ের সংস্কৃত ও পালি বিভাগ থেকে ১৯৮৮ সালে স্নাতক (সম্মান) ডিগ্রি এবং ১৯৮৯ সালে স্নাতকোত্তর ডিগ্রি অর্জন করেন। স্নাতক পরীক্ষায় প্রথম শ্রেণিতে প্রথম স্থান অধিকার করার জন্য তিনি বিবেকানন্দ পুরস্কারে ভূষিত হন। পরবর্তীকালে তিনি ২০০০ সালে জাপানের আইচি গাকুইন বিশ্ববিদ্যালয় থেকে বৌদ্ধ শিক্ষা বিষয়ে পিএইচডি ডিগ্রি লাভ করেন।\n\n\n== কর্মজীবন ==\nদিলীপ কুমার বড়ুয়া ১৯৯৫ সালে ঢাকা বিশ্ববিদ্যালয়ের সংস্কৃত ও পালি বিভাগে প্রভাষক হিসেবে তার কর্মজীবন শুরু করেন। পর্যায়ক্রমে তিনি ২০০৩ সালে সহকারী অধ্যাপক এবং ২০০৬ সালে সহযোগী অধ্যাপক পদে পদোন্নতি লাভ করেন। ২০০৬ সালে সংস্কৃত ও পালি বিভাগ পৃথক হয়ে সংস্কৃত বিভাগ এবং পালি ও বুদ্ধিস্ট স্টাডিজ বিভাগ নামে দুটি স্বতন্ত্র বিভাগ যাত্রা শুরু করলে তিনি পালি ও বুদ্ধিস্ট স্টাডিজ বিভাগে শিক্ষকতা শুরু করেন। ২০০৮ সালে তিনি ওই বিভাগের অধ্যাপক পদে উন্নীত হন। অধ্যাপনার পাশাপাশি তিনি ঢাকা বিশ্ববিদ্যালয়ের পালি ও বুদ্ধিস্ট স্টাডিজ বিভাগের সভাপতি, সেন্টার ফর বৌদ্ধ হেরিটেজ অ্যান্ড কালচার-এর পরিচালক এবং জগন্নাথ হলের হাউস টিউটর হিসেবে দায়িত্ব পালন করেন। এছাড়া তিনি বাংলাদেশ বৌদ্ধ কৃষ্টি প্রচার সংঘের সাংগঠনিক সম্পাদক এবং সহ-সভাপতি হিসেবেও গুরুত্বপূর্ণ ভূমিকা পালন করেছেন।\n২০২৪ সালের ১৭ অক্টোবর তিনি কিশোরগঞ্জ বিশ্ববিদ্যালয়ের দ্বিতীয় উপাচার্য হিসেবে নিয়োগ লাভ করেন।\n\n\n== তথ্যসূত্র =="}