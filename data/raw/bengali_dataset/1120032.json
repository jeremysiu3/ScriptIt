{"pageid": 1120032, "title": "বোডেন সংস্কৃত অধ্যাপক", "url": "https://bn.wikipedia.org/wiki?curid=1120032", "content": "অক্সফোর্ড বিশ্ববিদ্যালয়ে বোডেন সংস্কৃত অধ্যাপক (ইংরেজি: Boden Professor of Sanskrit) পদটি ১৮৩২ সালে ইস্ট ইন্ডিয়া কোম্পানির অবসরপ্রাপ্ত সৈনিক লেফট্যানেন্ট কর্নেল জোসেফ বোডেনের দান করা অর্থে প্রতিষ্ঠিত হয়। তিনি চেয়েছিলেন যে বিশ্ববিদ্যালয় ব্রিটিশ ভারতের জনসাধারণকে খ্রিস্টধর্মে ধর্মান্তরিতকরণে সাহায্য করতে একটি সংস্কৃত অধ্যাপক পদ গঠন করুক। অক্সফোর্ডে সংস্কৃতে ছাত্রবৃত্তির তহবিল গঠনে বোডেনের অর্পিত সম্পত্তি ব্যবহার করা হয়। প্রথম দুই অধ্যাপককে বিশ্ববিদ্যালয়ের তৎকালীন বিধি অনুযায়ী অক্সফোর্ডের স্নাতকেরা নির্বাচিত করেছিলেন: ১৮৩২ সালে হোরাস হেম্যান উইলসন খুব কম ব্যবধানে জয়লাভ করেন, এবং ১৮৬০ সালের নির্বাচনটি উত্তপ্ত বাদানুবাদের মধ্য দিয়ে অনুষ্ঠিত হয়। শেষোক্ত নির্বাচনে দুই প্রার্থীই নিজেদের বোডেনের উদ্দেশ্য পূর্ণ করার ক্ষেত্রে যোগ্যতম বলে দাবি করেন এবং সংস্কৃত গবেষণার প্রকৃতি ও উদ্দেশ্য সম্পর্কে ভিন্ন ভিন্ন দৃষ্টিভঙ্গি উপস্থাপনা করেন। ১৮৮২ সালে অক্সফোর্ডে নিয়মের সংস্কার সাধন করে বিধি থেকে বোডেনের সকল মূল উদ্দেশ্যগুলিকে অপসারিত করা হয়, স্নাতকদের অধ্যাপককে নির্বাচিত করার ক্ষমতাটি প্রত্যাহার করা হয় এবং অধ্যাপক পদাধিকারীকে অক্সফোর্ডের ব্যালিওল কলেজের একটি সভ্যপদ প্রদান করা হয়।\nপ্রথম পাঁচ অধ্যাপকের মধ্যে চারজন ব্রিটিশ ভারতে জন্মগ্রহণ করেছিলেন অথবা সেখানে কাজ করেছিলেন। এখনও পর্যন্ত স্যার মোনিয়ার মোনিয়ার-উইলিয়ামস (অধ্যাপক পদে ১৮৬০-৯৯) দীর্ঘতম মেয়াদে এই পদটি অলংকৃত করেছেন, যদিও জীবনের শেষ ১১ বছর তার হয়ে শিক্ষকতা করার জন্য একজন সহ-অধ্যাপককে নিয়োগ করা হয়েছিল। ২০১৫ সালের তথ্য অনুযায়ী, বর্তমান পদাধিকারী ক্রিস্টোফার মিনকোউস্কি ২০০৫ সালে নিযুক্ত হন এবং তিনি হলেন অষ্টম বোডেন অধ্যাপক। কথিত আছে, তার পূর্বসূরি রিচার্ড গমবার্ককে তার অবসরের পর অপর কাউকে পদে যেন নিয়োগ করা হয়, তা নিশ্চিত করার জন্য লড়াই করতে হয়েছিল; তিনি মনে করতেন যে অক্সফোর্ডে যে সংস্কৃতে এই পদটি রয়ে গিয়েছে তার কারণ এটিই যুক্তরাজ্যের সর্বশেষ অবশিষ্ট সংস্কৃত অধ্যাপক পদ।\n\n\n== প্রতিষ্ঠা ==\n\nঅক্সফোর্ড বিশ্ববিদ্যালয়ের সংস্কৃত অধ্যাপক পদটি লেফট্যানেন্ট কর্নেল জোসেফ বোডেনের নামাঙ্কিত। ১৭৮১ সাল থেকে ১৮০৭ সালে অবসর গ্রহণ পর্যন্ত বোডেন ইস্ট ইন্ডিয়া কোম্পানির বোম্বাই নেটিভ ইনফ্যান্ট্রিতে কর্মরত ছিলেন। স্বাস্থ্যের কারণে তিনি পর্তুগালের লিসবন শহরে চলে আসেন এবং ১৮১১ সালের ২১ ডিসেম্বর সেখানেই মারা যান। বোডেনের কন্যা এলিজাবেথের মৃত্যু হয় ১৮২৭ সালের অগস্ট মাসে এবং বোডেনের ইচ্ছাপত্র অনুযায়ী তার সম্পত্তি সংস্কৃতে একটি অধ্যাপক পদ প্রতিষ্ঠার উদ্দেশ্যে অক্সফোর্ড বিশ্ববিদ্যালয়ের হাতে অর্পিত হয়। ১৮১১ সালের ১৫ অগস্ট তারিখে ঘোষিত তার ইচ্ছাপত্র অনুযায়ী, বোডেনের উদ্দেশ্য ছিল বাইবেলের জ্ঞান বিতরণ করে ভারতের অধিবাসীদের খ্রিস্টধর্মে ধর্মান্তরিত করা। শেলটেনহ্যামের হোলি ট্রিনিটি চার্চের একটি পাতালকুঠরিতে এলিজাবেথকে সমাহিত করা হয়েছিল। সেখানে স্থাপিত একটি স্মারক শিলায় বোডেনের সম্পত্তি অর্পণ-সংক্রান্ত ইচ্ছাপত্রের একটি অংশ খোদিত রয়েছে। এই তথ্য অনুযায়ী, ১৮২৭ সালে বোডেনের ভূসম্পত্তির মোট মূল্য ছিল প্রায় ২৫,০০০ পাউন্ড। ১৮২৭ সালে বিশ্ববিদ্যালয় বোডেনের অর্পিত সম্পত্তি গ্রহণ করে এবং ১৮৩২ সালে প্রথম অধ্যাপক নির্বাচিত হন। সংস্কৃত ভাষা ও সাহিত্য অধ্যয়ন ও পাণ্ডিত্য অর্জনে উৎসাহ দানের জন্য প্রদত্ত বোডেন ছাত্রবৃত্তির তহবিল গঠনের কাজেও বোডেনের অর্পিত সম্পত্তি ব্যবহার করা হয়েছিল।\n\n\n== নির্বাচন ==\n\n\n=== ১৮৩২ সালের নির্বাচন ===\nপ্রথম ও দ্বিতীয় বোডেন অধ্যাপককে নির্বাচিত করেন অক্সফোর্ড বিশ্ববিদ্যালয়ের মাস্টার অফ আর্টস অথবা ডক্টরেট ডিগ্রিধারী সকল স্নাতকদের নিয়ে গঠিত সমাবর্তন। উল্লেখ্য, সমাবর্তনই ছিল সেই সময় বিশ্ববিদ্যালয়টির প্রধান পরিচালক সংস্থা। ১৮৩২ সালের নির্বাচনে দুই জন প্রার্থী ছিলেন: হোরাস হেম্যান উইলসন ও উইলিয়াম হজ মিল। উইলসন ছিলেন প্রশিক্ষণপ্রাপ্ত এক শল্যচিকিৎসক। তিনি ভারতে ইস্ট ইন্ডিয়া কোম্পানির হয়ে কাজ করেছিলেন এবং বিভিন্ন বিদ্বজ্জনোচিত ও শিক্ষামূলক কাজকর্মের সঙ্গে যুক্ত হয়ে পড়েছিলেন। অপরপক্ষে মিলস ১৮২০ সাল থেকে কলকাতার বিশপ’স কলেজের অধ্যক্ষের পদ অলংকৃত করছিলেন। একজন বিশেষজ্ঞ গবেষক হওয়া সত্ত্বেও বিশ্ববিদ্যালয়ের কেউ কেউ মনে করতেন যে, ভারতীয় খ্রিস্টধর্মে দীক্ষিত করার উদ্দেশ্যে প্রবর্তিত এই অধ্যাপক পদে উইলসনের মতো হিন্দু ধর্মগুরুদের ঘনিষ্ঠ ব্যক্তিত্বের নিয়োগ যথাযথ হবে না। তাছাড়া কলকাতার নাট্যজগতের সঙ্গে তার যোগাযোগটিকে সুনজরে দেখা হত না।  তা সত্ত্বেও ১৮৩২ সালের ১৫ মার্চ অনুষ্ঠিত নির্বাচনে ২০৭-২০০ ভোটে তিনি মিলকে পরাজিত করেন। ইস্ট ইন্ডিয়া কোম্পানি কলেজের অধ্যাপক গ্রেভস হটন নির্বাচনের পূর্বেই নিজের প্রাক্তন ছাত্র উইলসনকে সমর্থন জানিয়ে নিজের প্রার্থীপদ প্রত্যাহার করে নিয়েছিলেন। কারণ অনেকেই ছিলেন তাদের দু’জনের বন্ধু এবং তিনি চাইছিলেন না তাদের আনুগত্য দ্বিধাবিভক্ত হয়ে যাক। সমগ্র নির্বাচনে তার \"অকপট ও সম্মানজনক আচরণের\" জন্য তিনি বিশ্ববিদ্যালয়ের দু’শো সদস্যের সাক্ষর-সম্বলিত একটি প্রশংসাপত্র পেয়েছিলেন। এই পত্রে সাতটি কলেজের অধ্যাপক ও অধ্যক্ষেরাও সই করেছিলেন।\n\n\n=== ১৮৬০ সালের নির্বাচন ===\n\n১৮৬০ সালে উইলসনের মৃত্যুর পরে তার উত্তরসূরি নির্বাচনে মোনিয়ার উইলিয়ামস ও ম্যাক্স মুলার পরস্পরের বিরুদ্ধে প্রতিদ্বন্দ্বিতায় অবতীর্ণ হন। উইলিয়ামস ছিলেন অক্সফোর্ডে শিক্ষাপ্রাপ্ত এক ইংরেজ। তিনি চৌদ্দ বছর ব্রিটিশ ভারতে ইস্ট ইন্ডিয়া কোম্পানির হয়ে কাজ করার জন্য প্রস্তুতিগ্রহণকারীদের সংস্কৃত শিক্ষা দিয়েছিলেন। অপরপক্ষে মুলার ছিলান অক্সফোর্ডে এক জার্মান-বংশোদ্ভূত প্রভাষক এবং তুলনামূলক ভাষাবিজ্ঞান বিষয়ে বিশেষজ্ঞ। নিজের প্রচারাভিযানে উইলসন বোডেনের উদ্দেশ্য অর্থাৎ খ্রিস্টীয় ধর্মগ্রন্থ বিতরণের মাধ্যমে ভারতীয়দের ধর্মান্তরিতকরণে সহায়তায় পদাধিকারীর সহায়তা প্রদানের উপর বিশেষ গুরুত্ব আরোপ করেন। মুলার মনে করতেন যে, তার কাজ ধর্মপ্রচারকদের ক্ষেত্রে বিশেষ মূল্যবান। সেই অনুযায়ী তিনি সাক্ষ্যপত্রও প্রকাশ করেছিলেন। কিন্তু তা সত্ত্বেও সংস্কৃত শিক্ষার নিজস্ব মাহাত্ম্যের বিষয়েও তিনি বিশ্বাসী ছিলেন। প্রচারের সময় সংবাদপত্রের উভয় প্রার্থীর বিজ্ঞাপন প্রকাশিত হয় এবং ইস্তাহার বিতরণ করা হয়। এক-একটি সংবাদপত্র এক-এক প্রার্থীর পক্ষ অবলম্বন করে। ১৮৫৭ সালের ভারতীয় বিদ্রোহের উত্থানে ভারতে ইংল্যান্ডের ভূমিকা নিয়ে সাধারণ বিতর্কের সময় এই নির্বাচন আয়োজিত হয়। ভারতীয়দের ধর্মান্তরিত করার বিষয়ে আরও সক্রিয় হওয়া উচিত নাকি স্থানীয় সংস্কৃতি ও প্রথাগুলির প্রতি সংবেদনশীলতা বজায় রাখা উচিত তা নিয়ে বিতর্কে অংশগ্রহণকারীদের মতামত দ্বিধাবিভক্ত ছিল। সাধারণভাবে পাণ্ডিত্যের বিচারে মুলারকে উইলিয়ামস অপেক্ষা শ্রেষ্ঠতর মনে করা হলেও, কারও কারও মতে মুলার দু’টি অসুবিধার সম্মুখীন হন: প্রথমত, তিনি ছিলেন জন্মসূত্রে জার্মান, এবং দ্বিতীয়ত মতাদর্শের দিক থেকে তিনি ছিলেন উদারনৈতিক খ্রিস্টান। উইলিয়ামসের পক্ষাবলম্বনকারী কয়েকটি সংবাদপত্র যে বিবৃতি দিয়েছিল তার মূল বক্তব্য ছিল জাতীয় স্বার্থে ভারত শাসন ও ভারতবাসীকে ধর্মান্তরিত করার কাজে সহায়তার জন্য একজন ইংরেজকেই বোডেন অধ্যাপক হিসেবে নিয়োগ করা উচিত। ধর্মীয় ইতিহাসবিদ গুইলিম বেকারলেগের মতে, বোডেন অধ্যাপক নির্বাচনকে ঘিরে নির্বাচন উত্তরোত্তর দেশপ্রেমের একটি পরীক্ষার রূপ ধারণ করছিল। তীব্র প্রতিদ্বন্দ্বিতার পর উইলিয়ামস ২২৩ ভোটে গরিষ্ঠতা অর্জন করে জয়লাভ করেন।\n\n\n== কর্তব্য ও প্রনিয়ম ==\nঊনবিংশ শতাব্দীর মধ্যভাগে পরিবর্তনের যে প্রক্রিয়া শুরু হয় তার ফলস্রুতি ব্রিটিশ পার্লামেন্ট কর্তৃক বলবৎ অক্সফোর্ড ও কেমব্রিজ বিশ্ববিদ্যালয় আইন ১৮৭৭। এই আইন বলে কমিশনারদের একটি গোষ্ঠীর হাতে বিশ্ববিদ্যালয় ও তার অধীনস্থ কলেজগুলির নতুন বিধিনিয়ম রচনার ক্ষমতা দেওয়া হয়। গচ্ছিত সম্পত্তি এবং ৫০ বছর বা তার বেশি পুরনো উপহারের সঙ্গে জড়িত নির্দেশনার পুনর্লিখনের ক্ষমতা কমিশনারদের দেওয়া হয়। ১৮৮২ সালে কমিশনারেরা বোডেন অধ্যাপক পদ-সংক্রান্ত নির্দেশাত্মক বিধিগুলি সংস্কার করেন। জোসেফ বোডেনের মূল ধর্মান্তরিতকরণ-সংক্রান্ত উদ্দেশ্যটির কথা আর উল্লেখ করা হয়নি। অধ্যাপকের কর্তব্য নির্ধারিত হয় সংস্কৃত ভাষা ও সাহিত্য বিষয়ে বক্তৃতা ও নির্দেশনা প্রদান, জ্ঞানার্জন ও শিক্ষার উন্নতিতে অবদান রাখা এবং সাধারণভাবে বিশ্ববিদ্যালয়ের কাজে সাহায্য করা। যে সকল শিক্ষার্থী তাকে উপস্থিত থাকার জন্য \"যুক্তিগ্রাহ্য বিজ্ঞপ্তি\" প্রদান করে তাদের প্রতি বছর অন্তত একুশ সপ্তাহ প্রতি সপ্তাহে অন্তত চার দিন নির্দেশ দিতে হত অতিরিক্ত পারিশ্রমিক ছাড়াই। সেই সঙ্গে সাধারণ বক্তৃতাও দিতে হত। সমাবর্তনের মাধ্যমে নির্বাচনের পরিবর্তে নতুন বিধি অনুসারে ভারত সচিব, তুলনামূলক ভাষাতত্ত্বের কর্পাস ক্রিস্টি অধ্যাপক, কেমব্রিজ বিশ্ববিদ্যালয়ের সংস্কৃত অধ্যাপক, ব্যালিওল কলেজের মনোনীত এক প্রতিনিধি ও বিশ্ববিদ্যালয়ের পরিচালন সংস্থা মনোনীত এক প্রতিনিধিকে নির্বাচকের ভূমিকা প্রদান করা হয়। ১৮৮২ সালে কমিশনারেরা ব্যালিওল কলেজের বিধির সংস্কার করে বলা হয় যে সেই সময় থেকে বোডেন অধ্যাপককে উক্ত কলেজের সভ্য হতে হবে।\nবিংশ শতাব্দীতে এবং একবিংশ শতাব্দীর গোড়ায় বিশ্ববিদ্যালয়ের অভ্যন্তরীণ প্রনিয়মে আরও পরিবর্তন এনে বোডেন অধ্যাপক পদ সহ স্বতন্ত্র চেয়ারগুলির কর্তব্য ও নিয়োগপদ্ধতি-সংক্রান্ত নির্দিষ্ট বিধিগুলি অবলুপ্ত করা হয়। বর্তমানে বিশ্ববিদ্যালয় পরিষদের হাতে নিয়োগের জন্য উপযুক্ত ব্যবস্থা গ্রহণ এবং পরিষেবার শর্ত নির্ধারণের ক্ষমতা দেওয়া হয়েছে। অধ্যাপক পদ যে কলেজের সঙ্গে যুক্ত (বোডেন অধ্যাপক পদের ক্ষেত্রে ব্যালিওল কলেজ), নির্বাচক পর্ষদে সেই কলেজের দুই জন প্রতিনিধি থাকে। ২০০৮ সালে রিচার্ড গমবার্ক বলেছিলেন যে তিনি অবসর গ্রহণের পর যেন অপর কোনও অধ্যাপককে এই পদে নিয়োগ করা হয় তা নিশ্চিত করতে ২০০৪ সালে \"একটি বড়ো যুদ্ধ করতে হয়েছে\"। তিনি বলেন যে এটিই যুক্তরাজ্যের শেষ অবশিষ্ট সংস্কৃত অধ্যাপকের পদ এই বিষয়টি বিশ্ববিদ্যালয় উলবব্ধি করতে পেরেছে বলেই তিনি জয়লাভ করেছেন।\n\n\n== অধ্যাপকের তালিকা ==\n\n\n== পাদটীকা ==\n\n\n== তথ্যসূত্র ==\n\nগ্রন্থপঞ্জি"}