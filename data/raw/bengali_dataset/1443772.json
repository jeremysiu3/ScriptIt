{"pageid": 1443772, "title": "অথৈ", "url": "https://bn.wikipedia.org/wiki?curid=1443772", "content": "অথৈ হল ২০২৪ সালের বাংলা ভাষার একটি রোমান্টিক ট্র্যাজেডি থ্রিলার চলচ্চিত্র, যেটি পরিচালনা করেছেন অর্ণ মুখোপাধ্যায়। চলচ্চিত্রটিতে কেন্দ্রীয় চরিত্রে অভিনয় করেছেন অনির্বাণ ভট্টাচার্য, অর্ণ মুখোপাধ্যায় ও সোহিনী সরকার। এসভিএফ ও জিও স্টুডিওসের ব্যানারে জ্যোতি দেশপান্ডে, শ্রীকান্ত মোহতা এবং মহেন্দ্র সোনি এটি প্রযোজনা করেছেন। চলচ্চিত্রটি উইলিয়াম শেকসপিয়রের মহাকাব্য ওথেলোর একটি সমসাময়িক বর্ণনা ও আধুনিক রূপান্তর।\nএটি অর্ণ মুখোপাধ্যায় পরিচালিত অভিষেক চলচ্চিত্র। অনির্বাণ ভট্টাচার্য এই চলচ্চিত্রের গীতিকার ও সৃজনশীল পরিচালক হিসেবে কাজ করেছেন। সঙ্গীত পরিচালনা করেছেন অমিত চট্টোপাধ্যায় এবং সম্পাদনার দায়িত্বে ছিলেন সংলাপ ভৌমিক। এটি ১৪ জুন ২০২৪-এ প্রেক্ষাগৃহে মুক্তি পেয়ে দর্শকদের কাছ থেকে ইতিবাচক পর্যালোচনা এবং সমালোচকদের মিশ্র পর্যালোচনার পায়।\n\n\n== পটভূমি ==\nশহর থেকে অনেক দূরে একঝাঁক স্বপ্ন বুকে দাঁড়িয়ে এই গ্রাম ভিনসুরা। দলিত অসহায় মানুষগুলোর যন্ত্রণা, বিনা চিকিৎসায় একের পর এক মৃত্যু, পাওয়া না পাওয়ার যন্ত্রণা, আর কারও নায়ক থেকে খলনায়ক হয়ে ওঠা। অপুষ্টির কারণে চোখের সামনে মায়ের মৃত্যু দেখে অথৈ (অর্ণ মুখোপাধ্যায়)-এর ডাক্তার হওয়ার জেদ চাপে। মানুষের উপর বিশ্বাস হারানো পাপ। এই সহজ স্তুতি জেনেই বেড়ে ওঠা তার। তবে সময়ের সঙ্গে কেমন যেন বদলে যেতে থাকল এই শব্দের অর্থ। মায়ের মৃত্যুতে অথৈ জলে ভেসে যাওয়া ছেলেটাকে আগলে নিয়েছিল গ্রামের জ্যাঠামশাই-জেঠিমা। আর তাদের একমাত্র সন্তান গোগো (অনির্বাণ ভট্টাচার্য)! সেও দায়িত্ব নিল, ভিনসুরায় হিরো হয়ে ওঠা ছেলেটাকে মুহূর্তে 'জিরো' করার। প্রাণপ্রিয় বন্ধুকে চোখের আড়াল হতে দেয়নি কখনও। আর এভাবেই তৈরি হয়েছে ধ্বংসপথ। দিয়ামোনা ওরফে মুনকে (সোহিনী সরকার) বিয়ে করে অথৈ। গ্রামের বহু পুরুষের চোখে-ঠোঁটে-গালে লেগে দিয়া। তবে ডাক্তারবাবুকে ভালোবেসে জাতপাতের ঊর্ধে বাবার অমতে ঘর ছেড়েছে সে। প্রেম-আদর আর বৈবাহিক জীবনের শক্ত খুঁটি যখনই নিজের হাতে বাঁধতে গিয়েছে, তখনই কিছু ষড়যন্ত্র স্বপ্নগুলোকে দুমড়ে-মুচড়ে শেষ করেছে।\n\n\n== অভিনয়ে ==\nঅনির্বাণ ভট্টাচার্য – অনগ্র চট্টোপাধ্যায় ওরফে গোগো (ইয়াগো’র উপর ভিত্তি করে)\nঅর্ণ মুখোপাধ্যায় – অথৈ লোধা (ওথেলো’র উপর ভিত্তি করে)\nসোহিনী সরকার – দিয়ামোনা ‘দিয়া’ মুখোপাধ্যায় (ডেসডেমোনা’র উপর ভিত্তি করে)\nদিতিপ্রিয়া রায় – পিঙ্কি (বিয়াঙ্কা’র উপর ভিত্তি করে)\nঅর্পণ ঘোষাল – মুকুল (ক্যাসিও’র উপর ভিত্তি করে)\nকৌশিক চক্রবর্তী – দিয়ামোনা’র বাবা (ব্র্যাবেন্টি’র উপর ভিত্তি করে)\nকৌশিক বন্দ্যোপাধ্যায় – অনগ্র’র বাবা\nমিমি দত্ত – মিলি (এমিলিয়া’র উপর ভিত্তি করে)\nসুমিত পাঞ্জা – রাডু (রদ্রিগো’র উপর ভিত্তি করে)\n\n\n== নির্মাণ ==\n২০২৩ সালের ১৩ ডিসেম্বর থেকে ছবির শ্যুটিং শুরু হয়।\n\n\n== সাউন্ডট্র্যাক ==\n\n\n== মুক্তি ==\nচলচ্চিত্রটি ১৪ জুন, ২০২৪–এ প্রেক্ষাগৃহে মুক্তি পায়। এসভিএফ ও জিও স্টুডিওস যৌথভাবে চলচ্চিত্রটি প্রযোজনা করেছে, এবং এসভিএফ পরিবেশনার স্বত্ব অধিগত করেছে।\n\n\n== অভ্যার্থনা ==\nহিন্দুস্তান টাইমসের সায়ানী রানা ৫ এর মধ্যে ৪ রেটিং করে বলে যে, \"ছবির গল্প ও চিত্রনাট্য বেশ আকর্ষণীয়। যদিও ছবিটি গম্ভীর মেজাজের, তাতে কিছু হাস্যরসও রয়েছে। অর্ণ মুখোপাধ্যায়ের অন্যান্য কাজের মতোই, এই ছবিতে ইতিবাচক চরিত্রের পাশাপাশি নেতিবাচক চরিত্রের মানসিক অবস্থা নিয়েও ভাবনাচিন্তা করা হয়েছে। 'অথৈ'-এর চরিত্রগুলোর সাথে দর্শক নিজের অনুভূতি মেলাতে পারবেন। ছবির ক্যামেরার কাজ, আলো, কালার প্যালেট, ড্রিম সিকোয়েন্স এবং অনির্বাণের ফোর্থওয়াল ব্রেক ছবিটিকে নতুন মাত্রা দিয়েছে, তবে কখনওই অতিরঞ্জিত নয়। নাটক থেকে সিনেমায় রূপান্তরের সময় কিছুটা গতি কমেছে এবং হয়তো ছবিটি একটু ছোট হলে ভাল হতো। তবুও, সবমিলিয়ে 'অথৈ' বড় পর্দাতেও মনের গভীরে প্রভাব ফেলবে।\"\nএই সময় পত্রিকার সুস্মিতা দে ৫ এর মধ্যে ৩ রেটিং দিয়ে মন্তব্য করেন যে, \"পরিচালক অর্ণবের অভিনয়, চোখের ভাষা এবং শরীরী ভাষা এক মুহূর্তের জন্যও চোখ ফিরাতে দেয়নি। অনির্বাণ ভট্টাচার্য গোগো চরিত্রে একদম উপযুক্ত হয়েছেন। তাঁর অভিনয় যে তীব্রতা ও স্বকীয়তা নিয়ে ফুটেছে, তা সবার মনে থেকে যাবে। সোহিনী বরাবরের মতোই মিষ্টি, যদিও প্রেমিকা ও স্ত্রীর চরিত্রে তাঁর কাজ শত্রুর মুখে ছাঁই দিয়ে যোগ্য সঙ্গত করেছে। বিশেষভাবে মুকুল (অর্পণ ঘোষাল) নজর কেড়েছে। বড়পর্দায় প্রথম কাজ হলেও ভবিষ্যতে তিনি আরও ভালো কাজ করবেন বলে মনে হয়। মিমি দত্ত এবং দিতিপ্রিয়া ভাল অভিনয় করেছেন। অন্যদিকে, ছবির লোকেশন হিসেবে ভিনসুরা গ্রাম হলেও এটি এক প্রকার গোছানো শহর মনে হয়েছে। নাটকের মঞ্চ থেকে বড়পর্দায় রূপান্তরে কিছুটা মন্থর গতি দেখা গেছে। আড়াই ঘণ্টার ছবিটি যদি একটু ছোট করা যেত, তাহলে আরও মুচমুচে লাগত।\"\nআনন্দবাজার পত্রিকার দেবর্ষি বন্দ্যোপাধ্যায় ১০ এর মধ্যে ৭ রেটিং দিয়ে।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে অথৈ  (ইংরেজি)"}