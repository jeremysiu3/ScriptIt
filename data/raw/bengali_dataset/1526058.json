{"pageid": 1526058, "title": "ক্রিস্টিনা অ্যাসকুইথ বেকার", "url": "https://bn.wikipedia.org/wiki?curid=1526058", "content": "ক্রিস্টিনা অ্যাসকুইথ বেকার (১৮৬৮-১৯৬০) ছিলেন একজন অস্ট্রেলীয় শিল্পী যিনি তাঁর চিত্রকর্ম এবং লিথোগ্রাফির জন্য পরিচিত। তিনি হাইডেলবার্গ স্কুলের অন্যতম প্রধান শিল্পী অস্ট্রেলিয়ান অন্তর্মুদ্রাবাদী (ইম্প্রেশনিস্ট) ফ্রেডেরিক ম্যাককাবিনের কাছে প্রশিক্ষণ নিয়েছিলেন, কিন্তু তিনি স্বাধীন মনোভাবাপন্ন ছিলেন এবং নিজেকে কোনও একক চিন্তাধারার সাথে আবদ্ধ করেননি। তিনি দুবার বিদেশে পড়াশোনা করেছেন,- প্যারিসে এবং লন্ডনে। সেখানে তিনি লিথোগ্রাফি এবং কার্পেট তৈরির মতো বিভিন্ন ধরণের শৈল্পিক প্রকাশে দক্ষতা অর্জন করেছেন।\n\n\n== প্রারম্ভিক জীবন ==\nক্রিস্টিনা অ্যাসকুইথ বেকার ১৮৬৮ সালে ইংল্যান্ডের লন্ডনে জন্মগ্রহণ করেন। তাঁর বাবা-মা ছিলেন উইলিয়াম অ্যাসকুইথ বেকার এবং ক্রিস্টিনা মিলব্যাঙ্কস। তাঁর ভাগ্নি জিন মরিসন স্মরণ করেন যে, তাঁদের বর্ধিত পরিবারের সদস্যদের মধ্যে সবসময় ঘনিষ্ঠ সম্পর্ক ছিল, তাঁরা একে অপরকে সমর্থন করতেন এবং মাঝে মাঝে থাকার জায়গায় সকলে মিলেমিশে থাকতেন। ১৮৭০ সালে পরিবারটি মেলবোর্নে চলে আসে। তাঁর বাবার পেশা ধর্মযাজক হওয়ার কারণে, শৈশবে তিনি ভিক্টোরিয়া রাজ্যের বিভিন্ন স্থানে থেকেছেন, তিনি শেষ যে স্কুলে পড়াশোনা করেছিলেন তা ছিল মেলবোর্নের প্রেসবিটেরিয়ান লেডিস কলেজ, যেখানে তাঁর আজীবনের বন্ধু এবং সহশিল্পী অ্যাডা মে প্লান্টও পড়াশোনা করেছিলেন।\nস্কুল ছাড়ার পর, ক্রিস্টিনা একজন পেশাদার শিল্পী হিসেবে তাঁর প্রশিক্ষণ শুরু করেন। বছরের পর বছর ধরে মাঝে মাঝে তিনি এই প্রশিক্ষণ চালিয়ে গেছেন, কেবল অস্ট্রেলিয়াতেই নয়, প্যারিস এবং লন্ডনেও। তাঁর প্রশিক্ষণের সূচী নিম্নরূপ:\n\n১৮৮০-এর দশকের মাঝামাঝি - পোর্ট মেলবোর্ন স্কুল অফ আর্ট\n১৮৮৮ – ভিক্টোরিয়া আর্ট স্কুলের জাতীয় গ্যালারি ( নামকরণ ১৮৬৭–১৯৭৩ সাল পর্যন্ত ছিল, এরপর নাম হয় ভিক্টোরিয়ান কলেজ অফ দ্য আর্টস)। ফ্রেডেরিক ম্যাককাবিন ছিলেন তাঁর অঙ্কন শিক্ষক।\nআনুমানিক ১৮৯০: মেলবোর্ন স্কুল অফ আর্ট। এক বছরের জন্য বিনামূল্যে শিক্ষা প্রদান করা হয়।\n১৮৯৫ – ভিক্টোরিয়া আর্ট স্কুলের জাতীয় গ্যালারিতে ফিরে আসেন\n১৯০৩ – প্যারিসের জুলিয়ান একাডেমিতে পড়াশোনা করেন\n১৯০৪ – প্যারিসের ওল্ড সেলুনে তাঁর ২টি কাজ গৃহীত হয়\n১৯১৪ – লন্ডনে লিথোগ্রাফি অধ্যয়ন করেন।\n\n\n== কর্মজীবন ==\n১৮৯৬ সালে ক্রিস্টিনা তাঁর প্রাথমিক প্রশিক্ষণ সম্পন্ন করেন এবং মেলবোর্নে তাঁর পেশাগত জীবন শুরু করেন। সেই বছর ভিক্টোরিয়ান আর্টিস্ট সোসাইটির একটি প্রদর্শনীতে তিনি সর্বপ্রথম জনসমক্ষে নিজের কাজ প্রদর্শন করেন।\n১৯০২ সালে তিনি প্যারিস এবং লন্ডনে পড়াশোনা এবং কাজ করার জন্য অস্ট্রেলিয়া ত্যাগ করেন। ভালো দামে তাঁর চিত্রকর্ম বিক্রি করা সত্ত্বেও, তিনি কেবল সাধারণভাবে জীবিকা নির্বাহ করতে পেরেছিলেন এবং ১৯০৫ সালে মেলবোর্নে ফিরে আসেন। এখানে তিনি মেলবোর্নের এলিজাবেথ স্ট্রিটের আলেকজাণ্ডার চেম্বারসে অবস্থিত তাঁর স্টুডিওতে চিত্রকলা এবং অঙ্কনের ক্লাস পরিচালনা করেন। এতে তিনি তাঁর চিত্রকলার খরচের পরিপূরণ করতে সক্ষম হন।\n১৯০৯ সালে, ক্রিস্টিনা অ্যাসকুইথ বেকার ভিক্টোরিয়ান আর্টিস্ট সোসাইটির কাউন্সিলে নির্বাচিত হন।\n১৯১২-১৯১৪ সালে তিনি আবার প্যারিস ও লন্ডনে যান।\nলন্ডনে থাকাকালীন তিনি একটি গ্যালারির জন্য একচেটিয়াভাবে গোলাপ আঁকার আমন্ত্রণ প্রত্যাখ্যান করেছিলেন। বলা হয় যে সেমুরের শহরতলীতে  ক্রিস্টিনার শৈশবের স্মৃতিগুলি বিশেষভাবে মধুর ছিল, সেখানে তাঁর পরিবার ১৮৭০-এর দশকে চার বছর বসবাস করেছিল। এই কারণেই হয়তো ১৯১৪ সালে তিনি ঘোষণা করেছিলেন যে ভূদৃশ্য তাঁর শৈল্পিক জীবনের একটি অংশ এবং তিনি কেবল গোলাপ আঁকার জন্য এটি ত্যাগ করবেন না।\n১৯১৪ সালে প্রথম বিশ্বযুদ্ধের সূচনা হয় এবং ক্রিস্টিনা অ্যাসকুইথ বেকার মেলবোর্নে ফিরে আসেন, সেখানে তিনি নিজের বাকি জীবন কাটিয়ে দেন,  নিজের বোনকে সাহচর্য প্রদানের জন্য দক্ষিণ অস্ট্রেলিয়ায় সময় কাটান (১৯৩৯-১৯৪৫), এবং ছবি আঁকার জন্য অ্যালিস স্প্রিংসে ভ্রমণ (৮৭ বছর বয়সী) করেন।\n১৯৩২ সালে তিনি আর্চিবল্ড পুরস্কারের জন্য প্রতিযোগিতায় অংশ নিয়ে দুটি প্রতিকৃতি জমা দিয়েছিলেন এবং চূড়ান্ত পর্ব পর্যন্ত উন্নীত হন।\n\n\n== প্রদর্শনী ==\nতাঁর কাজের প্রদর্শনীগুলির মধ্যে রয়েছে:\n\n১৮৯৬ সালে ভিক্টোরিয়ান আর্টিস্ট সোসাইটির সাথে\n১৮৯৮ রয়েল একাডেমি, লন্ডন। তাঁর চিত্রকর্ম \"কোয়ায়েট অফ দ্য কটেজ\" দেখানো হয়েছে। ১৯০৪ সালে প্যারিসের ওল্ড স্যালনে একই চিত্রকর্ম প্রদর্শিত হয়েছিল\n১৯০৬-১৯১২ সাল পর্যন্ত ভিক্টোরিয়ান আর্টিস্ট সোসাইটি এবং মেলবোর্ন সোসাইটি অফ উইমেন পেইন্টার্স অ্যাণ্ড স্কাল্পটরসের সাথে নিয়মিতভাবে প্রদর্শিত হত।\n১৯১১ সালে ইয়ারা স্কাল্পটরস এবং মেলবোর্ন অ্যাথেনিয়ামের সাথে।\n১৯১৩ বেইলি গ্যালারি, বণ্ড স্ট্রিট, লন্ডন। অস্ট্রেলিয়ান ভূদৃশ্য, প্রতিকৃতি এবং উদ্ভিদের একক প্রদর্শনী।\n১৯১৪ মিস নিকোল'স স্টুডিও, ইংল্যান্ড। একক প্রদর্শনী\n১৯৭৭ জিম আলেকজাণ্ডার গ্যালারি, পূর্ব মালভার্ন, ভিক্টোরিয়া। প্রদর্শনীর শিরোনাম: দ্য প্রিন্টমেকার্স মেইনলি অফ দ্য থার্টিস: ইমপর্টান্ট উইমেন আর্টিস্টস। প্রদর্শনীতে অ্যাসকুইথ বেকার এবং তাঁর সমসাময়িক বেশ কয়েকজন শিল্পী ছিলেন, যাঁরা হলেন ভায়োলেট টিগ, মেরি মেয়ার এবং এএমই বেল (ইতিমধ্যে গ্যালারিতে প্রদর্শিত)।\n১৯৭৮ ডুভান্স গ্যালারি: \"এ কালেকশন অস্ট্রেলিয়ান উইমেন আর্টিস্টস, ১৯০০–১৯৭০\"।\n১৯৮৬ জিম আলেকজাণ্ডার গ্যালারি, ১৩ ইমো রোড, পূর্ব মালভার্ন, ভিক্টোরিয়া। একক প্রদর্শনী।\n২০১৮ এসএইচ এরভিন গ্যালারি, সিডনি। প্রদর্শনীর শিরোনাম: \"ইনট্রেপিড উইমেন: অস্ট্রেলিয়ান উইমেন আর্টিস্টস ইন প্যারিস, ১৯০০–১৯৫০\"।\n\n\n== মৃত্যু এবং অবদান ==\n১৯৬০ সালে, ক্রিস্টিনা অ্যাসকুইথ বেকার ৯২ বছর বয়সে সারে হিলসে মারা যান। তিনি জীবনের শেষ সময় অবধি ছবি এঁকে গেছেন।\nতাঁর কাজ নিম্নলিখিত গ্যালারির সংগ্রহে সংরক্ষিত আছে:\n\nঅস্ট্রেলিয়ান জাতীয় গ্যালারি\nদক্ষিণ অস্ট্রেলিয়ার আর্ট গ্যালারি\nওয়েস্টার্ন অস্ট্রেলিয়া বিশ্ববিদ্যালয়ের ক্রুথার্স কালেকশন অফ উইমেনস আর্ট\nভিক্টোরিয়ার জাতীয় গ্যালারি\n\n\n== তথ্যসূত্র ==\n\n\n== বহিঃসংযোগ ==\nদ্রষ্টব্য: এটা জেনে গবেষকদের সহায়তা হতে পারে যে শিল্প ইতিহাস সাহিত্যে তাঁর নাম প্রায়শই ইংরেজি: Cristinaর স্থানে ভুলভাবে ইংরেজি: Christina হিসেবে লেখা হয় এবং তার দ্বৈত উপাধিকে প্রায়শই বেকার লেখা হয়।\n\nআর্টনেট ওয়েব সাইট অফ অকশন এন্ট্রিজ । আটটি চিত্রকর্ম এবং একটি কাগজে ওপর আঁকা।\nমুর, ডব্লিউ ১৯৮০, দ্য স্টোরি অফ অস্ট্রেলিয়ান আর্ট: ফ্রম দ্য আর্লিয়েস্ট নোন আর্ট অফ দ্য কন্টিনেন্ট টু দ্য আর্ট অফ টুডে, অ্যাঙ্গাস এবং রবার্টসন, সিডনি, পৃ. ১৩২।\nঅ্যাসকুইথ বেকারের অনলাইন জীবনী, তাঁর ভাগ্নী, জিন মরিসন দ্বারা"}