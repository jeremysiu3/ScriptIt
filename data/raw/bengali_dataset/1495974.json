{"pageid": 1495974, "title": "ইসলামিক ইরান পার্টিসিপেশন ফ্রন্ট", "url": "https://bn.wikipedia.org/wiki?curid=1495974", "content": "ইসলামিক ইরান পার্টিসিপেশন ফ্রন্ট বা জেবহে মোশারেকাত ইরান-ই ইসলামী হলো ইরানের একটি সংস্কারবাদী রাজনৈতিক দল। এটি ২য় খোরদাদ ফ্রন্টের সবচেয়ে প্রভাবশালী সদস্য হিসেবে বিবেচিত হতো। এই দলটি ষষ্ঠ মজলিসে ২৯০ আসনের মধ্যে ১৮৯টি (৬৫%) আসন পেয়েছিল। ২০০৯-২০১০ সালে ইরানে নির্বাচন কেন্দ্রিক বিক্ষোভের পর দলটির লাইসেন্স বাতিল করা হয় এবং দলটিকে সব ধরনের নির্বাচনে অংশগ্রহণ করা থেকে নিষিদ্ধ করা হয়।\n\n\n== ইতিহাস ==\n১৯৯৮ সালের শেষের দিকে প্রতিষ্ঠিত  ইসলামিক ইরান পার্টিসিপেশন ফ্রন্ট এর প্রধান স্লোগান হলো \"সব ইরানির জন্য ইরান\"।  দলটি ইরানের রাষ্ট্রধর্ম ইসলামের প্রতি সমর্থন জানিয়েও গণতন্ত্র এবং গণতান্ত্রিক শাসন ব্যবস্থা প্রচলনের দাবী জানায়। তবে দলের কিছু সদস্য বিভিন্ন মতাদর্শ ও গোষ্ঠীর অন্তর্ভুক্ত। সাঈদ হাজ্জারিয়ান এই দলকে \"দুই আব্বাসের মধ্যে থাকা দল\" হিসেবে বর্ণনা করেছেন, যা আব্বাস দুজদুজানি (ডানপন্থী) এবং আব্বাস আবদি (বামপন্থী) এর মধ্যে পার্থক্যের প্রতি ইঙ্গিত করে)। এই দলটির নেতৃত্বে ছিলেন দলের সাবেক সাধারণ সম্পাদক মোহাম্মদ রেজা খাতামি (ইরানের পঞ্চম রাষ্ট্রপতি মোহাম্মদ খাতামি-এর ভাই)। পরবর্তীতে দলটির নবম কংগ্রেসে মোহসেন মিরদামাদি নতুন সাধারণ সম্পাদক হিসেবে নির্বাচিত হন।\n২০০৪ সালে গার্ডিয়ান কাউন্সিল মজলিস নির্বাচন বা পার্লামেন্ট নির্বাচনে মোহাম্মদ রেজা খাতামি, এলাহে কুলাই, মোহসেন মিরদামাদি এবং আলী শাকুরি-রাদসহ অন্যান্য গুরুত্বপূর্ণ সদস্যদের নির্বাচন থেকে অযোগ্য ঘোষণা করে।\n২০০৫ সালের বসন্তে দলটি মোস্তফা মইন-কে রাষ্ট্রপতি নির্বাচনে সমর্থন দেয়। দলের অনানুষ্ঠানিক দৈনিক একবালও তাকে সমর্থন জানায়। তবে ২০০৫ সালের জুলাইয়ে এই পত্রিকাটি বন্ধ করে দেওয়া হয়।\n\n\n== সদস্যগণ ==\nদলের সিদ্ধান্ত গ্রহণের কেন্দ্র হল সেন্ট্রাল কাউন্সিল, যেখানে ত্রিশজন সদস্য রয়েছে। এর মধ্যে উল্লেখযোগ্য কিছু সদস্য হলেন:\n\nমোহাম্মদ রেজা খাতামি\nসাঈদ হাজ্জারিয়ান\nএলাহে কুলাই\nমোস্তফা তাজজাদেহ\nমোহসেন মিরদামাদি\nআব্দুল্লাহ রমজানজাদেহ\nসফদার হোসেইনি\nআলী শাকুরি-রাদ\nজালাল জালালিজাদেহ\nআহমাদ শিরজাদ\nহাদি ঘাবেল\nদাউদ সোলাইমানি\nসাঈদ শিরকাভান্দ\n\n\n== নিষেধাজ্ঞা ==\n২০০৯ সালের ইরানের রাষ্ট্রপতি নির্বাচন পরবর্তী প্রতিবাদের পরে ২০১০ সালের এপ্রিলে সরকার দলটিকে এবং ইরান ইসলামি বিপ্লব মোজাহেদিন সংগঠনকে নিষিদ্ধ করে। কয়েক সপ্তাহ পরে মার্চ মাসে ইরানি বিচার বিভাগ দলটিকে নিষিদ্ধ করে এবং তাদের কার্যালয় বন্ধ করে দেয়। তাদের এমন সময় নিষিদ্ধ করা হয় যখন তারা বার্ষিক বৈঠক আয়োজনের পরিকল্পনা করেছিল। দলটি এই পদক্ষেপকে \"অবৈধ কার্যক্রম\" বলে আখ্যায়িত করে।\n২৭ সেপ্টেম্বর, ২০১০ সালে প্রসিকিউটর-জেনারেল প্রেসকে জানান যে, দলটি ভেঙে দেওয়া হয়েছে এবং তাদের আর কোনো কার্যক্রম চালানোর অনুমতি নেই। দলটি জানায়, তারা এই ধরনের কোনো আদেশের নোটিশ পায়নি এবং তাই আদেশ কার্যকর করা সম্ভব নয়। তারা আপিলের সুযোগের দাবি জানায়। নভেম্বর ২০১১ সালে, স্বরাষ্ট্র মন্ত্রণালয় ঘোষণা করে যে দলটির লাইসেন্স বাতিল হওয়ার কারণে তারা ২০১২ সালের নির্বাচনে অংশগ্রহণ করতে পারবে না।"}