{"pageid": 111156, "title": "শিশু দিবস", "url": "https://bn.wikipedia.org/wiki?curid=111156", "content": "শিশু দিবস একটি স্মরণীয় দিন যা শিশুদের সম্মানে প্রতি বছর উদযাপিত হয়, এটি উদযাপনের তারিখ দেশ অনুসারে পরিবর্তিত হয়। ১৯২৫ সালে জেনেভায় বিশ্ব শিশু কল্যাণ সম্মেলনে প্রথম আন্তর্জাতিক শিশু দিবস ঘোষণা করা হয়। ১৯৫০ সাল থেকে, এটি বেশিরভাগ কমিউনিস্ট এবং পোস্ট-কমিউনিস্ট দেশগুলোতে ১ জুন উদযাপিত হয়। ১৯৫৯ সালের ২০ নভেম্বর জাতিসংঘ সাধারণ পরিষদ কর্তৃক শিশু অধিকারের ঘোষণাকে স্মরণ করার জন্য ২০ নভেম্বর বিশ্ব শিশু দিবস পালন করা হয়। কিছু দেশে, এটি শিশু সপ্তাহ হিসেবে পালিত হয়।\n\n\n== ইতিহাস ==\n\n\n=== উৎপত্তি ===\nম্যাসাচুসেটসের চেলসিতে ইউনিভার্সালিস্ট চার্চ অফ দ্য রিডিমারের যাজক রিভারেন্ড ডা. চার্লস লিওনার্ড ১৮৫৭ সালের জুন মাসের দ্বিতীয় রবিবার শিশু দিবস পালন শুরু করেন। লিওনার্ড তাদের এবং শিশুদের জন্য উৎসর্গকৃত একটি বিশেষ সেবার আয়োজন করেন। লিওনার্ড প্রথমে দিনটির নামকরণ করেন রোজ ডে, যদিও পরে ফ্লাওয়ার সানডে নামকরণ করা হয় এবং এরপরে  শিশু দিবস হিসেবে নামকরণ করা হয়।\n১৯২০ সালে তুরস্ক প্রজাতন্ত্র ২৩ এপ্রিল শিশু দিবসকে আনুষ্ঠানিকভাবে জাতীয় ছুটির দিন হিসেবে ঘোষণা করে। ১৯২০ সাল থেকে জাতীয়ভাবে শিশু দিবস পালিত হয়ে আসছে এবং তৎকালীন সরকার ও সংবাদপত্রগুলো দিনটিকে শিশুদের জন্য একটি দিন হিসাবে ঘোষণা করে। এটি সিদ্ধান্ত নেওয়া হয়েছিল যে, উদযাপনটি স্পষ্ট এবং ন্যায়সঙ্গত করার জন্য একটি আনুষ্ঠানিক নিশ্চিতকরণ প্রয়োজন। তুরস্ক প্রজাতন্ত্রের প্রতিষ্ঠাতা ও রাষ্ট্রপতি মুস্তাফা কামাল আতাতুর্ক ১৯২৯ সালে জাতীয়ভাবে আনুষ্ঠানিক ঘোষণা করেন।\n\n\n=== বৈশ্বিক উদযাপন ===\n১৯২৫ সালে জেনেভায় বিশ্ব শিশু কল্যাণ সম্মেলনে প্রথম আন্তর্জাতিক শিশু দিবস ঘোষণা করা হয়। ১৯৪৯ সালের ৪ নভেম্বর মস্কোতে উইমেন্স ইন্টারন্যাশনাল ডেমোক্রেটিক ফেডারেশন কর্তৃক শিশু সুরক্ষার জন্য আন্তর্জাতিক দিবস হিসাবে ১ জুন নির্ধারিত হয়। ১৯৫০ সাল থেকে অনেক কমিউনিস্ট ও পোস্ট-কমিউনিস্ট দেশে ১ জুন শিশু দিবস হিসেবে পালিত হয়ে আসছে।\n\n১৯৫৪ সালের ১৪ ডিসেম্বর ভারত ও উরুগুয়ের একটি যৌথ প্রস্তাব জাতিসংঘ সাধারণ পরিষদে পাস হয়, যাতে সব দেশকে সর্বজনীন শিশু দিবস পালনে উৎসাহিত করা হয়। প্রথমত শিশুদের মধ্যে পারস্পরিক বিনিময় ও বোঝাপড়া বৃদ্ধি করা এবং দ্বিতীয়ত জাতিসংঘ সনদের আদর্শ প্রচার ও বিশ্বের শিশুদের কল্যাণে পদক্ষেপ গ্রহণ করা। ১৯৫৯ সালের ২০ নভেম্বর জাতিসংঘ শিশু অধিকারের ঘোষণাপত্র গ্রহণ করে। ১৯৫৯ সালের ২০ নভেম্বর জাতিসংঘ সাধারণ পরিষদ কর্তৃক শিশু অধিকার ঘোষণার স্মরণে ২০ নভেম্বর বিশ্ব শিশু দিবস পালন করা হয়।\n\n\n== বাংলাদেশে ==\n\n১৯৯৬ সালে বাংলাদেশের তৎকালীন মন্ত্রিসভা ১৭ মার্চ  শেখ মুজিবুর রহমানের জন্মদিনকে \"জাতীয় শিশু দিবস\" হিসেবে ঘোষণা করে। ১৯৯৭ সালের ১৭ মার্চ থেকে দিনটি সরকারিভাবে জাতীয় শিশু দিবস হিসেবে পালিত হয়ে আসছে।\nএর আগে ১৯৯৪ সালের ১৭ মার্চ বেসরকারিভাবে শেখ মুজিবুর রহমানের জন্মদিনকে জাতীয় শিশু কিশোর দিবস হিসেবে পালন করে \"বঙ্গবন্ধু শিশু কিশোর মেলা\" নামক সংগঠন। ১৯৯৩ সালে দিবসটির প্রস্তাব করেন নীলিমা ইব্রাহিম।\nঅক্টোবর মাসের প্রথম সোমবার বাংলাদেশে বিশ্ব শিশু দিবস পালিত হয়।।\n\n\n== ভারতে ==\n\n১৯৬৪ সালের ২৭ মে জওহরলাল নেহরুর জন্মদিন ১৪ নভেম্বরকে \"জাতীয় শিশু দিবস\" পালনের সিদ্ধান্ত গৃহীত হয়। তখন থেকে দিনটি ভারতে জাতীয় শিশু দিবস হিসেবে পালিত হয়ে আসছে। জওহরলাল নেহরুর মৃত্যুর পূর্ব পর্যন্ত ২০ নভেম্বরকে শিশু দিবস হিসেবে পালন করা হতো। যেটি জাতিসংঘ ১৯৫৪ সালে ঘোষণা করে।\n\n\n== অন্যান্য দেশে ==\n\n\n== তথ্যসূত্র =="}