{"pageid": 1529037, "title": "বিদ্যা মুন্সি", "url": "https://bn.wikipedia.org/wiki?curid=1529037", "content": "বিদ্যা মুন্সি ( জন্ম নাম : কানুগা; ৫ই ডিসেম্বর ১৯১৯ - ৮ই জুলাই ২০১৪) একজন সাংবাদিক এবং ভারতের কমিউনিস্ট পার্টির নেত্রী ছিলেন। তাঁকে তর্কসাপেক্ষে ভারতের প্রথম মহিলা সাংবাদিক বলা হয়।\n\n\n== প্রারম্ভিক জীবন ==\nবিদ্যা কানুগা (পরে মুন্সি) একটি গুজরাটি পরিবারের সন্তান ছিলেন। তিনি ১৯১৯ সালের ৫ই ডিসেম্বর বোম্বেতে (মুম্বাই) জন্মগ্রহণ করেন, তাঁর বাবা ছিলেন আইনজীবী এবং মা ছিলেন সমাজকর্মী। তিনি স্কুলের শেষ পরীক্ষায় মহিলাদের মধ্যে প্রথম স্থান অধিকার করেন এবং তারপর বোম্বের এলফিনস্টোন কলেজে আই.এসসি. পাঠ্যক্রমে যোগদান করেন। ১৯৩৮ সালে তিনি চিকিৎসাবিদ্যা পড়ার জন্য একা ইংল্যান্ডে যাওয়ার সিদ্ধান্ত নেন।\n\n\n== ইংল্যান্ডে: কমিউনিজম ==\nবিদ্যার বাবা একজন বিখ্যাত ফৌজদারি আইনজীবী ছিলেন এবং তাঁর কাকা তাঁকে রাজনীতিতে পরিচয় করিয়ে দেন। তিনি ১৯৩৮ সালে ইংল্যান্ডে পৌঁছান। যখন তিনি প্রাক-চিকিৎসা পরীক্ষার জন্য প্রস্তুতি নিচ্ছিলেন, তখন দ্বিতীয় বিশ্বযুদ্ধ শুরু হয়ে গিয়েছিল। অতএব, ভারতে ফিরে যাওয়ার পরিবর্তে, তিনি ডারহামের নিউক্যাসলের কিংস কলেজে যোগদান করেন। সেখানে তিনি কমিউনিস্ট মতাদর্শ এবং আন্দোলনের সংস্পর্শে আসেন। তিন বছর পর তিনি পড়াশোনা ছেড়ে দেন এবং ইংল্যান্ডে একজন পূর্ণকালীন কমিউনিস্ট কর্মী হয়ে ওঠেন। তিনি ফেডারেশন অফ ইণ্ডিয়ান স্টুডেন্টস সোসাইটিজ ইন ইংল্যান্ড অ্যাণ্ড আয়ারল্যান্ড (এফইডিআইএনডি) -এর সচিব হন। তিনি গ্রেট ব্রিটেনের কমিউনিস্ট পার্টির (সিপিজিবি) সংস্পর্শে আসেন এবং শীঘ্রই তাদের সদস্য হন। তিনি সেখানকার ভারতীয় কমিউনিস্ট এবং জাতীয়তাবাদীদের সাথে সক্রিয় যোগাযোগ রেখেছিলেন, যা তাঁর ভবিষ্যত জীবনের গতিপথকে রূপ দিয়েছিল। তিনি সিপিজিবির বেশ কয়েকটি কর্মসূচিতে অংশ নিয়েছিলেন, যেগুলি ছিল মূলত ফ্যাসিবাদের বিরুদ্ধে।\n১৯৪৩ সালে ইংল্যান্ডে থাকাকালীন তিনি এবং তাঁর সহকর্মীরা শেফিল্ডে তাঁদের প্রথম পোস্টার প্রদর্শনী করেছিলেন। প্রদর্শনীতে দুর্ভিক্ষপীড়িত বাংলার মানুষের বেদনা তুলে ধরা হয়েছিল। সংগৃহীত অর্থ বাংলার দুর্ভিক্ষে পীড়িতদের জন্য ভারতে পাঠানো হয়েছিল।\n\n\n== ডব্লিউএফডিওয়াই এর ভিত্তি ==\nতিনি ১৯৪৫ সালের অক্টোবর-নভেম্বর মাসে লন্ডনে অনুষ্ঠিত ওয়ার্ল্ড ফেডারেশন অফ ডেমোক্রেটিক ইয়ুথ (ডব্লিউএফডিওয়াই) এর প্রতিষ্ঠা সম্মেলনে অল ইন্ডিয়া স্টুডেন্টস ফেডারেশন (এআইএসএফ) -এর প্রতিনিধিত্ব করে অংশগ্রহণ করেছিলেন। এতে ৬৭টি দেশের প্রতিনিধিরা উপস্থিত ছিলেন। ভারতের প্রতিনিধিত্ব করেন বিদ্যা কানুগা, কেতায়ুন বুমলা এবং এএইচ সাদের। এম রশিদ ছিলেন পর্যবেক্ষক। তাঁরা এফইডিআইএনডি-এর পক্ষ থেকে উপস্থিত ছিলেন। ১৯৪৫ সালে তিনি প্যারিসে অনুষ্ঠিত মহিলা আন্তর্জাতিক গণতান্ত্রিক ফেডারেশনের সম্মেলনে অল ইণ্ডিয়া স্টুডেন্টস ফেডারেশনের একজন ছাত্রী প্রতিনিধি হিসেবে যোগদান করেন।\nবিদ্যা ১৯৪৫ সালে প্যারিসে মহিলা আত্মরক্ষা সমিতির (এমএআরএস) সাধারণ সম্পাদক ইলা রিডের সাথে মহিলা আন্তর্জাতিক গণতান্ত্রিক ফেডারেশন -এর প্রতিষ্ঠা সম্মেলনেও যোগ দিয়েছিলেন।  এটি ১৯৪৫ সালের ২৬শে নভেম্বর থেকে ১লা ডিসেম্বরের মধ্যে ভেলোড্রোম ডি'হাইভারে (শীতকালীন স্টেডিয়াম) অনুষ্ঠিত হয়েছিল। এই বিশাল উদ্বোধনী সম্মেলনে বিদ্যা এবং ইলা রিড ভারতের প্রতিনিধিত্ব করেছিলেন।\nতিনি ১৯৪৮ সালে ডব্লিউএফডিওয়াই-এর প্রতিনিধি হিসেবে ভারতে ফিরে আসেন। তিনি ১৯৪৮ সালের ফেব্রুয়ারিতে কলকাতায় অনুষ্ঠিত দক্ষিণ-পূর্ব এশীয় যুব সম্মেলনের প্রস্তুতিমূলক কমিটিতে কাজ করেছিলেন।\n\n\n== নারী আন্দোলন এবং সাংবাদিকতা ==\nতিনি ১৯৫২ থেকে ১৯৬২ সাল পর্যন্ত বোম্বের সাপ্তাহিক জার্নাল \"ব্লিটজ\"-এর কলকাতা সংবাদদাতা হিসেবে কাজ করেছিলেন। তর্কাতীতভাবে, তাঁকে ভারতের প্রথম মহিলা সাংবাদিক বলা হয়ে থাকে।\nতিনি বেশ কয়েক বছর ধরে সিপিআই-এর মুখপত্র কালান্তর-এর প্রকাশনা বোর্ডের প্রধান ছিলেন এবং দলের একজন সক্রিয় সদস্য ছিলেন। তিনি ২০০০ সাল পর্যন্ত রাজ্য মহিলা কমিশনের প্রধান ছিলেন। তিনি তাঁর জীবন, রাজনৈতিক উত্থান-পতন এবং তাঁর সময়ের নারী আন্দোলনের রূপরেখা একটি স্মৃতিকথায় বিশদভাবে লিপিবদ্ধ করেছেন, যার নাম ইন রেট্রোস্পেক্ট, ওয়্যার টাইম মেমোরিজ অ্যাণ্ড থটস অন উইমেন'স মুভমেন্টস।\n\n\n== তথ্যসূত্র =="}