{"pageid": 138751, "title": "ড্যানিয়েলা ক্রুকোয়ার", "url": "https://bn.wikipedia.org/wiki?curid=138751", "content": "ড্যানিয়েলা ইয়েল ক্রুকোয়ার (জন্ম ৬ই জানুয়ারি ১৯৭৫ বুয়েনোস আইরেসের কলেজিয়ালেস অঞ্চলে) একজন প্রাক্তন জুডোকা। প্রথমে তিনি ইসরায়েলের প্রতিনিধিত্ব করলেও, ১৯৯৯ সালের থেকে আর্জেন্টিনার প্রতিনিধিত্ব করেছেন।\n\n\n== জীবনী ==\nড্যানিয়েলার জীবন বেশ জটিল। অনেক প্রশ্ন আছে যার কোনো উত্তর নেই। তিনি বুয়েনোস আইরেসে এক ইহুদি পরিবারে জন্মগ্রহণ করেন। ছোট থাকতেই তার পরিবার ইসরায়েলে চলে যায়। এখানেই তার বিদ্যালয়ের পঠন-পাঠন ও জুডো শিক্ষার হাতেখড়ি।\n৯০ দশকের মাঝামাঝি দুজন সম্ভাবনাময়ী জুডোকার উদয় হয় ইসরায়েলে। একজন আইনাত ইয়ারোন আর অন্যজন বলা বাহুল্য ড্যানিয়েলা। এঁরা দুজনেই হাফ-মিডলওয়েট শ্রেণীতে প্রতিদ্বন্দ্বিতা করতেন। এই দুজনের মধ্যে প্রতিযোগিতা ছিল তীব্র; এর প্রভাব ওঁদের ব্যক্তিগত সম্ম্পর্কেও পড়েছিল বলে মনে করা হয়। ড্যানিয়েলা এই তীব্র প্রতিযোগিতার কারণে তার খেলোয়াড় জীবন নিয়ে কিছুটা চিন্তিত হয়ে পড়েন। তার মনে হয় ইসরায়েল জুডো ফেডারেশন আইনাতকে বেশি সুবিধা দিচ্ছে। এরপর যখন দেখেন IFJ-এর সীমা বেঁধে দেওয়ার কারণে তিনি সিডনিতে অনুষ্ঠেয় ২০০০ অলিম্পিক গেমসে অংশ নিতে পারবেন না, তখন তিনি অন্য কোনো দেশের হয়ে অংশগ্রহণের সিদ্ধান্ত নেন। তার প্রথম পছন্দ ছিল আর্জেন্টিনা - তার জন্মভূমি। সম্ভবতঃ তিনি কখনোই আর্জেন্টিনার নাগরিকত্ব হারাননি। ফলে সহজেই তার এই দেশান্তর সম্পন্ন হয়।\n২০০৯/১০ মরশুমের শুরুতে তিনি অবসর নেন। ২০০৯ প্যান আমেরিকান জুডো চ্যাম্পিয়নশিপে সোনা জেতার পর, তিনি আর প্রতিদ্বন্দিতামূলক জুডো থেকে কোনো ভাবে উদ্বুদ্ধ হতে পারছিলেন না। এখন তিনি একজন সফল জুডো প্রশিক্ষক হতে চান।\n\n\n== জুডো ==\nসিডনিতে অনুষ্ঠিত অলিম্পিক গেমস ড্যানিয়েলা প্রথমে মিডলওয়েট শ্রেণীতে নাম দেন। হয়ত তিনি হাফ-মিডলওয়েটে আইনাতের মুখোমুখি হওয়া এড়াতে চেয়েছিলেন। তবে শীঘ্রই খেলা শুরু হবার আগেই ফুসফুসের ক্যান্সারে আইনাত অসুস্থ হয়ে পড়েন। ফলে ড্যানিয়েলা হাফ-মিডলওয়েটেই শুরু করেন। শেষ পর্যন্ত তিনি ৯ম স্থান অধিকার করে টুর্নামেন্ট শেষ করেন।\nতার খেলোয়াড় জীবনের শ্রেষ্ঠ মুহূর্ত আসে ২০০৩ সালে ওসাকাতে অনুষ্ঠিত বিশ্ব জুডো চ্যাম্পিয়নশিপে। ফাইনালে তিনি ইপ্পনে পরাজিত হন অলিম্পিক স্বর্ণপদকজয়ী কিউবার প্রতিযোগী ড্রিউলিস গঞ্জালেজের কাছে। প্রতিযোগিতা শুরুর আগে কেউ ভাবেননি ড্যানিয়েলা পদক জিততে পারেন বলে। ফলে এই সাফল্যের পর তিনি আর্জেন্টিনাতে রাতারাতি বিখ্যাত হন। শুধু তাই নয়, সবাই তাকে পরের বছরের অলিম্পিক গেমসে পদকের সম্ভাব্য দাবীদার ভাবতে শুরু করে।\nএথেন্সে অনুষ্ঠিত ২০০৪ অলিম্পিক গেমসে তিনি প্রচুর প্রত্যাশা নিয়ে শুরু করেন। তার প্রথম দুই প্রতিপক্ষকে তিনি সোনালি স্কোরে পরাস্ত করেন। সেমিফাইনালে তিনি আয়ুমি তানিমোতোর বিপক্ষে শুরুটা ভাল করেছিলেন। এমন সময় এক নতুন পদ্ধতির প্রয়োগ করতে গিয়ে বিশ্রি ভাবে তার হাত ভাঙ্গে। ফলে তিনি আর টুর্নামেন্টে এগোতে পারেননি। তার সম্ভাব্য প্রতিদ্বন্দ্বী ড্রিউলিস গঞ্জালেজ বিনা প্রতিদ্বন্দ্বিতায় ব্রোঞ্জ পদক লাভ করেন। এই দুর্ঘটনার পর থেকে আর্জেন্টিনীয় সংবাদ মাধ্যম তাকে \"লৌহ মানবী\" আখ্যায় ভূষিত করে।\nপরবর্তী মরশুম গুলিতে তিনি কঠিন প্রতিদ্বন্দ্বিতার প্রদর্শন করলেও মহাদেশীয় প্রতিযোগিতা গুলি ছাড়া বৃহত্তর পর্যায়ে কোনো পদক জিততে পারেননি।\n\n\n== সাফল্য ==\n\n\n== পাদটিকা ==\n\n\n== বহিঃসংযোগ ==\nJudoInside\nSports-Reference\nPersonal site\nFacebook"}