{"pageid": 1402153, "title": "রাধাবতী দেবী", "url": "https://bn.wikipedia.org/wiki?curid=1402153", "content": "রাধাবতী দেবী একজন বাংলাদেশী তাঁতশিল্পী ও উদ্ভাবক। তিনি কলাগাছের তন্তু দিয়ে কলাবতী শাড়ি তৈরি করেছেন। বান্দরবান জেলা প্রশাসক ইয়াছমিন পারভীন তিবরীজির উদ্যোগে তিনি  কলাগাছের সুতা দিয়ে শাড়ি বুনন করেন। তাকে স্মরণ রাখতে কলাগাছের ‘কলা’ আর রাধাবতীর ‘বতী’ যোগ করে শাড়ির নাম বাখা হয় ‘কলাবতী’। কলাগাছের সুতা থেকে তৈরি ১৩ হাতের শাড়িটি অনেকটা মণিপুরী ও জামদানি শাড়ির মতো।\n২০২০ সালে তাঁতজাত বস্ত্রের শ্রেষ্ঠ নকশাকার হিসেবে তিনি বাংলাদেশ মণিপুরি আদিবাসী ফোরাম কর্তৃক ‘নকশাকার গুরুমাতা’ উপাধি লাভ করেন ।\n\n\n== ব্যক্তিগত জীবন ==\nরাধাবতী দেবী মৌলভীবাজার জেলা কমলগঞ্জ উপজেলা সদরের মণিপুরী জনগোষ্ঠীর ভানুবিল মাঝেরগাঁও গ্রামে জন্মগ্রহণ করেছেন। তার জন্মের কয়েক মাস পর বাবা ব্রজবল্লভ সিংহ মারা যান। রাধাবতী বড় হন মামার কাছে। তেতইগাঁও রশিদ উদ্দিন উচ্চবিদ্যালয়ে নবম শ্রেণিতে পড়া অবস্থায় তার বিয়ে হয়ে যায়। সংসার জীবন শুরুর তিন মাস পর বিচ্ছেদ হয়ে যায়। ২০১৬ সালে তার মাও মারা যান।\n\n\n== কর্মজীবন ==\nপারিবারিক ঐতিহ্য হিসাবে ১৯৭৫ সাল থেকে তিনি মণিপুরী তাঁতবস্ত্র তৈরি করছেন। ১৯৯২ সাল থেকে শাড়ি তৈরি শুরু করেন। তিনি মাফলার, ওড়না, শাড়ি, গামছা, উত্তরীয়সহ বিভিন্ন পণ্য তৈরি করে বিক্রি করতেন। পাশাপাশি জেলার বিভিন্ন তাঁতবস্ত্র দোকানের চাহিদা এলেই তিনি সে হিসাবে মণিপুরী তাঁতবস্ত্র তৈরি করে দিয়ে থাকেন।\nবাড়িতে টকটকি (তাঁতের কাঠের মেশিন) দিয়ে মণিপুরী বস্ত্র বুনন করেন। তাঁতবস্ত্র তৈরিতে ১৯৮৬ সালে প্রথম ভারতের মণিপুরের ইম্পলে প্রশিক্ষণ গ্রহণ করেছিলেন। এরপর কমলগঞ্জের মাধবপুরে মণিপুরী ললিত কলা একাডেমিতে ২০১০ সালে ২ বার প্রশিক্ষণ নিয়েছেন। সেই থেকে তিনি এখন মণিপুরী তাঁতবস্ত্র বুননে এলাকায় একজন ওস্তাদ (গুরু) হয়ে উঠেন।\n\n\n== তথ্যসূত্র =="}