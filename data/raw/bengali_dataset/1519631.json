{"pageid": 1519631, "title": "এদিবে শাহিন", "url": "https://bn.wikipedia.org/wiki?curid=1519631", "content": "এদিবে শাহিন ১৯৬০ সালে তুরস্কের টুনসেলির নাজিমিয়েতে জন্মগ্রহণকারী একজন বিশিষ্ট নারী রাজনীতিবিদ ও সমাজকর্মী। তিনি ডেমোক্র্যাটিক সোসাইটি পার্টি (ডিটিপি)-র হয়ে পূর্ব আনাতোলিয়ার টুনসেলি প্রদেশের রাজধানী টুনসেলি (মামেকিয়ে) পৌরসভার মেয়র হিসেবে দায়িত্ব পালন করেন। তিনি কুর্দি আলেভি বংশোদ্ভূত একজন তুর্কি নাগরিক। এছাড়াও,তিনি রেউসেন ম্যাগাজিনের সম্পাদক হিসেবেও কাজ করেছিলেন।\n\n\n== প্রাথমিক জীবন এবং শিক্ষা ==\nএদিবে শাহিন ১৯৬০ সালে তুরস্কের টুনসেলির নাজিমিয়েতে জন্মগ্রহণ করেন এবং টুনসেলিতে উচ্চ বিদ্যালয় থেকে উচ্চ মাধ্যমিক পড়াশোনা শেষ করেন।  এর পরে তিনি আগ্রির গার্লস ভোকেশনাল স্কুল থেকে স্নাতক ডিগ্রি অর্জন করেন।  ১৯৮০ সালের আগ পর্যন্ত তিনি ট্রেজারি কেরানি হিসেবে কাজ করেছিলেন। সামরিক অভ্যুত্থানের পর, রাজনৈতিক পরিস্থিতির কারণে ১৯৮০ সালে সামরিক সরকার তাকে নির্বাসনে পাঠায়।  তবে, পরবর্তীতে সাধারণ ক্ষমার পরেও তিনি নির্বাসন থেকে ফিরে আসেননি।  নির্বাচনে দাঁড়ানোর জন্য তুরস্কে ফিরে আসার আগে, তিনি বহু বছর ধরে নারী ও মানবাধিকার সংগঠনের হয়ে কাজ করেছেন। \n\n\n== রাজনৈতিক জীবন ==\nডেমোক্র্যাটিক সোসাইটি পার্টিতে (ডিটিপি) যোগদানের পর থেকেই তিনি দলের মহিলা শাখায় জড়িত ছিলেন।  ২০০৯ সালের স্থানীয় নির্বাচনে তিনি ৮১টি প্রাদেশিক রাজধানীর দুইজন মহিলা মেয়রের মধ্যে একজন হিসেবে ডিটিপি-এর হয়ে টুনসেলির মেয়র নির্বাচিত হন।  ২০১০ সালে মালাতিয়ার তৃতীয় ভারী দণ্ড আদালত তাকে একটি অবৈধ সংগঠনের পক্ষে প্রচারণা চালানোর অভিযোগে ১০ মাসের কারাদণ্ড দেয়।  ২০১৫ সালের জুন মাসের সংসদীয় নির্বাচনে তিনি টুনসেলির পিপলস ডেমোক্রেটিক পার্টি (এইচডিপি) এর প্রতিনিধিত্ব করে তুরস্কের গ্র্যান্ড ন্যাশনাল অ্যাসেম্বলির সদস্য নির্বাচিত হন। \n\n\n=== রাজনৈতিক অবস্থান ===\nতিনি রাজনীতিতে নারীদের শক্তিশালী প্রতিনিধিত্বের পক্ষে অবস্থান করেন। তিনি এই অগ্রগতিতে ডিটিপির ভূমিকা আরও বৃদ্ধির উপর জোর দেন।  দেরসিম বিদ্রোহের সময় কুর্দিদের উপর নৃশংসতার বিষয়ে তিনি তুর্কি সরকারের কাছে একটি আর্কাইভ খোলার দাবি জানান।  টুনসেলির নির্বাচিত মেয়র থাকার সময়, বাদের ক্ষতিকর প্রভাব এড়াতে,এদিবে শাহিন মুনজুর বাঁধ নির্মাণের বিরুদ্ধেও প্রচারণা চালিয়েছিলেন। \n\n\n=== কারাদণ্ড ===\n২০১৬ সালের নভেম্বরে শাহিনকে পিকেকে-র সাথে যোগাযোগের অভিযোগে টুনসেলিতে গ্রেপ্তার করা হয়েছিল।  ২০১৭ সালের ডিসেম্বরে তাকে ৮ বছর ৯ মাসের কারাদণ্ড দেওয়া হয়।  কারাগারে তিনি লেখালেখি শুরু করেন এবং গুলতান কিসানাকের \" দ্য কালার পার্পল অফ কুর্দিশ পলিটিক্স\" বইটিতে বেশ কয়েকটি লেখায় অবদান রাখেন। \n\n\n== ব্যক্তিগত জীবন ==\nএদিবে শাহিন বিবাহিত এবং তার দুটি সন্তান রয়েছে। \n\n\n== তথ্যসূত্র =="}