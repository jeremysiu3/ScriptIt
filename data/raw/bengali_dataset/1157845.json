{"pageid": 1157845, "title": "পরিবর্তনশীলতা পরিসর", "url": "https://bn.wikipedia.org/wiki?curid=1157845", "content": "পরিবর্তনশীলতা পরিসর কোনও রাশি সর্বোচ্চ ও সর্বনিম্ন যে মান ধারণ করতে পারে, তাদের মধ্যকার অনুপাতকে বোঝায়। এই পরিভাষাটিকে প্রায়শই সংকেত, যেমন আলো বা শব্দের প্রেক্ষাপটে ব্যবহার করা হয়। এটিকে বিভিন্নভাবে পরিমাপ করা হয়, যেমন সংকেতের ক্ষুদ্রতম ও বৃহত্তম মানের অনুপাত, বা ঐ দুই মানের মধ্যকার পার্থ্যকের দশ-ভিত্তিক (ডেসিবেল) বা দুই-ভিত্তিক (দ্বিত্ব, বিট বা স্টপ) লগারিদমীয় মান, ইত্যাদি। একে ইংরেজিতে \"ডায়নামিক রেঞ্জ\" (Dynamic range, সংক্ষেপে DR, DNR বা DYR) বলা হয়।\nউদাহরণস্বরূপ শব্দ যন্ত্রধারণের সময় সবচেয়ে জোরালো ও সবচেয়ে কম জোরালো শব্দ বা ধ্বনির মধ্যবর্তী পার্থক্য বা অনুপাত হল ধারণকৃত শব্দের পরিবর্তনশীলতা পরিসর। শব্দ শোনার ক্ষেত্রে অর্থাৎ শ্রুতিবিজ্ঞানের আলোচনায় কোনও ব্যক্তি সবচেয়ে কম জোরালো যে শব্দ শুনতে পারে ও সবচেয়ে বেশি জোরালো যে শব্দ সহ্য করতে পারে, সেই দুই শব্দের উচ্চতা বা জোরালোতার পরিসরকে বোঝায়। স্বাভাবিক শ্রবনশক্তিবিশিষ্ট একজন গড়পড়তা ব্যক্তির শ্রুতির পরিবর্তনশীলতা পরিসর হল প্রায় ১২০ ডেসিবেল, যেখানে নিম্ন শ্রুতিসীমা হল ০ ডেসিবেল ও উচ্চ শ্রুতিসীমা (ব্যথার সীমা) প্রায় ১২০ ডেসিবেল। এটি একটি অত্যন্ত প্রশস্ত পরিবর্তনশীলতা পরিসর, কেননা সবচেয়ে বেশি জোরালো শব্দের চাপ সবচেয়ে কম জোরালো শব্দের চাপের ১ লক্ষ গুণ বেশি হয়।\nআবার কোনও চিত্রের পরিবর্তনশীলতা পরিসর হল ঐ চিত্রের সবচেয়ে উজ্জ্বল ও অনুজ্জ্বল অংশগুলির মধ্যে ঔজ্বল্যের অনুপাত। আরও সাধারণভাবে কোনও আগম সংকেতের প্রত্যুত্তরে কোনও সক্রিয় ইলেকট্রনীয় যন্ত্র কতটুকু পরিসরের মধ্যে একটি উপযুক্ত নির্গম সংকেত উৎপাদন করতে পারে, সেটিকে ঐ যন্ত্রের পরিবর্তনশীলতা পরিসর বলে। সাধারণত ঐ যন্ত্রের কোলাহল স্তর (noise level) ও যে স্তরের নির্গম সংকেত সম্পৃক্ত হয়ে যায় তথা অতিরিক্ত বোঝা স্তর (overload level), এই দুই স্তরের মধ্যকার ডেসিবেল এককে প্রকাশিত ব্যবধান হিসেবে পরিবর্তনশীলতা পরিসর হিসেবে উদ্ধৃত করা হয়।\nইলেকট্রনীয়ভাবে পুনরুৎপাদিত শ্রাব্য (অডিও) ও চলদৃশ্য (ভিডিও) প্রায়শই এমনভাবে প্রক্রিয়াজাত করা হয় যাতে প্রশস্ত পরিবর্তনশীলতা পরিসরবিশিষ্ট মূল বিষয়বস্তুটিকে একটি অপেক্ষাকৃত অপ্রশস্ত বা সরু পরিবর্তনশীলতা পরিসরের মধ্যে আঁটা যায়, এবং এভাবে ঐ বিষয়বস্তুটিকে অধিকতর সহজে সংরক্ষণ ও পুনরুৎপাদন করা যায়। এই প্রক্রিয়াজাতরকরণ প্রক্রিয়াটিকে পরিবর্তনশীলতা পরিসর সংকোচন (dynamic range compression ডায়নামিক রেঞ্জ কম্প্রেশন) বলে।\n\n\n== আরও দেখুন ==\nশব্দের জোরালোতার যুদ্ধ\nউচ্চ পরিবর্তনশীলতা পরিসর\nউচ্চ-পরিবর্তনশীলতা-পরিসর চিত্রণ\nউচ্চ-পরিবর্তনশীলতা-পরিসর অঙ্কন\nউচ্চ-পরিবর্তনশীলতা-পরিসর ভিডিও\nউজ্জ্বলাংশের বাড়তি পরিসর\nপরিসর ভগ্নাংশীকরণ\nভেজালবিহীন পরিবর্তনশীলতা পরিসর\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\nAudible dynamic range (online test)\nSteven E. Schoenherr (২০০২)। \"Dynamic Range\"। Recording Technology History। ২০০৬-০৯-০৫ তারিখে মূল থেকে আর্কাইভ করা। \nVaughan Wesson (অক্টোবর ২০০৪)। \"TN200410A - Dynamic Range\"। ২০০৪-১২-২১ তারিখে মূল থেকে আর্কাইভ করা।"}