{"pageid": 1512408, "title": "১৯৮৫-এর গুজরাত দাঙ্গা", "url": "https://bn.wikipedia.org/wiki?curid=1512408", "content": "১৯৮৫ সালের গুজরাট দাঙ্গা ১৯৮৫ সালের ফেব্রুয়ারিতে ভারতের গুজরাত রাজ্যে শুরু হয়েছিল এবং আগস্ট পর্যন্ত স্থায়ী হয়েছিল। দাঙ্গার বেশিরভাগ ঘটনা ঘটেছে আহমেদাবাদ শহরে; রাজ্যের রাজধানী গান্ধীনগর সহ আরও কিছু শহরও এতে ক্ষতিগ্রস্ত হয়েছিল। সহিংসতায় ২২০ থেকে ২৭৫ জন নিহত হন, আরও কয়েক হাজার আহত হন এবং কয়েক হাজার মানুষ বাস্তুচ্যুত হন। দাঙ্গার ফলে ব্যাপক সম্পত্তির ক্ষতিও হয়েছিল।\n১৯৮৫ সালের জানুয়ারিতে গুজরাটের মুখ্যমন্ত্রী মাধব সিং সোলাঙ্কির সরকার তাদের সংরক্ষণ নীতিতে একটি পরিবর্তন ঘোষণা করে যার ফলে \"অনগ্রসর\" শ্রেণীর মানুষদের সুবিধা বৃদ্ধি পায়। উচ্চবর্ণের মানুষের মধ্যে এই নীতির প্রতি ক্ষোভের ফলে ১৯৮৫ সালের ফেব্রুয়ারিতে এর বিরুদ্ধে আন্দোলন শুরু হয়। প্রথমে এই আন্দোলন বয়কট এবং প্রতিবাদ মিছিলে সীমাবদ্ধ থাকলেও,পরবর্তীতে দ্রুতই তা সহিংস হয়ে ওঠে।উচ্চবর্ণের বিক্ষোভকারীরা সরকারি সম্পত্তি এবং বাসগুলিকে আক্রমণের লক্ষ্যবস্তুতে পরিণত করা হয়েছিল। মার্চ মাসের শুরুতে, শহরের মুসলিম সংখ্যালঘুদের লক্ষ্যবস্তু করার সাথে সাথে  সাম্প্রদায়িক সহিংসতাও ঘটতে শুরু করে। রাজ্য পুলিশও এই সহিংসতাকে প্রশ্রয় দিয়েছে এবং কিছু স্থানে তাতে অংশগ্রহণও করেছে।সবশেষে, শহরে টহল দেওয়ার জন্য ভারতীয় সেনাবাহিনীকে ডাকা হয়েছিল এবং ঘন ঘন কারফিউ ঘোষণা করা হচ্ছিল। ১৯৮৬ সালের আগস্টে সোলাঙ্কির পদত্যাগের পর এবং আন্দোলনকারীদের সাথে একটি চুক্তিতে পৌঁছানোর পর সহিংসতা কমে যায়। আহমেদাবাদের মুসলমানরা এ দাঙ্গায় সবচেয়ে বেশি ক্ষতির শিকার হয়েছিল।মুসলমানদের প্রায় ১০০ জন নিহত হয়েছিল, কয়েকশ গুরুতর আহত হয়েছিল, তাদের ২,৫০০ বাড়ি ধ্বংস হয়েছিল এবং ১২,০০০ মানুষ গৃহহীন হয়েছিল।ঐতিহাসিক এবং ভাষ্যকাররা বলেছেন যে জাতিগত সহিংসতা এবং সাম্প্রদায়িক সহিংসতার  উৎস এক। নিম্নবর্ণের মানুষের জন্য ক্রমবর্ধমান সামাজিক ও অর্থনৈতিক সুযোগ এবং সুবিধাবঞ্চিত জাত, মুসলিম এবং আদিবাসীদের মধ্যে রাজনৈতিক জোটের কারণে উচ্চবর্ণের লোকেরা হুমকির সম্মুখীন হয়ে পড়ে। জাতিগত উত্তেজনার কারণে সৃষ্ট দাঙ্গা এভাবে সাম্প্রদায়িক সহিংসতায় পরিণত হয়, এবং মুসলিমরা, সংরক্ষণ বিতর্কে যাদের কোনও ভূমিকা ছিল না, তারাও নির্যাতিত হয়েছিল। সংঘটিত ধর্মীয় সহিংসতা হিন্দু জাতীয়তাবাদী আন্দোলনকেও শক্তিশালী করেছিল। উদাহরণস্বরূপ,এই দাঙ্গার পর গুজরাটে ভারতীয় জনতা পার্টির প্রভাব বৃদ্ধি পায়। দাঙ্গার তদন্তকারী সরকারি কমিশনের মতে, বিজেপির সদস্যদের সাথে  নিখিল ভারতীয় বিদ্যার্থী পরিষদ এবং বিশ্ব হিন্দু পরিষদ এর সদস্যরাও সহিংসতা আরও বাড়িয়ে তোলার ক্ষেত্রে ভূমিকা পালন করেছিল। সোলাঙ্কির সরকারকে  সহিংসতাকে রাজনৈতিক স্বার্থে  ব্যবহার করার জন্যও দায়ী করা হয়েছিল।\n\n\n== পটভূমি এবং প্রেরণা ==\n১৯৮০ সালে অনুষ্ঠিত গুজরাট বিধানসভা নির্বাচনে, মাধব সিং সোলাঙ্কির নেতৃত্বাধীন ভারতীয় জাতীয় কংগ্রেস সরকার ক্ষমতায় ফিরে আসে। ১৯৭৭ সাল থেকে, সোলাঙ্কি ক্ষত্রিয়দের সমর্থনের ভিত্তিতে একটি সফল রাজনৈতিক জোট গঠন করেছিলেন। ক্ষত্রিয়রা  ঐতিহ্যগতভাবে যোদ্ধা জাতি হিসেবে পরিচিত ছিল। অন্যদিকে নিম্ন বর্ণের কিছু ভিন্ন গোষ্ঠী হরিজন, বা দলিত( যারা ঐতিহাসিকভাবে অস্পৃশ্য নামে পরিচিত) আদিবাসী, বা আদিবাসী উপজাতি; এবং মুসলমানরা তাদের মর্যাদা উন্নত করতে চাইছিল।তাদের জোটটি \"খাম\" নামে পরিচিত ছিল।\nসোলাঙ্কি সরকার একটি \"অনগ্রসর শ্রেণী কমিশন\" তৈরি করে। এটি ১৯৮৩ সালে সুপারিশ করে যে \"অনগ্রসর\" গোষ্ঠীর লোকদের জন্য সংরক্ষিত সরকারি চাকরির কোটা ১০ শতাংশ থেকে বাড়িয়ে ২৮  শতাংশ করা হোক এবং এই কোটা পাওয়ার মানদণ্ড হিসেবে তাদের বর্ণ পরিচয় বাদ দেওয়া হোক। ১৯৮৫ সালের মার্চ মাসে নির্ধারিত রাজ্যব্যাপী হতে যাওয়া নির্বাচনের আগে নিম্নবর্ণের গোষ্ঠীগুলির মধ্যে সোলাঙ্কি সরকার তাদের সমর্থন জোরদার করার জন্য, সেই বছরের জানুয়ারিতে সোলাঙ্কি সরকার এই কমিশন  বাস্তবায়ন করে।এই কমিশনে দলিত, আদিবাসী এবং \"সামাজিক ও অর্থনৈতিকভাবে পিছিয়ে পড়া শ্রেণীর\" জন্য সংরক্ষিত চাকরির পাশাপাশি আরও ১৮% সরকারি চাকরি \"অন্যান্য পিছিয়ে পড়া শ্রেণীর\" জন্য আলাদা করে রাখা হয়েছিল। তবে, কমিশনের সুপারিশের বিপরীতে  সরকার এই চাকরির কোটায় প্রবেশের মানদণ্ড হিসেবে বর্ণ(জাতভেদ) বাদ দেয়নি।\n১৯৭০-এর দশকের শুরুতে, সুবিধাবঞ্চিত বর্ণের মধ্যে ক্রমবর্ধমান সামাজিক গতিশীলতা উচ্চবর্ণের মধ্যে ক্রমবর্ধমান নিরাপত্তাহীনতার দিকে পরিচালিত করেছিল। কংগ্রেস সরকারগুলি নিম্ন বর্ণের সমর্থন গড়ে তোলার জন্য একযোগে প্রচেষ্টা চালানোর পর এবং সোলাঙ্কির নেতৃত্বে নিম্ন বর্ণভিত্তিক জোট উচ্চ বর্ণের রাজনৈতিক আধিপত্যকে চ্যালেঞ্জ করার পর এই পরিস্থিতি আরও তীব্র হয়ে ওঠে। ১৯৭৫ সালে সংরক্ষণ নীতি চালু হওয়ার পর গুজরাটে উচ্চবর্ণের গোষ্ঠীগুলির সহিংস প্রতিক্রিয়া দেখা দেয়। ১৯৭৫ সালে দাঙ্গা সংঘটিত হয় এবং ১৯৮১ সালে আরও ভয়াবহ দাঙ্গা হয়, যখন পঞ্চাশজনেরও বেশি মানুষ নিহত হয়, যাদের বেশিরভাগই সুবিধাবঞ্চিত বর্ণের সদস্য। ১৯৮১ সালে স্নাতকোত্তর চিকিৎসা কোর্সে সংরক্ষণ বাস্তবায়নের পর আন্দোলন শুরু হয়।  আহমেদাবাদের একটি সরকারি মেডিকেল কলেজের ব্রাহ্মণ, বানিয়া এবং পাটিদার ছাত্ররা এ আন্দোলন  শুরু করে। যদিও সরকার এক সপ্তাহের মধ্যে তাদের দাবি মেনে নেয়, তবুও আন্দোলন তীব্রতর হয় এবং তিন মাসেরও বেশি সময় ধরে বিশেষ করে দলিতদের উপর ব্যাপক অত্যাচার শুরু হয়।\nএই বর্ণ-ভিত্তিক উত্তেজনা পরবর্তী কয়েক বছর ধরে অব্যাহত ছিল, যদিও সুবিধাবঞ্চিত বর্ণের জন্য নির্ধারিত কোটার খুব কম অংশই পূরণ করা হয়েছিল। ১৯৮৫ সালের ফেব্রুয়ারিতে, সংরক্ষণ নীতির পরিবর্তনের বিষয়ে উচ্চবর্ণের মধ্যে ক্ষোভ আবারও দাঙ্গার দিকে পরিচালিত করে, যখন সুবিধাভোগী বর্ণের সদস্যরা সরকারি সম্পত্তিতে আক্রমণ শুরু করে। তবে, মুসলিম সংখ্যালঘুদের লক্ষ্যবস্তু করায় দাঙ্গাগুলি দ্রুত ধর্মীয় সহিংসতায় পরিণত হয়। ১৯৬৯ সালের গুজরাট দাঙ্গার সময়, দেশভাগের পর থেকে গুজরাট ভারতের সবচেয়ে খারাপ সাম্প্রদায়িক সহিংসতার কেন্দ্রবিন্দু হিসেবে পরিচিত ছিল।\n\n\n== দাঙ্গা ==\n\n\n=== ১৯৮৫ সালের ফেব্রুয়ারি এবং মার্চ ===\n\nযদিও সংরক্ষণ নীতির পরিবর্তনগুলি জানুয়ারিতে ঘোষণা করা হয়েছিল তবুও ফেব্রুয়ারির মাঝামাঝি পর্যন্ত কোনও বড় আকারের প্রতিক্রিয়া দেখা যায়নি। সেই সময়ে, আহমেদাবাদের একটি ইঞ্জিনিয়ারিং কলেজের শিক্ষার্থীরা প্রতিবাদস্বরূপ ১৮ ফেব্রুয়ারিতে নির্ধারিত তাদের প্রিলিমিনারি পরীক্ষা বয়কট করার সিদ্ধান্ত নেয়। ছাত্ররা অল-গুজরাট এডুকেশনাল রিফর্ম অ্যাকশন কমিটি (এ জি ই আর এ সি) নামে একটি কমিটি গঠন করে এবং সমস্ত পরীক্ষা বর্জন করে অনির্দিষ্টকাল পর্যন্ত ধর্মঘট শুরু করে। এর প্রতিক্রিয়ায়, সরকার সমস্ত স্কুল ও কলেজ বন্ধ করে দেয়। শিক্ষার্থীরা প্রথমে বয়কট এবং প্রতিবাদ মিছিলের মাধ্যমে আন্দোলন শুরু করে, কিন্তু শীঘ্রই তাদের আন্দোলন সহিংস হয়ে ওঠে। আন্দোলনকারীদের অগ্নিসংযোগ ও পাথর ছোঁড়ার ফলে সরকারি ও পৌরসভার সম্পত্তির যথেষ্ট ক্ষতি হয়। এই আন্দোলনে অংশগ্রহণকারীরা মূলত উচ্চবর্ণের ছাত্র ছিল।প্রাথমিকভাবে আন্দোলনের  সহিংসতা শুধুমাত্র শহরের পশ্চিম অংশে সীমাবদ্ধ ছিল।২৫শে ফেব্রুয়ারি এজিইআরএসি একটি বন্ধ বা সাধারণ ধর্মঘটের ডাক দেয়। শহরের কিছু অংশে এই ধর্মঘট পালিত হয়েছিল, কিন্তু অন্য অংশে তা পালিত হয়নি। কিছু আইনজীবী ও ডাক্তার সংগঠনের পাশাপাশি বিজেপির সাথে যুক্ত ছাত্র সংগঠনগুলি এতে সমর্থন দিয়েছিল।  এই আন্দোলনের  বেশিরভাগ অংশগ্রহণকারীই ১৯৮১ সালের আন্দোলনকেও সমর্থন করেছিল এবং তারা উচ্চবর্ণের বা উচ্চবিত্ত বংশ থেকে এসেছিল।\n২৮শে ফেব্রুয়ারী, একটি বাস পুড়িয়ে দেওয়ার ঘটনায় একজন যাত্রী মারা যান।কিন্তু মার্চের প্রথম সপ্তাহে সহিংসতা কিছুটা থেমে যায়। এই সময় গুজরাট রাজ্য বিধানসভার নির্বাচন নির্ধারিত সময়সূচী অনুসারে অনুষ্ঠিত হয় এবং সোলাঙ্কির নেতৃত্বে কংগ্রেস ১৮২টি আসনের মধ্যে ১৪৯টিতে জয়লাভ করে। সোলাঙ্কি একটি মন্ত্রিসভা গঠন করেন যেখানে ২০ জন মন্ত্রীর মধ্যে ১৪ জনই ছিলেন তার খাম জাতি জোটের সদস্য। এরপরই,আবার ছাত্র আন্দোলন শুরু হয়।ব্যক্তিগত যানবাহন সহ আরও বাসে আক্রমণ করা হয় এবং দুটি বাস পুড়িয়ে দেওয়া হয়। ১৮ মার্চ আবারও রাজ্যব্যাপী বনধ ডাকা হয়েছিল। এর প্রতিক্রিয়ায়, সরকার সংরক্ষণ নীতিতে যেকোনো পরিবর্তন এক বছরের জন্য স্থগিত রাখার, স্কুল ও বিশ্ববিদ্যালয়গুলিতে পরীক্ষা স্থগিত করার এবং সংরক্ষণ নীতিতে পরিবর্তনের সুপারিশকারী কমিশনের প্রতিবেদন প্রকাশ করার সিদ্ধান্ত নেয়। আন্দোলনকারীরা তাদের অবস্থান আরও কঠোর করে বলে যে তারা সমস্ত সংরক্ষিত আসন(কোটা)-এর অবসান চায়।\n১৮ মার্চ রাজ্যব্যাপী বন্ধের সময়, বেশ কয়েকটি সহিংস ঘটনা ঘটে। এর বেশিরভাগই পুলিশ, বাস এবং সরকারি প্রতিষ্ঠানকে লক্ষ্য করে সংঘটিত হয়।পুলিশ পঞ্চাশটিরও বেশি ঘটনা রেকর্ড করেছে। সেই সন্ধ্যায় একজন মুসলিম ছেলের মাথায় পাথর ছোড়ে আঘাত করার পর, একটি হিন্দু পাড়া এবং একটি মুসলিম পাড়ার মাঝামাঝি একটি এলাকায় প্রথম ধর্মীয় বা সাম্প্রদায়িক সহিংসতা শুরু হয়। রাত ১০:৩০ ঘটিকায় সরকার কর্তৃক কারফিউ জারি করা সত্ত্বেও সংলগ্ন এলাকাগুলিতে রাতভর সাম্প্রদায়িক সহিংসতা অব্যাহত ছিল। দরিয়াপুর পাড়ায় হিন্দু দলগুলি মুসলমানদের উপর আক্রমণ করে এর ফলে তিনজন নিহত এবং আটজন আহত হয়। পরের দিন, শৃঙ্খলা ফিরিয়ে আনার জন্য ভারতীয় সেনাবাহিনীকে ঐ এলাকায় মোতায়েন করা হয় কিন্তু ধর্মীয় ও বর্ণভিত্তিক সহিংসতার ঘটনা অব্যাহত থাকে। ২৩শে মার্চ ভারতের প্রধানমন্ত্রী রাজীব গান্ধী শহর পরিদর্শন করেন।একই দিনে, \"সাম্প্রদায়িক সহিংসতা উস্কে দেওয়ার\" অভিযোগে এজিইআরএসি-এর তিন সদস্যকে গ্রেপ্তার করা হয়। এর পরপরই দাঙ্গা কমে যায়।ফলে কারফিউ তুলে নেওয়া হয় এবং ২রা এপ্রিল সেনাবাহিনী সরে যায়।\n\n\n=== এপ্রিল ১৯৮৫ ===\nযদিও সহিংসতা কিছুদিনের জন্য তুলনামূলক কমে গিয়েছিল,কিন্তু এপ্রিল মাসেও সংরক্ষণ নীতি নিয়ে সংঘাত অব্যাহত ছিল। বয়কট এবং সমাবেশও অব্যাহত ছিল।গুজরাটের রাজধানী গান্ধীনগরে, সমাবেশ করার চেষ্টা করার সময় এক হাজার লোককে গ্রেপ্তার করা হয়েছিল।অন্যদিকে নতুন কোটা বাস্তবায়নের দাবিতে সংরক্ষণ নীতির সমর্থনেও একটি আন্দোলন শুরু হয়েছিল। ৪ এপ্রিল সংরক্ষণ নীতি বিরোধী সমাবেশে পুলিশ লাঠিচার্জ করে আন্দোলনকারীদের ছত্রভঙ্গ করার পর, বিক্ষোভকারীরা দাবি করে যে পুলিশ ঘরবাড়ি ক্ষতিগ্রস্ত করেছে এবং মহিলাদের উপর হামলা করেছে এবং তদন্তের দাবি জানায়। রাজ্যব্যাপী একটি সমাবেশে সংরক্ষণ নীতি সমর্থনকারী এবং বিরোধী ছাত্র সংগঠনগুলির মধ্যে সংঘর্ষ হয়। ১৩ এপ্রিল শহরের কিছু অংশে পুনরায় কারফিউ জারি করা হলেও মাস গড়িয়ে যাওয়ার সাথে সাথে ঘটনাগুলি আরও সহিংস হয়ে ওঠে।\n১৬ থেকে ২৩ এপ্রিলের মধ্যবর্তী সপ্তাহটিকে পরবর্তী তদন্ত কমিশন ১৯৮৫ সালের সহিংসতার \"অন্ধকারতম সময়\" হিসেবে বর্ণনা করে। ১৬ এপ্রিল সংরক্ষণ বিরোধী ছাত্র সংগঠন \"জেল ভরো\" অভিযান ঘোষণা করে, যার ফলে এক হাজারেরও বেশি ছাত্রকে গ্রেপ্তার করা হয়। আহমেদাবাদের পূর্বাঞ্চলের সরসপুরে দলিত এবং প্যাটেলদের মধ্যে সংঘর্ষ হয়। অন্যদিকে শহরের অন্য একটি অংশে পুলিশ বিক্ষোভকারীদের বিরুদ্ধে \"অতিরিক্ত বলপ্রয়োগ\" করে। ১৬ এপ্রিল সেনাবাহিনীকে শহরে ফিরিয়ে আনা হয় এবং পরবর্তী তিন মাস তারা সেখানে অবস্থান করার কথা বলা হয়। গ্রেপ্তারকৃত ছাত্রদের ১৮ এপ্রিল মুক্তি দেওয়া হয়, কিন্তু আন্দোলন অব্যাহত থাকে। সেনাবাহিনীর উপস্থিতি সত্ত্বেও, মোতায়েনের প্রথম দুই দিনে এক ডজন লোক নিহত হয় এবং লুটপাট ও অগ্নিসংযোগও অব্যাহত থাকে। সাম্প্রদায়িক সহিংসতা বৃদ্ধি পায়, পাশাপাশি পুলিশের পক্ষ থেকেও সহিংসতা বৃদ্ধি পায়। পুলিশের বিরুদ্ধে অভিযোগ এতটাই প্রকট হয়ে ওঠে যে আদালত থেকে তাদের শহরের কিছু এলাকায় প্রবেশ নিষিদ্ধ করা হয় তাদের পরিবর্তে সেনাবাহিনীকে টহল দেওয়ার দায়িত্ব দেওয়া হয়।\nচার দিন পর পরিস্থিতি আরও খারাপ হয়, যখন পুলিশের হেড কনস্টেবল লক্ষ্মণ দেশাই নিহত হন। এর প্রতিক্রিয়ায়, পুলিশ তাদের অবস্থান ত্যাগ করে এবং তাণ্ডব চালায়। পুলিশ তাদের সহিংসতার সমালোচনা করা গুজরাট সমাচার পত্রিকার অফিস প্রাঙ্গণে আক্রমণ করে এবং তাদের ছাপাখানা পুড়িয়ে দেয়।একই ভবনে অবস্থিত ইংরেজি ভাষার সংবাদপত্র ওয়েস্টার্ন টাইমস-এও আক্রমণ করা হয়। বিশেষ করে শহরের পূর্বাঞ্চলীয় এলাকাগুলিতে সাম্প্রদায়িক সহিংসতা বেশি বৃদ্ধি পেয়েছে, সেখানকার বাসিন্দারা জানিয়েছেন যে পুলিশের সহায়তায় হিন্দুরা মুসলিমদের বাড়িঘরে আক্রমণ করছে। কয়েকশ বাড়ি পুড়িয়ে দেওয়া হয় এবং হাজার হাজার মানুষ বাস্তুচ্যুত হয় এবং ত্রাণ শিবিরে যেতে বাধ্য হয়।এদের বেশিরভাগই মুসলিম ছিল। সরকারি রেকর্ড অনুসারে, শুধুমাত্র ২৩শে এপ্রিলের সহিংসতায় ১৭ জন নিহত হন।তবে,বেসরকারী পরিসংখ্যান অনুসারে,  ৫০ জন নিহত হন এবং ৮৫ জন আহত হন। সহিংসতার মাত্রা বৃদ্ধি পুলিশের ভূমিকার বিরুদ্ধে বিক্ষোভ,পুলিশের ভূমিকার তদন্তের দাবি এবং সোলাঙ্কির নেতৃত্বাধীন রাজ্য সরকারের অপসারণের দাবির দিয়ে নিয়ে যায়। ২৯শে এপ্রিল, কেন্দ্রীয় সরকার গুজরাটের বিরোধী দলগুলির সোলাঙ্কির সরকারকে বরখাস্ত করার দাবি প্রত্যাখ্যান করে।\n\n\n=== মে এবং জুন ১৯৮৫ ===\nএপ্রিলের শেষ সপ্তাহ এবং মে মাসের প্রথম সপ্তাহে সহিংসতার মাত্রা আবারও কিছুটা কমে আসে।তবে বিক্ষোভ অব্যাহত থাকে।পুলিশি নির্যাতনের প্রতিবাদে শুরু হওয়া এবং পরবর্তীতে সরকারি চাকরিতে সংরক্ষণ বন্ধের দাবিতে শুরু হওয়া সরকারি কর্মচারীদের ধর্মঘট দশ লক্ষ শ্রমিকের সমর্থন পেয়েছিল বলে বর্ণনা করা হয়। কর্মচারীরা তাদের দাবি প্রত্যাহার করে নেওয়ার পর ৭ মে ধর্মঘট শেষ হয় এবং সরকার ১৯৮১ সালের সংরক্ষণ বিষয়ক কমিশনের প্রতিবেদন প্রকাশের প্রতিশ্রুতি দেয়। ৮ মে হিন্দু পাড়ায় একজন পুলিশ সাব-ইন্সপেক্টর মহেন্দ্রসিংহ রানাকে গুলি করে হত্যা করার পর হিন্দু ও মুসলিমদের মধ্যে সংঘর্ষ আবার শুরু হয়। হত্যার জন্য তাৎক্ষণিকভাবে মুসলিমদের দায়ী করা হয় পরবর্তী কয়েক দিনে ৩৩ জন নিহত এবং আরও বেশ কয়েকজন আহত হয়। নিহতদের অনেকেই ছুরিকাঘাতের শিকার হয়েছেন। বিশেষ করে, শহরের পুরনো অংশগুলিতে অগ্নিসংযোগ ও পাথর ছোঁড়াও অব্যাহত ছিল। বিরোধী দলের তিনটি রাজনৈতিক দল, বিজেপি, জনতা পার্টি এবং লোকদলের নেতারা সোলাঙ্কির অপসারণের দাবিতে অনশন ধর্মঘট শুরু করেন। সরকার সংরক্ষণের সমর্থকদের কাছ থেকেও চাপের সম্মুখীন হয়েছিল, যারা ১৮% অতিরিক্ত কোটা কার্যকর না করা হলে \"বিদ্রোহ\" করার হুমকি দিয়েছিল। ছাত্র বিক্ষোভকারী এবং সরকারের মধ্যে আলোচনা হয়েছিল, কিন্তু আলোচনাটি কোনও সমাধানে পৌঁছাতে ব্যর্থ হয়েছিল।\n\"আইনশৃঙ্খলা রক্ষায় সরকারের অক্ষমতার\" উল্লেখ করে ৫ জুন গুজরাট চেম্বার অফ কমার্স আবারও রাস্তা বন্ধের ডাক দিয়েছে। এই দিনে ব্যাপক সহিংসতা ঘটে, যার মধ্যে ২০০ জন মহিলার একটি দল যানবাহন চলাচল বন্ধ করে বন্ধ কার্যকর করার চেষ্টা করে। পরবর্তী কয়েকদিন ধরে সংঘটিত সহিংসতার সময় ৩৪ জন নিহত হয়। উল্লেখযোগ্যভাবে, আটজন ডাবগার হিন্দু সম্প্রদায়ের একটি পরিবারকে জীবন্ত পুড়িয়ে মারা হয়েছিল এবং আগুন নেভানোর জন্য আসা দমকল বাহিনীকে আগুন নেভানোর কাজ করতে বাধা দেওয়া হয়েছিল। এর প্রতিক্রিয়ায় আশেপাশের হিন্দুরা মুসলমানদের মালিকানাধীন দোকানপাট লুটপাট ও পুড়িয়ে দেয়।\nএই ঘটনার প্রতিক্রিয়ায়, সোলাঙ্কি সরকার সংরক্ষণ নীতিতে প্রস্তাবিত পরিবর্তনগুলি বিলম্বিত করার সিদ্ধান্ত নেয় এবং সংঘটিত সহিংসতার তদন্তের জন্য একটি বিচার বিভাগীয় কমিশন গঠন করে। কমিশনটির নেতৃত্বে ছিলেন একজন বিচারক, ভি. এস. ডেভ তাই এটিকে ডেভ কমিশন বলা হয়। এর মাধ্যমে, সরকার সংরক্ষণ বিরোধী আন্দোলনকারীদের বেশিরভাগ দাবি মেনে নিয়েছিল।তবুও, আন্দোলন অব্যাহত ছিল, ১৯৮৮ সালের পর \"সামাজিক ও অর্থনৈতিকভাবে পিছিয়ে পড়া শ্রেণীর\" জন্য বিদ্যমান ১০% কোটা বাতিলেরও দাবি জানানো হয়েছিল। এর পরপরই দ্বিতীয় উল্লেখযোগ্য সহিংসতার ঘটনা ঘটে, যখন ২০ জুন, একটি হিন্দু ধর্মীয় শোভাযাত্রা মুসলিমদের ঈদ-উল-ফিতর উদযাপনের সাথে মিলে যায়, যদিও মিছিলের আয়োজক এবং সরকারের মধ্যে পূর্ব চুক্তি ছিল। এলাকায় সেনাবাহিনীর উপস্থিতি সত্ত্বেও, দুটি উদযাপন সহিংসতায় পরিণত হয়। পরের দিন, হাজার হাজার মুসলিম মহিলা সহিংসতার সময় সেনাবাহিনীর আচরণের প্রতিবাদে কারফিউ অমান্য করে এবং মিছিলের নেতাদের বিরুদ্ধে সরকারি ব্যবস্থা নেওয়ার দাবি জানায়।\n\n\n=== জুলাই এবং আগস্ট ১৯৮৫ ===\nসংরক্ষণ নীতির প্রতিবাদকারীরা জুলাই মাসে সোলাঙ্কির তাৎক্ষণিক পদত্যাগের দাবি শুরু করে। জুনের শেষের দিকে সংঘটিত সহিংসতার ফলে কংগ্রেস দলের মধ্যেও দ্বন্দ্ব দেখা দেয়, সোলাঙ্কির একাধিক সহযোগী তাকে অপসারণের পক্ষে প্রকাশ্য বিবৃতি দেন।একইসাথে বোমা হামলা এবং ছুরিকাঘাতের ঘটনাও অব্যাহত ছিল যার ফলে ভারত সরকার এবং কংগ্রেস দলের সদস্যদের দিল্লি থেকে তদন্তের জন্য পাঠানো হয়েছিল। ৬ জুলাই, কংগ্রেস দলের হাইকমান্ডের চাপে সোলাঙ্কি পদত্যাগ করেন। তাঁর স্থলাভিষিক্ত হন অমরসিংহ চৌধুরী, যিনি গুজরাটের প্রথম আদিবাসী মুখ্যমন্ত্রী। বর্ণ গঠনের ভারসাম্য বজায় রাখার প্রয়াসে মন্ত্রিসভার গঠন পরিবর্তন করে কিছু প্যাটেল এবং বানিয়াদের অন্তর্ভুক্ত করা হয়েছিল। মুম্বাইয়ের আন্ডারওয়ার্ল্ডকে নিয়ন্ত্রণে আনার জন্য খ্যাতিমান সেন্ট্রাল রিজার্ভ পুলিশ ফোর্সের (সিআরপিএফ) মহাপরিচালক জুলিয়াস রিবেইরোকেও রাজ্য পুলিশের প্রধান করা হয়েছিল।\nসোলাঙ্কির বরখাস্তের পরেও সহিংসতা অব্যাহত ছিল। সরকারি কর্মচারীদের ধর্মঘট অব্যাহত ছিল এবং তা তীব্র হতে তীব্রতর হতে থাকে। ১৮ জুলাই সরকার আন্দোলনরত শিক্ষার্থীদের সাথে একটি সমঝোতায় পৌঁছায়।তারা ঘোষণা করে যে ১৮% সংরক্ষণ বৃদ্ধি বাস্তবায়িত হবে না এবং ১৯৮৮ সালের পর সুবিধাবঞ্চিত জাতিগুলির জন্য বিদ্যমান ১০% সংরক্ষণ পরীক্ষা করার জন্য একটি কমিশন নিয়োগ করা হবে। ১৭ জুলাই শহর থেকে সেনাবাহিনী প্রত্যাহার করা হয়, কিন্তু তাদের প্রত্যাহারের সময় এবং তার পরপরই আরও সহিংসতা ঘটে। ১৮ জুলাই সাতজন নিহত হন, যার মধ্যে পাঁচজন পুলিশের গুলিতে এবং ২২ জুলাই আরও আটজন নিহত হন। পরিবর্তনের সময়কালে, ৬০ জন নিহত এবং ১৩৮ জন আহত হওয়ার খবর পাওয়া গেছে। এই সময়ের বেশিরভাগ সহিংসতা ছিল সাম্প্রদায়িক সহিংসতা। আগস্টের শুরুতে কারফিউ শেষ হয়। আগস্টের মাঝামাঝি সময়ে সরকার ধর্মঘটকারী কর্মচারীদের সাথে একটি চুক্তিতে পৌঁছে, যার পরে ধর্মঘট প্রত্যাহার করা হয় এবং স্কুলগুলি পুনরায় চালু করা হয়।\n\n\n== পরিণতি এবং বিশ্লেষণ ==\n\n\n=== হতাহতের ঘটনা এবং আরও সহিংসতা ===\n১৯৮৫ সালের দাঙ্গায় নিহতের সংখ্যা ২২০ অথবা ২৭৫ জন বলে অনুমান করা হয়েছে। নগর পুলিশ জাতিগত সহিংসতার সাথে সম্পর্কিত ৬৬২টি \"ঘটনা ও অপরাধ\" এবং সাম্প্রদায়িক সহিংসতার সাথে সম্পর্কিত ৭৪৩টি \"ঘটনা ও অপরাধ\" রেকর্ড করেছে। সেই সময়ে সম্পত্তির ক্ষতির পরিমাণ ছিল প্রায় ২২০০ কোটি ডলার (১.৭৫ বিলিয়ন ডলার)। দাঙ্গার প্রধান শিকার ছিল শহরের মুসলিম সম্প্রদায়; প্রায় ১০০ জন নিহত হয়, কয়েকশ গুরুতর আহত হয়, তাদের ২,৫০০ বাড়ি ধ্বংস হয় এবং ১২,০০০ মুসলিম মানুষ গৃহহীন হয়। পণ্ডিত অরনিট শানির মতে, দাঙ্গা তদন্তের জন্য নিযুক্ত তদন্ত কমিশন আহমেদাবাদ শহর এবং রাজ্যের অন্যান্য অংশে \"অনিয়ন্ত্রিত ক্রোধ, ধ্বংস এবং কখনও কখনও আইনের শাসন ও সামাজিক শৃঙ্খলার সম্পূর্ণ পতনের\" একটি চিত্র তুলে ধরেছে।\n১৯৮৬ সালে আহমেদাবাদে আবার সাম্প্রদায়িক সহিংসতা শুরু হয়। ৯ জুলাই একটি হিন্দু ধর্মীয় শোভাযাত্রার কারণেও এই দাঙ্গা শুরু হয়। ১২ জুলাই একটি হিন্দু সংগঠন মিছিলের সময় মুসলিমদের উপর হামলার কথা উল্লেখ করে বনধের ডাক দেয়, যদিও এই হামলার দায় নির্ধারণ করা হয়নি। বন্ধ ব্যাপকভাবে পালিত হয় এবং এতে ২৪ জন নিহত হয়। ১৯৮৬ সালে সংঘটিত সহিংসতা আহমেদাবাদের বিভিন্ন সম্প্রদায়ের মধ্যে প্রতিশোধের আকাঙ্ক্ষার কারণে আরও তীব্র হয়ে ওঠে, যা পূর্ববর্তী বছরের ঘটনাগুলির দ্বারা পরিচালিত হয়। ১২ জুলাই বন্ধের পরপরই, ভারতের স্বরাষ্ট্রমন্ত্রী পি. চিদাম্বরম হেলিকপ্টারযোগে শহরে আসেন এবং এর পরপরই সীমান্ত নিরাপত্তা বাহিনী এবং কেন্দ্রীয় রিজার্ভ পুলিশ বাহিনী সহ ৫৪টি নিরাপত্তা বাহিনীর কোম্পানি শহরে টহল দেওয়ার জন্য মোতায়েন করা হয়। জাতীয় নিরাপত্তা আইন এর অধীনে ৬১ জনকে আটক করা হয়েছিল এবং একই হিন্দু গোষ্ঠী আরেকটি মিছিল করার প্রচেষ্টা করলে পুলিশ আরও সহিংসতার আশঙ্কায় তা করতে বাঁধ দেয়।\n\n\n=== কারণ এবং প্রভাব ===\nবর্ণ-সম্পর্কিত সহিংসতা এবং সাম্প্রদায়িক সহিংসতার উৎস একই বলে বর্ণনা করা হয়েছে। উচ্চবর্ণের লোকেরা নিম্নবর্ণের মানুষের জন্য ক্রমবর্ধমান সামাজিক ও অর্থনৈতিক সুযোগকে তাদের মর্যাদা এবং তাদের বর্ণ পরিচয়ের জন্য হুমকি হিসেবে দেখেছিল। নিম্নবর্ণ, মুসলিম এবং আদিবাসীদের মধ্যে রাজনৈতিক জোট যেমন সোলাঙ্কির খাম জোট, উচ্চবর্ণের মধ্যে এই বিশ্বাস তৈরি করেছিল যে সমস্ত \"সংখ্যালঘু\" তাদের জন্য হুমকিস্বরূপ।  অন্যদিকে, তাদের নতুন সামাজিক গতিশীলতা সত্ত্বেও, নিম্নবর্ণের মানুষদের প্রায়ই সামাজিক গ্রহণযোগ্যতা থেকে বঞ্চিত করা হত,এর ফলে নিম্নবর্ণের মানুষদের মধ্যে হতাশা বৃদ্ধি পেতে থাকে। বিজেপি সহ হিন্দু জাতীয়তাবাদী গোষ্ঠীগুলি এই উভয় গোষ্ঠীর চিন্তার প্রতিষেধক হিসাবে হিন্দু পরিচয়কে প্রতিষ্ঠিত করতে সক্ষম হয়। ফলস্বরূপ, বর্ণ-সম্পর্কিত উত্তেজনার কারণে শুরু হওয়া সহিংসতা সাম্প্রদায়িক সহিংসতায় পরিণত হয়েছিল এবং সংরক্ষণ বিতর্কে কোনও ভূমিকা পালন না করা মুসলিমরা সহিংসতার শিকার হয়েছিল। \nদাঙ্গার সময়, মূলত উচ্চবর্ণের পাড়াগুলিতে, নিম্নবর্ণের লোকেরা সহিংসতার প্রধান লক্ষ্যবস্তু ছিল। তবে, শ্রমিক-শ্রেণীর অঞ্চলে, মুসলমানরা ছিল প্রধান লক্ষ্যবস্তু এবং পুলিশকে প্রায়ই সহিংসতার অপরাধীদের সমর্থন করতে দেখা যায়। দলিতদের সাক্ষ্য অনুসারে, ১৯৮১ সালের দাঙ্গার সময় বিজেপি আইনসভার যেসব সদস্য তাদের উপর হামলা করেছিলেন, তারা ১৯৮৫ সালের সহিংসতার সময় তাদের টাকা, খাবার এবং অস্ত্র দিয়েছিলেন। দাঙ্গার সময় অনেক হিন্দু রাজনীতিবিদ মুসলমানদের বলির পাঁঠা হিসেবে ব্যবহার করেছিলেন, কারণ এটি তাদের হিন্দু ভোটারদের একত্রিত করতে এবং তাদের সমর্থন অর্জনের সুযোগ করে দিয়েছিল। বর্ণ-ভিত্তিক সহিংসতা থেকে সাম্প্রদায়িক সহিংসতায় এই পরিবর্তন হিন্দু জাতীয়তাবাদী আন্দোলনকেও শক্তিশালী করেছিল, এবং বিশেষ করে গুজরাটে বিজেপির অবস্থানকে শক্তিশালী করেছিল।\nসংরক্ষণ নীতি নিয়ে তাৎক্ষণিক দ্বন্দ্ব ছাড়াও, ১৯৮৫ সালের সহিংসতার পেছনে বেশ কয়েকটি কারণকে দায়ী করা হয়েছে। ভূমি উন্নয়নকারীরা যেকোনো উপায়ে বস্তিবাসীদের কাঙ্ক্ষিত সম্পত্তি থেকে অপসারণের সুযোগ গ্রহণ করলে এবং নামমাত্র শুল্ক দিয়ে অবৈধ মদ শিল্প চালানো নিয়ে দ্বন্দ্বের ফলে এই দাঙ্গা আরও তীব্রতর হয়। শানি মনে করেন যে মে মাসে পুলিশ সাব-ইন্সপেক্টর মহেন্দ্রসিং রানার হত্যাকাণ্ড স্থানীয় চোরাচালানকারী এবং পুলিশের মধ্যে অর্থ নিয়ে বাক বিতন্ডার ফলাফল। তা সত্ত্বেও, আদালতে পুলিশের সাক্ষ্য সাম্প্রদায়িক সহিংসতার কারণে রানার মৃত্যুর কারণ বলে দাবী করে। দাঙ্গার তদন্তকারী কমিশন আরেকটি ঘটনা খুঁজে পেয়েছে, তারা বলেছিল যে এটি চোরাচালানকারীদের মধ্যে দ্বন্দ্বের ফলাফল।এটিকে প্রাথমিকভাবে বর্ণ-ভিত্তিক সহিংসতা হিসাবে বর্ণনা করা হয়েছিল। \nপণ্ডিত হাওয়ার্ড স্পোডেক লিখেছেন যে আইনশৃঙ্খলার অবনতি অন্তত আংশিকভাবে কংগ্রেস দলের মধ্যে স্পষ্ট কমান্ডের অভাবের কারণে প্রভাবিত হয়েছিল এবং বিশেষ করে ১৯৮৫ সালের মার্চ মাসে নির্বাচনী সাফল্যের কারণে সোলাঙ্কিকে ক্ষমতা থেকে অপসারণে দলের অনীহা। সোলাঙ্কির সরকারকে রাজনৈতিক স্বার্থে সহিংসতা ব্যবহার করার জন্যও দোষারোপ করা হয়েছিল। বিপরীতে, ১৯৮৬ সালে যখন দাঙ্গা পুনরায় শুরু হয়, তখন দিল্লির কংগ্রেস সরকার আগের বছরের তুলনায় অনেক দ্রুত দাঙ্গা দমনের পদক্ষেপ নেয়। বিজেপি এবং এর সহযোগী সংগঠনগুলিকেও সহিংসতায় আরও সরাসরি ভূমিকা পালনকারী হিসাবে বর্ণনা করা হয়েছিল।সংস্কারবাদী  কর্মী আসগর আলী ইঞ্জিনিয়ার এর মতে, বিজেপি সোলাঙ্কি সরকারের পতন ঘটানোর জন্য দাঙ্গা সংগঠিত করেছিল। দাঙ্গার তদন্তকারী সরকারি কমিশনের মতে, অখিল ভারতীয় বিদ্যার্থী পরিষদ এবং বিশ্ব হিন্দু পরিষদের সদস্যরা, বিজেপির সদস্যদের সাথে, সহিংসতা তীব্রতর করার ক্ষেত্রে ভূমিকা পালন করেছিল।\n\n\n== আরও দেখুন ==\nভারতে ধর্মীয় সহিংসতা\n\n\n== সূত্র ==\nইঞ্জিনিয়ার, আসগর আলী (২০০৩)। গুজরাট হত্যাকাণ্ড। ওরিয়েন্ট ব্ল্যাকসওয়ান। আইএসবিএন ৯৭৮-৮১২৫০২৪৯৬৫। \nশনি, অরনিট (২০০৭)। সাম্প্রদায়িকতা, জাতপাত এবং হিন্দু জাতীয়তাবাদ: গুজরাটে সহিংসতা। ক্যামব্রিজ ইউনিভার্সিটি প্রেস। আইএসবিএন ৯৭৮-০৫২১৭২৭৫৩২। \nস্পোডেক, হাওয়ার্ড (১৯৮৯)। \"গান্ধী থেকে সহিংসতা: ঐতিহাসিক প্রেক্ষাপটে আহমেদাবাদের ১৯৮৫ সালের দাঙ্গা\"। আধুনিক এশীয় স্টাডিজ। ২৩ (৪): ৭৬৫–৭৯৫। এসটুসিআইডি 145762249। ডিওআই:10.1017/S0026749X00010209 । \nটেমপ্লেট:Riots in India\n\n\n== তথ্যসূত্র =="}