{"pageid": 1518592, "title": "মিশেল রদ্রিগেজ", "url": "https://bn.wikipedia.org/wiki?curid=1518592", "content": "মাইতে মিশেল রদ্রিগেজ (জন্ম: ১২ জুলাই ১৯৭৮) একজন মার্কিন অভিনেত্রী। তিনি ২০০০ সালে স্বাধীন স্পোর্টস ড্রামা চলচ্চিত্র গার্লফাইট (২০০০)-এ অভিনয়ের মাধ্যমে তার কর্মজীবন শুরু করেন। এতে নিজের অভিনয়ের জন্য তিনি সেরা অভিষেক অভিনয় বিভাগে ইন্ডিপেন্ডেন্ট স্পিরিট অ্যাওয়ার্ড এবং গথাম অ্যাওয়ার্ড জেতেন। রদ্রিগেজ ফাস্ট অ্যান্ড ফিউরিয়াস ফ্র্যাঞ্চাইজিতে লেটি অর্টিজ এবং রেসিডেন্ট ইভিল ফ্র্যাঞ্চাইজিতে রেইন ওকাম্পো চরিত্রে অভিনয় করেছেন। তিনি অ্যাকশন থ্রিলার এস.ডব্লিউ.এ.টি. (২০০৩), জেমস ক্যামেরনের এপিক সাই-ফাই চলচ্চত্র অ্যাভাটার (২০০৯), এবং অ্যাকশন চলচ্চিত্র ব্যাটল: লস অ্যাঞ্জেলেস (২০১১)-এ অভিনয় করেছেন।\nজীবনীমূলক চলচ্চিত্র ট্রপিকো ডি স্যাংরে (২০১০)-এ মিনার্ভা মিরাবাল চরিত্রে অভিনয়ের পর রদ্রিগেজ এক্সপ্লয়টেশন চলচ্চিত্র মাচেতে (২০১০) এবং মাচেতে কিলস (২০১৩)-এর প্রধান চরিত্রে এবং অ্যানিমেটেড কমেডি চলচ্চিত্র টার্বো (২০১৩) ও স্মার্ফস: দ্য লস্ট ভিলেজ (২০১৭)-এ অভিনয় করেন। এছাড়া হেইস্ট চলচ্চিত্র উইডোজ (২০১৮)-এ তার অভিনয় সমালোচকদের নিকট প্রশংসিত হয়।\nচলচ্চিত্রের বাইরে রদ্রিগেজ টেলিভিশন সিরিজ লস্ট (২০০৫–২০০৬; ২০০৯–২০১০)-এ আনা লুসিয়া কর্টেজ চরিত্রে অভিনয় করেন এবং অ্যানিমে ইমমর্টাল গ্র্যান্ড প্রিক্স (২০০৫–২০০৬)-এর ইংরেজি ভাষার সংস্করণে লিজ রিকারোর চরিত্রে কণ্ঠ দেন। তিনি অ্যাভাটার এবং ফাস্ট অ্যান্ড ফিউরিয়াস-এর ভিডিও গেম স্পিন-অফে তার চরিত্রগুলোতে পুনরায় অভিনয় করেন এবং ট্রু ক্রাইম: স্ট্রিটস অফ এলএ (২০০৩), ড্রাইভার ৩ (২০০৪), হ্যালো ২ (২০০৪), এবং কল অফ ডিউটি: ব্ল্যাক অপস ২ (২০১২)-এও উপস্থিত হন।\n\n\n== তথ্যসূত্র =="}