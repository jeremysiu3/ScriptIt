{"pageid": 1323370, "title": "সামরিক গোয়েন্দাগিরি", "url": "https://bn.wikipedia.org/wiki?curid=1323370", "content": "সামরিক গোয়েন্দাগিরি বলতে একটি সামরিক পেশা ও শাস্ত্রকে বোঝায় যেখানে মূলত গোপনে (গুপ্তচরবৃত্তির মাধ্যমে) শত্রুপক্ষ  বা শত্রু এলাকা সম্পর্কে বিভিন্ন উৎস থেকে উপাত্ত সংগ্রহ করে প্রাপ্ত উপাত্ত প্রক্রিয়াজাত, সমন্বয় সাধন, বিশ্লেষণ, মূল্যায়ন, উপলব্ধি ও ব্যাখ্যা করে এমন এক ধরনের সামরিক গোয়েন্দা তথ্য উৎপাদন করা হয়, যা সামরিক নেতাদেরকে সিদ্ধান্ত গ্রহণ প্রক্রিয়াতে দিকনির্দেশনা প্রদান করে। কোনও সামরিক অভিযানের আবশ্যকীয় শর্তাবলীর (mission requirements) অংশ হিসেবে বা অভিযান পরিকল্পনার অংশ হিসেবে উত্থিত প্রশ্নের উত্তর প্রদান করতে উপাত্ত-তথ্য যোগাড় করতে হয়। এক্ষেত্রে সামরিক নেতার (কমান্ডারের)  তথ্যের প্রয়োজনীয়তা চিহ্নিত করে সেটিকে সামরিক গোয়েন্দা তথ্য সংগ্রহ, বিশ্লেষণ ও সম্প্রচার ব্যবস্থা্র অঙ্গীভূত করে নেওয়া হয়। সামরিক গোয়েন্দাগিরিতে অধীত বিষয়াদির মধ্যে অভিযানের পরিবেশ, শত্রু-মিত্র-নিরপেক্ষ বাহিনী, সামরিক অভিযানের ক্ষেত্রে অবস্থিত বেসামরিক জনসমষ্টি, ইত্যাদি অন্তর্ভুক্ত। সামরিক গোয়েন্দাগিরি বিষয়ক কর্মকাণ্ডগুলি সব স্তরে পরিচালিত হতে পারে, রণচাতুরি থেকে রণকৌশল, শান্তিকালীন পর্বে, যুদ্ধে রূপান্তরকালীন পর্বে এবং স্বয়ং যুদ্ধকালীন পর্বে। রণকৌশলগত সামরিক গোয়েন্দাগিরি (Strategic intelligence \"স্ট্র্যাটেজিক ইন্টেলিজেন্স\") উচ্চতর স্তরের ও ব্যাপকতর পরিধির উপশাস্ত্র,  এবং এতে জাতীয় ও আন্তর্জাতিক পর্যায়ের সামরিক নেতাদের জন্য নীতি ও সামরিক পরিকল্পনার সূত্রায়নে প্রয়োজনীয় তথ্য নিয়ে কাজ করা হয়। অন্যদিকে রণচাতুরিগত সামরিক গোয়েন্দাগিরি (Tactical intelligence \"ট্যাকটিকাল ইন্টেলিজেন্স\") অপেক্ষাকৃত সীমিত পরিধি ও নিম্নস্তরের উপশাস্ত্র, এবং এখানে মূলত মাঠ পর্যায়ের সামরিক নেতাদের প্রয়োজন মেটানো হয়, যাতে তারা ঠিকমত যুদ্ধাভিযান পরিকল্পনা ও পরিচালনা করতে পারে।\nবেশিরভাগ সরকার একটি সামরিক গোয়েন্দা সংস্থা (Military intelligence agency) বজায় রাখে, যার মাধ্যমে বিশেষায়িত বিভাগে বিশ্লেষণী ও গোয়েন্দা কর্মচারীর যোগান দেওয়া হয়। সামরিক ও বেসামরিক গোয়েন্দা বাহিনীগুলি সমন্বিতভাবে রাজনৈতিক ও সামরিক কর্মকাণ্ডগুলিতে বিভিন্ন ধরনের তথ্য সরবরাহ করে। সামরিক গোয়েন্দাগিরির দায়িত্ব পালন করা কর্মচারীদেরকে তাদের বিশ্লেষণী ক্ষমতা ও ব্যক্তিগত বুদ্ধিমত্তার উপর ভিত্তি করে নির্বাচন করা হয় ও এর পরে তাদেরকে আনুষ্ঠানিক প্রশিক্ষণ প্রদান করা হয়। অধুনা প্রায় সব দেশে উপাত্ত সংগ্রহ ও প্রক্রিয়াজাত করে দ্রুত ও সঠিকভাবে সামরিক গোয়েন্দা তথ্য উৎপাদন করার  ব্যবস্থা বিদ্যমান। বর্তমানে ইলেকট্রনীয় ব্যবস্থা, মানব সম্পদ, আলোকচিত্র ও ভিডিও ক্যামেরায় ধারণ, কৃত্রিম উপগ্রহ, অত্যাধুনিক বিমান, ইত্যাদির মাধ্যম অতীতের তুলনায় অতিবৃহৎ মাপনীতে তথ্য সংগ্রহ করা হয়।\nইংরেজিতে সামরিক গোয়েন্দাগিরি পেশা বা শাস্ত্র ও এতে উৎপাদিত সামরিক গোয়েন্দা তথ্য --- উভয়কেই \"মিলিটারি ইন্টেলিজেন্স\" (Military intelligence) নামে ডাকা হয়। এমনকি কোনও দেশের বা সরকারের সামরিক গোয়েন্দা সংস্থাকেও তার \"মিলিটারি ইন্টেলিজেন্স\" ডাকা হতে পারে।\n\n\n== তথ্যসূত্র =="}