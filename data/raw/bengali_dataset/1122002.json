{"pageid": 1122002, "title": "শেহরি (মুখাচ্ছাদন)", "url": "https://bn.wikipedia.org/wiki?curid=1122002", "content": "শেহরি (হিন্দি: सेहरा, উর্দু: سہرا‎‎) হল ভারতীয়, পাকিস্তানি এবং বাংলাদেশী বিবাহের সময় পাত্র দ্বারা পরিহিত একটি মুখাচ্ছাদন। পাত্রের এই আলংকারিক মুখাচ্ছাদন ফুল বা পুঁতি দিয়ে তৈরি করা হয় এবং পাত্রের পাগড়িতে বাঁধা হয়। শেহরির ২টি প্রধান উদ্দেশ্য রয়েছে:\nপ্রথম উদ্দেশ্য পাত্রকে দুষ্ট নজর থেকে বাঁচিয়ে রাখা। দ্বিতীয়ত, পাত্র এবং পাত্রী তাদের বিয়ের অনুষ্ঠানের আগে যাতে একে অপরের মুখ দেখতে না পায়।\nঅতএব, একটি শেহরি পাত্রের মুখ ঢেকে রাখার উদ্দেশ্য সার্থক করে, একইভাবে পাত্রী তার মুখ ঘোমটা দিয়ে ঢেকে রাখে। এগুলি দেশের অন্যান্য অংশের তুলনায় উত্তর ভারতে বেশি পরিধান করা হয়।\n\n\n== ইতিহাস এবং উৎস ==\nএটি ভারতীয় উপমহাদেশের উত্তরাঞ্চলে মুঘল মুসলিম সংস্কৃতি থেকে উদ্ভূত যেখানে সাদা ফুলের রজ্জু পাগড়িতে বেঁধে পাত্রের মুখ ঢেকে রাখার জন্য ঝুলিয়ে দেওয়া হত, ঠিক যেমন পাত্রীরা 'ঘোমটা' বা ওড়না দিয়ে মুখ ঢাকে। শিখ পাত্রের জন্য, এই প্রথাটি গুরু গোবিন্দ সিং-এর সময়কার। তিনি পাগড়িতে ফুলের রজ্জু যোগ করেছিলেন যেটি গর্ব ও প্রতিপত্তির একটি প্রকাশ। এটি পাঞ্জাবি মুসলমানদের রীতি থেকে গৃহীত হয়েছিল। মুসলমানদের মধ্যে শেহরিকে পৃষ্ঠপোষকতা দেওয়া হয়েছে এবং মুঘল যুগ থেকেই ইসলামিক সংস্কৃতিতে এটিকে আত্মস্থ করা হয়েছিল। সেখানে রাজারা বিবাহের সময় মূল্যবান মুক্তা এবং পাথর দিয়ে তৈরি বিস্তৃত চেহারার মুখাচ্ছাদন পরতেন। প্রকৃতপক্ষে, ‘শেহরি’ শব্দের আক্ষরিক অর্থ হল ইসলামী সংস্কৃতিতে ‘নিকাহ’ বা বিয়ের অনুষ্ঠানের সময় গাওয়া কবিতা।\n\n\n== শেহরি বন্দী ==\nপাত্রীর বাড়িতে বিবাহের উদ্দেশ্যে রওয়ানা হবার আগে পাত্রের মাথায় শেহরি বাঁধার কাজটিকে \"শেহরি বন্দী\" বলা হয়। সাধারণত পাত্রের নিজের বোন বা আত্মীয়তা সূত্রের বোন, বৌদি ইত্যাদি মহিলারা এই শেহরি বন্দির কাজটি করে। একাধিক বোন বা মহিলা আত্মীয় উপস্থিত থাকলে, প্রতিটি মহিলা একের পর এক এই আচারটি পালন করে। এই পুরো রীতি পালন করার সময়, সমস্ত মহিলারা ঐতিহ্যবাহী বিয়ের গান গায়। সাধারণত, পরিবারের মহিলারা পাত্রের সাথে সম্পর্কের উপর ভিত্তি করে একটি শ্রেণিবদ্ধ ক্রমে এই অনুষ্ঠানটি সম্পাদন করে। উদাহরণস্বরূপ, সবার প্রথমে পাত্রের মা, তারপর সবচেয়ে বড় বোন, তারপর ছোট বোন, সবচেয়ে বড় বৌদি এইভাবে চলতে থাকে।\n\n\n== শেহরির প্রকারভেদ ==\nশেহরি সাধারণত দুই প্রকারের হয়ে থাকে। প্রথমটি ফুলের এবং দ্বিতীয়টি রত্নের। ঐতিহ্যবাহী শেহরিগুলি ফুল দিয়ে তৈরি করা হতো তবে আজকাল পুঁতির শেহরি সমান জনপ্রিয়। তাজা ফুল দিয়ে তৈরি একটি শেহরি হল ঐতিহ্যবাহী শেহরি। একটি রত্নখচিত শেহরি অভিনব রত্ন, পাথর এবং মুক্তা দিয়ে তৈরি।\n\n\n== তথ্যসূত্র ==\n\nটেমপ্লেট:Bengali wedding"}