{"pageid": 1526892, "title": "আল-আলম মসজিদ", "url": "https://bn.wikipedia.org/wiki?curid=1526892", "content": "আল-আলম মসজিদ ইন্দোনেশিয়ার দক্ষিণ-পূর্ব সুলাওয়েসি প্রদেশের কেন্দারি শহরের একটি মসজিদ। এই মসজিদটি ধর্মীয় পর্যটনের জন্য একটি জনপ্রিয় গন্তব্য।  এর অন্যতম আকর্ষণীয় বৈশিষ্ট্য হলো, এটি কেন্দারি উপসাগরের মাঝখানে অবস্থিত এবং এর মিনারগুলোর নকশা দুবাইয়ের বুর্জ আল আরবের মত। \n\n\n== বিবরণ ==\nদক্ষিণ-পূর্ব সুলাওয়েসির প্রাক্তন গভর্নর নূর আলম ২০১০ সালে মসজিদটির ভিত্তিপ্রস্তর স্থাপনের কাজ শুরু করেন। ২০১৮ সালে মসজিদটি উদ্বোধন করা হয়  এবং প্রাক্তন গভর্নর নূর আলমের নামানুসারেই মসজিদটির নামকরণ করা হয়। \nআল-আলম মসজিদ কেন্দারি উপসাগরের মাঝখানে অবস্থিত এবং একটি রাস্তার মাধ্যমে এটি মূল ভূখণ্ডের সাথে সংযুক্ত। রাস্তাটির নাম হলো আল-আলম মসজিদ রাস্তা। সমুদ্রে যখন জোয়ার আসে তখন দূর থেকে দেখলে মনেহয় মসজিদটি পানিতে ভাসমান।  সৌদি আরবের জেদ্দার আল-রাহমা মসজিদ এবং মরক্কোর কাসাব্লাঙ্কার দ্বিতীয় হাসান মসজিদের পরে এটিকে বিশ্বের তৃতীয় ভাসমান মসজিদ হিসেবে বিবেচনা করা হয়। \nস্থাপত্যের দিক থেকে, মসজিদটি সৌদি আরবের মসজিদে নববী থেকে অনুপ্রাণিত। মসজিদটিতে চারটি মিনার রয়েছে এবং এগুলো দেখতে দুবাইয়ের বুর্জ আল আরব হোটেলের মত।  প্রধান গম্বুজের ভিত্তি আধা-বৃত্তাকার, যার আটটি পাপড়ি বিশিষ্ট একটি স্বয়ংক্রিয় খোলার ও বন্ধ হওয়ার ব্যবস্থা রয়েছে। সংখ্যা \"আট\" ইসলাম এবং স্থানীয় বীর হালু ওলিওর প্রতীক হিসেবে ধরা হয়।  এই মসজিদে ব্যবহৃত স্লাইডিং গম্বুজে জার্মানির প্রযুক্তি ব্যবহার করা হয়েছে যা মসজিদে নববীর সাথে সাদৃশ্যপূর্ণ।  এছাড়াও, মসজিদের সামনে ছায়া প্রদানকারী ছাতা রয়েছে, যা মসজিদের মূল জায়গা পূর্ণ হয়ে গেলে অতিরিক্ত নামাজের জায়গা হিসেবে ব্যবহৃত হয়। এই ছায়া প্রদানকারী ছাতাগুলিও দেখতে অনেকটা মদিনার হারাম পিয়াজ্জা ছাতার মত।\n\n\n== তথ্যসূত্র =="}