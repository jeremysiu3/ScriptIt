{"pageid": 1393052, "title": "ইনাম আহমদ চৌধুরী", "url": "https://bn.wikipedia.org/wiki?curid=1393052", "content": "ইনাম আহমদ চৌধুরী (জন্ম ২৯ জুন ১৯৩৭ - মৃত্যু ৩ ফেব্রুয়ারি ২০২৫) একজন বাংলাদেশি অবসরপ্রাপ্ত সরকারি আমলা, রাজনীতিবিদ ও আন্তর্জাতিক উন্নয়ন বিশেষজ্ঞ ছিলেন। তিনি মৃত্যুর আগ পর্যন্ত বাংলাদেশ আওয়ামী লীগের উপদেষ্টা পরিষদের সদস্য। তিনি বিশ্বব্যাংক ও এডিবির বিকল্প গভর্নর ছিলেন।\nঅর্থনৈতিক সম্পর্ক বিভাগে সচিব এবং প্রতিমন্ত্রী পদমর্যাদায় বাংলাদেশ সরকারের প্রাইভেটাইজেশন কমিশনারের চেয়ারম্যান হিসেবে তিনি দায়িত্ব পালন করেন।\n\n\n== প্রাথমিক ও পারিবারিক জীবন ==\nইনাম আহমদ চৌধুরী ২৯ জুন ১৯৩৭ সালে তৎকালীন ব্রিটিশ ভারতের আসামের সিলেট জেলার গোলাপগঞ্জের বারোকোট গ্রামে জন্মগ্রহণ করেন। তার পিতা গিয়াসুদ্দিন আহমদ চৌধুরী ছিলেন ঢাকার কমিশনার। মা রফিকুন্নেছা খাতুন চৌধুরী। তার বড় ভাই ফারুক আহমেদ চৌধুরী বাংলা একাডেমি সাহিত্য পুরস্কারে ভূষিত বাংলাদেশী কূটনীতিক ও বাংলাদেশি সরকারি আমলা যিনি আওয়ামী লীগের উপদেষ্টা পরিষদের সদস্য ছিলেন। তার আরও দুই ভাই ও দুই বোন রয়েছেন, প্রয়াত মাসুম আহমেদ চৌধুরী (কূটনীতিক), ইফতেখার আহমেদ চৌধুরী (রাষ্ট্রদূত, সাবেক তত্ত্বাবধায়ক সরকারের পররাষ্ট্র উপদেষ্টা ও অধ্যাপক), বোন নাসিম হাই (স্বামী শহীদ কর্নেল সৈয়দ আবদুল হাই), ছোট বোন নীনা আহমেদ (স্বামী ফখরুদ্দীন আহমেদ, সাবেক তত্ত্বাবধায়ক সরকারের প্রধান উপদেষ্টা)।\nইনাম তৎকালীন ব্রিটিশ ভারতের আসামের শিলংয়ে শিক্ষা জীবন শুরু করেন। তিনি ১৯৫২-৫৩ সালে ঢাকা কলেজ ছাত্র সংসদের জেনারেল সেক্রেটারি থাকাকালে শহীদ মিনার নির্মাণ ও রাষ্ট্রভাষা আন্দোলন সম্পর্কিত কর্মকাণ্ডের জন্যে কলেজ থেকে বহিষ্কৃত হন। তিনি ঢাকা বিশ্ববিদ্যালয়ের অর্থনীতি, আন্তর্জাতিক সম্পর্ক ও আইন বিভাগ থেকে স্নাতক ও স্নাতকোত্তর ডিগ্রী অর্জন করেন। পরবর্তীতে অক্সফোর্ড বিশ্ববিদ্যালয় থেকেও স্নাতকোত্তর অধ্যায়ন করেন।\nব্যক্তিগত ভুবনে আছেন সহধর্মিণী নাগিনা আহমদ চৌধুরী এবং পুত্র নাদিম ও কন্যা ইনা ফেরিয়েল। তিনি পৃথিবীর প্রায় প্রত্যেকটি দেশ ভ্রমণ করেছেন।\n\n\n== কর্মজীবন ==\nইনাম আহমদ চৌধুরী ১৯৬০ সালে সিভিল সার্ভিস অব পাকিস্তানে যোগদান করেন। ব্যাংককে জাতিসংঘের ‘এস্কাপ’ কমিশনের সেক্রেটারি, আই.ডি.বি’র ভাইস প্রেসিডেন্ট। লন্ডনস্থ ইন্টারন্যাশনাল মেরিটাইম অর্গানাইজেশন (আই.এম.ও) সভাপতি। লন্ডনে ইকোনমিক মিনিস্টার পদে থাকাকালে লন্ডনস্থ অর্থনৈতিক প্রতিনিধিবর্গের এসোসিয়েশনের প্রেসিডেন্ট।\nঅর্থনৈতিক সম্পর্ক বিভাগে সচিব ছিলেন তিনি।\nতিনি বিশ্বব্যাংক ও এ.ডি.বি’র বিকল্প গভর্নর ছিলেন।\nদ্বিপাক্ষিক সম্পর্ক উন্নয়নের ক্ষেত্রে অবদানের জন্যে রাশিয়া থেকে ‘লিজিয়ন অব অনার’ প্রাপ্তি। কমনওয়েল্থ সোসাইটি অব বাংলাদেশের প্রেসিডেন্ট ও ঢাকাবাসী সংগঠনের প্রধান উপদেষ্টা। বাংলাদেশ-চীন গণমৈত্রী সমিতির উপদেষ্টা।\nএনাম বেসরকারি আর্থিক প্রতিষ্ঠান ইউনিয়ন ক্যাপিটালের প্রতিষ্ঠাতা চেয়ারম্যান ছিলেন।\n\n\n== রাজনৈতিক জীবন ==\nইনাম আহমদ চৌধুরী ১৯৯৯ সালে আনুষ্ঠানিকভাবে বিএনপিতে যোগ দেন।\nতিনি জেনারেল জিয়াউর রহমানের বিএনপি প্রতিষ্ঠার পিছনে থাকা কয়েকজন আমলাদের একজন ছিলেন। রাজনৈতিক অঙ্গনে পাক-পন্থী কূটনীতিক-রাজনীতিবিদ হিসেবে পরিচিত এই মানুষটির অক্লান্ত পরিশ্রমের জন্য জামায়াতে ইসলামীকে চারদলীয় জোটে অন্তর্ভুক্ত করা হয়, যা পরবর্তীতে বিশ-দলীয় জোটে বিস্তৃত হয়।\nতিনি ২০০১ সালে লতিফুর রহমানের নেতৃত্বে অনুষ্ঠিত নির্বাচন কর্মসূচির পিছনেও নায়ক।\nতিনি ২০০১ থেকে ২০০৬ সাল পর্যন্ত প্রতিমন্ত্রী পদমর্যাদায় খালেদা জিয়া সরকারের প্রাইভেটাইজেশন কমিশনারের চেয়ারম্যান ছিলেন।\nতিনি বিএনপির ভাইস চেয়ারম্যান ও চেয়ারপারসনের উপদেষ্টা ছিলেন। ২০১৩ সালে বিএনপির আন্দোলনের সময় একবার গ্রেফতারও হন তিনি।\n২০১৮ সালের ডিসেম্বরে একাদশ সংসদ নির্বাচনে সিলেট-১ আসনে তিনি বিএনপি মনোনয়ন প্রত্যাশী ছিলেন। বিএনপির মনোনয়ন না পেয়ে ১৯ ডিসেম্বর ২০১৮ সালে গণভবনে শেখ হাসিনার হাতে ফুলের তোড়া দিয়ে তিনি আওয়ামী লিগে যোগ দেন।\nবর্তমানে তিনি বাংলাদেশ আওয়ামী লীগের উপদেষ্টা পরিষদের সদস্য।\n\n\n== গ্রন্থ ==\nইনাম আহমদ চৌধুরী ছাত্রজীবনে মাসিক প্রভাতী ও ছোটগল্প সংকলন নতুন ছবি প্রকাশ করেন। পরবর্তীতে মাসিক যমুনারও সম্পাদক ছিলেন। তার উল্লেখযোগ্য গ্রন্থ\n\nচিরঞ্জীব জিয়া\nধায় গাড়ি ধূম ছাড়ি\nভাবনায় বাংলাদেশ\nনতুন ছবি\nGenocide They Wrote\nছোটদের জিয়াউর রহমান ও বাংলাদেশী জাতীয়তাবাদ\nআপোষহীন নেত্রী বেগম খালেদা জিয়া ও বাংলাদেশের অগ্রযাত্রা\n\n\n== তথ্যসূত্র =="}