{"pageid": 1068354, "title": "আর্নেস্টো সিসারো", "url": "https://bn.wikipedia.org/wiki?curid=1068354", "content": "আর্নেস্টো সিসারো (১২ মার্চ ১৮৫৯ - ১২ সেপ্টেম্বর ১৯০৬) একজন ইটালীয় গণিতবিদ যিনি ব্যবকলনীয় জ্যামিতি নিয়ে কাজ করেছিলেন। সিসারো ১৮৯০ সালে Lezioni di Geometria Intrinseca (সাংসিদ্ধিক জ্যামিতির পাঠ) নামে ব্যবকলনীয় জ্যামিতি বিষয়ক একটি বই লেখেন যেখানে বৃহত্তর শ্রেণির ডি রাম বক্ররেখার আংশিক আবদ্ধ ফ্রাক্টাল বক্ররেখা, বহুমাত্রিক স্থানকে একমাত্রিক স্থানে মানচিত্রায়নের পদ্ধতিস্বরূপ স্থান-পূরক-বক্ররেখাসহ আরও কিছু বক্ররেখার বর্ণনা দেওয়া হয়েছিল – তাঁর সম্মানে যেগুলো আজও সিসারো বক্ররেখা নামে পরিচিত। উপরন্তু তিনি অপসারী ধারার 'সিসারো-সমষ্টিকরণ' এর গড় বের করার নিয়ম সিসারো গড় এর জন্যও পরিচিত।\n\n\n== জীবনী ==\nসিসারো ১৮৫৯ সালে ইটালির নেপলসে পিতা লুইগি সিসারো ও মাতা ফরতুনাটা নুনসিয়ান্তের পরিবারে জন্মগ্রহণ করেন। ১৮৭৩ সালে তাকে বেলজিয়ামের লীজে বড় ভাই জোসেপের কাছে পাঠানো হয় যিনি ঐ সময়ে সেখানকার এক স্থানীয় বিশ্ববিদ্যালয়ে খনিজবিদ্যা ও স্ফটিকবিদ্যা পড়াতেন। আর্নেস্টো সিসারোর শিক্ষাজীবনের শুরুটা বেশ হতাশাজনক ছিল, তিনি কোন এক বিশ্ববিদ্যালয়ে ভর্তিতে ব্যর্থ হন। এরপর তিনি লীজের এক খনিজ স্কুলের বৃত্তি যোগার করেন। এখানেই তিনি তার এক নিবন্ধের মাধ্যমে গণিতবিদ ইউজেন চার্লস কাতালানের সুনজরে পড়েন। অবশেষে ১৮৮৭ সালে তিনি যখন রোম বিশ্ববিদ্যালয় থেকে স্নাতক হয়ে বের হলেন ততক্ষণে বহুসংখ্যক প্রকাশনার মাধ্যমে তিনি বেলজিয়ামের রয়্যাল সাইন্স সোসাইটির অংশে পরিণত হয়েছিলেন।\nপরের বছরই তিনি পালের্মো বিশ্ববিদ্যালয়ে একটি গণিত চেয়ার অর্জন করেন এবং ১৮৯১ সাল অবধি এ পদে অধিষ্ঠিত ছিলেন। অতঃপর তিনি রোমে পাকাপোক্ত হন। সর্বকনিষ্ঠ পুত্র ম্যানলিওকে পানিতে ডুবে যাওয়ার হাত থেকে বাঁচাতে গিয়ে আকস্মিক মৃত্যুর আগ পর্যন্ত তিনি এখানে সাপিয়েনজা বিশ্ববিদ্যালয়ে অধ্যাপকের পদে আসীন ছিলেন।\n\n\n== প্রকাশনা ==\nসিসারোর মূল অবদান ব্যবকলনীয় জ্যামিতিতে। তাঁর Lezioni di Geometria Intrinseca (সাংসিদ্ধিক জ্যামিতির পাঠ) বিশেষকরে ফ্রাক্টাল বক্ররেখার গঠন ব্যাখ্যা করে। তিনি কচের তুষারকণা বক্ররেখা নিয়েও চর্চা করেন; এটি সেই বক্ররেখা যা তার সকল বিন্দুতে অবিচ্ছিন্ন কিন্তু ব্যবকলনযোগ্য নয়।\nতাঁর অন্যান্য কাজের মধ্যে রয়েছে– Introduction to the Mathematical Theory of Infinitesimal Calculus (ইন্ট্রডাকশন টু দ্যা ম্যাথমেটিকাল থিওরি অব ইনফিনিটেসিমাল ক্যালকুলাস ১৮৯৩), Algebraic Analysis (অ্যালজেব্রিক এনালাইসিস ১৮৯৪), Elements of Infinitesimal Calculus (ইলিমেন্টস অব ইনফিনিটেসিমাল ক্যালকুলাস ১৮৯৭)। ধারার গড়ের সীমার মাধ্যমে তিনি অপসারী ধারার একটি সম্ভাব্য সংজ্ঞা দেন যা বর্তমানে সিসারোর সমষ্টি নামে পরিচিত।\n\n\n== সিসারোর গ্রন্থ তালিকা ==\nLezioni di geometria intrinseca (নেপলস, ১৮৯৬) আইএসবিএন ১-৪২৯৭-০৩৪৪-X (পরিশিষ্ঠ সহকারে Vorlesungen über natürliche Geometrie শিরোনামে গেরহার্ড কোয়ালেওস্কির জার্মান অনুবাদ; প্রথম সংস্করণ: ১৯০১, দ্বিতীয় সংস্করণ: ১৯২৬)\nElementi Di Calcolo Infinitesimale: Con Numerose Applicazione Geometriche\nআইএসবিএন ১৩৯০৭০৭৩৪২\n\nCorso di analisi algebrica con introduzione al calcolo infinitesimale (Bocca, Torino, 1894) আইএসবিএন ১-৪২৯৭-০১০০-৫\n\n\n== তথ্যসূত্র =="}