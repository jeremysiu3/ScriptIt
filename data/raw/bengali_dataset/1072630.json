{"pageid": 1072630, "title": "আন্তর্জাতিক জীববিজ্ঞান অলিম্পিয়াড", "url": "https://bn.wikipedia.org/wiki?curid=1072630", "content": "আন্তর্জাতিক জীববিজ্ঞান অলিম্পিয়াড, সংক্ষেপে আইবিও হলো অনূর্ধ্ব-২০ বছর বয়সী প্রাক-বিশ্ববিদ্যালয়গামী শিক্ষার্থীদের জন্য জীববিজ্ঞান বিষয়ের অলিম্পিয়াড। এটি আন্তর্জাতিক বিজ্ঞান অলিম্পিয়াডগুলোর মধ্যে অন্যতম জনপ্রিয়। প্রথম আন্তর্জাতিক জীববিজ্ঞান অলিম্পিয়াড অনুষ্ঠিত হয় ১৯৯০ সালে, চেকোস্লোভাকিয়ায়। এরপর থেকে প্রতি বছর নিয়মিত এই অলিম্পিয়াড আয়োজিত হয়। এই প্রতিযোগিতায় পাঁচটি মহাদেশ থেকে ৭৫টি পর্যন্ত দেশ অংশগ্রহণ করেছে। প্রতিটি অংশগ্রহণকারী দেশ তাদের স্থানীয় পর্যায়ে আয়োজিত জাতীয় জীববিজ্ঞান অলিম্পিয়াডের চারজন বিজয়ীকে আন্তর্জাতিক পর্যায়ে পাঠায়। তাদের সাথে সাধারণত দুইজন পূর্ণবয়স্ক ব্যক্তি অংশগ্রহণ করেন, যারা প্রতিযোগিতাকালীন বিচারকের দায়িত্ব পালন করেন।\nআন্তর্জাতিক প্রতিযোগিতার জন্য চারজন প্রতিযোগী বাছাইয়ের জন্য প্রতিটি সদস্য দেশ জাতীয় পর্যায়ে ৩–৫টি পর্যায়ক্রমিক রাউন্ড আয়োজন করে। ফলস্বরূপ, জীববিজ্ঞানের এই আয়োজনের সাথে বিশ্বব্যাপী প্রায় ১ মিলিয়নের বেশি শিক্ষার্থী অংশগ্রহণের সুযোগ পায়।\n২০২০ সালে কোভিড-১৯ মহামারীর জন্য জাপানে অনুষ্ঠিতব্য আন্তর্জাতিক জীবিবিজ্ঞান অলিম্পিয়াড অনলাইনে ভার্চুয়ালি অনুষ্ঠিত হয়। ব্যতিক্রমী সঞ্চালন এবং অনন্য পদ্ধতির গ্রুপভিত্তিক প্রকল্প “আন্তর্জাতিক গ্রুপ প্রকল্প ২০২০”-এর জন্য এই আয়োজনকে “মহাসাফল্য” এবং আইবিও‘র ইতিহাসের “সবচেয়ে সফল” আয়োজন হিসেবে বিবেচনা করা হয়।\n\n\n== আন্তর্জাতিক জীববিজ্ঞান অলিম্পিয়াড ২০২০ এবং আন্তর্জাতিক গ্রুপ প্রকল্প ==\nকোভিড-১৯ এর বৈশ্বিক মহামারীর কারণে আন্তর্জাতিক বিজ্ঞান অলিম্পিয়াডগুলোর বাতিল হওয়ার মুখে থাকা অবস্থাতেই (আন্তর্জাতিক পদার্থবিজ্ঞান অলিম্পিয়াড আনুষ্ঠানিকভাবে বাতিল করা হয়) আইবিও-র আয়োজক দেশ জাপান মহামারীর মধ্যে মানিয়ে নেওয়ার অংশ হিসেবে সম্পূর্ণ অনলাইনে ভার্চুয়ালি আয়োজনের সিদ্ধান্ত নেয়। আন্তর্জাতিক বিজ্ঞান অলিম্পিয়াডগুলোর মধ্যে আইবিও-ই প্রথম অনলাইনে আয়োজনের সিদ্ধান্ত নেয়।\nআন্তর্জাতিক বিজ্ঞান অলিম্পিয়াড ২০২০-এর অংশ হিসেবে “আন্তর্জাতিক গ্রুপ প্রকল্প”-এর প্রস্তাব করা হয়। বিভিন্ন দেশের মধ্যে বিজ্ঞানভিত্তিক সংলাপ এবং সহযোগিতা বৃদ্ধির লক্ষ্যে আন্তর্জাতিক গ্রুপভিত্তিক বৈজ্ঞানিক প্রকল্প আহ্বান করা হয়। আন্তর্জাতিক বিজ্ঞান অলিম্পিয়াডগুলোর মধ্যে এই ধরনের উদ্যোগ এই প্রথম।\nআন্তর্জাতিক গ্রুপ প্রকল্প ২০২০-এ বিভিন্ন দেশের ৪ থেকে ৭ জন প্রতিযোগী নিয়ে ৫০টি গবেষণা দল গঠিত হয়। প্রতিটি দলে থাকা বিভিন্ন দেশের সদস্যরা তিন মাসব্যাপী বৈজ্ঞানিক প্রকল্পে একসাথে কাজ করেন। এবং, সবশেষে, জীববিজ্ঞানের ভবিষ্যৎ নির্ধারণ ও আন্তর্জাতিক সংকট নিরসনের জন্য নতুন ও উদ্ভাবনী ধারণাসম্বলিত পেশাদার পোস্টার কিংবা কোনো উপস্থাপনার প্রস্তাব করতে হয়। জাপানে জীববিজ্ঞানের বিখ্যাত অধ্যাপকবৃন্দ প্রতিটি উপস্থাপনা মূল্যায়ন করেন।\nআন্তর্জাতিক গ্রুপ প্রকল্প ২০২০-এ সব মিলিয়ে ৫৩টি দেশের ২০২ জন প্রতিযোগী অংশ নেয়। এই প্রকল্পটিকে “আইবিও-র ইতিহাসে প্রথম সহযোগিতামূলক গবেষণার সুযোগের প্রথম পরীক্ষা” বলে অভিহিত করা হয়। ৫০টি অংশগ্রহণকারী দলের মধ্যে সবচেয়ে সেরা ছয়টি দল (২৫ জন শিক্ষার্থী) “অ্যাওয়ার্ড অব এক্সিলেন্স” লাভ করে।\n\n\n== সারাংশ ==\nপ্রতিবছর বিভিন্ন দেশে আন্তর্জাতিক জীববিজ্ঞান অলিম্পিয়াড আয়োজিত হয়।\n\n\n== আরও দেখুন ==\nএশীয় পদার্থবিজ্ঞান অলিম্পিয়াড\nবাংলাদেশ জীববিজ্ঞান অলিম্পিয়াড\nআন্তর্জাতিক বিজ্ঞান অলিম্পিয়াড\nআন্তর্জাতিক গণিত অলিম্পিয়াড\nআন্তর্জাতিক পদার্থবিজ্ঞান অলিম্পিয়াড\nআন্তর্জাতিক রসায়ন অলিম্পিয়াড\nআন্তর্জাতিক জ্যোতির্বিজ্ঞান অলিম্পিয়াড\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}