{"pageid": 1515239, "title": "পাম তেলের সামাজিক ও পরিবেশগত প্রভাব", "url": "https://bn.wikipedia.org/wiki?curid=1515239", "content": "দক্ষিণ-পূর্ব এশিয়া, মধ্য ও পশ্চিম আফ্রিকা এবং মধ্য আমেরিকার অনেক কৃষকের কাছে পাম গাছ থেকে উৎপাদিত পাম তেল  আয়ের একটি মৌলিক উৎস। এটি স্থানীয়ভাবে রান্নার তেল হিসেবে ব্যবহৃত হয়। এছাড়া রপ্তানি করে বিভিন্ন বাণিজ্যিক খাদ্য ও ব্যক্তিগত পরিচর্যার পণ্য তৈরিতে এটি ব্যবহার করা হয়। পাশাপাশি এটি জৈব জ্বালানিতে রূপান্তরিত করাও সম্ভব। প্রতি একক জমিতে পাম গাছ থেকে সয়াবিন, সরিষা বা সূর্যমুখীর তুলনায় ১০ গুণ বেশি। \nবিশ্বে যত উদ্ভিজ্জ তেল উৎপাদন হয়, তার ৩৮% আসে পাম গাছ থেকে। অথচ এর জন্য ব্যবহৃত জমির পরিমাণ মোট উদ্ভিজ্জ তেল উৎপাদনের জমির মাত্র ৬%।  সাধারণত পাম তেলের বাগান একক ফসলভিত্তিক (মনোকালচার) চাষ পদ্ধতির মাধ্যমে গড়ে তোলা হয়। তবে এসব পরিবেশের ওপর নানা নেতিবাচক প্রভাব ফেলে বলে ক্রমশ সমালোচিত হচ্ছে। বিশেষ করে পাম তেল চাষের কারণে যেসব বনভূমি বাতাস থেকে কার্বন শোষণ করে এবং নানা জীববৈচিত্র্যের আশ্রয়স্থল হিসেবে কাজ করে, সেগুলো ধ্বংস হচ্ছে। এছাড়াও, পাম তেলের চাষের কারণে মানুষের বসতি ও বন্যপ্রাণীর আবাসস্থল বিনষ্ট হচ্ছে, যা উদ্বেগের বিষয় হয়ে উঠেছে।\n\n\n== পরিসংখ্যান ==\n\nপ্রায় ১৫ লক্ষ ক্ষুদ্র কৃষক ইন্দোনেশিয়ায় পাম তেল উৎপাদন করে। আর মালয়েশিয়ায় এই শিল্পে সরাসরি কর্মরত মানুষের সংখ্যা প্রায় ৫ লক্ষ। এর পাশাপাশি সংশ্লিষ্ট বিভিন্ন শিল্পের সঙ্গেও বহু মানুষ জড়িত।\n২০০৬ সালের হিসাব অনুযায়ী, বিশ্বজুড়ে পাম তেলের বাগানগুলোর সম্মিলিত মোট এলাকা ছিল প্রায় ১,১০,০০,০০০ হেক্টর (৪২,০০০ বর্গমাইল)। ২০০৫ সালে বিশ্বব্যাপী পাম তেল উৎপাদনের প্রায় অর্ধেকের সঙ্গে জড়িত মালয়েশিয়ার পাম তেল অ্যাসোসিয়েশন জানায়, তারা প্রায় ৫০ কোটি চিরসবুজ পাম গাছের দেখভাল করছে, যা বাতাস থেকে কার্বন শোষণের ক্ষমতা রাখে। পাম তেলের চাহিদা ক্রমাগত বাড়ছে এবং ভবিষ্যতে আরও বৃদ্ধির সম্ভাবনা রয়েছে।\n১৯৬৭ থেকে ২০০০ সালের মধ্যে ইন্দোনেশিয়ায় পাম তেলের চাষের জন্য ব্যবহৃত জমির পরিমাণ ২,০০০ বর্গকিলোমিটার (৭৭০ বর্গমাইল) থেকে বেড়ে ৩০,০০০ বর্গকিলোমিটার (১২,০০০ বর্গমাইল) হয়েছে। ইন্দোনেশিয়ায় পাম তেলের চাষ এবং অবৈধ কাঠ কাটার কারণে বন উজাড়ের হার এতটাই দ্রুত ছিল যে, ২০০৭ সালে জাতিসংঘের পরিবেশ কর্মসূচি এক প্রতিবেদনে জানিয়েছিল, ২০২২ সালের মধ্যে দেশটির বেশিরভাগ বনভূমি ধ্বংস হয়ে যেতে পারে। তবে গত এক দশকে বন ধ্বংসের হার কিছুটা কমেছে।\n২০১০ সালে বিশ্বব্যাপী পাম তেল উৎপাদনের পরিমাণ রেকর্ড ৪৬.৯ মিলিয়ন টনে পৌঁছানোর পূর্বাভাস দেওয়া হয়েছিল, যা ২০০৯ সালের ৪৫.৩ মিলিয়ন টনের তুলনায় বেশি। এই উৎপাদন বৃদ্ধির বেশিরভাগই ইন্দোনেশিয়ার অবদান।\n\n\n== সামাজিক সমস্যা ==\nপাম গাছ অর্থনৈতিকভাবে গুরুত্বপূর্ণ একটি ফসল এবং এটি কর্মসংস্থানের সুযোগ সৃষ্টি করে। এটি ক্ষুদ্র কৃষকদের নগদ অর্থভিত্তিক অর্থনীতিতে যুক্ত হতে সাহায্য করে। অনেক ক্ষেত্রে, পাম তেলের চাষের ফলে স্থানীয় অবকাঠামো উন্নত হয় এবং স্কুল ও স্বাস্থ্যসেবার মতো সুযোগ-সুবিধার প্রসার ঘটে। কিছু অঞ্চলে ঐতিহ্যগত চাষাবাদের পরিবর্তে পাম চাষ করা হচ্ছে, কারণ এটি অধিক আয়ের সুযোগ সৃষ্টি করে। তবে আধুনিক চাষাবাদ পদ্ধতির কারণে কিছু সামাজিক সমস্যা দেখা দিয়েছে। এর মধ্যে খাদ্য নিরাপত্তার বিষয়টি অন্যতম। জমির অতিরিক্ত ব্যবহারের ফলে মাটির উর্বরতা হ্রাস পাচ্ছে, যার ফলে স্থানীয়রা নিজেদের খাবার উৎপাদনের ক্ষমতা হারাচ্ছে। এখন তারা নিজেদের জমির ওপর পুরোপুরি নির্ভর করতে পারছে না এবং অন্য উৎস থেকে খাদ্য সংগ্রহ করতে হচ্ছে।\nকিছু ক্ষেত্রে, স্থানীয় আদিবাসীদের সঙ্গে পরামর্শ না করেই বা তাদের ক্ষতিপূরণ না দিয়েই জমি দখল করে তেলের বাগান গড়ে তোলা হয়েছে। এমন ঘটনা পাপুয়া নিউগিনি, কলম্বিয়া, এবং ইন্দোনেশিয়ায় ঘটেছে।  মালয়েশিয়ার বোর্নিও দ্বীপের সারাওয়াক প্রদেশে লং তেরান কানান সম্প্রদায়ের সঙ্গে যথাযথ আলোচনা না করেই পাম তেলের বাগানের জন্য জমি উন্নয়ন করা হয়েছে কি না, সে নিয়ে বিতর্ক রয়েছে। আদিবাসী ভূমি দখল করায় এসব দেশেই পাম চাষের সঙ্গে জড়িত কোম্পানির সঙ্গে স্থানীয় বাসিন্দাদের মধ্যে বিরোধ দেখা দিয়েছে।\n২০০৮ সালে 'ফ্রেন্ডস অফ দ্য আর্থ'-সহ কয়েকটি এনজিওর এক প্রতিবেদনে বলা হয়, ইন্দোনেশিয়ায় কিছু পাম তেল কোম্পানি বলপ্রয়োগ করে আদিবাসীদের জমি দখল করেছে। এছাড়া, ইন্দোনেশিয়ার কিছু পাম বাগানে বিদেশি শ্রমিক ও অনথিভুক্ত অভিবাসীদের ওপর নির্ভরশীলতা রয়েছে, যা শ্রমিকদের কর্মপরিবেশ ও সামাজিক প্রভাব নিয়ে উদ্বেগ সৃষ্টি করেছে। শিশুশ্রমের শোষণও এই শিল্পের একটি গুরুতর সমস্যা হিসেবে চিহ্নিত হয়েছে।\n\n\n== অরণ্যবিনাশ ==\n\n\n=== বাসস্থানের ক্ষতি ===\nপাম তেলের উৎপাদনের জন্য ব্যাপক হারে বন উজাড় করা হয়, যা ওই অঞ্চলের উদ্ভিদ ও প্রাণীর বৈচিত্র্য ধীরে ধীরে হ্রাসের কারণ হয়ে দাঁড়িয়েছে। মালয়েশিয়া ও ইন্দোনেশিয়ার মতো দেশগুলোর গ্রীষ্মমণ্ডলীয় বৃষ্টিবনের পরিবেশ পাম তেলের চাষের জন্য আদর্শ বলে বিবেচিত হয়, কারণ সেখানকার জলবায়ু বছরের অধিকাংশ সময় পর্যাপ্ত বৃষ্টি ও রোদ প্রদান করে।\n১৯৯০ থেকে ২০০৫ সালের মধ্যে মালয়েশিয়ায় পাম তেল চাষের জন্য ব্যবহৃত জমির পরিমাণ ২৪ লক্ষ হেক্টর বৃদ্ধি পেয়ে মোট ৪২ লক্ষ হেক্টরে পৌঁছেছিল।  এই সময়ে ১১ লক্ষ হেক্টরের বেশি গ্রীষ্মমণ্ডলীয় বন ধ্বংস হয়েছে। প্রতিটি বনভূমি বিভিন্ন প্রজাতির জীববৈচিত্র্যে পরিপূর্ণ, তবে বন উজাড়ের ফলে প্রাণীকূল দ্রুত সংকটের মুখে পড়ছে, কারণ অনেক প্রাণী পরিবেশের পরিবর্তনের কারণে সহজেই ক্ষতিগ্রস্ত হয়।\nবিশেষ করে বাণিজ্যিক পাম তেলের বাগান তৈরির জন্য বিপুল পরিমাণ বনভূমি ধ্বংস করায় বন্যপ্রাণীরা সবচেয়ে বেশি ক্ষতিগ্রস্ত হয়েছে। বন ধ্বংসের কারণে অনেক প্রাণী তাদের স্বাভাবিক আবাসস্থল হারিয়ে আশপাশের গ্রামাঞ্চলে চলে আসছে, খাদ্যের সন্ধানে তারা মানুষের সংস্পর্শে আসতে বাধ্য হচ্ছে। কিছু প্রাণী নতুন পরিবেশের সঙ্গে খাপ খাওয়াতে পারেনি বা অন্য কোথাও চলে যেতে পারেনি, ফলে তাদের সংখ্যা দ্রুত হ্রাস পাচ্ছে। এতে করে উদ্ভিদ ও প্রাণীকুলের মধ্যে যে পারস্পরিক নির্ভরশীল সম্পর্ক ছিল, তা ব্যাহত হচ্ছে।\nযখন বনভূমিকে বাগানে রূপান্তর করা হয়, তখন তা জীববৈচিত্র্যের ওপর নেতিবাচক প্রভাব ফেলে। অক্ষত বনাঞ্চলের তুলনায় রূপান্তরিত বনভূমিতে জীববৈচিত্র্যের পরিমাণ উল্লেখযোগ্যভাবে কমে যায়। বিশেষভাবে আশঙ্কার বিষয় হলো বোর্নিওর বিপন্ন ওরাংওটান প্রজাতি। ২০১৮ সালের এক গবেষণায় দেখা গেছে, ১৯৯৯ থেকে ২০১৫ সালের মধ্যে ১ লক্ষেরও বেশি ওরাংওটান হারিয়ে গেছে, যার অন্যতম প্রধান কারণ ছিল অনিয়ন্ত্রিত প্রাকৃতিক সম্পদ শোষণ, যার মধ্যে পাম তেল শিল্পও অন্তর্ভুক্ত। গবেষকরা ১৬ বছরের পর্যবেক্ষণে ওরাংওটানের বাসস্থানের সংখ্যার ভিত্তিতে এই তথ্য সংগ্রহ করেন। গবেষণার শুরুতে প্রতি কিলোমিটারে গড়ে ২২.৫টি বাসা দেখা গেলেও, গবেষণা শেষে তা কমে দাঁড়িয়েছিল মাত্র ১০.১টিতে।\nঅন্যদিকে, এলেইস গুইনিয়েনসিস (Elaeis guineensis) (পাম গাছ) চাষের ফলে কিছু আগ্রাসী প্রজাতির বিস্তারও ঘটছে, যেমন \nদক্ষিণ-পূর্ব এশিয়ায় অ্যানোপ্লোলেপিস গ্র্যাসিলিপস (Anoplolepis gracilipes) নামক পিঁপড়ার সংখ্যা বাড়ছে। পাম তেলের চাষ প্রায় সব ধরনের প্রাণী ও কীটপতঙ্গের জন্য ক্ষতিকর প্রভাব ফেলছে। ১৯৭৫ সালে রুম এবং ২০১০ সালে ফায়ল প্রভৃতির গবেষণায় দেখা গেছে যে পাম বাগানে পিঁপড়ার সংখ্যা কমেছে, ড্যানিয়েলসেন ও হেগার্ড (১৯৯৫) বাদুড় ও প্রাইমেটদের ওপর নেতিবাচক প্রভাব লক্ষ্য করেছেন, লিও (২০০১) মৌমাছিদের ক্ষেত্রে একই প্রবণতা দেখতে পান, চুং (২০০০) পাম বাগানে পোকামাকড়ের সংখ্যা কমার তথ্য দিয়েছেন, পেহ (২০০৬) পাখিদের ক্ষতির বিষয়টি চিহ্নিত করেছেন, ডেভিস ও ফিলিপস (২০০৫) গুবরে পোকার সংখ্যা কমার কথা বলেছেন, হাসাল (২০০৬) আইসোপডের সংখ্যা হ্রাসের প্রমাণ পেয়েছেন, গ্লোর (২০০১) টিকটিকির সংখ্যা হ্রাসের কথা বলেছেন, চ্যাং (১৯৯৭) মশার ওপর প্রভাব দেখেছেন, চে (২০০৬) মথের সংখ্যা কমার বিষয়টি তুলে ধরেছেন এবং বার্নার্ড (২০০৯) ছোট স্তন্যপায়ী প্রাণীদের ওপর ক্ষতিকর প্রভাব লক্ষ করেছেন। \nপ্রায় সব প্রাণী প্রজাতির সংখ্যা কমলেও কিছু ব্যতিক্রমও রয়েছে। কিছু প্রজাতির সংখ্যা বাড়লেও তাদের বৈচিত্র্য কমেছে, যেমন— ডেভিস ও ফিলিপস (২০০৫) গোবর বিটলের ক্ষেত্রে এটি লক্ষ্য করেছেন, হাসাল (২০০৬) আইসোপডের ক্ষেত্রে, গ্লোর (২০০১) টিকটিকির ক্ষেত্রে এবং ড্যানিয়েলসেন ও হেগার্ড (১৯৯৫) বাদুড়ের ক্ষেত্রে একই প্রবণতা লক্ষ করেছেন। সবচেয়ে অদ্ভুত ব্যতিক্রম হলো মৌমাছি, যাদের সংখ্যা কমে গেলেও প্রজাতিগত বৈচিত্র্য বৃদ্ধি পেয়েছে, যা লিও (২০০১) উল্লেখ করেছেন।\n\n\n=== মাটির ক্ষয় ===\nপাম তেল চাষের জন্য বিদ্যমান উদ্ভিদ সরিয়ে ফেলা এবং নতুন পাম গাছ লাগানো মাটির গুণগত মানের ওপর ক্ষতিকর প্রভাব ফেলে নতুন গাছ লাগানোর জন্য যখন আগের গাছপালা কেটে ফেলা হয়, তখন আশপাশের মাটি ক্ষয় হতে শুরু করে। পাম তেলের চাষে দ্রুত বৃদ্ধির জন্য প্রচুর পরিমাণে সার ও কীটনাশক ব্যবহার করা হয়, যা মাটির স্বাভাবিক ভারসাম্য নষ্ট করে। তরুণ পাম গাছগুলো মাটি থেকে প্রচুর পরিমাণে পুষ্টি শোষণ করে, ফলে মাটির উর্বরতা কমতে থাকে। যেহেতু নতুন গাছ পুষ্টি গ্রহণ করে, তাই অন্য গাছগুলোর জন্য পর্যাপ্ত পুষ্টি মাটিতে অবশিষ্ট থাকে না। এটি একটি বড় সমস্যা হয়ে দাঁড়িয়েছে, যার কারণে সার ব্যবহারের মাত্রাও দিন দিন বাড়ছে। পাম তেলের বাগানে গাছগুলোর মধ্যে দূরত্ব খুব কম রাখা হয়, যাতে সীমিত জমিকে সর্বোচ্চ কাজে লাগানো যায়। কিন্তু এটি মাটির গুণগত মানকে আরও খারাপ করে তুলেছে। গাছ বড় হওয়ার সঙ্গে সঙ্গে তাদের আরও বেশি খনিজ ও জল প্রয়োজন হয়, কিন্তু কাছাকাছি অবস্থানের কারণে প্রতিটি গাছ পর্যাপ্ত পুষ্টি পায় না। ফলে বাগান কর্মীরা গাছের বৃদ্ধির জন্য আরও বেশি সার, কীটনাশক ও পানি ব্যবহার করতে বাধ্য হন।  এই প্রক্রিয়া মাটির স্বাস্থ্যের আরও অবনতি ঘটায় এবং ওই অঞ্চলের অন্যান্য উদ্ভিদ ও প্রাণীর বেঁচে থাকার সম্ভাবনা কমিয়ে দেয়। ২০১৯ সালে টুমা এবং তার সহগবেষকরা দেখিয়েছেন যে, বনভূমিকে পাম বাগানে রূপান্তর করলে মাটিতে থাকা জীবদের বৈচিত্র্য কমে যায়, যদিও তাদের কার্যকলাপের পরিমাণ সম্পূর্ণ হারিয়ে যায় না।\nমালয়েশিয়া ও ইন্দোনেশিয়ার মতো গ্রীষ্মমণ্ডলীয় দেশগুলোতে, যেখানে বেশিরভাগ পাম তেল বাগান অবস্থিত, সারাদিনই প্রচুর বৃষ্টি ও সূর্যের আলো থাকে। যেসব পাম তেলের বাগান নদীর কাছাকাছি অবস্থিত, সেগুলো আশপাশের স্থানীয় সম্প্রদায়ের ওপর আরও বড় প্রভাব ফেলছে। কারণ, বাগানে ব্যবহৃত অতিরিক্ত সার ও কীটনাশক বৃষ্টির পানির সঙ্গে মিশে নদীতে ভেসে যাচ্ছে ।  এটি গুরুতর সমস্যা হয়ে দাঁড়িয়েছে, কারণ স্থানীয় গ্রামবাসীরা তাদের দৈনন্দিন কাজে নদীর জল ব্যবহার করে। তারা পান করার জন্য এই পানি সংগ্রহ করে এবং খাদ্য সংগ্রহের ক্ষেত্রেও নদীর ওপর নির্ভরশীল। ফলে কীটনাশক ও সারের অবশিষ্টাংশ তাদের শরীরে প্রবেশ করছে। অপরিশোধিত এই জল পান করার ফলে কলেরা, এ. কোলাই এবং সীসার বিষক্রিয়ার মতো রোগের ঝুঁকি বৃদ্ধি পাচ্ছে। \nমাটি ক্ষয়ের ফলে আশপাশের গ্রামবাসীদের জীবনযাত্রার ওপরও প্রভাব পড়েছে। তারা এখন আর শুধুমাত্র তাদের জমির ওপর নির্ভর করে খাদ্য উৎপাদন বা কাঠ সংগ্রহ করতে পারছে না। ফলে গ্রামবাসীদের নতুন খাদ্যের উৎস ও বাসস্থানের জন্য বিকল্প ব্যবস্থা খুঁজতে হচ্ছে। পরিস্থিতির ওপর নির্ভর করে অনেকেই তাদের এলাকা ছেড়ে চলে যেতে বাধ্য হচ্ছে। এর ফলে অর্থনৈতিক জটিলতা তৈরি হচ্ছে, কারণ সরকারকে এই প্রান্তিক জনগোষ্ঠীর সহায়তার জন্য নতুন করে সম্পদের বণ্টন করতে হচ্ছে।\n\n\n== অন্যান্য পরিবেশগত সমস্যা ==\n\nইন্দোনেশিয়ায়, পাম তেল এবং কাঠের চাহিদা ক্রমাগত বৃদ্ধি পাওয়ায় দেশটির জাতীয় উদ্যানগুলোর গ্রীষ্মমণ্ডলীয় বনভূমি দ্রুত উজাড় হচ্ছে। ২০০৭ সালে জাতিসংঘের পরিবেশ কর্মসূচি জাতিসংঘ পরিবেশ কর্মসূচি প্রকাশিত একটি প্রতিবেদনে উল্লেখ করা হয় যে, সেসময়ের বন উজাড়ের হারের ভিত্তিতে অনুমান করা হয়েছিল যে, ২০২২ সালের মধ্যে ইন্দোনেশিয়ার ৯৮ শতাংশ বনভূমি ধ্বংস হয়ে যেতে পারে। এর প্রধান কারণ ছিল বৈধ ও অবৈধভাবে গাছ কাটা, দাবানল এবং পাম তেল বাগানের সম্প্রসারণ।\nপাম তেলের দ্বিতীয় বৃহত্তম উৎপাদনকারী দেশ মালয়েশিয়া ঘোষণা করেছে যে, তারা তাদের মোট ভূমির অন্তত ৫০ শতাংশ সংরক্ষিত বনাঞ্চল হিসেবে রক্ষা করবে। ২০১০ সালের হিসাব অনুযায়ী, মালয়েশিয়ার ৫৮ শতাংশ এলাকা বনভূমিতে আচ্ছাদিত ছিল।\nপাম তেল চাষের কারণে কিছু গুরুত্বপূর্ণ সমস্যা দেখা দিয়েছে:\n\nগ্রিনহাউস গ্যাস নির্গমন: গ্রীষ্মমণ্ডলীয় বন উজাড়ের ফলে মানুষের তৈরি মোট CO2 নির্গমনের আনুমানিক ১০ শতাংশ উৎপন্ন হয়। এটি জলবায়ু পরিবর্তনের অন্যতম প্রধান কারণ হিসেবে বিবেচিত হচ্ছে।\nআবাসস্থল ধ্বংস, যার ফলে বিপন্ন প্রজাতির (যেমন সুমাত্রান হাতি, সুমাত্রার বাঘ, সুমাত্রার গণ্ডার, এবং সুমাত্রার ওরাংওটাং ) বিলুপ্তি ঘটে। \nজীববৈচিত্র্য ক্ষতি: পাম বাগান তৈরির ফলে অনেক জীববৈচিত্র্য হুমকির মুখে পড়েছে এবং গুরুত্বপূর্ণ জীববৈচিত্র্যসমৃদ্ধ অঞ্চলগুলোর ক্ষতি হচ্ছে।\nস্থানীয় অধিবাসীদের জমিতে চাষাবাদ: বোর্নিও দ্বীপের সারাওয়াক এবং কালিমান্তান এবং মালয়েশিয়ার সাবাহ রাজ্যের আদিবাসীদের ভূমিতে পাম চাষ করা হচ্ছে, যা স্থানীয় জনগোষ্ঠীর জীবিকা ও জীবনযাত্রার ওপর নেতিবাচক প্রভাব ফেলছে।\nসংক্রামক রোগের বৃদ্ধি: গ্রীষ্মমণ্ডলীয় বন উজাড়ের ফলে প্রাণী থেকে মানুষের মধ্যে সংক্রামক রোগের (জুনোটিক)  প্রকোপ বৃদ্ধি পাচ্ছে।\n\n\n=== জলদূষণ ===\n\nযেসব অঞ্চলে পাম তেল চাষের বিস্তার ঘটেছে, সেসব স্থানে পরিবেশ সংরক্ষণ সংক্রান্ত আইন প্রয়োগের অভাব লক্ষ্য করা যায়। ফলে নদীর আশপাশের এলাকাগুলোতে বাগান সম্প্রসারণের পাশাপাশি দূষিত পদার্থের অনিয়ন্ত্রিত নির্গমন ঘটছে। পাম তেল উৎপাদনের চূড়ান্ত পর্যায়ে যে বর্জ্য পদার্থ তৈরি হয়, তাকে পাম তেল মিলের বর্জ্য (পিওএমই - POME) বলা হয়। এই বর্জ্য ব্যবস্থাপনা অত্যন্ত কঠিন ও ব্যয়বহুল। তাই এক সাধারণ পদ্ধতি হিসেবে অনেক সময় এটি কাছাকাছি জলাশয়ে ফেলে দেওয়া হয়। পিওএমই-তে প্রচুর পরিমাণে পুষ্টি উপাদান থাকে, যা শৈবাল বৃদ্ধিকে উৎসাহিত করে। এর ফলে জলাধারের অক্সিজেনের পরিমাণ কমে যায়, যা জলজ জীববৈচিত্র্যের জন্য ক্ষতিকর হতে পারে এবং সামগ্রিক বাস্তুতন্ত্রকে পরিবর্তন করতে পারে।\nতবে পরিবেশবান্ধব কিছু পদ্ধতি ইতোমধ্যে তৈরি করা হয়েছে।   এই পদ্ধতিগুলির অন্যতম একটি হলো পিওএমই-এর অ্যানায়েরোবিক ট্রিটমেন্ট, যা থেকে জৈবগ্যাস (মিথেন) উৎপাদন করে বিদ্যুৎ উৎপাদন সম্ভব। তবে এই প্রক্রিয়া কার্যকরভাবে পরিচালনা করা কঠিন, কারণ মিথেন উৎপাদনকারী অণুজীবের (প্রাথমিকভাবে মেথানোসেটা কনসিলি, আর্কিয়ার একটি প্রজাতি) জন্য আদর্শ বৃদ্ধি পরিস্থিতি বজায় রাখা জটিল একটি কাজ।।\n\n\n=== গ্রিনহাউস গ্যাস নির্গমন ===\nপাম তেল উৎপাদনের ফলে ভূমি ক্ষয়ের পাশাপাশি পরিবেশগত অবক্ষয়ও ঘটছে। এটি বৈশ্বিক গ্রিনহাউস গ্যাস নির্গমনের প্রায় ৪ শতাংশ এবং জীবাশ্ম জ্বালানি পোড়ানোর কারণে সৃষ্ট মোট নির্গমনের ৮ শতাংশের জন্য দায়ী বলে দাবি করা হয়। পাম বাগানের জন্য বিশাল বনভূমি পরিষ্কার করার ফলে এই সমস্যা সৃষ্টি হচ্ছে। ইন্দোনেশিয়া ও মালয়েশিয়ার অনেক গ্রীষ্মমণ্ডলীয় বনাঞ্চল গভীর পিটবগের (peat bog) ওপর অবস্থিত, যেখানে প্রচুর পরিমাণে কার্বন জমা থাকে। বন উজাড় এবং পিটবগের নিষ্কাশনের ফলে এই কার্বন বাতাসে ছড়িয়ে পড়ে। এক গবেষণায় দেখা গেছে, মালয়েশিয়া ও ইন্দোনেশিয়ার মোট গ্রিনহাউস গ্যাস নির্গমনের মধ্যে ১৬.৬ থেকে ২৭.৯ শতাংশ পিটল্যান্ডের রূপান্তরের ফলে ঘটে। পিটল্যান্ড নিষ্কাশন এবং নতুন পাম চারা বৃদ্ধির ফলে পরিপক্ব পাম বাগানের তুলনায় ৫০ শতাংশ বেশি গ্রিনহাউস গ্যাস নির্গমন হয়। জমির অভাবের কারণে ক্রমবর্ধমান পিটল্যান্ডকে পাম বাগানে রূপান্তর করা হচ্ছে, যা পরিবেশবিদ ও প্রকৃতিবিদদের জন্য উদ্বেগের বিষয় হয়ে উঠেছে। কারণ, পাম তেলের চাহিদা মেটানোর জন্য আরও বেশি গ্রীষ্মমণ্ডলীয় বনাঞ্চল উজাড় করা হচ্ছে।\nগবেষকেরা পরিবেশবান্ধব বিকল্প খুঁজছেন, যাতে এই সমস্যার সমাধান করা যায়। গবেষণায় পরামর্শ দেওয়া হয়েছে যে, যদি পর্যাপ্ত পরিমাণে বনাঞ্চল সংরক্ষিত রাখা যায় এবং বিশাল প্রাথমিক বন সংরক্ষণ করা হয়, তবে পাম তেল শিল্পের ক্ষতিকর প্রভাব বন্যপ্রাণী ও জীববৈচিত্র্যের ওপর তুলনামূলকভাবে কম হতে পারে। পরিবেশ সংরক্ষণ সংস্থাগুলো যেমন গ্রিনপিস, রাউন্ডটেবিল অন সাস্টেইনেবল পাম অয়েল (RSPO) এবং অ্যামনেস্টি ইন্টারন্যাশনালের মতো পরিবেশগত গোষ্ঠীগুলিও অস্থিতিশীল এমন পাম তেল উৎপাদন ও এর ক্রেতা প্রতিষ্ঠানগুলোর বিরুদ্ধে প্রচারণা চালাচ্ছে।\nগ্রিনপিস মতো পরিবেশগত গোষ্ঠীগুলি দাবি করে যে এই বন উজাড়ের ফলে যে পরিমাণ কার্বন নির্গমন হয়, তা বায়োফুয়েল ব্যবহার করে কমানো নির্গমনের তুলনায় অনেক বেশি। সংস্থাটি ইন্দোনেশিয়ার পিটল্যান্ডকে চিহ্নিত করেছে, যা এমন এক ধরনের গ্রীষ্মমণ্ডলীয় বন যেখানে ঘন মাটি থাকে এবং যা পুড়লে বিপুল পরিমাণ কার্বন নির্গমন প্রঘটায়। গ্রিনপিসের মতে, পিটল্যান্ড ধ্বংস হওয়ায় বৈশ্বিক বার্ষিক CO₂ নির্গমনের ৪ শতাংশ সৃষ্টি হচ্ছে। তবে ট্রপিক্যাল পিট রিসার্চ ল্যাবরেটরির এক গবেষণায় বলা হয়েছে, কিছু ক্ষেত্রে পাম বাগান কার্বন সঙ্কর হিসেবে কাজ করতে পারে, কারণ অন্যান্য গাছের মতো পাম গাছও কার্বন ডাই অক্সাইড শোষণ করে এবং অক্সিজেন উৎপন্ন করে। এবং, মালয়েশিয়ার জলবায়ু পরিবর্তন সংক্রান্ত জাতিসংঘের ফ্রেমওয়ার্ক কনভেনশনের প্রতিবেদন অনুযায়ী, দেশটির পাম বাগান নেট কার্বন সঙ্কর হিসেবে ভূমিকা রাখে।\nগ্রিনপিস রেকর্ড করেছে যে, সুমাত্রা দ্বীপের রিয়াউ প্রদেশে (যেখানে ইন্দোনেশিয়ার ২৫ শতাংশ পাম বাগান অবস্থিত) পিটল্যান্ড ধ্বংস করা হচ্ছে। সংস্থাটি সতর্ক করেছে যে, এই অঞ্চল ইতোমধ্যেই শিল্পায়নের কারণে মারাত্মকভাবে ক্ষতিগ্রস্ত হয়েছে এবং এখানে সংরক্ষিত ১৪.৬ বিলিয়ন টন কার্বন রয়েছে, যা এক বছরের বৈশ্বিক গ্রিনহাউস গ্যাস নির্গমনের সমান।\nকোম্পানিগুলোর সঙ্গে কাজ করে ছোট ছোট পাম বাগান কিনে নেওয়ার পরামর্শ দেওয়া হয়েছে, যাতে এই বাগান থেকে প্রাপ্ত লাভ ব্যবহার করে ব্যক্তিগত মালিকানাধীন সংরক্ষিত বনভূমি তৈরি করা যায়। অনেকের মতে, এটি বর্তমান প্রতিকূল অবস্থানের চেয়ে কার্যকর কৌশল হতে পারে, যা লক্ষাধিক ক্ষুদ্রচাষির জীবন-জীবিকাকে হুমকির মুখে ফেলছে। \n\n\n=== ধোঁয়াশা ===\n\nধোঁয়াশা এক ধরনের বায়ু দূষণ, যা দক্ষিণ-পূর্ব এশিয়ার দেশগুলোর জন্য একটি বড় সমস্যা। এটি বারবার ফিরে আসা দূষণের অন্যতম প্রধান কারণ। এর পেছনে একটি গুরুত্বপূর্ণ কারণ হলো পাম বাগানের জন্য জমি পরিষ্কার করতে গ্রীষ্মমণ্ডলীয় বন এবং পিট জলাভূমির বন পুড়িয়ে ফেলা।\n\n\n== জাতীয় পার্থক্য ==\n\n\n=== ইন্দোনেশিয়া এবং মালয়েশিয়া ===\nবিশ্বের মোট পাম তেল উৎপাদনের ৮০ শতাংশেরও বেশি ইন্দোনেশিয়া ও মালয়েশিয়ায় হয়। এই দুই দেশে ছোট চাষিরা মোট পাম চাষের ৩৫–৪০ শতাংশ এলাকা এবং ৩৩ শতাংশ উৎপাদনের জন্য দায়ী। অন্যদিকে পশ্চিম আফ্রিকার দেশগুলোর ক্ষেত্রে, যেখানে পাম তেল মূলত স্থানীয় ও আঞ্চলিক বাজারের জন্য উৎপাদিত হয়, ছোট চাষিরাই বছরে ৯০ শতাংশ পর্যন্ত ফসল সংগ্রহ করে।\nমালয়েশিয়া প্রাকৃতিক বনভূমির কমপক্ষে ৫০ শতাংশ সংরক্ষণ করার প্রতিশ্রুতি দিয়েছে, ফলে দেশটিতে নতুন পাম বাগানের সম্প্রসারণ সাম্প্রতিক বছরগুলোতে কমে গেছে। মালয়েশিয়ার প্ল্যান্টেশন ইন্ডাস্ট্রিজ অ্যান্ড কমোডিটিজ মন্ত্রী বার্নার্ড ডম্পোকের মতে, নতুন করে পাম বাগান সম্প্রসারণ করা এখন আর সম্ভব নয়। তাই দেশটির কৃষকেরা বাগানের বিস্তার না করেই উৎপাদন বাড়ানোর দিকে মনোযোগ দিচ্ছেন। \n২০০৮ সালের জানুয়ারিতে, মালয়েশিয়ান পাম অয়েল কাউন্সিলের প্রধান নির্বাহী কর্মকর্তা ওয়াল স্ট্রিট জার্নালকে একটি চিঠি লিখেছিলেন যেখানে তিনি উল্লেখ করেছিলেন যে মালয়েশিয়া একটি টেকসই পাম তেল শিল্প গড়ে তোলার প্রয়োজনীয়তা সম্পর্কে সচেতন। তারপর থেকে মালয়েশিয়ার সরকার, পাম তেল কোম্পানিগুলির সাথে, পাম অয়েল (সিএসপিও - CSPO) উৎপাদন বৃদ্ধি করেছে।  টেকসই পাম তেলের গোলটেবিল বৈঠকে মালয়েশিয়াকে সিএসপিও এর বৃহত্তম উৎপাদক হিসেবে স্বীকৃতি দেওয়া হয়েছে, যা বিশ্বের সরবরাহের ৫০% উৎপাদন করে, এবং বিশ্বব্যাপী সিএসপিও চাষীদের ৪০%।  ইন্দোনেশিয়া বিশ্বের 35% সিএসপিও উৎপাদন করে। \nইন্দোনেশিয়ায়, মিনা সুসানা সেত্রার নেতৃত্বে আদিবাসী জনগোষ্ঠীর জোট (এএমএএন) সংস্থা, যার নেতৃত্বে রয়েছেন মিনা সুসানা সেত্রা, অর্থনৈতিক চাহিদা ও আদিবাসী জনগণের অধিকারকে সমানভাবে রক্ষা করার নীতির পক্ষে কাজ করে আসছে। দেশটিতে ৯৯ শতাংশ পাম তেল চাষের জমি আদিবাসীদের বসতিস্থলের মধ্যে পড়ে। ২০১২ সালে, এএমএএন (AMAN)-এর নেতৃত্বাধীন একটি আইনি দল সাংবিধানিক আদালতে একটি মামলায় জয়ী হয়, যার ফলে আদিবাসী ভূমির অধিকার স্বীকৃতি পায়। তবে আদিবাসীদের অধিকার, পরিবেশ এবং উন্নয়নের মধ্যে ভারসাম্য রক্ষার জন্য কার্যকর প্রকল্প বাস্তবায়ন এখনো সীমিত ক্ষেত্রেই দেখা যায়।\n\n\n=== আফ্রিকা ===\nআফ্রিকায় পাম তেল উৎপাদনের পরিস্থিতি ইন্দোনেশিয়া বা মালয়েশিয়ার তুলনায় অনেকটাই ভিন্ন। ২০০৭-২০০৮ সালের মানব উন্নয়ন প্রতিবেদনে জাতিসংঘের উন্নয়ন কর্মসূচি জানিয়েছিল যে পশ্চিম আফ্রিকায় পাম তেল উৎপাদন বেশিরভাগ ক্ষেত্রেই টেকসই পদ্ধতিতে করা হয়। কারণ এখানে মূলত ছোট চাষিরা পাম চাষ করেন এবং পরিবেশের জন্য ক্ষতিকর একক ফসলভিত্তিক চাষ কম হয়। জাতিসংঘের খাদ্য ও কৃষি সংস্থা আফ্রিকার ছোট কৃষকদের পাম তেল চাষে উৎসাহিত করছে, কারণ এই ফসল দারিদ্র্যপীড়িত মানুষের আয় ও জীবনমান উন্নয়নের সুযোগ করে দিতে পারে।\n\n\n== ক্রমবর্ধমান চাহিদা ==\nখাদ্য ও প্রসাধনী শিল্পের বিভিন্ন বড় প্রতিষ্ঠান, যেমন এডিএম, ইউনিলিভার, কার্গিল, প্রক্টর অ্যান্ড গ্যাম্বল, নেসলে, ক্রাফ্ট এবং বার্গার কিং, নতুন পাম তেল সরবরাহের চাহিদা বাড়িয়ে তুলেছে। এই চাহিদার একটি অংশ এসেছে উচ্চ ট্রান্স ফ্যাটযুক্ত তেলের প্রতিস্থাপনের প্রয়োজনীয়তার দ্বারা পরিচালিত হয়েছিল। \nযদিও পাম তেল জৈব জ্বালানি তৈরির জন্য ব্যবহৃত হয় এবং এটি বড় আকারের প্রকল্পে ব্যবহারেরও প্রস্তাব দেওয়া হয়েছে, আন্তর্জাতিক খাদ্য নীতি গবেষণা ইনস্টিটিউটের ২০১২ সালের এক প্রতিবেদনে জানায় যে পাম তেল উৎপাদন বৃদ্ধির মূল কারণ খাদ্যের চাহিদা, বায়োফুয়েলের জন্য নয়।\n\n\n=== জৈব ডিজেল ===\nযেসব পাম তেল বন উজাড় না করে টেকসইভাবে চাষকৃত জমি বা পুরনো বাগান থেকে সংগ্রহ করা হয়, তা থেকে তৈরি জৈব ডিজেল গ্রিনহাউস গ্যাস নির্গমন কমাতে সাহায্য করতে পারে। গ্রিনপিসের মতে, পিটল্যান্ড পরিষ্কার করে তাতে পাম গাছ লাগানো হলে বিপুল পরিমাণ গ্রিনহাউস গ্যাস নিঃসরণ হয়। তাই এই জমিতে চাষ করা পাম তেল থেকে তৈরি বায়োডিজেল গ্রিনহাউস গ্যাস কমানোর বদলে উল্টো নির্গমন বাড়িয়ে দিতে পারে। অন্যদিকে, মালয়েশিয়ার ট্রপিক্যাল পিট রিসার্চ ইউনিটের গবেষণায় দাবি করা হয়েছে যে, পিটল্যান্ডে তৈরি পাম বাগান বনাঞ্চলীয় পিট সোয়াম্পের তুলনায় তুলনামূলকভাবে কম কার্বন ডাই-অক্সাইড নির্গমন ঘটায়। তবে অনেকেই মনে করেন, এই গবেষণা মালয়েশিয়ার পাম তেল শিল্পের স্বার্থ সংশ্লিষ্ট রাজনীতিবিদদের পৃষ্ঠপোষকতায় পরিচালিত হয়েছে।\n২০১১ সালে, মালয়েশিয়ার ফেডারেল ল্যান্ড ডেভেলপমেন্ট অথরিটি ()ফইএলডিএ এর আটটি বাগান আন্তর্জাতিক স্থায়িত্ব এবং কার্বন সার্টিফিকেশন সিস্টেম (আইএসসিসি)এর সার্টিফিকেট লাভ করে। এর ফলে, এগুলো এশিয়ার প্রথম আইএসসিসি -সার্টিফিকেট প্রাপ্ত পাম জৈবডিজেলের উৎপাদন ও সরবরাহ শৃঙ্খলে যুক্ত হয়। এই সার্টিফিকেট ইউরোপীয় ইউনিয়নের ইউরোপীয় ইউনিয়নের নবায়নযোগ্য শক্তি নির্দেশিকার মানদণ্ড পূরণ করে। ২০১২ সালে, ইউরোপীয় কমিশন Rআরএসপিওএর জৈব জ্বালানি সার্টিফিকেট প্রকল্প অনুমোদন করে, যার ফলে ইউরোপে সার্টিফিকেট প্রাপ্ত টেকসই পাম তেল (ৈব জ্বালানি বাজারে বিক্রি করা সম্ভব হয়।\n\n\n== স্থায়িত্ব ==\n২০১৬ সালে বিশ্বব্যাপী উৎপাদিত পাম তেলের কমপক্ষে ১৭.৪% স্বেচ্ছাসেবী টেকসই মানদণ্ডের যেমন রাউন্ডটেবিল অন সাস্টেনএবেল পাম অয়েল এবং অর্গানিক ইন্টারন্যাশনাল চাষ শর্ত পূরণ করেছিল। \n২০০৪ সালে প্রতিষ্ঠিত  আরএসপিও টেকসইভাবে উৎপাদিত পাম তেলকে উৎসাহিত করতে কাজ করে। এই সংস্থাটি চাষি, প্রক্রিয়াকরণকারী, খাদ্য কোম্পানি, বিনিয়োগকারী এবং বিভিন্ন পরিবেশ সংস্থার সঙ্গে কাজ করে। ২০০৮ সাল থেকে আরএসপিও নির্ধারিত মানদণ্ড অনুসরণ করা পাম তেলকে সিএসপিও হিসেবে চিহ্নিত করা হয়। এই ব্যবস্থা চালুর দুই বছরের মধ্যে, বিশ্ববাজারের ৭% পাম তেল সিএসপিও হিসেবে স্বীকৃতি পায়। ২০১২ সালের অক্টোবরে এই হার ১২%-এ পৌঁছায়। তবে সিএসপিও সার্টিফিকেট চালুর প্রথম বছরে, উৎপাদিত টেকসই পাম তেলের মাত্র ৩০% বাজারজাত করা হয়েছিল।\n২০১০ সালে দ্য ইকোনমিস্টে, -এ আরএসপিও-কে সমালোচনা করা হয়, কারণ এটি বাগানের গ্রিনহাউস গ্যাস নির্গমনের জন্য কোনো নির্দিষ্ট মান নির্ধারণ করেনি এবং এর সদস্যরা মোট পাম তেল উৎপাদনের মাত্র ৪০% কভার করে। ২০০৭ সালের এক প্রতিবেদনে গ্রিনপিস অভিযোগ করে যে আরএসপিও-সদস্য খাদ্য কোম্পানিগুলো \"এমন সরবরাহকারীদের ওপর নির্ভরশীল, যারা বন উজাড় এবং পিটল্যান্ড রূপান্তরের সঙ্গে যুক্ত।\"\n২০১০ সালের মে মাসে, নরওয়ে এক বিলিয়ন ডলার অনুদান দেওয়ার পর ইন্দোনেশিয়া প্রাকৃতিক বন এবং পিটল্যান্ড পরিষ্কারের জন্য নতুন অনুমোদন দেওয়ার ক্ষেত্রে দুই বছরের নিষেধাজ্ঞা ঘোষণা করে। পাশাপাশি, ইন্দোনেশিয়া আরএসপিও-এর মতো একটি নিজস্ব সংস্থা গঠনের পরিকল্পনা করে, যা সরকার-সমর্থিত একটি বাধ্যতামূলক নিয়ন্ত্রণ ব্যবস্থা হিসেবে ইন্দোনেশিয়ার সব পাম তেল উৎপাদকের জন্য কার্যকর হবে।\n২০১১ সালে, মালয়েশিয়া \"মালয়েশিয়া সাসটেইনেবল পাম অয়েল\" ()মএসপিও নামে একটি জাতীয় সার্টিফিকেশন ব্যবস্থা চালুর উদ্যোগ নেয়, যা পুরো দেশে টেকসই পাম তেল উৎপাদনে উৎসাহিত করতে তৈরি করা হয়। এই কর্মসূচিটি মূলত ছোট ও মাঝারি উৎপাদনকারীদের জন্য তৈরি করা হয় এবং ২০১৪ সালে এটি চালু হওয়ার কথা ছিল। মালয়েশিয়া তাদের পাম তেল শিল্পের পরিবেশগত প্রভাব মূল্যায়নের জন্য Lজীবনচক্র মূল্যায়ন ()লসিএ পদ্ধতির ভিত্তিতে গবেষণা শুরু করে। এই গবেষণার আওতায় তেলের চারা উৎপাদন, পাকা ফল সংগ্রহ, অপরিশোধিত পাম তেল উৎপাদন, অপরিশোধিত পাম কার্নেল তেল উৎপাদন, এবং পরিশোধিত পাম তেল উৎপাদনের প্রভাব বিশ্লেষণ করা হয়। পাশাপাশি, জৈব ডিজেল শিল্পের পরিবেশগত প্রভাবও পরীক্ষা করা হয়।\n২০২০ সালের জুলাইয়ে বিজ্ঞানীরা স্যাটেলাইট চিত্র বিশ্লেষণ করে দেখান যে \"টেকসই\" বলে চিহ্নিত পাম তেল উৎপাদন বিগত ৩০ বছরে সুমাত্রা এবং বোর্নিওর গ্রীষ্মমন্ডলীয় বন উজাড় হয়েছে পাশাপাশি বিপন্ন প্রাণীদের আবাসস্থলের ক্ষতি করেছে।\n\n\n=== কার্বন ক্রেডিট কর্মসূচি ===\nতেল পাম উৎপাদনকারীরা ক্লিন ডেভেলপমেন্ট মেকানিজম  কর্মসূচিতে অংশ নেওয়ার যোগ্য, যেখানে উন্নত দেশগুলো উন্নয়নশীল দেশে পরিচ্ছন্ন জ্বালানির প্রকল্পে বিনিয়োগ করে। এর মাধ্যমে তারা নিজেদের গ্রিনহাউস গ্যাস নির্গমন সমান করতে এবং বিশ্বব্যাপী নির্গমন কমাতে কার্বন ক্রেডিট অর্জন করতে পারে।\nতবে, তেল পাম বায়োফুয়েল প্রকল্পে বিনিয়োগের ক্ষেত্রে বিনিয়োগকারীরা সতর্ক থাকেন, কারণ তেল পাম বাগানের সম্প্রসারণ গ্রীষ্মমন্ডলীয় বনাঞ্চলে ব্যাপক প্রভাব ফেলেছে।  তবে দক্ষিণ-পূর্ব এশিয়ার সিডিএম উন্নয়ন সংস্থা ওয়াইটিএল-এসভি কার্বনের (TL-SV Carbon) মতে, মতে, পাম তেল খাতের অনেক সিডিএম প্রকল্প প্রধানত বর্জ্য পণ্যের পুনঃব্যবহার বাড়িয়ে গ্যাস নির্গমন কমানোর দিকে মনোযোগ দেয় এবং নতুন তেল পাম বাগান তৈরিতে তেমন ভূমিকা রাখে না।\n\n\n=== এসপিওটিটি  (SPOTT): পরিবেশগত, সামাজিক ও প্রশাসনিক নীতির স্বচ্ছতা মূল্যায়ন ===\n\nবিশ্বব্যাপী পাম তেলের উৎপাদন ২০শ শতকের শেষের দিক থেকে ধীরে ধীরে বৃদ্ধি পাচ্ছে। ১৯৮০ থেকে ২০১৪ সালের মধ্যে এর উৎপাদন ১৫ গুণ বেড়েছে। আইইউসিএন, ২০২১   ইন্দোনেশিয়া ও মালয়েশিয়ার পাশাপাশি ল্যাটিন আমেরিকার দেশগুলোও এখন বৈশ্বিক পাম তেল শিল্পে গুরুত্বপূর্ণ ভূমিকা রাখতে শুরু করেছে।\nএসপিওটিটি (SPOTT) একটি বিনামূল্যে অনলাইন প্ল্যাটফর্ম, যা পণ্য উৎপাদনকারী, প্রক্রিয়াজাতকারী ও ব্যবসায়ীদের পরিবেশ, সামাজিক দায়বদ্ধতা এবং প্রশাসনিক নীতির (ESG) স্বচ্ছতা মূল্যায়ন করে।\nএই প্ল্যাটফর্ম ১০০টি পাম তেল উৎপাদনকারী, প্রক্রিয়াজাতকারী ও ব্যবসায়ীর প্রকাশিত তথ্য পর্যালোচনা করে, যা তাদের সংস্থার গঠন, নীতি এবং পরিবেশ, সামাজিক ও প্রশাসনিক কার্যক্রমের সঙ্গে সম্পর্কিত। প্রতিটি কোম্পানির কার্যক্রমের ভিত্তিতে একটি শতাংশ স্কোর নির্ধারণ করা হয়, যা সময়ের সঙ্গে তাদের অগ্রগতি নিরীক্ষণ করতে সাহায্য করে।\nএসপিওটিটি -এর মূল্যায়ন কাঠামোতে পাম তেল, কাঠ ও কাগজশিল্প এবং প্রাকৃতিক রাবার সংস্থাগুলোর জন্য তিনটি পৃথক নির্দেশক কাঠামো রয়েছে। প্রতিটি কাঠামোতে ১০টি বিভাগে বিভক্ত ১০০টিরও বেশি সূচকের জন্য নির্দিষ্ট স্কোরিং মানদণ্ড রয়েছে।\nএসব সূচক জুলজিক্যাল সোসাইটি অফ লন্ডন (জেডএসএল)কর্তৃক প্রযুক্তিগত পরামর্শকদের সঙ্গে পরামর্শ করে তৈরি করা হয়েছে, যাতে এগুলো জাতিসংঘের টেকসই উন্নয়ন লক্ষ্যমাত্রার এর মতো অন্যান্য কর্মসূচির সঙ্গে সুসংগত হয়।\nমূল্যায়ন স্কোরের আরও বিস্তারিত ব্যাখ্যার জন্য, এখানে ক্লিক করুন\nতবে কোনো কোম্পানির নীতি ও প্রতিশ্রুতি বাস্তবে কতটা কার্যকর হচ্ছে, তা নির্ধারণ করা সবসময় সহজ নয়। প্রতিটি কোম্পানির পৃষ্ঠায় মিডিয়া পর্যবেক্ষণ কিছুটা ধারণা দিতে পারে, তবে স্বাধীন পর্যালোচনার মাধ্যমে বাস্তবায়ন পর্যায় বিশ্লেষণ করা গুরুত্বপূর্ণ।\n\n\n=== কর্পোরেট সংস্থাগুলোর টেকসই পাম তেলের ব্যবহার ===\nওয়ার্ল্ড ওয়াইল্ডলাইফ ফান্ড (ডব্লিউডব্লিউএফ) প্রতিবছর বড় কর্পোরেট সংস্থাগুলোর টেকসই পাম তেলের ব্যবহার সংক্রান্ত একটি প্রতিবেদন প্রকাশ করে। ২০১১ সালের প্রতিবেদনে দেখা যায়, ১৩২টি সংস্থার মধ্যে ৩১টি শীর্ষস্থানীয় স্কোর পেয়েছে, যা ২০০৯ সালের তুলনায় অগ্রগতি নির্দেশ করে। ২০০৯ সালে যখন প্রথমবার এই প্রতিবেদন প্রকাশিত হয়, তখন কোনো সংস্থাই শীর্ষ স্কোর অর্জন করতে পারেনি।\nডব্লিউডব্লিউএফ (WWF) জানিয়েছে যে ৮৭টি কোম্পানি ২০১৫ সালের মধ্যে শুধুমাত্র টেকসই পাম তেল ব্যবহারের প্রতিশ্রুতি দেয়। এর মধ্যে ইউনিলিভার এবং নেসলে রয়েছে, যারা ২০০০ সালের শেষের দিকে পরিবেশবাদী সংস্থাগুলোর আন্দোলন ও আহ্বানের পর টেকসই পাম তেল ব্যবহারের সিদ্ধান্ত নেয়। তবে WWF-এর মতে, টেকসই পাম তেলের ব্যবহার বাড়ানোর হার এখনো অনেক ধীরগতির।\nযেসব খুচরা বিক্রেতা টেকসই তেলযুক্ত পণ্য সরবরাহের প্রতিশ্রুতি দিয়েছে, যেমন ওয়ালমার্ট এবং ক্যারেফোর, তারা বলছে যে টেকসই পাম তেলের সীমিত প্রাপ্যতার কারণ হলো ভোক্তাদের মধ্যে সচেতনতার অভাব। কোম্পানিগুলো উদ্বেগ প্রকাশ করেছে যে, ভোক্তাদের কম আগ্রহের ফলে টেকসই পাম তেলের খরচ ও ভবিষ্যৎ সরবরাহ সমস্যায় পড়তে পারে।\n\n\n=== সরকারকে প্রভাবিত করার প্রচেষ্টা ===\nযেসব দেশ পাম তেলের প্রতিদ্বন্দ্বী পণ্য উৎপাদন করে, তাদের সরকারকে বন উজাড়ের বিরুদ্ধে সুরক্ষামূলক আইন প্রণয়নের জন্য প্রভাবিত করা যেতে পারে। ন্যাশনাল ফার্মার্স ইউনিয়ন (মার্কিন যুক্তরাষ্ট্র) ও এভোয়ডেড ডি ফরেস্টেশন পার্টনার্স কর্তৃক প্রকাশিত একটি প্রতিবেদনে এই কৌশল উপস্থাপন করা হয়। ২০১০ সালের প্রতিবেদনে বলা হয়, বিশ্বব্যাপী প্রতিবছর ১,৩০,০০,০০০ হেক্টর (৫০,০০০ বর্গমাইল) গ্রীষ্মমন্ডলীয় বন সংরক্ষণ করা হলে, ২০১২ থেকে ২০৩০ সালের মধ্যে আমেরিকার কৃষিখাতের আয় ১৯০ থেকে ২৭০ বিলিয়ন ডলার বাড়তে পারে।\nতবে বেশ কয়েকটি সংরক্ষণবাদী সংস্থা, যেমন কনজারভেশন ইন্টারন্যাশনাল, এনভায়রনমেন্টাল ডিফেন্স ফান্ড, ন্যাশনাল ওয়াইল্ডলাইফ ফেডারেশন এবং দ্য নেচার কনজারভেন্সি এই প্রতিবেদনের বিরোধিতা করে। তারা বলছে, এই অনুমান ভিত্তিহীন কারণ এটি ধরে নিয়েছে যে গ্রীষ্মমন্ডলীয় দেশগুলোতে বন উজাড় সহজেই বন্ধ করা সম্ভব, যা বাস্তবে খুবই কঠিন। তাই প্রতিবেদনের উপসংহারও অবাস্তব।\n\n\n== আরো দেখুন ==\n২০১৫ দক্ষিণ-পূর্ব এশীয় ধোঁয়াশা\nশক্তির সাথে পরিবেশগত সমস্যা\nখাদ্য বনাম জ্বালানি\nদক্ষিণ-পূর্ব এশীয় ধোঁয়াশা\nটেকসই জৈব জ্বালানি\nদ্য বার্নিং সিজন, ২০০৮ সালের একটি তথ্যচিত্র যা পাম তেল চাষের জন্য ইন্দোনেশিয়ায় বন উজাড়ের উপর আলোকপাত করে।\nকোম্পানিসমূহ:\n\nকার্গিলের সমালোচনা\nউইলমার ইন্টারন্যাশনাল\n\n\n== তথ্যসূত্র ==\n\n\n== আরও পড়ুন ==\nButler, R. A.; Laurance, W. F (২০০৯)। \"Is oil palm the next emerging threat to the Amazon?\" (পিডিএফ): 1–10। ডিওআই:10.1177/194008290900200102 । \nHow the Palm Oil Industry is Cooking the Climate (পিডিএফ)। Greenpeace International। নভেম্বর ২০০৭। \n\"Burning down the House: How Unilever and other global brands continue to fuel Indonesia's fires\"। \nZuckerman, Jocelyn C. (২০২১)। Planet Palm: How Palm Oil Ended Up in Everything―and Endangered the World। The New Press। আইএসবিএন 978-1620975237। \n\n\n== বহিহঃসংযোগ ==\nপাম তেল দিয়ে পৃথিবীকে সবুজ করে তুলছেন? – পরিবেশের উপর পাম তেলের প্রভাব সম্পর্কে একটি গভীর বিশ্লেষণ, Mongabay.com, ২৬ জানুয়ারী, ২০১১\nজলবায়ু রান্না করা    ওয়েব্যাক মেশিনে আর্কাইভকৃত ২০০৮-১১-২২ তারিখে – পাম তেল শিল্পের উপর গ্রিনপিসের একটি প্রতিবেদন\nগ্রিনপিসের পাম তেল প্রকাশনা\nপ্রকল্প পুনর্জন্ম থেকে পাম তেল\nব্রুস প্যারির পেনান ডকুমেন্টারি যা মালয়েশিয়ায় খেজুর বাগানের সামাজিক ও পরিবেশগত প্রভাব প্রদর্শন করে\n\"পাম তেলের পিচ্ছিল ব্যবসা\" - দ্য গার্ডিয়ান, ৬ নভেম্বর, ২০০৮\n\"পাম তেল: ভবিষ্যতের জৈব জ্বালানি যা এখন একটি পরিবেশগত বিপর্যয় ডেকে আনছে\" - দ্য গার্ডিয়ান, ৪ এপ্রিল, ২০০৬\n\"পাম তেল এবং গ্রীষ্মমন্ডলীয় বন উজাড়: কি কোন টেকসই সমাধান আছে?\"   ওয়েব্যাক মেশিনে আর্কাইভকৃত ২০১৬-১১-২০ তারিখে  - উদ্বিগ্ন বিজ্ঞানীদের ইউনিয়ন"}