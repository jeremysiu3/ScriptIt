{"pageid": 1354735, "title": "জাতীয়তাবাদী আন্দোলন দল", "url": "https://bn.wikipedia.org/wiki?curid=1354735", "content": "জাতীয়তাবাদী আন্দোলন দল (তুর্কি: Milliyetçi Hareket Partisi, এমএইচপি) হলো একটি তুর্কি উগ্র-ডানপন্থী ও অতি-জাতীয়তাবাদী রাজনৈতিক দল। দলটিকে প্রায়শই নব্য-ফ্যাসিবাদী হিসেবে বর্ণনা করা হয় এবং সহিংস আধাসামরিক বাহিনী ও সংগঠিত অপরাধ গোষ্ঠীর সাথে যুক্ত করা হয়। এর নেতা দেভলেত বাহচেলি।\nদলটি ১৯৬৯ সালে তুর্কি সেনাবাহিনীর প্রাক্তন কর্নেল আল্পারসলান তুর্কেশ দ্বারা গঠিত হয় যিনি ১৯৬৫ সালে প্রজাতন্ত্রী গ্রামবাসী জাতি দলের (সিকেএমপি) নেতা হয়েছিলেন। দলটি ২০শ শতাব্দীর শেষার্ধে প্রধানত একটি সর্ব-তুর্কি এবং তুর্কি জাতীয়তাবাদী রাজনৈতিক এজেন্ডা অনুসরণ করেছিলো।১৯৯৭ সালে তুর্কেশের মৃত্যুর পর দেভলেত বাহচেলি দলটির দায়িত্ব নেন। এর যুব শাখা হলো ধূসর নেকড়ে (Bozkurtlar) সংগঠন, \"জাতীয়তাবাদী অগ্নিক্ষেত্র\" (Ülkü Ocakları) নামেও পরিচিত এই সংগঠন ১৯৭০-এর দশকে তুরস্কে রাজনৈতিক সহিংসতার সময় সবচেয়ে বড় ভূমিকা পালন করে।\nআল্পারসলান তুর্কেশ তাদের প্রতিষ্ঠাতা মোস্তফা কামাল আতাতুর্কের জাতীয়তাবাদী নীতি থেকে অনেক দূরে সরে যাওয়ার জন্য প্রজাতন্ত্রী জনতা দলের (সিএইচপি) সমালোচনা করার পরে দলটি প্রতিষ্ঠা করেন, তিনি দাবি করেন যে যদি সিএইচপি আতাতুর্কের আদর্শ থেকে বিচ্যুত না হতো তাহলে তিনি এমএইচপি প্রতিষ্ঠা করতেন না। এমএইচপি ১৯৭৩ ও ১৯৭৭ সালের সাধারণ নির্বাচনে ১৯৭০-এর দশকে \"জাতীয়তাবাদী ফ্রন্ট\" সরকারে অংশ নেওয়ার জন্য যথেষ্ট আসন জিতেছিলো। ১৯৮০ সালের অভ্যুত্থানের পরে দলটিকে নিষিদ্ধ করা হয়, কিন্তু ১৯৯৩ সালে এটি আসল নাম নিয়ে পুনঃপ্রতিষ্ঠিত হয়। তুর্কেশের মৃত্যুর পর ও তার উত্তরসূরি হিসেবে দেভলেত বাহচেলির নির্বাচনের পর দলটি ১৯৯৯ সালের সাধারণ নির্বাচনে ১৮% ভোট ও ১২৯টি আসন জিতে, এটি সর্বকালের সেরা ফলাফল। গণতান্ত্রিক বাম দল (ডিএসপি) ও মাতৃভূমি দল (এএনএপি) এদের সাথে জোটবদ্ধ হওয়ার পরে বাহচেলি পরবর্তীকালে উপ-প্রধানমন্ত্রী হন, যদিও তার আগাম নির্বাচনের আহ্বানের ফলে ২০০২ সালে সরকারের পতন ঘটে। ২০০২ সালের সাধারণ নির্বাচনে এমএইচপি ১০% নির্বাচনী সীমার নিচে নেমে আসে ও নবগঠিত ন্যায়বিচার ও উন্নয়ন দল (একেপি) বহুত্ব জয়ের পর তার সমস্ত সংসদীয় প্রতিনিধিত্ব হারিয়ে ফেলে।\nএমএইচপি ১৪.২৭% ভোট নিয়ে সংসদীয় প্রতিনিধিত্ব ফিরে পাওয়া ২০০৭ সালের সাধারণ নির্বাচনের পর দলটি সরকার ও কুর্দিস্তান ওয়ার্কার্স পার্টির মধ্যে শান্তি আলোচনার তীব্র বিরোধিতা এবং সরকারকে নিয়ে দুর্নীতি ও কর্তৃত্ববাদের শাসক একেপির কঠোর সমালোচনা করতো। তা সত্ত্বেও ২০০৭ সালের রাষ্ট্রপতি নির্বাচন, হিজাব নিষেধাজ্ঞা প্রত্যাহার ও জুন-জুলাই ২০১৫ সংসদীয় স্পিকার নির্বাচনের মতো পরিস্থিতিতে একেপিকে গোপনে সাহায্যকারী এমএইচপিকে প্রায়ই সমালোচকরা \"একেপির জীবনরেখা\" হিসেবে উল্লেখ করেছেন। ২০১৫ সাল থেকে বাহচেলি প্রকাশ্যে এরদোয়ান ও একেপিকে সমর্থন করে আসছে। এর ফলে দলটির মাঝে বিভেদ সৃষ্টি হয়, যার ফলে মেরাল আকশেনার এমএইচপি ছেড়ে মধ্যমপন্থী ও ইউরোপীয়পন্থী ইয়ি দল প্রতিষ্ঠা করেন। ২০১৭ সালের গণভোটে এমএইচপি 'হ্যাঁ' ভোটকে সমর্থন করে ও ২০১৮ সালের তুর্কি সাধারণ নির্বাচনের জন্য একেপির সাথে জনতা জোটে নির্বাচনী চুক্তি গঠন করে। এইচএইচপি বর্তমানে একেপির নেতৃত্বে সংখ্যালঘু সরকারকে সমর্থন করে।\n\n\n== ইতিহাস ==\n\n\n=== ১৯৮০-এর পূর্বে ===\n১৯৬৫ সালে ন্যাটোর জন্য মার্কিন যুক্তরাষ্ট্রে প্রশিক্ষণ নেওয়া তুর্কি গ্লাডিও বিশেষ যুদ্ধ বিভাগ প্রতিষ্ঠাকারী জাতীয়তাবাদী রাজনীতিবিদ ও প্রাক্তন কর্নেল আলপারসলান তুর্কেশ রক্ষণশীল গ্রামীণ প্রজাতন্ত্রী গ্রামবাসী জাতি দল (তুর্কি: Cumhuriyetçi Köylü Millet Partisi, সিকেএমপি) প্রতিষ্ঠা করে। ১৯৬৯ সালে তুরস্কের আদানায় অনুষ্ঠিত একটি বিশেষ মহাসভার সময় তুর্কেশ দলের নাম পরিবর্তন করে জাতীয়তাবাদী আন্দোলন দল (এমএইচপি) করেন ও দুন্দার তাশেরের সমর্থনে তিনটি অর্ধচন্দ্রাকার তথা হিলাল চিত্রিত একটি দলীয় প্রতীক নির্বাচিত হয়।\nএমএইচপি তুর্কি জাতীয়তাবাদকে গ্রহণ করে ও তুর্কেশের নেতৃত্বে দলের সাথে যুক্ত আধাসামরিক বাহিনীর সদস্যরা ১৯৭০-এর দশকে কিছু কুর্দি সহ অসংখ্য বামপন্থী বুদ্ধিজীবী ও শিক্ষাবিদদের গুপ্তহত্যার জন্য দায়ী ছিলো। দলটির যুব শাখার নেতা দাবি করেছেন যে তাদের তুর্কি পুরাণ থেকে নেওয়া ধূসর নেকড়ে নামে পরিচিত একটি গোয়েন্দা সংস্থা রয়েছে যেটি রাষ্ট্রের নিজস্ব সংস্থা থেকে উন্নত ছিলো।\nঅন্যদিকে এমএইচপির সাথে ১৯৭০ সালে প্রতিষ্ঠিত বিশ্ববিদ্যালয়ের অধ্যাপকদের দ্বারা চালু হওয়া আয়দুনলার অজায়ি (এও; \"বুদ্ধিজীবীদের চূড়া\") নামক একটি ডানপন্থী চিন্তাকেন্দ্রের সম্পর্ক ছিলো, এটি ধর্মনিরপেক্ষ-রক্ষণশীল, জাতীয়তাবাদী ও ইসলামের মধ্যে সংযোগকারী সেতু হিসেবে কাজ করতো। এটি তুর্কি-ইসলামি সমন্বয়বাদী মতাদর্শ প্রচার করতো। ফরাসি নুভেল ড্রয়েটের সাথে তুলনাকারী এওর ধারণাগুলো এমএইচপির কার্যক্রমের উপর একটি নির্ধারক প্রভাব ফেলে এবং উগ্র-ডানপন্থী দলটিকে আরও বৈধ ও সম্মানজনক চেহারা দিতে সাহায্য করে।\nএমএইচপি ১৯৭৩ ও ১৯৭৭ সালের সাধারণ নির্বাচনে ১৯৭০-এর দশকে \"জাতীয়তাবাদী ফ্রন্ট\" সরকারগুলোয় অংশ নেওয়ার জন্য যথেষ্ট আসন জিতে। ডানপন্থী ও বামপন্থীদের মধ্যে রাজনৈতিক সহিংসতার তীব্রতার সময় এই সরকারের আমলে দলটি আমলাতন্ত্রে অনুপ্রবেশ করে। ২৭ মে ১৯৮০ সালে দলের উপনেতা ও প্রাক্তন সরকারের মন্ত্রী গুন সাজাককে মার্ক্সবাদী-লেনিনবাদী জঙ্গি গোষ্ঠী বিপ্লবী বামের (তুর্কি: Devrimci Sol বা Dev Sol) সদস্যদের দ্বারা তার বাড়ির সামনে হত্যা করা হয়।\nযখন তুর্কি সেনাবাহিনী সেনাপতি কেনান এভরেনের নেতৃত্বে একটি সহিংস অভ্যুত্থানে ১২ সেপ্টেম্বর ১৯৮০-এ ক্ষমতা দখল করে তখন অন্যান্য সক্রিয় রাজনৈতিক দলের সাথে দলটিকে নিষিদ্ধ করা হয় এবং এর অনেক নেতৃস্থানীয় সদস্যকে কারারুদ্ধ করা হয়। দলের অনেক সদস্য নব্যউদারনীতিবাদী আনভাতান পার্টিসি বা বিভিন্ন ইসলামি দলে যোগ দেয়। দলটির সদস্য আগাহ ওকতায় গুনের উল্লেখ করেছেন যে যখন এর সদস্যরা কারাগারে ছিলো দলটির মতাদর্শ ক্ষমতায় ছিলো।\n\n\n=== পুনঃপ্রতিষ্ঠা ===\n১৯৮৩ সালে দলটিকে \"রক্ষণশীল দল\" (তুর্কি: Muhafazakar Parti) নামে সংস্কার করা হয়। তবে, ১৯৮৫ সালের পরে নাম পরিবর্তন করে \"জাতীয়তাবাদী কর্ম দল\" (তুর্কি: Milliyetçi Çalışma Partisi) রাখা হয়। তারপর আবার ১৯৯২ সালে পূর্বের নামে ফিরে আসে। ১৯৯৩ সালে মুহসিন ইয়াযুজুওলু ও অন্য পাঁচজন ভারপ্রাপ্ত আলাদা হয়ে ইসলামি মহা ঐক্য দল প্রতিষ্ঠা করেন।\n\n\n=== দেভলেত বাহচেলি ===\nতুর্কেশের মৃত্যুর পর দেভলেত বাহচেলি তার উত্তরসূরি হিসেবে নির্বাচিত হন। দলটি ১৯৯৯ সালের নির্বাচনে ১৮% ভোট ও ১২৯ আসন জিতে, এটি সর্বকালের সেরা ফলাফল। গণতান্ত্রিক বাম দল (ডিএসপি) ও মাতৃভূমি দলের (এএনএপি) সাথে জোটবদ্ধ হওয়ার পরে বাহচেলি পরবর্তীকালে উপ-প্রধানমন্ত্রী হন, যদিও তার আগাম নির্বাচনের আহ্বানের ফলে ২০০২ সালে সরকারের পতন ঘটে। পরবর্তী ২০০২ সালের সাধারণ নির্বাচনে এমএইচপি ১০% নির্বাচনী সীমার নিচে নেমে আসে ও নবগঠিত ন্যায়বিচার ও উন্নয়ন দলের (একেপি) বহুত্ব জয়ের পর তার সমস্ত সংসদীয় প্রতিনিধিত্ব হারায়।\n২০০৭ সালের সাধারণ নির্বাচনে ১৪.২৭% ভোট নিয়ে তার সংসদীয় প্রতিনিধিত্ব ফিরে পাওয়ার পর এমএইচপি সরকার ও কুর্দিস্তান ওয়ার্কার্স পার্টির মধ্যে শান্তি আলোচনার তীব্র বিরোধিতা এবং সরকারের দুর্নীতি ও কর্তৃত্ববাদ নিয়ে শাসক একেপির কঠোর সমালোচনা করতো। তা সত্ত্বেও এমএইচপিকে প্রায়ই সমালোচকরা \"একেপির জীবনরেখা\" হিসেবে উল্লেখ করেছেন, ২০০৭ সালের রাষ্ট্রপতি নির্বাচন, হিজাব নিষেধাজ্ঞা প্রত্যাহার ও জুন-জুলাই ২০১৫ সংসদীয় স্পিকার নির্বাচনের মতো পরিস্থিতিতে গোপনে একেপিকে সাহায্য করেছে। ২০১৫ সাল থেকে বাহচেলি প্রকাশ্যে এরদোয়ান ও একেপিকে সমর্থন করে আসছে। এর ফলে দলের মধ্যে বিভেদ সৃষ্টি হয়, যার ফলে মেরাল আকশেনার এমএইচপি ছেড়ে মধ্যম-ডানপন্থী ইয়ি দল প্রতিষ্ঠা করেন। ২০১৭ সালের গণভোটে এমএইচপি 'হ্যাঁ' ভোটকে সমর্থন করে ও ২০১৮ সালের তুর্কি সাধারণ নির্বাচনের জন্য একেপির সাথে জনতা জোট নির্বাচনী জোট গঠন করে। এমএইচপি বর্তমানে একেপির নেতৃত্বে সংখ্যালঘু সরকারকে সমর্থন করে ও তুরস্কের সংসদে তাদের ৪৮ জন সংসদ সদস্য রয়েছে।\n\n\n== মতাদর্শ ==\nইসলাম দ্বারা বাস্তবায়িত তুর্কি জাতীয়তাবাদের উপর ভিত্তি করে এমএইচপি নয়টি আলো মতবাদের প্রতিনিধিত্ব করে। এমএইচপিকে ব্যাপকভাবে একটি নব্য ফ্যাসিবাদী দল হিসেবে বর্ণনা করা হয় যারা চরমপন্থী ও সহিংস আধাসামরিক বাহিনীর পাশাপাশি সংগঠিত অপরাধ গোষ্ঠীর সাথে যুক্ত। ১৯৯০-এর দশক থেকে দেভলেত বাহচেলির নেতৃত্বে এটি ধীরে ধীরে দলীয় কর্মসূচীকে শৃঙ্খলাবদ্ধ করে নৃতাত্ত্বিক থেকে সাংস্কৃতিক জাতীয়তাবাদী ও রক্ষণশীলতাবাদী পরিণত হয়েছে এবং তুর্কি রাষ্ট্রের একক প্রকৃতির উপর জোর দিয়েছে। উল্লেখযোগ্যভাবে এটি কঠোর, কামালবাদীয় ধর্মনিরপেক্ষতা থেকে আরও ইসলামপন্থী অবস্থানে চলে গেছে এবং অন্তত দাপ্তরিক বিবৃতিতে সংসদীয় গণতন্ত্রের নিয়ম মেনে নিয়েছে। কিছু গবেষক এই কার্যক্রমের আন্তরিকতা ও বিশ্বাসযোগ্যতা নিয়ে সন্দেহ পোষণ করে এবং সন্দেহ করে যে দলটি আরও মধ্যপন্থী ও গণতন্ত্রপন্থী ফ্যাসিবাদের মুখোশ পড়ে এখনও একটি নব্য-ফ্যাসিবাদী এজেন্ডা অনুসরণ করছে। তা সত্ত্বেও এমএইচপির মূলধারার এই পথ ভোটারদের কাছে এর আবেদনকে জোরালোভাবে বাড়িয়েছে ও এটি দেশের তৃতীয়-শক্তিশালী দলে পরিণত হয়েছে, ২০০৭ সাল থেকে এটি জাতীয় সভায় ১০% সীমার উপরে ভোটের অংশীদার সহ ক্রমাগত প্রতিনিধিত্ব করছে।\n\n\n=== এইচডিপির বিরোধিতা ===\n\nমতাদর্শগত পার্থক্যের কারণে বামপন্থী কুর্দিপন্থী জনতা গণতান্ত্রিক দল (এইচডিপি)-এর সাথে এমএইচপি যেকোনো ধরনের সংলাপের বিরোধী এবং দেভলেত বাহচেলি প্রায়ই সংসদে বিপক্ষে ভোট দিয়ে বিরোধিতা করেছে। একটি উল্লেখযোগ্য উদাহরণ ছিল জুন-জুলাই ২০১৫ সংসদীয় স্পিকার নির্বাচন, যেখানে এমএইচপি ঘোষণা করে যে তারা কোনো প্রার্থীকে সমর্থন করবে না ও এইচডিপি প্রজাতন্ত্রী জনতা দল (সিএইচপি) প্রার্থী দেনিজ বায়কালকে সমর্থন ঘোষণা করার পরে খালি ভোট দেয়। জুন ২০১৫ সালের সাধারণ নির্বাচনের ফলে একটি স্থগিত সংসদে পরিণত হওয়ার পর এমএইচপি এইচডিপির কাছ থেকে সমর্থন পাওয়া জোট সরকারের যেকোন সম্ভাবনাও বাতিল করে দেয়, এমনকি সিএইচপি নেতা কেমাল কিলিচদারোলু এই ধরনের জোটে বাহচেলির প্রধানমন্ত্রী হওয়ার প্রস্তাব প্রত্যাখ্যান করে। এমএইচপির ভারপ্রাপ্ত নেতা জেলাল আদান দাবি করেন যে 'এমনকি এইচডিপির মতো একই বাক্যে আমাদের দলের নাম ব্যবহার করাও আমাদের কাছে নিষ্ঠুরতা হিসেবে গণ্য হবে'।\n২০১৫ সালের সেপ্টেম্বরের শুরুতে এমএইচপি ও এইচডিপি উভয়ই নতুন অন্তর্বর্তী নির্বাচনী সরকারের মন্ত্রীদের তাদের পদের শপথ নেওয়ার বিরুদ্ধে ভোট দেয়, এর ফলে এমএইচপি এইচডিপির বিরুদ্ধে তাদের কঠোর অবস্থান ত্যাগ করছে কিনা তা নিয়ে জল্পনা তৈরি হয়। যাইহোক, সেমিহ ইয়ালচিন দুই দলের মধ্যে একটি জোটের যে কোনো ধারণাকে অস্বীকার করে বলেন যে \"একটি ভাঙা ঘড়ি তবুও দিনে একবার সঠিক সময় দেখাবে, এইচডিপি কখনও কখনও সংসদে একটি সঠিক সিদ্ধান্ত নিতে পারে৷ এর ফলে 'এমএইচপি-এইচডিপি জোটকে' একটি ইচ্ছাকৃত বিচ্যুতি হিসেবে দেখানো হচ্ছে।\" ২০২১ সালে বাহচেলি বেশ কয়েকটি বক্তৃতায় এইচডিপি বন্ধ করার দাবি জানায়, পদক্ষেপটি অগণতান্ত্রিক ও কর্তৃত্ববাদী বলে বিবেচিত হয়।\n\n\n=== অর্থনৈতিক নীতি ===\nজুন ২০১৫ সালের তুর্কি সাধারণ নির্বাচনের সময় এমএইচপি একটি নতুন অর্থনৈতিক ইশতেহার ঘোষণা করে। এমএইচপি প্রতিশ্রুতি দেয় তুরস্কের শ্রমজীবী দরিদ্রদের অবস্থার উন্নতি করার জন্য ডিজেল ও সারের উপর কর তুলে দিবে, প্রকৃত ন্যূনতম মজুরি $৫১৮-এ উন্নীত করবে, প্রত্যেক কর্মীকে ন্যূনতম মজুরি হিসেবে $৩৭ পরিবহন ভর্তুকি প্রদান করবে এবং যাদের একটি বাড়ি কেনার সামর্থ্য নেই তাদের জনপ্রতি ভাড়া সুবিধা হিসেবে অতিরিক্ত $৯২ প্রদান করবে। এমএইচপি বলে যে এই নীতিগুলো শহরে বসবাসকারী একটি বড় অংশকে জনপ্রতি ন্যূনতম মজুরি উপার্জনকারীকে বার্ষিক অতিরিক্ত $৬৪৬ উপার্জন করার অনুমতি দেবে।\nএমএইচপি বলে যে তাদের অর্থনৈতিক নীতিগুলো ৭০০,০০০ কর্মসংস্থান সৃষ্টি করবে, ২০১৬ থেকে ২০১৯-এর মধ্যে বার্ষিক প্রবৃদ্ধি ৫.২ শতাংশ রেখে জনপ্রতি রপ্তানি $১৩.৩ হাজার, এবং জাতীয় রপ্তানি $২৩৮ বিলিয়ন বৃদ্ধি করবে, যদিও এটি ঘটেনি কেননা তুরস্কে মাথাপিছু ও জীবনযাত্রার মান নিচে নেমে জনপ্রতি জিডিপি ২০১৪ সালের ১২,৬১৪ মার্কিন ডলার থেকে ২০১৯ সালে ৯,১২৬-এ নেমে আসে।\n\n\n== বিতর্ক ==\nজুলাই ২০১৫ সালে জিনজিয়াং সংঘাতের বিরুদ্ধে প্রতিবাদের সমুদ্রের মধ্যে এমএইচপি-অধিভুক্ত উলকুজলু ইস্তাম্বুলের সুলতানাহমেত চত্বরে দক্ষিণ কোরিয়া থেকে আগত পর্যটকদের উপর হামলা করে। তুর্কি কলাম লেখক আহমেত হাকানের সাথে একটি সাক্ষাৎকারে এমএইচপি নেতা দেভলেত বাহচেলি আক্রমণকে হালকা করে দেখেন, তিনি বলেন যে \"এরা ছোট বাচ্চা। তাদের উসকানি দেওয়া হতে পারে। এছাড়া, আপনি কিভাবে কোরীয় ও চীনাদের মধ্যে পার্থক্য করবেন? তাদের দুজনেরই চোখ ছোট-ছোট। এটা কি সত্যিই গুরুত্বপূর্ণ?\" উলকুজুর ইস্তাম্বুল সদর দফতরে \"আমরা চৈনিক রক্ত কামনা করি\" লেখা একটি ব্যানারের সাথে বাহচেলির এই মন্তব্য তুর্কি ও আন্তর্জাতিক উভয় গণমাধ্যমে আলোড়ন সৃষ্টি করেছিলো।\n\n\n== দলীয় নেতাগণ ==\n\n\n== নির্বাচনী ফলাফল ==\n\n\n=== সাধারণ নির্বাচন ===\n\n\n=== সিনেট নির্বাচন ===\n\n\n=== স্থানীয় নির্বাচন ===\n\n\n== আরও দেখুন ==\nআক্কান সুভের\nনয়টি আলো মতবাদ\n\n\n== তথ্যসূত্র ==\n\n\n== আরও পড়ুন ==\nArıkan, E. Burak (১৯৯৯)। The Programme of the Nationalist Action Party: An Iron Hand in a Velvet Glove?। Turkey Before and After Atatürk। Frank Cass। পৃষ্ঠা 120–134। \nArıkan, Ekin Burak (২০১২)। Turkish extreme right in office: whither democracy and democratization?। Mapping the Extreme Right in Contemporary Europe: From Local to Transnational। Routledge। পৃষ্ঠা 225–238। \nBaşkan, Filiz (জানুয়ারি ২০০৬)। \"Globalization and Nationalism: The Nationalist Action Party of Turkey\": 83–105। ডিওআই:10.1080/13537110500503877। \n\n\n== বহিঃসংযোগ ==\n\nদাপ্তরিক ওয়েবসাইট\nধূসর নেকড়ের দাপ্তরিক ওয়েবসাইট\nজাতীয়তাবাদী আন্দোলন দল মাল্টিমিডিয়া  ওয়েব্যাক মেশিনে আর্কাইভকৃত ১৮ ফেব্রুয়ারি ২০২০ তারিখে"}