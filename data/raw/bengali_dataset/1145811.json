{"pageid": 1145811, "title": "মুহিব খান", "url": "https://bn.wikipedia.org/wiki?curid=1145811", "content": "মুহিব্বুর রহমান খান বা মুহিব খান (জন্ম: অক্টোবর ১৯৭৯) একজন বাংলাদেশি ইসলামি পণ্ডিত, কবি ও সংগীতশিল্পী। কবি হিসেবে তিনি বাংলা ভাষায় সর্বপ্রথম কুরআনের পূর্ণাঙ্গ কাব্যনুবাদ করেছেন। তিনি হেফাজতে ইসলাম বাংলাদেশের সাবেক কেন্দ্রীয় নেতা। ২০১৬ সালে তিনি বাংলাদেশের একটি রাজনৈতিক দল ন্যাশনাল মুভমেন্ট বাংলাদেশ প্রতিষ্ঠা করেন এবং তিনি দলটির প্রতিষ্ঠাতা সভাপতি। তার রচিত ইঞ্চি ইঞ্চি মাটি, কেন কেন সহ একাধিক সংগীত জনপ্রিয়তা পেয়েছে। তিনি জাগ্রত কবি হিসেবে অত্যধিক পরিচিত। তার লেখা ইঞ্চি ইঞ্চি মাটি সোনার চাইতে খাঁটি গানটি বাংলাদেশের জাতীয় সংগীত বানানোর দাবি উঠে।\n\n\n== জীবনী ==\nমুহিব খান ১৯৭৯ সালের অক্টোবরে কিশোরগঞ্জ শহরের নূর মনযিলে জন্মগ্রহণ করেন। তার পিতা আতাউর রহমান খান সাংসদ ও বেফাকুল মাদারিসিল আরাবিয়া বাংলাদেশের মহাসচিব ছিলেন। কওমি মাদ্রাসায় দাওরায়ে হাদিস শেষ করে তিনি জাতীয় বিশ্ববিদ্যালয় থেকে রাষ্ট্রবিজ্ঞানে স্নাতক করেন। তিনি ‘সাপ্তাহিক লিখনী’র সাবেক নির্বাহী সম্পাদক। ২০০১ সালে তিনি লাল সাগরের ঢেউ নামে প্রথম কাব্যগ্রন্থ প্রকাশ করেন। এছাড়াও প্রাণের আওয়াজ, অচিনকাব্য, বারোটি সুন্দর গল্প প্রভৃতি তার রচনা। ২০১৬ সালের ১৬ ডিসেম্বর রাজধানীতে তিনি ন্যাশনাল মুভমেন্ট বাংলাদেশ গঠন করেন।\n\n\n=== কুরআনের কাব্যনুবাদ ===\n২০০৪ সালে তিনি কুরআনের কাব্যনুবাদ শুরু করেন। ২০০৬ সালের জুলাই মাসে প্রথম দশ পারার অনুবাদ গ্রন্থাকারে প্রকাশিত হয়। এরপর কাজে ধীরতা আসে এবং ২০২০ সালে করোনার অবরুদ্ধকরণ সময়ে তিনি কাজটি সমাপ্ত করেন।\nকিছু প্রকাশনায় মুহিব খানের কাব্যানুবাদকে সর্বপ্রথম পূর্ণাঙ্গ অনুবাদ বলে প্রকাশ করা হয়। তবে মুসা আল হাফিজ এই দাবিকে প্রত্যাখ্যান করেন। তিনি এই কাব্যগ্রন্থের পূর্বে প্রকাশিত দশের অধিক কাব্যগ্রন্থের বিষয়ে উল্লেখ করেন।\n\n\n=== সাহিত্যকর্ম ===\nতার সাহিত্যকর্মের মধ্যে রয়েছে:\n\nলাল সাগরের ঢেউ\nমেঘে ঢাকা সুন্নাত\nতৃষ্ণা মেটে না মোর\nমুরাকাবা (আত্নদর্শনের তত্বরহস্য)\nঅচিন কাব্য\nপ্রাণের আওয়াজ\nপ্রেম বিরহের মাঝে\nনতুন ঝড়\nপৃথিবীর পথে\nআমার গান\n\n\n== সমালোচনা ==\n\n\n=== পোস্টার ===\n২০১৯ সালে শেখ মুজিবুর রহমানের মৃত্যুবার্ষিকী উপলক্ষে আয়োজিত বাংলাদেশ ছাত্রলীগের একটি অনুষ্ঠানকে ঘিরে বিতর্ক সৃষ্টি হয়, যেখানে মুহিব খানকে আমন্ত্রণ করা হয়েছিল। ছাত্রলীগের নেতাকর্মীরা মুহিব খানের বিরুদ্ধে সরকারবিরোধী গান পরিবেশন ও পারিবারিকভাবে বিএনপি সম্পৃক্ততার অভিযোগ আনলে অনুষ্ঠানটি বাতিল করা হয়।\n\n\n=== গণকমিশন রিপোর্ট ===\nমৌলবাদী ও সাম্প্রদায়িক সন্ত্রাস তদন্তে গণকমিশন কর্তৃক ২০২২ সালের একটি রিপোর্টে তার সম্পর্কে সমালোচনা করে বলা হয়, \"হেফাজত নেতা মুহিব খান জিহাদী সংগীত, লেখালেখি, কবিতা ও অডিও-ভিডিওর মাধ্যমে যুব সমাজকে উগ্র জঙ্গিবাদের দিকে সর্বদা আহ্বান জানান। ইসলামি সঙ্গীত চর্চা ও ওয়াজের নামে যুব সমাজকে উগ্রতার দিকে নিয়ে যাচ্ছেন তিনি। গানে গানে তৈরি করেছেন অগণিত উগ্রবাদী ভক্ত। বর্তমানে তিনি ‘জাগ্রত কবি মুহিব খান’ নামে অধিক পরিচিত।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}