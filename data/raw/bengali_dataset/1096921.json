{"pageid": 1096921, "title": "চেন্নাই সেন্ট্রাল রেলওয়ে স্টেশন", "url": "https://bn.wikipedia.org/wiki?curid=1096921", "content": "পুরাচি থালাইভার ডা.  এম.জি. রামচন্দ্রন সেন্ট্রাল রেলওয়ে স্টেশন, সাধারণত চেন্নাই সেন্ট্রাল নামে পরিচিত (স্টেশন কোড: এমএএস), ভারতের তামিলনাড়ু রাজ্যের চেন্নাই শহরের প্রধান রেল প্রান্তিক। এটি দক্ষিণ ভারতের ব্যস্ততম রেলওয়ে স্টেশন এবং দেশের অন্যতম গুরুত্বপূর্ণ রেল কেন্দ্র। এটি মুর মার্কেট কমপ্লেক্স রেলওয়ে স্টেশন, চেন্নাই সেন্ট্রাল মেট্রো স্টেশন, চেন্নাই পার্ক রেলওয়ে স্টেশন, চেন্নাই পার্ক টাউন রেলওয়ে স্টেশনের সঙ্গে সংযুক্ত এবং চেন্নাই এরম্বুর রেলওয়ে স্টেশন থেকে ২ কিমি দূরে অবস্থিত। টার্মিনাস বা প্রান্তিকটি শহরটিকে কলকাতা, মুম্বই, নতুন দিল্লি ও আহমেদাবাদ সহ উত্তর ভারতের সাথে পাশাপাশি ব্যাঙ্গালোর, কোয়েম্বাটুর, হায়দ্রাবাদ ও কেরালার বিভিন্ন অংশের সাথে সংযুক্ত করে।\nস্থপতি জর্জ হার্ডিং কর্তৃক নকশাকৃত রেলওয়ে স্টেশনের শতাব্দী-প্রাচীন ভবনটি চেন্নাইয়ের অন্যতম প্রধান নিদর্শন। স্টেশনটি চেন্নাই শহরতলি রেল ব্যবস্থারও একটি প্রধান কেন্দ্র। এটি দক্ষিণ রেলের বর্তমান সদর দপ্তর ও রিপন ভবনের সঙ্গে সংলগ্নভাবে অবস্থিত। ব্রিটিশ রাজের সময়, স্টেশনটি দক্ষিণ ভারতের প্রবেশদ্বার হিসাবে কাজ করেছিল এবং স্টেশনটি এখনও শহর ও রাজ্যের জন্য একটি ল্যান্ডমার্ক হিসাবে ব্যবহৃত হয়।\nস্টেশনটির দুবার নামকরণ করা হয়েছিল; ১৯৯৬ সালে মাদ্রাজ থেকে চেন্নাই শহরের নাম পরিবর্তনের প্রতিফলন ঘটানোর জন্য প্রথমে মাদ্রাজ সেন্ট্রাল থেকে চেন্নাই সেন্ট্রাল নামকরণ করা হয় এবং তারপর এআইডিএমকে-এর প্রতিষ্ঠাতা ও তামিলনাড়ুর প্রাক্তন মুখ্যমন্ত্রী এমজি রামচন্দ্রনকে সম্মান জানাতে ২০১৯ সালের ৫ই এপ্রিল স্টেশনের নামকরণ পুরাচি থালাইভার ড. এম.জি. রামচন্দ্রন সেন্ট্রাল রেলওয়ে স্টেশন করা হয়।\nপ্রতিদিন প্রায় ৫,৫০,০০০ জন যাত্রী টার্মিনাস বা প্রান্তিকটি ব্যবহার করে, যা এটিকে দক্ষিণ ভারতের ব্যস্ততম রেলওয়ে স্টেশন করে তোলে। চেন্নাই এগমোর ও কোয়েম্বাটোর জংশনের পাশাপাশি, সেন্ট্রাল টার্মিনাস দক্ষিণ রেলওয়ের সবচেয়ে লাভজনক স্টেশনগুলির মধ্যে একটি। ভারতীয় রেল কর্তৃক ২০০৭ সালে প্রকাশিত একটি প্রতিবেদন অনুসারে, চেন্নাই সেন্ট্রাল ও সেকেন্দ্রাবাদকে পরিচ্ছন্নতার জন্য সর্বোচ্চ ৩০০-এর মধ্যে ১৮৩ পয়েন্ট দেওয়া হয়েছিল, যা দেশের মধ্যে সর্বোচ্চ।\n\n\n== তথ্যসূত্র =="}