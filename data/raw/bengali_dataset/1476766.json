{"pageid": 1476766, "title": "সৈয়দ ফারহাত আনোয়ার", "url": "https://bn.wikipedia.org/wiki?curid=1476766", "content": "সৈয়দ ফারহাত আনোয়ার একজন বাংলাদেশী শিক্ষাবিদ এবং অধ্যাপক। তিনি ঢাকা বিশ্ববিদ্যালয়ের ব্যবসায় প্রশাসন ইনস্টিটিউটের (আইবিএ) সাবেক অধ্যাপক ও পরিচালক, ন্যাশনাল ব্যাংকের পরিচালনা পর্ষদের সাবেক চেয়ারম্যান এবং ব্র্যাক বিশ্ববিদ্যালয়ের বর্তমান উপাচার্য।\n\n\n== শিক্ষাজীবন ==\nফারহাত আনোয়ার ঢাকা বিশ্ববিদ্যালয়ের প্রাণরসায়ন বিভাগ থেকে স্নাতকোত্তর এবং ব্যবসায় প্রশাসন ইনস্টিটিউট থেকে এমবিএ ডিগ্রি লাভ করেন। তিনি কানাডার ইউনিভার্সিটি অব নিউ ব্রান্সউইক এবং ঢাকা বিশ্ববিদ্যালয় থেকে মার্কেটিং সিস্টেমস বিষয়ে পিএইচডি ডিগ্রি অর্জন করেন।\n\n\n== কর্মজীবন ==\nসৈয়দ ফারহাত আনোয়ার শিক্ষা, গবেষণা ও ব্যবস্থাপনা ক্ষেত্রে পরামর্শক হিসেবে গুরুত্বপূর্ণ অবদান রেখেছেন। কর্মজীবনে তিনি ঢাকা বিশ্ববিদ্যালয়ের ব্যবসায় প্রশাসন ইনস্টিটিউটে (আইবিএ) অধ্যাপনায় নিযুক্ত ছিলেন। তিনি আইবিএ-এর পরিচালক, ঢাকা বিশ্ববিদ্যালয়ের কোটলার সেন্টার ফর মার্কেটিং এক্সেলেন্সের প্রতিষ্ঠাতা পরিচালক, বাংলাদেশ ব্র্যান্ড ফোরামের প্রধান উপদেষ্টা এবং এশিয়া মার্কেটিং ফেডারেশনের প্রেসিডেন্ট হিসেবে দায়িত্ব পালন করেন। এছাড়া তিনি ন্যাশনাল ব্যাংকের পরিচালনা পর্ষদের চেয়ারম্যান হিসেবেও দায়িত্ব পালন করেছেন। সৈয়দ ফারহাত আনোয়ার ২০২৪ সালের ৮ সেপ্টেম্বর ব্র্যাক বিশ্ববিদ্যালয়ের উপাচার্য নিযুক্ত হন এবং ১১ সেপ্টেম্বর আনুষ্ঠানিকভাবে দায়িত্ব গ্রহণ করেন। তিনি বর্তমানে বাংলালিংকের বোর্ড মেম্বার হিসেবেও কর্তব্যরত আছেন।\n\n\n== গবেষণা ও প্রকাশনা ==\nতিনি মার্কেটিং, স্ট্র্যাটেজিক ম্যানেজমেন্ট, ব্র্যান্ড ম্যানেজমেন্ট, কর্পোরেট সামাজিক দায়িত্ব এবং ক্ষুদ্র ও মাঝারি উদ্যোক্তা ব্যবস্থাপনা বিষয়ে বিশেষজ্ঞ। জাতীয় ও আন্তর্জাতিক জার্নালে তার ৭০টির বেশি গবেষণা প্রবন্ধ প্রকাশিত হয়েছে। এছাড়া তিনি ব্যবসায় ব্যবস্থাপনা বিষয়ক তিনটি বইয়ের রচয়িতা।\n\n\n== তথ্যসূত্র =="}