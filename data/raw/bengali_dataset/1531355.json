{"pageid": 1531355, "title": "হু দাহাই", "url": "https://bn.wikipedia.org/wiki?curid=1531355", "content": "হু দাহাই ( Chinese   ; মৃত্যু ১৩৬২), সৌজন্যে নাম টংফু (通甫 ) একজন চীনা মুসলিম এবং সামরিক জেনারেল ছিলেন। তিনি ১৪ শতকে বসবাস করতেন। তিনি চীনে মিং রাজবংশ প্রতিষ্ঠায় ঝু ইউয়ানঝাংকে (হংউ সম্রাট) সাহায্য করার জন্য সর্বাধিক পরিচিত।\n\n\n== জীবন ==\nহু দাহাই বর্তমান আনহুই প্রদেশের সি কাউন্টিতে জন্মগ্রহণ করেন। তার পরিবার ছিল পারস্য বংশোদ্ভূত (যদিও তিনি প্রায় নিশ্চিতভাবেই মিশ্র পারস্য-চীনা রক্তের ছিলেন)। তার পরিবার সিল্ক রোড দিয়ে চীনে এসে আনহুইতে ইউটিয়াও (এক ধরনের খাবার) বিক্রেতা হিসেবে বসতি স্থাপন শুরু করে। হু হুই জাতিগোষ্ঠীর একজন চীনা মুসলিম ছিলেন।  মঙ্গোল -নেতৃত্বাধীন ইউয়ান রাজবংশের পতনের কাছাকাছি সময়ে হু ঝু ইউয়ানঝাং-এর সেনাবাহিনীতে যোগ দেন। ঝু'র বাহিনী ইয়াংজি নদী অতিক্রম করার পর, তারা দক্ষিণ আনহুইয়ের সমস্ত অংশ, ঝেজিয়াংয়ের বেশিরভাগ অংশ এবং আশেপাশের অন্যান্য এলাকা দখল করে নেয়। হু নেতৃত্বের পদ লাভ করেন এবং প্রতিদ্বন্দ্বী যুদ্ধবাজ ইয়াং ওয়ানঝেকে পরাজিত করে সৈন্যদের নেতৃত্ব দেন। যার ফলে অন্যান্য মিয়াও নেতা জিয়াং ইং, লিউ জেন এবং লি ফু আত্মসমর্পণ করেন। তিনি সমগ্র জিয়াংনান অঞ্চলের প্রশাসক হিসেবে দায়িত্ব পালন করেছিলেন। একই সাথে ঝেজিয়াংয়ের জিনহুয়া এলাকার নিরাপত্তার দায়িত্ব পান।\nহু দাহাই লেখাপড়া না জানলেও তিনি বিনয়ী ছিলেন এবং অধীনস্থদের পরামর্শ গুরুত্ব দিয়ে শুনতেন। তিনি ঝেজিয়াংয়ের বেশ কয়েকজন সুপরিচিত পণ্ডিত এবং কর্মকর্তাকে ঝু ইউয়ানঝাং (যিনি পরে মিং রাজবংশ প্রতিষ্ঠা করেন এবং এর প্রথম সম্রাট হন) এর সেবায় সুপারিশ করেছিলেন। এর মধ্যে  লিউ বোয়েন, সং লিয়ান, ইয়ে চেন এবং ঝাং ই ছিল। হু'র সৈন্যরা অত্যন্ত সুশৃঙ্খল ছিল। হু একবার বলেছিলেন, \"আমার যোদ্ধারা লিখতে জানে না, তারা কেবল তিনটি কর্তব্য জানে: হত্যা করো না, নারী ও মেয়েদের উপর নির্যাতন করো না এবং কুঁড়েঘর বা খামারবাড়ি পুড়িয়ে দিও না।\"\n১৩৬২ সালের শুরুতে মিয়াও সর্দার জিয়াং ইং, লিউ ঝেন এবং লি ফু ইয়ানঝোতে(বর্তমানে জিনহুয়া এবং হ্যাংঝো- এর অংশ, শানডং- এর ইয়ানঝো-এর সাথে বিভ্রান্ত না হয়ে) হু দাহাইয়ের সামনে এসে আত্মসমর্পণ ও আনুগত্যের প্রস্তাব দেন। হু তাদের সাহসের প্রশংসা করেন এবং তাদের তার অধীনে সম্মানসূচক কর্মকর্তা হিসেবে নিয়োগ দেন। কিন্তু এই তিন গোত্রপতির হু-এর অধীনে কাজ করার কোনো ইচ্ছা ছিল না।কিছুদিন পর জিয়াং ইং হু-কে জিনহুয়া শহরের বাইয়ং টাওয়ারে কিছু ধনুকধারী সৈন্যের প্রশিক্ষণ পরিদর্শনের আমন্ত্রণ জানান। হু পরিদর্শন শেষ করে ঘোড়ায় চড়ার প্রস্তুতি নিচ্ছিলেন। তখন এক মিয়াও সৈন্য দৌড়ে এসে হু-র ঘোড়ার সামনে হাঁটু গেড়ে বসে পড়ে কাঁদো কাঁদো মুখে জানায় যে, জিয়াং ইং তাকে হত্যা করতে চায়। হু বিস্মিত হয়ে জিয়াং-এর দিকে তাকান। ঠিক তখনই জিয়াং নিজের জামার ভেতর থেকে একটি কাঠের লাঠি বের করে হু-র মাথায় সজোরে আঘাত করে। এক আঘাতেই হু মারা যান। একই সময়, অন্যান্য মিয়াও সৈন্যরা হু-র ছেলে হু গুয়ানঝু এবং গেং ঝাইচেং নামের আরেকজন কর্মকর্তাকে হত্যা করে। এরপর মিয়াও দলটি শহর লুট করে এবং পাহাড়ের অভ্যন্তরে নিজেদের এলাকায় পালিয়ে যায়।\n\n\n== তথ্যসূত্র =="}