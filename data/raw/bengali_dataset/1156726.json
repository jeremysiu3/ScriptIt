{"pageid": 1156726, "title": "ইউরোনিউজ", "url": "https://bn.wikipedia.org/wiki?curid=1156726", "content": "ইউরোনিউজ (ইংরেজি: Euronews) হলো একটি ইউরোপীয় টেলিভিশন সংবাদ নেটওয়ার্ক, যার সদর দপ্তর ফ্রান্সের লিওঁতে অবস্থিত। নেটওয়ার্কটি পহেলা জানুয়ারি ১৯৯৩ সালে সম্প্রচার শুরু করে। এটি ইউরোপীয় দৃষ্টিকোণ থেকে বিশ্বের সংবাদ সম্প্রচার করে।\nএটি আংশিকভাবে বেশ কয়েকটি ইউরোপীয় এবং উত্তর আফ্রিকার পাবলিক এবং রাষ্ট্রীয় সম্প্রচার সংস্থার মালিকানাধীন,সর্বাধিক অংশ (৮৮%) পর্তুগিজ বিনিয়োগ ব্যবস্থাপনা সংস্থা আলপ্যাক ক্যাপিটালের মালিকানাধীন।\nএটি বিশ্বের বেশিরভাগ অংশে টেলিভিশন,ওয়েবসাইট, ইউটিউবসহ বিভিন্ন মাধ্যমে সম্প্রচারিত হয়।\n\n\n== ইতিহাস ==\n১৯৯২ সালে, উপসাগরীয় যুদ্ধের পর,যে সময়ে ২৪-ঘন্টা সংবাদ প্রোগ্রামিং এর প্রধান উৎস হিসেবে সিএনএন বেশ জনপ্রিয় ছিল,তখন ইউরোপীয়ান ব্রডকাস্টিং ইউনিয়ন ইউরোপীয় দৃষ্টিকোণ থেকে তথ্য উপস্থাপনের উদ্দেশ্যে ইউরোনিউজ প্রতিষ্ঠা করার সিদ্ধান্ত নেয়।চ্যানেলটির প্রথম সম্প্রচার হয় ১৯৯৩ সালের ১ জানুয়ারি ফ্রান্সের লিওঁ থেকে। ১৯৯৬ সালে লন্ডনে আরো একটি সম্প্রচার স্টুডিও স্থাপন করে ইউরোনিউজ। এটি দশটি পাবলিক ব্রডকাস্টারের একটি গ্রুপ দ্বারা প্রতিষ্ঠিত হয়েছিল।\n১৯৯৯ সালে, ইউরোনিউজ অ্যানালগ থেকে প্রধানত ডিজিটাল ট্রান্সমিশনে পরিবর্তিত হয়। একই বছর,এটি একটি পর্তুগিজ অডিও ট্র্যাক যুক্ত করে। ২০০১ সালে একটি রাশিয়ান অডিও ট্র্যাক যোগ করা হয়েছিল।\n২০০৭ সালে, ইউরোনিউজ একটি আরবি ভাষার নিউজ চ্যানেলের জন্য ইউরোপীয় কমিশনের দরপত্র জিতেছিল, একটি পরিষেবা চুক্তি স্বাক্ষরিত হয়েছিল সেই বছরের ৬ই ডিসেম্বর।আরবি পরিষেবা অবশেষে জুলাই ২০০৮ সালে চালু হয়েছিল।\n\n\n=== ইউরোনিউজ রেডিও ===\n২০১২ সালের ২ অক্টোবর ইউরোনিউজ একটি রেডিও পরিষেবা চালু করে। এটির নাম দেওয়া হয়েছিল ইউরোনিউজ রেডিও। তবে ২০২০ সালের ডিসেম্বর মাসে পরিষেবাটি বন্ধ হয়ে যায়।\n\n\n=== আফ্রিকা নিউজ ===\n২০১৪ সালের জানুয়ারি মাসে, ইউরোনিউজ কঙ্গো প্রজাতন্ত্রের রাষ্ট্রপতি ডেনিস সাসু এনগুয়েসোর পৃষ্ঠপোষকতায় আফ্রিকানিউজ নামের একটি পরিষেবা চালুর পরিকল্পনা করে। এরই অংশ হিসেবে,২০১৬ সালের ৪ জানুয়ারি আফ্রিকানিউজের ওয়েবসাইট চালু হয়। একই বছরের ২০ এপ্রিল আফ্রিকানিউজের টেলিভিশন চ্যানেল চালু হয়। এটি কঙ্গো প্রজাতন্ত্রের পোয়াঁত-নোয়ার থেকে ইংরেজি এবং ফরাসি ভাষায় সম্প্রচার করে।\n\n\n== সম্প্রচার ==\nচ্যানেলটি বিশ্বব্যাপী ১৬৬টি দেশে সম্প্রচারিত হয়। এটি ক্যাবল , স্যাটেলাইট এবং স্থলজগতের  মাধ্যমে সম্প্রচারিত হয়। এছাড়া এটি নিজস্ব ওয়েবসাইট ও ডিজিটাল প্লাটফর্মে সংবাদ সম্প্রচার করে। ইউরোনিউজ মোবাইল ডিভাইসের জন্য ইউরোনিউজ লাইভ নামের একটি অ্যাপ্লিকেশন চালু করে। তবে পরবর্তীতে হঠাৎ তা বন্ধ হয়ে যায়। চ্যানেলটি ২০০৭ সালে নিজেদের ইউটিউব চ্যানেল চালু করে।\n\n\n== আরও দেখুন ==\nবিবিসি\nআল জাজিরা\nএনবিসি\nসিএনএন\nভয়েস অব রাশিয়া\nসিজিটিএন\n\n\n== তথ্যসূত্র ==\n\n\n== বহিঃসংযোগ ==\nইউরোনিউজের ওয়েবসাইট"}