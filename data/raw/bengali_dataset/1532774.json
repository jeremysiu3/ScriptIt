{"pageid": 1532774, "title": "বদরুদ্দীন আল-কারখি", "url": "https://bn.wikipedia.org/wiki?curid=1532774", "content": "বদরুদ্দীন মুহাম্মাদ ইবনে মুহাম্মাদ আল-কারখি আল-বাকরি (১৫০৪ –১৫৯৮ খ্রি.) ছিলেন একজন প্রখ্যাত মুসলিম পণ্ডিত, ফকিহ, উসুলি ও মুহাদ্দিস, যিনি দশম হিজরি শতাব্দী/ ষোড়শ খ্রিষ্টাব্দে জীবিত ছিলেন। তিনি ইমাম আল-কারখি বা ইমাম কারখি নামে তিনি একজন ইরাকি ইসলামি চিন্তাবিদ ছিলেন, যিনি জীবনের অধিকাংশ সময় উসমানীয় শাসিত মিশরে কাটিয়েছেন। তিনি বাগদাদের কারখ অঞ্চলে জন্মগ্রহণ করেন, যেখানে বেড়ে ওঠেন এবং প্রাথমিক শিক্ষা গ্রহণ করেন। পরবর্তীতে তিনি মিশরে চলে যান এবং সেখানে প্রসিদ্ধ আলেমদের শিষ্যত্ব গ্রহণ করেন; যেমন: যাকারিয়া আল-আনসারী, শিহাবুদ্দীন রামলি ও শামসউদ্দীন তাহতাঈ। মিশরে তিনি বিশিষ্ট ফকীহ (ইসলামি আইনজ্ঞ), উসুলি ( ফিকহের মৌলিক নীতির পণ্ডিত), ফরায়েজবিদ ( উত্তরাধিকার বিশেষজ্ঞ) ও মুফাসসির হিসেবে পরিচিতি লাভ করেন। তিনি ১৫৯৮ সালে কায়রো শহরে ইন্তেকাল করেন। ইমাম শাফেয়ীর মাজার সংলগ্ন এলাকায় তাকে দাফন করা হয়।   \n\n\n== জীবনী ==\nতাঁর পূর্ণনাম হল মুহাম্মাদ ইবনে মুহাম্মাদ আল-কারখি আল-বাকরি আশ-শাফেয়ী এবখ উপাধি ছিল আবু আব্দুল্লাহ বদরুদ্দীন। তিনি ৯১০ হিজরিতে (১৫০৪ খ্রি) বাগদাদের কারখ অঞ্চলে জন্মগ্রহণ করেন এবং তিনি বাগদাদেই প্রাথমিক ও মাধ্যমিক শিক্ষা লাভ করেন। পরবর্তীতে উচ্চশিক্ষা জন্য তিনি মিশরে যাত্রা করেন। সেখানে তিনি শাফিঈ মাযহাবের একজন শ্রেষ্ঠ ফকীহ হিসেবে খ্যাতি লাভ করেন এবং ইসলামি জ্ঞানের সব শাখায় প্রজ্ঞা অর্জন করেন। তিনি মিশরের প্রসিদ্ধ সুলতান হাসান মাদরাসায় অবস্থান করতেন। বিশিষ্ট ইসলামি পণ্ডিত মাদিন কুসুনি তাঁকে এভাবে বর্ণনা করেছেন: তিনি ছিলেন কর্মনিষ্ঠ, জ্ঞানী, পরিপূর্ণ গুণে গুণান্বিত, ফকীহ, মুফাসসির, মুহাদ্দিস ও বিশ্লেষণধর্মী পণ্ডিত।” তিনি যাকারিয়া আল-আনসারীর নিকট থেকে ইজাযা (শিক্ষা গ্রহণের অনুমোদন) লাভ করেন এবং তার সমস্ত বর্ণনা ও গ্রন্থ পাঠে পারদর্শিতা অর্জন করেন। এছাড়াও তিনি শিহাবুদ্দীন রামলি, তাঁর পুত্র ও শামসুদ্দীন তাহতাঈর সান্নিধ্যেও ইলম অর্জন করেন। তাঁর ছাত্রদের ব্যাপারে ঐতিহাসিক সূত্রগুলোতে খুব বেশি বিশদ তালিকা পাওয়া যায় না। তবে তিনি যেহেতু মিশরের সুলতান হাসান মাদরাসায় অবস্থান করতেন এবং একজন প্রসিদ্ধ মুফতি ও ফকীহ হিসেবে খ্যাতি অর্জন করেছিলেন, তাই ধরে নেওয়া যায় যে, তাঁর বহু ছাত্র ছিলেন এবং বিশেষত শাফিঈ মাযহাব অনুসারী আলেমদের মাঝে তার ব্যাপক প্রভাব ছিল। কারখির রচনাবলী ইবনে হাজার আল-হায়তামীর ওপর প্রভাব ফেলেছিল। বিখ্যাত শাফিঈ আলিম আলি শাব্রামালসি ইমাম কারখির রচনায় টীকা যোগ করেছিলেন। তাঁর হাশিয়া আলাল মিনহায ও হাশিয়া আলাল জালালাইন   রচনাদ্বয় পরবর্তীতে অনেক আলেম ও মাদরাসার পাঠ্যক্রমে অন্তর্ভুক্ত হয়েছিল। তিনি ১০০৬ হিজরির (১৫৯৮ খ্রিষ্টাব্দ) জ্বিলকদ মাসে মিশরের কায়রোতে ইন্তেকাল করেন এবং তাঁকে ইমাম শাফেয়ীর মাজারের পাশে দাফন করা হয়। \n\n\n== রচনাসমূহ ==\nতার বেশ কয়েকটি প্রসিদ্ধ রচনা রয়েছে. যার মধ্যে উল্লেখযোগ্য হল:\n১. হাশিয়া আলাল-মিনহাজ লিন-নাওয়াওয়ী– ইমাম নববির আল-মিনহাজ গ্রন্থের টীকা হিসেবে রচিত।\n২. হাশিয়া আলাল-জালালাইন –প্রসিদ্ধ তাফসির গ্রন্থ ‘আল-জালালাইনের' ওপর টীকা, দুই খণ্ডে।\n৩. আল-লাওয়ামি’ আল-বাদরিয়া আলাত-তুহফাতুল কুদসিয়া ফি ইখতিসারির-রাহবিয়া মিনাল-ফারায়েদ – উত্তরাধিকার সংক্রান্ত একটি বিশেষ রচনা।\n৪. মাজমাউল-বাহরাইনে ওয়া মাতলাউল-বাদরাইন আলা তাফসিরিল-ইমামাইনিল জালালাইন – এটি কুরআনের তাফসিরভিত্তিক একটি মূল্যবান গ্রন্থ।\n৫. আল-মানহাজ আল-আসনা ফি আয়াতিল কুরসি ওয়াল-আসমাউল-হুসনা –আয়াতুল কুরসি ও  মহান আল্লাহর গুণবাচক নামের ব্যাখ্যা ও বিশ্লেষণভিত্তিক রচনা। \n\n\n== তথ্যসূত্র =="}