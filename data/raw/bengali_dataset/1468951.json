{"pageid": 1468951, "title": "ভিক্টর ফ্রাঙ্কল", "url": "https://bn.wikipedia.org/wiki?curid=1468951", "content": "ভিক্টর এমিল ফ্রাঙ্কল (২৬ মার্চ ১৯০৫ – ২ সেপ্টেম্বর ১৯৯৭)  ছিলেন একজন অস্ট্রিয় স্নায়ুবিজ্ঞানী, মনোবিজ্ঞানী, দার্শনিক এবং ইহুদি গণহত্যা সারভাইভার, যিনি লোগোথেরাপি প্রতিষ্ঠা করেছিলেন । লোগোথেরাপি  সাইকোথেরাপির একটি প্রক্রিয়া যা কেন্দ্রীয় মানব প্রেরণা শক্তি হিসাবে জীবনের অর্থের অনুসন্ধানকে বর্ণনা করে ।  লোগোথেরাপি অস্তিত্বগত এবং মানবতাবাদী মনোবিজ্ঞান তত্ত্বের অংশ। \nলোগোথেরাপিকে ভিয়েনিয় সাইকোথেরাপির তৃতীয় স্কুল হিসাবে উল্লেখ করা হয়। \nফ্রাঙ্কল ৩৯ টি বই লিখেছেন।  তার আত্মজীবনীমূলক বই ম্যানস সার্চ ফর মিনিং, নাৎসি বন্দীশিবিরে তার অভিজ্ঞতার উপর ভিত্তি করে রচিত।  \n\n\n== প্রারম্ভিক জীবন ==\nফ্র্যাঙ্কল জন্মগ্রহণ করেছিলেন গ্যাব্রিয়েল ফ্র্যাঙ্কল এবং এলসা (নি লায়ন)এর ইহুদি পরিবারে, ভিয়েনায়, যা তখন অস্ট্রিয়া-হাঙ্গেরির অংশ ছিল।  দর্শন ও মনোবিজ্ঞানের প্রতি তার আগ্রহের বিকাশ ঘটে যখন তিনি জুনিয়র হাই স্কুলে থাকাকালীন ফলিত মনোবিজ্ঞানের উপর পড়াশোনা শুরু করেন।  কিশোর বয়সে, তিনি সিগমুন্ড ফ্রয়েডের কাছে তার একটি গবেষণাপত্র প্রকাশের অনুমতি চেয়ে চিঠিপত্র লেখা শুরু করেন।   ১৯২৩ সালে হাই স্কুল থেকে স্নাতক শেষ করার পর তিনি ভিয়েনা বিশ্ববিদ্যালয়ে চিকিৎসাবিদ্যা অধ্যয়ন করেন।\n১৯২৪ সালে তার প্রথম বৈজ্ঞানিক গবেষণাপত্র Internationale Zeitschrift für Psychoanalyse- এ প্রকাশিত হয়।  ঐ বছরেই তিনি Sozialistische Mittelschüler Österreich এর সভাপতি হন যা ছিল অস্ট্রিয়ার সমাজবাদী গণতন্ত্রী পার্টির একটি শাখা সংগঠন। ফ্রাঙ্কলের বাবা ছিলেন একজন সমাজতান্ত্রিক । তিনি পার্টির প্রতিষ্ঠাতা ভিক্টর অ্যাডলারের নামে সন্তানের নামকরণ করেছিলেন।   এই সময়েই ফ্রাঙ্কল মনোবিশ্লেষণের ফ্রয়েডীয় পদ্ধতির বিষয়ে সন্দিহান হয়ে ওঠেন। তিনি তার দ্বিতীয় গবেষণাপত্র  \"Psychotherapie und Weltanschauung\" প্রকাশ করেন ১৯২৫ সালে ইন্টারন্যাশনাল জার্নাল অফ ইনডিভিজুয়াল সাইকোলজিতে।  ১৯২৬ সাল থেকে তিনি তার তত্ত্বকে পরিমার্জন করতে শুরু করেন, যাকে তিনি লোগোথেরাপি বলে অভিহিত করেন। \n\n\n== কর্মজীবন ==\n\n\n=== মনোরোগবিদ্যা ===\n১৯২৮ থেকে ১৯৩০ সালের মধ্যে চিকিৎসাবিদ্যার ছাত্র থাকাকালীন, তিনি পরীক্ষার ফলাফল প্রকাশ হওয়ায় সময়ে ঘটে যাওয়া উচ্চ সংখ্যক কিশোর আত্মহত্যার মোকাবিলা করার জন্য যুব কাউন্সেলিং কেন্দ্র  সংগঠিত করেছিলেন। ভিয়েনা শহর কর্তৃপক্ষ এর অর্থনৈতিক দায় বহন করে। ফ্র্যাঙ্কল এই কেন্দ্রের জন্য অন্যান্য মনোবিজ্ঞানীদের নিয়োগ করেছিলেন, যার মধ্যে বিখ্যাত ছিলেন শার্লট বুহলার, এরউইন ওয়েক্সবার্গ এবং রুডলফ ড্রেইকুরস । ১৯৩১ সালে ঐ শহরে একজন ছাত্রও আত্মহত্যা করে মারা যায়নি। \n১৯৩০ সালে তার এম.ডি. অর্জনের পর, ফ্র্যাঙ্কল স্টেইনহফ সাইকিয়াট্রিক হাসপাতালে অভিজ্ঞতা অর্জন করেন, যেখানে তিনি আত্মহত্যার চেষ্টাকারী মহিলাদের চিকিৎসা করতেন। ১৯৩৭ সালে তিনি একটি ব্যক্তিগতভাবে রোগী দেখা শুরু করেন ।কিন্তু ১৯৩৮ সালে অস্ট্রিয়ার নাৎসি জার্মানি সংযুক্তি তাকে সমস্যার মুখোমুখি করে ।  ১৯৪০ সালে তিনি রথসচাইল্ড হাসপাতালে যোগ দেন নিউরোলজি বিভাগের প্রধান হিসেবে। এটি ছিল তৎকালীন ভিয়েনার একমাত্র হাসপাতাল যা তখনও ইহুদিদের চিকিৎসা করত। কনসেনট্রেশন ক্যাম্পে তার নিজের নির্বাসনের আগে তিনি অসংখ্য রোগীকে মানসিকভাবে অক্ষমদের লক্ষ্য করে নাৎসি ইউথানেশিয়া প্রোগ্রাম এড়াতে সাহায্য করেছিলেন।  \n১৯৪২ সালে, তার বিবাহের মাত্র নয় মাস পরে, ফ্র্যাঙ্কল এবং তার পরিবারকে থেরেসিয়েনস্ট্যাড কনসেনট্রেশন ক্যাম্পে পাঠানো হয়। তার বাবা সেখানে অনাহারে এবং নিউমোনিয়ায় মারা যান। ১৯৪৪ সালে, ফ্রাঙ্কল এবং তার বেঁচে থাকা আত্মীয়দের অশউইৎজে নিয়ে যাওয়া হয়, যেখানে তার মা এবং ভাইকে গ্যাস চেম্বারে হত্যা করা হয়েছিল। তার স্ত্রী টিলি পরে বার্গেন-বেলসনে টাইফাসে মারা যান। ফ্র্যাঙ্কল চারটি কনসেনট্রেশন ক্যাম্পে তিন বছর অতিবাহিত করেন। \nযুদ্ধের পর, তিনি জেনারেল পলিক্লিনিক ভিয়েনা হাসপাতালের স্নায়ুবিজ্ঞান  বিভাগের প্রধান হন এবং নিজের বাড়িতে ব্যক্তিগতভাবে রোগী দেখা শুরু করেন। তিনি ১৯৭০ সালে অবসর গ্রহণের আগে পর্যন্ত রোগীদের চিকিৎসা করেছেন।\n১৯৪৮ সালে, ফ্র্যাঙ্কল ভিয়েনা বিশ্ববিদ্যালয় থেকে দর্শনে পিএইচডি অর্জন করেন। তার প্রবন্ধ, দ্য আনকনশাস গড, মনোবিজ্ঞান এবং ধর্মের মধ্যে সম্পর্ক আলোচনা করে এবং রোগীদের তাদের আধ্যাত্মিক অচেতনের সাথে যোগাযোগ করার জন্য সক্রেটিক ডায়ালগ (আত্ম-আবিষ্কার বক্তৃতা) ব্যবহারের পক্ষে সমর্থন করে। \n\n১৯৫৫ সালে, ফ্র্যাঙ্কলকে ভিয়েনা বিশ্ববিদ্যালয়ের স্নায়ুবিদ্যা এবং মনোরোগবিদ্যার অধ্যাপকের পদে ভূষিত করা হয়, এবং তিনি ভিজিটিং প্রফেসর হিসেবে হার্ভার্ড বিশ্ববিদ্যালয়ে (১৯৬১), সাউদার্ন মেথডিস্ট বিশ্ববিদ্যালয়, (১৯৬৬), এবং ডুকসনে বিশ্ববিদ্যালয় (১৯৭২) এ বক্তৃতা দেন। \nতার পুরো কর্মজীবন জুড়ে, ফ্র্যাঙ্কল মনে করতেন যে প্রাথমিক সাইকোথেরাপিউটিক পদ্ধতির হ্রাসবাদী প্রবণতা রোগীকে অমানবিক করে তোলে এবং তিনি সাইকোথেরাপির পুনঃমানবিককরণের পক্ষে ছিলেন। \nআমেরিকান সাইকিয়াট্রিক অ্যাসোসিয়েশন ফ্র্যাঙ্কলকে ধর্ম ও মনোরোগবিদ্যায় অবদানের জন্য ১৯৮৫ সালে অস্কার ফিস্টার পুরস্কারে ভূষিত করে। \n\n\n=== ম্যানস সার্চ ফর মিনিং ===\nসাধারণ পলিক্লিনিক হাসপাতালের স্নায়ুবিজ্ঞান বিভাগের প্রধান থাকাকালীন, ফ্র্যাঙ্কল 'ম্যানস সার্চ ফর মিনিং' লিখেছিলেন।  বইটি, যার প্রথম শিরোনাম ছিল A Psychologist Experiences the Concentration Camp, ১৯৪৬ সালে জার্মান ভাষায় প্রকাশিত হয়েছিল। ম্যানস সার্চ ফর মিনিং -এর ইংরেজি অনুবাদ ১৯৫৯ সালে প্রকাশিত হয় এবং এটি একটি আন্তর্জাতিক বেস্টসেলার হয়ে ওঠে।  ফ্র্যাঙ্কল এই বইয়ের সাফল্যকে \"আধুনিক সময়ের গণ নিউরোসিস\" এর একটি উপসর্গ হিসাবে দেখেছেন, যেহেতু বইটির শিরোনাম জীবনের অর্থবহতার প্রশ্নটি মোকাবেলা করার প্রতিশ্রুতি দেয়।  ১৯৯১ সালে লাইব্রেরি অফ কংগ্রেস এবং বুক অফ দ্য মান্থ ক্লাবের পরিচালিত একটি সমীক্ষায়, ম্যান'স সার্চ ফর মিনিং-কে মার্কিন যুক্তরাষ্ট্রের দশটি সবচেয়ে প্রভাবশালী বইয়ের মধ্যে একটি হিসাবে চিহ্নিত করা হয়েছিল। \n\n\n=== লোগোথেরাপি এবং অস্তিত্বগত বিশ্লেষণ ===\nফ্র্যাঙ্কল লোগোথেরাপি এবং অস্তিত্বগত বিশ্লেষণ তৈরি করেছেন, যা দার্শনিক এবং মনস্তাত্ত্বিক ধারণাগুলির উপর ভিত্তি করে, বিশেষ করে জীবনের অস্তিত্বের একটি অর্থ খুঁজে পাওয়ার ইচ্ছা এবং স্বাধীন ইচ্ছার উপর ভিত্তি করে।   ফ্র্যাঙ্কল জীবনের অর্থ উপলব্ধি করার তিনটি প্রধান উপায় চিহ্নিত করেছেন: বিশ্বে একটি পার্থক্য তৈরি করে, বিশেষ অভিজ্ঞতা অর্জন করে বা বিশেষ মনোভাব গ্রহণ করে।\nলোগোথেরাপি এবং অস্তিত্বগত বিশ্লেষনে ব্যবহৃত প্রাথমিক কৌশলগুলি হল:  \n\nপ্যারাডক্সিক্যাল অভিপ্রায় : ভুক্তভোগীরা আত্ম-দূরত্ব এবং হাস্যকর অতিরঞ্জনের মাধ্যমে আবেশ বা উদ্বেগ কাটিয়ে উঠতে শেখে।\nবিচ্যুতি : ভুক্তভোগীর মনোযোগ তাদের সমস্যার লক্ষণগুলি থেকে দূরে সরিয়ে নেওয়া, কারণ হাইপার-প্রতিফলন নিষ্ক্রিয়তার দিকে নিয়ে যেতে পারে। \nসক্রেটিক কথোপকথন এবং মনোভাব পরিবর্তন: একজন রোগীকে জীবনের স্ব-সংজ্ঞায়িত অর্থ খুঁজে পেতে এবং অনুসরণ করতে সহায়তা করার জন্য প্রশ্ন জিজ্ঞাসা করা। \nMeaning বা অর্থকে মানসিক স্বাস্থ্যের একটি কেন্দ্রীয় প্রেরণামূলক শক্তি এবং ফ্যাক্টর হিসাবে স্বীকৃতি দেয়া হল মনোবিজ্ঞানের ক্ষেত্রে তার দীর্ঘস্থায়ী অবদান। এটি ইতিবাচক মনোবিজ্ঞানের জন্য মৌলিক নীতি তৈরী করেছে।  হ্যাসিডিক ইহুদি ধর্মের চাবাদ দর্শনে ফ্রাঙ্কলের কাজকে সমর্থন করা হয়েছে। \n\n\n== তথ্যসূত্র =="}