{"pageid": 1510597, "title": "সোডিয়াম নাইট্রাইট", "url": "https://bn.wikipedia.org/wiki?curid=1510597", "content": "সোডিয়াম নাইট্রাইট হলো একটি অজৈব যৌগ যার রাসায়নিক সংকেত NaNO₂।   এটি একটি সাদা থেকে হালকা হলদেটে স্ফটিকাকার গুঁড়া যা পানিতে অত্যন্ত দ্রবণীয় এবং বায়ু থেকে আর্দ্রতা শোষণ করতে পারে। শিল্প ক্ষেত্রে, এটি সবচেয়ে গুরুত্বপূর্ণ নাইট্রাইট লবণ।\n\n\n== উৎপাদন ==\nসোডিয়াম নাইট্রাইটের শিল্পোৎপাদন দুটি প্রক্রিয়ার মধ্যে একটিকে অনুসরণ করে, হয় নাইট্রেট লবণের বিজারণ, অথবা নিম্নতর নাইট্রোজেন অক্সাইডের জারণ।\nএকটি পদ্ধতিতে লবণ হিসেবে গলিত সোডিয়াম নাইট্রেট এবং জারিত হওয়া সীসা ব্যবহৃত হয়, অন্যদিকে একটি আধুনিক পদ্ধতিতে স্ক্র্যাপ আয়রনের ভুসি ব্যবহার করে নাইট্রেট বিজারিত করা হয়।\n\nNaNO3 + Pb → NaNO2 + PbO\nএকটি আরও সাধারণভাবে ব্যবহৃত পদ্ধতিতে ক্ষারীয় জলীয় দ্রবণে নাইট্রোজেন অক্সাইডের সাধারণ বিক্রিয়া ঘটানো হয়, যেখানে একটি অনুঘটক যোগ করা হয়। নির্দিষ্ট শর্তগুলি নির্ভর করে কোন নাইট্রোজেন অক্সাইড ব্যবহৃত হচ্ছে এবং জারক পদার্থ কী তার উপর, কারণ নাইট্রোজেন পরমাণুর অত্যধিক জারণ এড়াতে শর্তাদি সাবধানে নিয়ন্ত্রণ করা প্রয়োজন।\n\n2 NaOH + NO2 + NO → 2 NaNO2 + H2O\n2 NaOH + N2O3 → 2 NaNO2 + H2O\nসোডিয়াম নাইট্রাইট নাইট্রেট লবণের বিজারণের মাধ্যমেও উৎপাদন করা হয়ে থাকে, যেখানে তাপ, আলো, আয়নিত বিকিরণ, ধাতু, হাইড্রোজেন এবং তড়িৎবিশ্লেষণী বিজারণ প্রক্রিয়া ব্যবহৃত হয়।\n\nNaNO3 + CaSO3 → NaNO2 + CaSO4\n\n\n== রাসায়নিক বিক্রিয়া ==\nপরীক্ষাগারে, সোডিয়াম নাইট্রাইট অতিরিক্ত সোডিয়াম অ্যাজাইড ধ্বংস করতে ব্যবহার করা যেতে পারে।\n\n2 NaN3 + 2 NaNO2 + 4 H+ → 3 N2 + 2 NO + 4 Na+ + 2 H2O\n৩৩০ ডিগ্রি সেলসিয়াসের উপরে তাপমাত্রায় সোডিয়াম নাইট্রাইট (বায়ুতে) বিয়োজিত হয়ে সোডিয়াম অক্সাইড, নাইট্রিক অক্সাইড এবং নাইট্রোজেন ডাই-অক্সাইডে পরিণত হয়।\n\n2 NaNO2 → Na2O + NO + NO2\nসোডিয়াম নাইট্রাইট নাইট্রাস অ্যাসিড তৈরিতেও ব্যবহার করা যেতে পারে:\n\n2 NaNO2 + H2SO4 → 2 HNO2 + Na2SO4\nনাইট্রাস অ্যাসিড তখন স্বাভাবিক অবস্থায় পচে যায়:\n\n2 HNO2 → NO2 + NO + H2O\nফলস্বরূপ নাইট্রোজেন ডাই-অক্সাইড হাইড্রোলাইজিস হয়ে নাইট্রিক অ্যাসিড এবং নাইট্রাস অ্যাসিডের মিশ্রণে পরিণত হয়:\n\n2 NO2 + H2O → HNO3 + HNO2\n\n\n== আইসোটোপ লেবেলিং 15 N ==\n\nজৈব সংশ্লেষণে সাধারণ সোডিয়াম নাইট্রাইটের পরিবর্তে আইসোটোপ সমৃদ্ধ সোডিয়াম নাইট্রাইট-১৫এন ব্যবহার করা যেতে পারে, কারণ অধিকাংশ বিক্রিয়ায় এদের বিক্রিয়াশীলতা প্রায় একই রকম।  \nপ্রাপ্ত উৎপাদনসমূহ আইসোটোপ 15 N বহন করে, তাই নাইট্রোজেন এনএমআর (নিউক্লিয়ার চৌম্বকীয় অনুনাদ) দক্ষতার সাথে সম্পাদন করা যায়।। \n\n\n== তথ্যসূত্র =="}