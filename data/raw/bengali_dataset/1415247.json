{"pageid": 1415247, "title": "ফারজানা ওয়াহিদ সায়ান", "url": "https://bn.wikipedia.org/wiki?curid=1415247", "content": "ফারজানা ওয়াহিদ সায়ান একজন বাংলাদেশী সঙ্গীতশিল্পী। তিনি তার জীবনমুখী ও প্রতিবাদী গানের জন্যে পরিচিত।\n\n\n== প্রাথমিক জীবন ==\nসায়ান ১৯৭৬ সালে কানাডার মন্ট্রিলে জন্মগ্রহণ করেন। মাত্র সাত মাস বয়সেই তিনি বাংলাদেশে ফিরে আসেন। তার বাবা মো: খসরু ওয়াহিদ আধুনিক বাংলা গানের সাথে যুক্ত ছিলেন। অন্যদিকে মা নাজমা বানু সঙ্গীত ভুবনের সাথে সরাসরি জড়িত না থাকলেও ছিলেন আত্মিকভাবে।\nসায়ান ছোটবেলা থেকেই সঙ্গীতের প্রতি আগ্রহী ছিলেন। ১০/১২ বছর বয়স থেকেই তিনি গান লিখতে শুরু করেন। ১৯৯৭ সালে মনোবিজ্ঞান বিষয়ে উচ্চশিক্ষা গ্রহণের জন্যে কানাডার টরন্টোতে যান। কিন্তু সেখানে কোর্স শেষ না করেই ২০০১ সালে ফিরে আসেন বাংলাদেশে।\n\n\n== সঙ্গীত এর পরিচিতি ==\n২০০৮ সালে একুশে টিভিতে ফোনো লাইভ অনুষ্ঠানের মাধ্যমে বাংলাদেশের মানুষ সায়ান সম্পর্কে প্রথম জানতে পারে। পরবর্তী সময়ে গানের অ্যালবাম প্রকাশের মধ্য দিয়ে সঙ্গীতে পথচলার শুরু সায়ানের। বন্ধু ও পরিবারের উদ্যোগে গড়ে তোলা সঙ্গীত কোম্পানি ‘গানপোকা’ থেকে ২০০৮ সালে সায়ানের প্রথম গানের অ্যালবাম ‘সায়ানের গান’ প্রকাশিত হয়। তার দ্বিতীয় দ্বৈত অ্যালবাম ‘আবার তাকিয়ে দেখ’ এবং ‘স্বপ্ন আমার হাত ধরো’ ২০০৯ সালে প্রকাশিত হয়। কিন্তু পরবর্তী সময় বিভিন্ন মানবাধিকার কাজের সাথে যুক্ত হয়ে পড়ায় অ্যালবাম প্রকাশে উদাসিনতা দেখা যায়। এরপর ‘জাস্ট ওয়াহিদ’ নামে চাচাতো ভাই এরশাদ ওয়াহিদ ও হাবিব ওয়াহিদের সাথে একটি মিশ্র অ্যালবাম প্রকাশ করেন তিনি। ২০১৭ সালে ঈগল মিউজিক থেকে প্রকাশিত হয় তার সর্বশেষ গানের অ্যালবাম ‘কিছু বলো’।\nসায়ানের গানের মূল বিষয় হলো জীবনমুখিতা ও প্রতিবাদ। তার গানে সমাজের অসঙ্গতি, বৈষম্য, ক্ষমতার অপব্যবহার, মানবাধিকার লঙ্ঘনসহ নানা বিষয়ের সমালোচনা করা হয়। এছাড়াও তার গানে ব্যক্তিগত অনুভূতি, আবেগ ও স্বপ্নের প্রকাশও দেখা যায়।\n\n\n== সমাজসেবা ==\nসায়ান একজন সমাজসেবী ব্যক্তিত্বও। তিনি বিভিন্ন ধরনের মানবাধিকার প্রতিষ্ঠানের সাথে ঘনিষ্ঠভাবে কাজ করে চলেছেন। সঙ্গীত ও আইনী অভিজ্ঞতার মাধ্যমে সমাজকে ইতিবাচকভাবে পরিবর্তনের জন্যে কাজ করে যাচ্ছেন তিনি।\n\n\n== তথ্যসূত্র =="}