{"pageid": 1531887, "title": "কুরআন সৃষ্টিত্ববাদ", "url": "https://bn.wikipedia.org/wiki?curid=1531887", "content": "ইসলামী ধর্মতত্ত্বে কুরআন সৃষ্টিত্ববাদ (আরবি: عقيدة خلق القرآن; আকিদা খালকুল কুরআন) হলো একটি ধর্মীয় মতবাদ, যা ইসলামের প্রাথমিক যুগে উদ্ভাবিত হয়েছিল। এর মূল বক্তব্য ছিল যে, কুরআন সৃষ্টি করা হয়েছে অর্থাৎ এটি চিরন্তন (কদিম) বা অসৃষ্ট নয়। এই মতবাদে বিশ্বাসীরা বলে যে, কুরআন কোন এক সময়ে আল্লাহ সৃষ্টি করেছেন। তাই এটি অনাদি নয়; বরং এটি ধ্বংসশীল (হাদেস)। আকিদা বা ইসলামী বিশ্বাসমূলক তত্ত্বের একটি গুরুত্বপূর্ণ বিতর্ক ছিল আল্লাহর কালাম বা বাকশক্তি সংক্রান্ত।  কুরআন হল মহান আল্লাহর কালাম এবং তার এই কালাম প্রকাশ পেয়েছে ওহির মাধ্যমে। মূলত এখানেই প্রশ্ন ওঠে যে, আল্লাহর বাক্য বা কালাম কি তাঁর নিজ সত্তার চিরন্তন গুণ; নাকি তা কোনো নির্দিষ্ট সময়ে সৃষ্টি করা হয়েছে। মূলত কালাম ধারণাটি তুলনা করা হয় 'আক্‌ল' বা যুক্তির সঙ্গে, যা গ্রীক দর্শনে 'লোগোস নামে পরিচিত। যুক্তি অনুসারে যদি এই আক্‌ল বা লোগোস আল্লাহর সত্তার অন্তর্ভুক্ত হয়, তাহলে কুরআনও চিরন্তন (কদিম) হওয়া উচিত। অপরদিকে কুরআন আরবি ভাষা ও আরবী লিপিতে রচিত, যা মানবিক ও সৃষ্ট বিষয়। এই যুক্তির ভিত্তিতে অনেকেই কুরআনকেও সৃষ্ট বলে মনে করে এবং এর থেকেই কুরআন সৃষ্টিত্ববাদ মতবাদটি উৎপত্তি লাভ করে। \nএই প্রশ্নটি প্রাথমিক ইসলামি সমাজে এক গুরুত্বপূর্ণ মতভেদ সৃষ্টি করে।  যুক্তিনির্ভর ধর্মতাত্ত্বিক দল মুতাযিলীরা বিশ্বাস করত যে, যেহেতু কেবল আল্লাহ অনাদি; তাই তাঁর বাক্য বা কালাম পরে আসা বা সৃষ্ট হওয়া উচিত। অর্থাৎ কুরআন আল্লাহর ইচ্ছার প্রতীক বা রূপক; এটি আক্ষরিকভাবে তাঁর চিরন্তন বাক্য নয়। তাদের মতে, আল্লাহ কথা বলেন না; তাই কুরআনও চিরন্তন (কদিম) নয়। অপরপক্ষে সুন্নি মুসলিমরা এই মতবাদকে বাতিল করে এবং বিশ্বাস করে যে, কুরআন আল্লাহর কালাম, যা তার বিশেষ গুণ এবং আল্লাহর গুণাবলি তাঁর মতই চিরন্তন। ফলে কুরআনও চিরন্তন ও অসৃষ্ট। এই বিশ্বাস আজও সুন্নি মুসলমানদের মধ্যে প্রতিষ্ঠিত। \nবর্তমানে মুসলিম বিশ্বের অধিাকংশই, বিশেষ করে সুন্নি সম্প্রদায় কুরআনের অসৃষ্টতা বিশ্বাস করে। তবে শিয়া মুসলিমদের মধ্যে কুরআনের সৃষ্টিত্ব মতবাদটি এখনো উপস্থিত রয়েছে।\n\n\n== ইতিহাস ==\nআব্বাসীয় খিলাফতের সময় খলকে কুরআন সংক্রান্ত মতবাদ নিয়ে বিতর্ক চরমে পৌঁছায়; বিশেষত খলীফা আল-মামুনের শাসনামলে। ৮২৭ খ্রিস্টাব্দে আল-মামুন প্রকাশ্যে এ মতবাদ গ্রহণ করেন যে, কুরআন সৃষ্ট। ছয় বছর পর তিনি একটি ধর্মীয় সমীক্ষা চালু করেন, যাকে মিহনা (পরীক্ষা, বিপর্যয়) বলা হত। যার উদ্দেশ্য ছিল এই মতবাদে সবার সম্মতি নিশ্চিত করা। এই মিহনা খলীফা আল-মু‘তাসিম, আল-ওয়াসিক এবং আল-মুতাওয়াক্কিলের শাসনামলের শুরু পর্যন্ত চলতে থাকে। এ সমীক্ষার অধীনে সাম্রাজ্যের প্রায় সকল আলেমকে উক্ত মতবাদ সম্পর্কে জিজ্ঞাসাবাদ করা হয় এবং যারা বিশ্বাস করত যে, কুরআন অসৃষ্ট, তাদের শাস্তি দেওয়া হতো অথবা কারাবন্দি করা হতো; এমনকি অনেককে হত্যাও করা হয়েছে। \nসুন্নি ঐতিহ্য অনুযায়ী, যখন আহমাদ ইবনে হাম্বলকে পরীক্ষা করা হয়, তিনি কুরআনের সৃষ্টতা মেনে নিতে অস্বীকৃতি জানান। ফলে তাকে দুই বছর যাবত বন্দি করে রাখা হয় এবং এতটাই প্রহৃত করা হয় যে, তিনি অজ্ঞান হয়ে পড়েন।  শেষ পর্যন্ত তার দৃঢ়তার ফলে আল-মুতাওয়াক্কিল তাকে মুক্তি দেন এবং  মু'তাজিলা মতবাদ সাময়িকভাবে স্তব্ধ হয়ে যায়। তবে এর পরে আব্বাসীয় শাসনে যারা কুরআনের সৃষ্টতায় বিশ্বাস করত, তারাই শাস্তির মুখোমুখি হতো। \n\nবিখ্যাত আলেম তাবারী (মৃ. ৯২৩ খ্রি.) তার আকীদায় ঘোষণা করেন (ইতিহাসবিদ মাইকেল কুকের ভাষায়):কুরআন হল আল্লাহর অসৃষ্ট বাণী, যেভাবেই তা লেখা হোক বা পাঠ করা হোক: লাওহে মাহফুজ বা পৃথিবীতে, সংরক্ষিত লিপিতে বা ছাত্রদের তক্তিতে, পাথরে খোদিত বা কাগজে, হৃদয়ে মুখস্থ থাকুক বা জিহ্বায় উচ্চারিত হোক। যে এর বিপরীত কিছু বলবে, সে একজন কাফের। যার রক্ত প্রবাহিত করা বৈধ এবং আল্লাহ তার থেকে সম্পর্ক ছিন্ন করেছেন। \n১২শ শতাব্দীর মুরাবিত বিচারক কাজী আয়াজ ইমাম মালিক ইবনে আনাসের বক্তব্য উদ্ধৃত করে লিখেন:\n\nতিনি বলেছেন, যে ব্যক্তি বলে কুরআন মাখলুক বা সৃষ্ট, সে একজন কাফের এবং তাকে হত্যা করা উচিত। ইবনে নাফির বর্ণনায় বলা হয়, তাকে বেত্রাঘাত করে কঠোরভাবে শাস্তি দেওয়া হোক এবং তাওবা না করা পর্যন্ত বন্দি করে রাখা হোক। বিশর ইবনে বাকর আত-তিননিসির বর্ণনায় বলা হয়, তাকে হত্যা করা হোক এবং তার তাওবা গ্রহণযোগ্য নয়।\n\n\n== যুক্তি ও প্রভাব ==\n\n\n=== সুন্নি ===\nসুন্নিরা বিশ্বাস করেন যে, কুরআন হল আল্লাহর অসৃষ্ট বাণী। কুরআনের ৭:৫৪ আয়াত অনুযায়ী:\n\n“তাঁরই আছে সৃষ্টি ও আদেশ।”\nতাফসিরকারীরা বলেন, এই আয়াত সৃষ্টি ও আদেশের মধ্যে পার্থক্য নির্দেশ করে অর্থাৎ সৃষ্টির জগত আলাদা এবং আদেশ তথা কুরআন হল অসৃষ্ট। \nইমাম আহমাদ ইবনে হাম্বল, সুফিয়ান সাওরি, মালিক ইবনে আনাস, সুফিয়ান ইবনে ‘উয়াইয়নাহ, ইয়াহইয়া ইবনে মা’ইন প্রমুখ ইমামের ফতোয়ায় উল্লেখ রয়েছে যে, কুরআনের সৃষ্টতায় বিশ্বাস রাখা ইসলামবিরোধী কাফেরদের মতবাদ। \n\n\n=== শিয়া ===\nশিয়া পণ্ডিতদের সংগ্রহশালা আহলুল বাইত ডিজিটাল লাইব্রেরি প্রকল্পের মতে ইবনে বাবাওয়াই (প্রায় ৯২৩–৯৯১ খ্রি.) সুন্নিদের এ মতের বিরোধিতা করেন। তিনি বলেন, আল্লাহর কাজের গুণাবলী (সৃষ্টি করা, রিজিক দেওয়া ইত্যাদি) চিরন্তন হতে পারে না। কারণ সেগুলো করার জন্য বস্তু প্রয়োজন। যদি তা চিরন্তন হয়, তবে গোটা দুনিয়াকেই চিরন্তন বলতে হবে, যা শিয়াদের আকীদার বিরোধী। সাঈদ আখতার রিজভী বলেন, সুন্নিরা এই পার্থক্য না করেই আল্লাহর সব গুণ চিরন্তন বলায় কুরআনকেও চিরন্তন মনে করে। কিন্তু শিয়া ইমামিয়া মত অনুযায়ী, আল্লাহর গুণ ও কাজ সম্পূর্ণ আলাদা। তিনি বলেন:\n\nআমাদের বিশ্বাস অনুযায়ী কুরআন আল্লাহর বাণী। এটি আল্লাহর পক্ষ থেকে প্রেরিত; এটি তাঁর ওহি, তাঁর কিতাব ও তাঁর কালাম। আল্লাহই এর স্রষ্টা, প্রেরক ও রক্ষক...\"\nতবে শিয়া মারজা আবু কাসিম খুই (১৮৯৯–১৯৯২) তার আল-বায়ান ফি তাফসিরুল কুরআন নামক গ্রন্থে বলেন, “কুরআন সৃষ্ট না চিরন্তন—এই প্রশ্ন ইসলামী আকীদার সঙ্গে সম্পর্কহীন এবং এই বিভক্তির কারণ হল মুসলিম সমাজে গ্রিক দর্শনের অনুপ্রবেশ।”\n\n\n=== মু'তাজিলা ===\nমু'তাজিলা মতের অনুসারীরা কুরআনকে অসৃষ্ট বলে মানতে অস্বীকার করে। তাদের যুক্তি অনুযায়ী, যদি কুরআন আল্লাহর বাণী হয়, তাহলে আল্লাহকে তাঁর নিজের বাণীর আগে (অস্তিত্বে) থাকতে হবে, যা অসম্ভব। \nতারা কুরআনের ২:১০৬ আয়াত উল্লেখ করে বলেন, যেহেতু কিছু আয়াতকে পরবর্তীতে রহিত বা বাতিল করা হয়, তাই কুরআন চিরন্তন হতে পারে না। তবে কিছু মু'তাজিলা এই আয়াত রহিতকরণ মতবাদ মানেন না এবং বলেন, কুরআনের কোনো আয়াত রহিত হয়নি। \n\n\n=== প্রভাব ===\nমালিস রুথভেন বলেন, যারা কুরআনকে অসৃষ্ট এবং চিরন্তন মনে করে, তারা নিয়তিবাদ (তাকদির) বিশ্বাস করে। রওয়েকাজা মুকানদালার মতে, এই দুটি বিশ্বাস পরস্পর সম্পর্কযুক্ত। কারণ যদি পূর্বনিয়তি সত্য হয়, তাহলে আল্লাহ নিজের সর্বজ্ঞতা ও সর্বশক্তিমানেরূপে কুরআনের ঘটনাগুলো আগে থেকেই জানতেন এবং চেয়েছিলেন। \nঅন্যদিকে যারা কুরআনকে সৃষ্ট বলেন, তারা মানুষের স্বাধীন ইচ্ছাশক্তির ওপর জোর দেন—যার ভিত্তিতে বিচার দিবসে মানুষ পুরস্কৃত বা শাস্তিপ্রাপ্ত হবে। এই পক্ষ কুরআনের ‘আরবি’ উল্লেখকে গুরুত্ব দেন—যদি কুরআন চিরন্তন হয়, তবে সেটা আল্লাহর মতই একটি চিরন্তন অস্তিত্ব হবে, যা শিরক বা দ্বৈতত্বের দিকে নিয়ে যেতে পারে। \nরেমি ব্রাজ বলেন, কুরআন সৃষ্ট হলে তাকে ফিকাহ ও আইনগত দৃষ্টিকোণ থেকে ব্যাখ্যা করা সম্ভব। কিন্তু অসৃষ্ট কুরান কেবল প্রয়োগযোগ্য, যার ব্যাখ্যা কেবল ব্যাকরণিক বিশ্লেষণ (তাফসির) ও আধ্যাত্মিক ব্যাখ্যা বা তাবিলের মাধ্যমে করা যাবে; আইনীভাবে নয়। \n\n\n== ইমাম আহমদ ও মিহনা ==\n\nআহমদ বিন হাম্বল\nনিজের বিশ্বাসের উপর অবিচল থেকে সুন্নি আলেম ও মুহাদ্দিস আহমাদ ইবনে হাম্বল তার জিজ্ঞাসাবাদের সময় কালাম (দার্শনিক যুক্তি) চর্চা করতে অস্বীকৃতি জানান এবং তিনি কেবল কুরআন ও হাদীসের সরল অর্থের ভিত্তিতেই তর্ক করতে প্রস্তুত ছিলেন।  তিনি বিরোধীদের কেবল একটি প্রশ্নই করতে থাকেন যে, আমাকে কুরআন বা হাদিস থেকে মাত্র একটি উদ্ধৃতি দাও, যেখানে বলা হয়েছে, কুরআন মাখলুক বা সৃষ্ট। যদিও তার এই বক্তব্যের বাস্তবতা ব্যাখ্যা করা কঠিন, তবে এর একটি ঐতিহাসিক আচারগত মূল্য আছে। কারণ তার এই অবস্থান তাকে এমন একজন ব্যক্তি হিসেবে পরিচিত করে, যিনি পবিত্র কুরআনের চূড়ান্ত কর্তৃত্বে বিশ্বাস করে; যুক্তিনির্ভর মতবাদে বিশ্বাসী নয়। মিহনার সময় ইমাম আহমাদ ইবনে হাম্বলের ভূমিকা পরবর্তীতে সুন্নি ইসলামের ইতিহাসে বিশেষ গুরুত্ব পায়। ওয়াল্টার প্যাটন তার আহমদ ইবন হাম্বল এন্ড দ্য মিহনা গ্রন্থে তাকে একজন অবিচল বিশ্বাসী হিসেবে উপস্থাপন করেন এবং বলেন যে, তিনি সুন্নি মতবাদের অবস্থান দৃঢ় করার ক্ষেত্রে অন্য যে কারো চেয়ে অধিক ভূমিকা রেখেছেন। \n\n\n=== মিহনা ===\nইতিহাসবিদরা এ বিষয়ে একমত নন যে, খলিফা আল মামুন কেনো এমন পদক্ষেপ নিয়েছিলেন। ওয়াল্টার প্যাটন বলেন যে, যদিও দলীয় স্বার্থে কেউ কেউ এই মতবাদ গ্রহণ করে রাজনৈতিক ফায়দা তুলেছিল, তবে আল-মামুন নিরেট “ধর্মীয় সংস্কার” আনতেই এমনটি করেছিলেন। নাওয়াস মনে করেন যে, কুরআনের সৃষ্ট বা অনাদি হওয়ার প্রশ্নটি ছিল একটি ছদ্ম-ইস্যু, যার মাধ্যমে ভিন্ন কিছু অর্জন উদ্দেশ্য ছিল। \nতবে মিহ্নার পরীক্ষা সার্বজনীন বা স্বেচ্ছাচারী ছিল না; বরং বাগদাদের সহকারীর কাছে আল-মামুন যে চিঠি পাঠিয়েছিলেন, তাতে বলা ছিল যে এই পরীক্ষা কেবল কাজি ও মুহাদ্দিসদের জন্য প্রযোজ্য হবে। কারণ এই দুটি দল হাদীসকে কুরআনের ব্যাখ্যার মূল উৎস এবং ইসলামী ফিকহে গুরুত্বপূর্ণ মনে করত। কারণ কাজি বা মুহাদ্দিসরা এই মতবাদ গ্রহণ করলে বোঝানো হতো যে, কুরআন বা হাদীস বা উভয় এই মতবাদকে সমর্থন করে, যা একদিকে খলিফার ধর্মীয় অবস্থানকে সঠিক বলে প্রতিষ্ঠা করত এবং অন্যদিকে খলিফাকে পবিত্র গ্রন্থের ব্যাখ্যায় বিশেষ কর্তৃত্ব দান করত। \n\n\n== হাদীসের গুরুত্ব ==\nকুরআনের সৃষ্ট বা অনাদি হওয়ার প্রশ্নটি যে একটি ব্যাখ্যামূলক ইস্যু, তা বোঝা যায় এই বিতর্কের সঙ্গে যুক্ত নানান যুক্তি ও দৃষ্টিভঙ্গি থেকে। কুরআন বা হাদীস কি এর সৃষ্টি হওয়া সমর্থন করে অথবা সৃষ্টি বলতে কি বোঝানো হয়েছে ইত্যাদি প্রশ্নকে ঘিরে এই মতবাদের জন্ম হয়। যদি কুরআনকে আল্লাহর বাণী হিসেবে ধরা হয় এবং নবীর হাদীস আল্লাহর পক্ষ থেকে গুরুত্বপূর্ণ হিসেবে বিবেচিত হয়, তাহলে স্বয়ং কুরআন বা হাদিস কর্তৃক এই মতবাদকে সমর্থিত হতে হবে। প্রকৃতপক্ষে যদি হাদীস এ মতবাদকে সমর্থন না করে, তবে মিহনার মতো একটি জোরালো বিতর্কে হাদীসের গুরুত্ব কমে যাবে। এই কারণেই সম্ভবত আল-মামুন সিদ্ধান্ত নেন যে, ধর্মীয় আলেমদের উপর মিহনা প্রয়োগ করতে হবে। \n\n\n== আরো দেখুন ==\nকুরআনবাদী\nইসলামের ইতিহাস\nইবনে কুল্লাব\nইসলামি সম্প্রদায় ও শাখা\n\n\n== তথ্যসূত্র ==\nPatton, Walter Melville (১৮৯৭)। Aḥmad Ibn Ḥanbal and the Miḥna: A Biography of the Imâm including an Account of the Moḥammadan Inquisition Called the Miḥna: 218-234 A.H.। Leiden: E.J. Brill। উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}