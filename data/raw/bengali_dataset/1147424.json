{"pageid": 1147424, "title": "কুলা ইকো পার্ক", "url": "https://bn.wikipedia.org/wiki?curid=1147424", "content": "কুলা ওয়াইল্ড অ্যাডভেঞ্চার পার্ক ফিজির বৃহত্তম পারিবারিক বিনোদন উদ্যান এবং ফিজির একটি পরিবেশগত সংরক্ষিত বনভূমি। এটি ফিজির বৃহত্তম দ্বীপ ভিটি লেভুতে সিগাটোকার কাছে অবস্থিত। এলাকাটি মূলত ১৯৮০-এর দশকে একটি পাখি উদ্যান হিসাবে প্রতিষ্ঠিত হয়, তবে ১৯৯৭ সালের জানুয়ারিতে কুলা ম্যানেজমেন্ট এটি কিনে নেয়। পার্কের মধ্য দিয়ে পায়ে চলার পথ রয়েছে যা পার্কটির এখন জনপ্রিয় মূল পর্যটক আকর্ষণের একটি।\n\n\n== পার্ক সম্পর্কে ==\n\nপার্কটি ব্যক্তিগত মালিকানাধীন এবং পরিচালিত। এর মূল লক্ষ্য হল পরিবারের প্রতিটি সদস্যের জন্য মজাদার রাইড এবং আকর্ষণ সরবরাহ করা। এটি ফিজির দেশীয় উদ্ভিদ এবং প্রাণীকুলের সংরক্ষণেও সক্রিয়, যার মধ্যে রয়েছে সরীসৃপ, পাখির জীবন, উভচর প্রাণী, ক্রান্তীয় মাছ, ফিজি উড়ন্ত শিয়াল (ফিজির একমাত্র স্থানীয় স্তন্যপায়ী), পোকামাকড়, প্রজাপতি এবং বিভিন্ন ধরনের গাছ এবং গুল্ম। পার্কটি ১৯৯৬ সাল থেকে পাঁচবার ফিজির 'পর্যটনে উৎকর্ষতা' পুরস্কার জিতেছে। উপরন্তু, পার্কটি পরিবেশগত সমস্যা সচেতনতা বৃদ্ধি এবং স্থানীয় শিশুদের সংরক্ষণে শিক্ষিত করার চেষ্টা করে। পার্কটি নিয়মিত বিনামূল্যে ক্লাস সরবরাহ করে যেখানে শিশুরা ফিজির পরিবেশ, দূষণ এবং সংরক্ষণ সম্পর্কে জানতে পারে। ইতোমধ্যে প্রায় ৮০০০ এরও বেশি শিশু এই ক্লাসে অংশগ্রহণ করেছে।\n\n\n== ইতিহাস ==\n১৯৯৮ সালে, কুলা ইকো পার্ক, ফিজির ন্যাশনাল ট্রাস্ট, নিউ সাউথ ওয়েলসের জুওলজিক্যাল পার্ক বোর্ড এবং তারোঙ্গা চিড়িয়াখানার বন্ধুদের মধ্যকার একটি যৌথ প্রকল্পের মাধ্যমে এখানকার ১৪০টি উদ্ভিদ প্রজাতি তালিকাভুক্ত করা হয়। পার্কটি গুরুতরভাবে বিপন্ন ফিজি ক্রেস্টেড ইগুয়ানা এবং ফিজি ব্যান্ডেড ইগুয়ানার জন্য একটি আবদ্ধ প্রজনন প্রোগ্রাম প্রতিষ্ঠা করেছে।\n২০০৪ সালে, পার্কটির আবদ্ধ প্রজনন প্রোগ্রামর মাধ্যমে একটি কাদাভু মাস্ক তোতাপাখির জন্ম হয় যা বিশ্বের প্রথম। এছাড়া একই বছর পার্কের প্রথম প্রশান্ত মহাসাগরীয় কালো হাঁসের জন্ম হয়।\n২০০৭ সালে, দক্ষিণ প্রশান্ত মহাসাগরীয় বিশ্ববিদ্যালয়ের জৈবিক বিজ্ঞান বিভাগের সহযোগিতায়, পার্কটি বিপন্ন ফিজি ভূ-ব্যাঙের জন্য একটি আবদ্ধ প্রজনন প্রোগ্রাম শুরু করে।\n\n\n== তথ্যসূত্র =="}