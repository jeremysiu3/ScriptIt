{"pageid": 1028402, "title": "ওয়াফাদার মোমান্দ", "url": "https://bn.wikipedia.org/wiki?curid=1028402", "content": "ওয়াফাদার মোমান্দ (পশতু: وفادر مومند; জন্ম: ১ ফেব্রুয়ারি, ২০০০) লাঘমান এলাকায় জন্মগ্রহণকারী আফগান আন্তর্জাতিক ক্রিকেটার। আফগানিস্তান ক্রিকেট দলের অন্যতম সদস্য তিনি। ২০১০-এর দশকের মাঝামাঝি শেষদিক থেকে আফগানিস্তানের পক্ষে আন্তর্জাতিক ক্রিকেটে অংশগ্রহণ করছেন। আফগানিস্তানের ক্রিকেটের ইতিহাসের প্রথম টেস্টে অংশগ্রহণকারী এগারোজন ক্রিকেটারের অন্যতম ছিলেন। জুন, ২০১৮ সালে স্বাগতিক ভারতের বিপক্ষে অনুষ্ঠিত টেস্টে অংশ নিয়েছিলেন তিনি।\nঘরোয়া প্রথম-শ্রেণীর আফগান ক্রিকেটে বন্দ-ই-আমির ড্রাগন্স দলের প্রতিনিধিত্ব করেন ওয়াফাদার নামে পরিচিত ওয়াফাদার মোমান্দ। দলে তিনি মূলতঃ ডানহাতি মিডিয়াম বোলার হিসেবে খেলছেন। এছাড়াও, ডানহাতে নিচেরসারিতে ব্যাটিং করেন তিনি।\n\n\n== প্রথম-শ্রেণীর ক্রিকেট ==\n২০১৯ সাল থেকে ওয়াফাদার মোমান্দের প্রথম-শ্রেণীর খেলোয়াড়ী জীবন চলমান রয়েছে।\n১১ আগস্ট, ২০১৭ তারিখে গাজী আমানুল্লাহ খান রিজিওন্যাল ওয়ান ডে টুর্নামেন্টে বুস্ট রিজিওনের পক্ষে লিস্ট এ ক্রিকেটে প্রথম খেলেন। ১৫ সেপ্টেম্বর, ২০১৭ তারিখে কাবুলে অনুষ্ঠিত স্পাগিজা ক্রিকেট লীগে বন্দ-ই-আমির ড্রাগন্সের পক্ষে টুয়েন্টি২০ খেলায় অভিষেক ঘটে তার।\nডিসেম্বর, ২০১৭ সালে আইসিসি অনূর্ধ্ব-১৯ ক্রিকেট বিশ্বকাপে খেলার উদ্দেশ্যে তাকে আফগানিস্তান দলের সদস্য করা হয়।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে দুইটিমাত্র টেস্টে অংশগ্রহণ করেছেন ওয়াফাদার মোমান্দ। ১৪ জুন, ২০১৮ তারিখে বেঙ্গালুরুতে স্বাগতিক ভারত দলের বিপক্ষে টেস্ট ক্রিকেটে অভিষেক ঘটে তার। এরপর, ১৫ মার্চ, ২০১৯ তারিখে দেরাদুনে আয়ারল্যান্ড দলের বিপক্ষে সর্বশেষ টেস্টে অংশ নেন তিনি। এখনো তাকে কোন ওডিআইয়ে অংশগ্রহণ করার সুযোগ দেয়া হয়নি।\nমে, ২০১৮ সালে স্বাগতিক ভারতের বিপক্ষে আফগানিস্তানের ক্রিকেটের ইতিহাসের উদ্বোধনী টেস্টে খেলার জন্যে তাকে দলের সদস্য করা হয়। ১৪ জুন, ২০১৮ তারিখে বেঙ্গালুরুতে অনুষ্ঠিত স্বাগতিক ভারতের বিপক্ষে আফগানিস্তানের সদস্যরূপে তার টেস্ট অভিষেক পর্ব সম্পন্ন হয়। রশীদ খানের সাথে ঐ খেলায় প্রথম জুটিতে হিসেবে তাদের উদ্বোধনী টেস্টে শতাধিক রান খরচ করে নতুন রেকর্ড গড়েন। ঐ টেস্টে তার দল ইনিংস ও ২৬২ রানের বিশাল ব্যবধানে পরাস্ত হয়।\n\n\n== আয়ারল্যান্ড গমন ==\nজুলাই, ২০১৮ সালে স্বাগতিক আয়ারল্যান্ডের বিপক্ষে খেলার জন্যে আফগানিস্তানের ওডিআই দলের সদস্যরূপে মনোনীত হন। তবে তাকে খেলানো হয়নি। সেপ্টেম্বর, ২০১৮ সালে এশিয়া কাপকে ঘিরে আফগানিস্তানের ওডিআই দলে অন্তর্ভুক্ত হন। তবে, অনুশীলনকালে আঘাতের কারণে তাকে প্রতিযোগিতা ছেড়ে চলে আসতে হয়।\nডিসেম্বর, ২০১৮ সালে এসিসি এমার্জিং টিমস এশিয়া কাপ খেলার উদ্দেশ্যে তাকে আফগানিস্তানের অনূর্ধ্ব-২৩ দলের সদস্য করা হয়। ফেব্রুয়ারি, ২০১৯ সালে ভারতের মাটিতে সফরকারী আয়ারল্যান্ডের বিপক্ষে একমাত্র টেস্টে খেলার জন্যে তাকে রাখা হয়। নভেম্বর, ২০১৯ সালে বাংলাদেশে অনুষ্ঠিত এসিসি এমার্জিং টিমস এশিয়া কাপের জন্যে তাকে আফগানিস্তান দলের সদস্য করা হয়।\n\n\n== তথ্যসূত্র ==\n\n\n== আরও দেখুন ==\nআফসার জাজাই\nআফগান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে ওয়াফাদার মোমান্দ  (ইংরেজি)\nক্রিকেটআর্কাইভে ওয়াফাদার মোমান্দ   (সদস্যতা প্রয়োজনীয়) (ইংরেজি)"}