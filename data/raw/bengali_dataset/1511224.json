{"pageid": 1511224, "title": "সতীশচন্দ্র রায়", "url": "https://bn.wikipedia.org/wiki?curid=1511224", "content": "সতীশচন্দ্র রায় (১৮৮২ - ১৯০৪)  ছিলেন একজন প্রতিভাধর ভারতীয় বাঙালি কবি। মাত্র চব্বিশ বছরের জীবদ্দশায় তিনি বাংলা গদ্য এবং পদ্য রচনায় অপূর্ব প্রতিভার স্বাক্ষর রেখে গেছেন।\nসতীশচন্দ্রের জন্ম অবিভক্ত বাংলার অধুনা  বাংলাদেশের বরিশাল জেলার উজিরপুরে। বিদ্যালয়ের পাঠ শেষে কলকাতায় আসেন কলেজের পড়াশোনার জন‍্য। স্কটিশ চার্চ কলেজ থেকে স্নাতক হন। এখানে তার সহপাঠী ছিলেন প্রখ্যাত রবীন্দ্র সাহিত্য-সমালোচক অজিতকুমার চক্রবর্তী। বি.এ পড়ার সময় তিনি রবীন্দ্রনাথের সান্নিধ্য লাভ করেন। সেই সূত্রেই তিনি অজিতকুমার চক্রবর্তীর সঙ্গেই  শান্তিনিকেতনের ব্রহ্মবিদ্যালয়ে শিক্ষকতায় যুক্ত হন। তার স্বল্প কয়েকটি লেখা পত্র-পত্রিকায় প্রকাশিত হয়। গদ্য ও পদ্য দুই ধরনের রচনাতেই তার অপূর্ব প্রতিভার পরিচয় পাওয়া যায়।  সত্যেন্দ্রনাথ দত্তকে তার লেখা কয়েকটি চিঠিতে সাহিত্যরুচি ও আদর্শ প্রকাশ পায়।  দ্বিজেন্দ্রনাথ ঠাকুরের স্বপ্ন প্রয়াণ-এর এবং  রবীন্দ্রনাথ ঠাকুরের ক্ষণিকা-এর উপরে তিনি যে নিবন্ধ রচনা করেন তা বাংলা সাহিত্য সমালোচনায় ছিল বিশেষ তাৎপর্যপূর্ণ। তাঁর রচিত কাহিনী কাব্য দুয়োরানি এবং  চণ্ডালী যথাক্রমে ১৩১০ বঙ্গাব্দের বঙ্গদর্শন পত্রিকার জ্যৈষ্ঠ ও মাঘ মাসের সংখ্যায় প্রকাশিত হয়। গুরুদক্ষিণা ১৯০৪ খ্রিস্টাব্দের তার মৃত্যুর পর প্রকাশিত হয়। \nসতীশচন্দ্রের সতীর্থ অজিতকুমার চক্রবর্তী  সতীশের  রচিত  গদ্য ও পদ্যের সংগ্রহ সতীশচন্দ্রের রচনাবলী নামে ১৯১২ খ্রিস্টাব্দে প্রকাশ করেন।\nরবীন্দ্রনাথ ঠাকুর সতীশচন্দ্রের সম্পর্ক উল্লেখ করেন-\n\n সতীশ বঙ্গসাহিত্যে যে প্রদীপ জ্বালাইয়া যাইতে পারিল না, তাহা জ্বলিলে নিভিত না। \n\n\n== তথ্যসূত্র =="}