{"pageid": 1347723, "title": "মার্সেডিজ রুল", "url": "https://bn.wikipedia.org/wiki?curid=1347723", "content": "মার্সেডিজ জে. রুল (ইংরেজি: Mercedes Ruehl; ; জন্ম ২৮ ফেব্রুয়ারি ১৯৪৮) একজন মার্কিন অভিনেত্রী। তিনি একটি একাডেমি পুরস্কার, একটি গোল্ডেন গ্লোব পুরস্কার, একটি টনি পুরস্কার, একটি ড্রামা ডেস্ক পুরস্কার, দুটি ওবি পুরস্কার ও দুটি আউটার ক্রিটিকস সার্কেল পুরস্কার-সহ অসংখ্য পুরস্কার অর্জন করেছেন।\nরুল লস্ট ইন ইয়ঙ্কার্স (১৯৯০) মঞ্চনাটকে অভিনয় করে শ্রেষ্ঠ অভিনেত্রী বিভাগে টনি পুরস্কার ও ড্রামা ডেস্ক পুরস্কার অর্জন করেন। তিনি দ্য ফিশার কিং (১৯৯১) চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন। তার অভিনীত অন্যান্য উল্লেখযোগ্য চলচ্চিত্র হল বিগ (১৯৮৮), ম্যারিড টু দ্য মব (১৯৮৮), লাস্ট অ্যাকশন হিরো (১৯৯৩), রোজ্যানাস গ্রেভ (১৯৯৭) ও হাসলার্স (২০১৯)।\n\n\n== প্রারম্ভিক জীবন ==\nরুল ১৯৪৮ সালের ২৮শে ফেব্রুয়ারি নিউ ইয়র্ক সিটির জ্যাকসন হাইটসে জন্মগ্রহণ করেন। তার মাতা মার্সেডিজ জে. রুল একজন স্কুলশিক্ষিকা এবং পিতা ভিনসেন্ট রুল একজন এফবিআই প্রতিনিধি। তার পিতা জার্মান ও আইরিশ বংশোদ্ভূত এবং মাতা কিউবান ও আইরিশ বংশোদ্ভূত। তার পিতা ভিনসেন্টের এফবিআইয়ের কাজের সুবাদে শৈশবে তার পরিবারকে বিভিন্ন স্থানে বসবাস করতে হয়েছে এবং মেরিল্যান্ডসহ অন্যান্য অঙ্গরাজ্যেও থাকতে হয়েছে। তার ভাই পিটার রুল একজন কলাম লেখক। তিনি ও পিটার ক্যাথলিক ধর্মাবলম্বী হিসেবে বেড়ে ওঠেন।\nরুল নিউ রোশেল কলেজে পড়াশোনা করেন এবং সেখান থেকে ১৯৬৯ সালে ইংরেজি সাহিত্য বিএ ডিগ্রি অর্জন করেন।\n\n\n== কর্মজীবন ==\nতিনি ১৯৮৯ সালে জোনাথন ডেমির ম্যারিড টু দ্য মব চলচ্চিত্রে অভিনয় করেন। চলচ্চিত্র সমালোচক রজার ইবার্ট তাকে এই চলচ্চিত্রের \"ওয়াইল্ড কার্ড\" বলে উল্লেখ করেন। এই কাজের জন্য তিনি শ্রেষ্ঠ পার্শ্ব অভিনেত্রী বিভাগে জাতীয় চলচ্চিত্র সমালোচক সমিতি পুরস্কার অর্জন করেন। তার সবচেয়ে সমাদৃত কাজ হল টেরি গিলিয়াম পরিচালিত দ্য ফিশার কিং (১৯৯১)। রোলিং স্টোন-এর পিটার ট্র্যাভার্স লিখেন, \"রুল উজ্জ্বল পারদর্শিতা দেখিয়েছেন যা হৃদয়ে দাগ কাটে।\" এই চলচ্চিত্রে অভিনয়ের জন্য তিনি শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার-সহ একাধিক শীর্ষস্থানীয় সমালোচক সমিতির পুরস্কার অর্জন করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট অফ-ব্রডওয়ে ডেটাবেজে মার্সেডিজ রুল  (ইংরেজি)\nইন্টারনেট ব্রডওয়ে ডেটাবেজে মার্সেডিজ রুল  (ইংরেজি)\nইন্টারনেট মুভি ডেটাবেজে মার্সেডিজ রুল  (ইংরেজি)\nটার্নার ক্লাসিক মুভিজ ডেটাবেজে মার্সেডিজ রুল  (ইংরেজি)\nপ্লেবিল-এর মে ২০০৫-এর নিবন্ধ Ruehl Rules\nপ্লেবিল-এর মে ২০০২-এর সাক্ষাৎকার Brief Encounter with Mercedes Ruehl"}