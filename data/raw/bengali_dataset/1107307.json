{"pageid": 1107307, "title": "দ্য সেন্স অব অ্যান এন্ডিং", "url": "https://bn.wikipedia.org/wiki?curid=1107307", "content": "দ্য সেন্স অব অ্যান এন্ডিং (ইংরেজি: The Sense of an Ending) ব্রিটিশ লেখক জুলিয়ান বার্নস রচিত ২০১১ সালের ইংরেজি উপন্যাস। এটি বার্নসের নিজের নামে লিখিত ১১তম উপন্যাস, যা ২০১১ সালের ৪ঠা আগস্ট যুক্তরাজ্যে প্রকাশিত হয়। টনি ওয়েবস্টার নামক একজন অবসরপ্রাপ্ত ব্যক্তি এই উপন্যাসের গল্প বর্ণনা করেন, যিনি কীভাবে অ্যাড্রিয়ান ফিনের সাথে বিদ্যালয়ে তার সাক্ষাৎ হয়েছিল এবং তারা আজীবন বন্ধু থাকার প্রতিজ্ঞা করেন তার স্মৃতিচারণ করেন। ২০১১ সালের অক্টোবরে দ্য সেন্স অব অ্যান এন্ডিং বুকার পুরস্কার লাভ করেন। পরের মাসে এটি উপন্যাস বিভাগে কস্টা বুক পুরস্কারের মনোনয়ন লাভ করে।\n\n\n== প্রকাশনার ইতিহাস ==\nদ্য সেন্স অব অ্যান এন্ডিং বার্নসের ১১তম উপন্যাস। এটি ২০১১ সালের ৪ঠা আগস্ট শক্তমলাটে প্রকাশিত হয়। বইটি যুক্তরাজ্যে র‍্যান্ডম হাউজ (জোনাথন কেপ প্রকাশনী নামে) থেকে প্রকাশিত হয়। এটি ২০১১ সালের অক্টোবর মাসে মার্কিন যুক্তরাষ্ট্রে র‍্যান্ডম হাউজের নফ পাবলিশিং গ্রুপ থেকে প্রকাশিত হয়। নফ বইটি বুকার পুরস্কারের ক্ষুদ্রতালিকার জন্য জমা দেয়। সুজান ডিন দ্য সেন্স অব অ্যান এন্ডিং বইটির নকশা করেন।\n\n\n== উপযোগকরণ ==\nএই উপন্যাস অবলম্বনে একই নামের চলচ্চিত্র নির্মিত হয়। ২০১৭ সালের ৫ই জানুয়ারি ক্যালিফোর্নিয়ার পাম স্প্রিংসে অনুষ্ঠিত পাম স্প্রিংস আন্তর্জাতিক চলচ্চিত্র উৎসবের উদ্বোধনী চলচ্চিত্র হিসেবে এই চলচ্চিত্রটির প্রথম বিশ্ব প্রদর্শনী হয়। ২০১৭ সালের ১০ই মার্চ চলচ্চিত্রটির সীমিত মুক্তি হয়। চলচ্চিত্রটি পরিচালনা করেন রিতেশ বাত্রা এবং চিত্রনাট্য লিখেন নিক পেইন। এতে শ্রেষ্ঠাংশে অভিনয় করেন মিশেল ডকারি, এমিলি মর্টিমার, জিম ব্রডবেন্ট, শার্লট র‍্যাম্পলিং, ও হ্যারিয়েট ওয়াল্টার।\n\n\n== তথ্যসূত্র =="}