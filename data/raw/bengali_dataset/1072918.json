{"pageid": 1072918, "title": "ক্যানু স্লালম", "url": "https://bn.wikipedia.org/wiki?curid=1072918", "content": "ক্যানু স্লালম (আগে হোয়াইটওয়াটার স্লালম নামে পরিচিত ছিল) হলো এক ধরনের জলকেন্দ্রিক ক্রীড়া প্রতিযোগিতা। এই প্রতিযোগিতায় একটি কৃত্রিমভাবে তৈরি ঝঞ্ঝাবিক্ষুব্ধ জলাশয়ের ভেতর দিয়ে বিশেষ ধরনের নৌকা ক্যানু বা কেওয়াক যত দ্রুত সম্ভব চালিয়ে যেতে হয়। এক্ষেত্রে প্রতিযোগীকে জলাশয়ের নির্দিষ্ট সংখ্যক কতকগুলো গেট পার হতে হয় এবং প্রচণ্ড স্রোত মোকাবেলা করতে হয়।\n\n\n== ইতিহাস ==\n১৯৩৩ সালে সুইজারল্যান্ডে সর্বপ্রথম ক্যানু স্লালম প্রতিযোগিতা চালু হয়, তবে সেটি অনুষ্ঠিত হত শান্ত ও স্থির পানিতে। ১৯৪৬ সালে আন্তর্জাতিক ক্যানু ফেডারেশন গঠিত হয়, যারা এই প্রতিযোগিতার দেখভাল করে থাকে।\n\n\n== নিয়মকানুন ==\nজলাশয়ের পানির ওপরে তারের সাহায্যে দুটি দীর্ঘ দণ্ড পাশাপাশি ঝুলিয়ে দেওয়া হয়, এগুলোকে বলা হয় একেকটি গেট। একটি প্রতিযোগিতায় সাধারণত ১৮-২৫টি গেট থাকে। ক্যানু বা কেওয়াক চালানোর সময় প্রতিযোগীকে অবশ্যই এসব গেটের দণ্ডদ্বয়ের ভেতর দিয়ে যেতে হয়, অন্ততপক্ষে প্রতিযোগীর মাথা গেটের দুটি দণ্ডের মাঝে প্রবেশ করাতে হয়। গেটগুলো সবুজ বা লাল রং করা থাকে, যা নির্দেশ করে প্রতিযোগী স্রোতের কোন দিক থেকে গেটে প্রবেশ করবেন। সবুজ গেট নির্দেশ করে প্রতিযোগী স্রোতের অনুকূলে থেকে গেট অতিক্রম করবেন, এবং লাল রং নির্দেশ করে প্রতিযোগীকে স্রোতের প্রতিকূলে থেকে গেট পার হতে হবে। একটি প্রতিযোগিতায় এরকম ৬-৮টি লাল গেট থাকে।\nযদি প্রতিযোগীর নৌকা, দাঁড় কিংবা শরীরের কোনো অংশ গেটের দণ্ডকে স্পর্শ করে, তাহলে শাস্তিস্বরূপ দুই সেকেন্ড অতিরিক্ত সময় যোগ করা হয়। আবার প্রতিযোগী যদি কোনো গেটের ভেতর দিয়ে অতিক্রমে ব্যর্থ হন, তাহলে শাস্তিস্বরূপ ৫০ সেকেন্ড অতিরিক্ত সময় যোগ করা হয়।\n\n\n== তথ্যসূত্র =="}