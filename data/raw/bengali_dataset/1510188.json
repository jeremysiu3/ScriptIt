{"pageid": 1510188, "title": "ওয়াসিম কাপুর", "url": "https://bn.wikipedia.org/wiki?curid=1510188", "content": "ওয়াসিম কাপুর ( ৩ জানুয়ারি ১৯৫১ - ২৪ জানুয়ারি ২০২২) ছিলেন একজন ভারতীয় চিত্রশিল্পী।  বামপন্থী মতাদর্শে বিশ্বাসী তিনি প্রকৃতপক্ষে ছিলেন জনগণের চিত্রকর। \n\n\n== জন্ম ও প্রারম্ভিক জীবন ==\nওয়াসিম কাপুরের জন্ম ১৯৫১ খ্রিস্টাব্দের ৩ জানুয়ারি  উত্তরপ্রদেশের  লখনউয়ে। কাপুর পরিবার তার ছোটবেলায় কলকাতায় চলে আসে। তবে ওয়াসিমের শৈশব আদৌ ভালো কাটেনি। আট মাস বয়সে তিনি ঘাট থেকে পড়ে গিয়ে এমন আঘাত পান যে, তাকে দীর্ঘ বারো বছর শয্যাশায়ী থাকতে হয়। ঘরে শুয়ে থেকে জানালা দিয়ে প্রকৃতিকে নিজের চোখে যে ভাবে দেখতেন তা খাতায় ধরে রাখার চেষ্টা করতেন। তার পিতা এসব দেখে বাড়িতেই অমর নন্দন কে আঁকার শিক্ষক হিসাবে রাখেন। তিনিই ওয়াসিমকে কলকাতার  রবীন্দ্রভারতী বিশ্ববিদ্যালয়ের অধীনস্থ 'ইন্ডিয়ান কলেজ অফ আর্টস অ্যান্ড ড্রাফটম্যানশিপ'-এ ভর্তি করান। শারীরিক প্রতিবন্ধকতা তাকে দমন করতে পারেনি। ক্রাচে ভর দিয়েই কলেজ যেতেন।  ১৯৭১ খ্রিস্টাব্দে তিনি ফাইন আর্টসে প্রথম শ্রেণীর ডিপ্লোমা অর্জন করেন।  কলেজের প্রথমবর্ষেই তার আঁকা ছবি প্রদর্শনীতে স্থান করে নেয়। ধীরে ধীরে তিনি দেবীপ্রসাদ রায়চৌধুরী, অতুল বসু, মকবুল ফিদা হুসেন, পরিতোষ সেন প্রমুখ বিশিষ্ট শিল্পীদের সান্নিধ্য লাভ করেন।  \n\n\n== শিল্পকর্ম ==\nওয়াসিম কাপুরের নিপুণ আলংকারিক হাতের কাজ এবং তাঁর ধারণার অনন্য এবং শক্তিশালী পরাবাস্তব উপাদান তাকে অল্প সময়েই বাংলার অন্যতম বিশিষ্ট শিল্পী হিসাবে প্রতিষ্ঠিত করে। এর উপর বামপন্থীদের মতাদর্শে তার অটল বিশ্বাস তাকে 'জনগণের চিত্রকর' করে তোলে। মানুষের গভীর আবেগের কথা ফুটিয়ে তুলতেন নিজের ছবিতে। বিশেষকরে দরিদ্রদের জন্য তার অকৃত্রিম সমবেদনা তার ক্যানভাসে পরিস্ফুট হয়েছে। চিত্রাঙ্কনে তার ধারণা সংগৃহীত হয়েছে সামাজিক বাস্তবতা থেকে আর মানবতার সর্বব্যাপী যন্ত্রণাবোধ থেকে। \nকলকাতার রিকশাচালকদের নিয়ে তার আঁকা বিখ্যাত চিত্রকর্ম হোক, পথশিশুদের ছবি হোক বা “বোরকা বিরোধী”, “বালিকা”, “পতিতা” দের নিয়ে ভিকটিমসহ সিরিজগুলির প্রায় সব কাজেই সামাজিক অন্যায় ও নিষ্ঠুরতা প্রাধান্য পেয়েছে। তার ভাবনায় সৃষ্ট রূপক চিত্রকলা মোটামুটি সর্বত্রই সমাদৃত হয়েছে। রোদতপ্ত দুপুরে মধ্য কলকাতার রাজপথে হাতরিকশার সারি তাঁর রেখার কাজটি সবচেয়ে জনপ্রিয়তা পায়। ভারতের নতুন দিল্লিস্থিত সংসদ ভবন, উর্দু অ্যাকাডেমি, ললিত কলা একাডেমি সহ দেশ বিদেশের নানা স্থানে সুসজ্জিত রয়েছে তার শিল্পকর্ম। পশ্চিমবঙ্গের বিধানসভায় রয়েছে তার আঁকা প্রাক্তন মুখ্যমন্ত্রী  জ্যোতি বসুর তৈলচিত্র। \n\n\n== পুরস্কার ==\nশিল্পকর্মের জন্য ওয়াসিম কাপুর ১৯৮৪ খ্রিস্টাব্দে  পশ্চিমবঙ্গ সরকারের অ্যাকাডেমি অফ ফাইন আর্টস পুরস্কার, ১৯৮৫ খ্রিস্টাব্দে এশিয়ান পেইন্টস্- এর 'শিরোমণি পুরস্কার' এবং বিড়লা অ্যাকাডেমি অফ আর্ট অ্যান্ড কালচার থেকে পুরস্কার লাভ করেন। \n\n\n== ব্যক্তিগত জীবন ও জীবনাবসান ==\nউত্তরপ্রদেশের লখনউ-এ জন্ম হলেও ওয়াসিমের কর্মভূমি ছিল তার প্রিয় শহর কলকাতা। মধ্য কলকাতার প্রফুল্ল সরকার স্ট্রিটের এক বাড়িতে দুই ভ্রাতা ও ভগিনীদের সঙ্গে থাকতেন। তিনি বিবাহ করেন নি। ২০২২ খ্রিস্টাব্দের ২৪ জানুয়ারি সোমবার সকালে আচমকাই ব্রেন স্ট্রোকে আক্রান্ত হয়ে একঘণ্টার মধ্যে বাড়িতেই মৃত্যুকে বরণ করে জনগণের চিত্রশিল্পী। \n\n\n== তথ্যসূত্র =="}