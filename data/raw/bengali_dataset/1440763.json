{"pageid": 1440763, "title": "হরিপুর সেতু", "url": "https://bn.wikipedia.org/wiki?curid=1440763", "content": "শেখ রাসেল সেতু বা হরিপুর ব্রিজ কুষ্টিয়া জেলার কুষ্টিয়া শহরে গড়াই নদীর উপর নির্মিত একটি সড়ক সেতু। সেতুটির নির্মাণ কাজ শুরু হয় ২০১৩ সালে এবং ২০১৭ সালে সেতুটি জনসাধারণের জন্য উন্মুক্ত করে দেওয়া হয়।\n\n\n== ইতিহাস ==\nহাটশ হরিপুর ইউনিয়নের মানুষের দীর্ঘদিনের দাবি ছিল এই সেতুটি। বাংলাদেশ আওয়ামী লীগের সাবেক যুগ্ম সাধারণ সম্পাদক ও কুষ্টিয়া-৩ আসনের জাতীয় সংসদ সদস্য মাহাবুবউল আলম হানিফ হাটশ হরিপুর ইউনিয়নের মানুষের দাবিকে গুরুত্ব দিয়ে এ ব্রিজ নির্মাণে ওয়াদা করেছিলেন।\nকুষ্টিয়ার এলজিইডির তত্ত্বাবধানে ২০১৩ সালের ২২ ডিসেম্বর ঠিকাদারি প্রতিষ্ঠান মীর আখতার অ্যাসোসিয়েট এ সেতু নির্মাণের কার্যাদেশ পায়। \n২০১৭ সালে ২৪ মার্চ স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন সেতুটি উদ্বোধন করেন।\n\n\n== নামকরণ ==\nশেখ মুজিবুর রহমানের কনিষ্ঠ পুত্র শেখ রাসেলের নামে সেতুটির নামকরণ করা হয়েছে। তবে সেতুটি হরিপুর ব্রিজ নামেই অধিক পরিচিত।\n\n\n== নির্মাণ ব্যয় ==\nকুষ্টিয়ার গড়াই নদীর ওপর হরিপুর ব্রিজ নির্মাণ করতে ৭১ কোটি ১ লাখ ৫৫ হাজার ৬৩২ টাকা ব্যয় হয়েছিল। ব্রিজ নির্মাণের সাথে নদী শাসনের জন্য ব্যয় করা হয়েছিল ৯ কোটি ৯২ লাখ ৪৯ হাজার ২৩৩ টাকা এবং এপ্রোস সড়ক নির্মাণ করতে ব্যয় হয়েছিল ৫ কোটি ২৮ লাখ ৩২ হাজার ১৪৭ টাকা।\n\n\n== হরিপুর ও সেতুর গুরুত্ব ==\n\n\n=== হরিপুর ===\nহরিপুর কুষ্টিয়া জেলার একটি প্রাচীন জনপদ। হরিপুর কুষ্টিয়া জেলার মানুষের কাছে পুরাতন কুষ্টিয়া নামে পরিচিত। এই হরিপুরে নানান প্রাচীন নিদর্শন ও ব্রিটিশ আমলের নিদর্শন রয়েছে। হরিপুরে কুষ্টিয়ার অনেকগুলো নীলকুঠি রয়েছে।\n\n\n=== সেতুর গুরুত্ব ===\nকুষ্টিয়া জেলার কুষ্টিয়া সদর উপজেলার হাটশ হরিপুর ইউনিয়নের জনসংখ্যা প্রায় লক্ষাধিক। গড়াই নদী কুষ্টিয়া শহর ও হরিপুর অঞ্চলকে দুইভাগে ভাগ করেছে। কুষ্টিয়া শহরের বেশিরভাগ মুদিব্যবসায়ী হরিপুর থেকে আসে। যখন সেতুটি ছিল না তখন হরিপুরের মানুষ ঘোড়ার ঘাট হয়ে নৌকা পারাপারের মাধ্যমে কুষ্টিয়া শহরে যাতায়াত করত। \nবর্তমানে সেতুটি অর্থনৈতিক দিক দিয়ে কুষ্টিয়ার জন্য গুরুত্বপূর্ণ।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nসৈয়দ মাছ-উদ রুমি সেতু\nকুমারখালী গড়াই সেতু\nগড়াই রেল সেতু\n\n\n== তথ্যসূত্র =="}