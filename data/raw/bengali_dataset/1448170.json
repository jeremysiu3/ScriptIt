{"pageid": 1448170, "title": "হোরানা", "url": "https://bn.wikipedia.org/wiki?curid=1448170", "content": "হোরানা (সিংহলি: හොරණ  </link>, , তামিল: ஹொரணை</link> ) হল শ্রীলঙ্কার পশ্চিমপ্রদেশের কালুতারা জেলার একটি শহর। পানাদুরা এবং রত্নপুরার সংযোগকারী A8 হাইওয়েতে অবস্থিত এই শহরটি রত্নপুরা থেকে ৫০ কিমি (৩১ মাইল) এবং পানাদুরা থেকে ১৮ কিমি (১১ মাইল) দূরত্বে অবস্থিত। অন্যদিকে শ্রীলঙ্কার নির্বাহী এবং বিচার বিভাগীয় রাজধানী এবং বৃহত্তম শহর কলম্বো থেকে ৪২ কিমি (২৬ মাইল) দূরত্বে B84 কলম্বো - হোরানা রোডের মাধ্যমে শহরটি সংযুক্ত।\nহোরানা শহরটি নগর পরিষদ দ্বারা পরিচালিত হয়। শ্রীলঙ্কার প্রাক্তন প্রধানমন্ত্রী রত্নাসিরি বিক্রমনায়েকের পৈতৃক নিবাস ও জন্মস্থান ছিল হোরানা শহরে।\n\n\n== ব্যুৎপত্তি ==\nশ্রীলঙ্কার এই শহরে ও সন্নিহিত অঞ্চলে ''ডিপ্টেরোকার্পাস জেইলানিকাস'' নামক এক প্রজাতির উদ্ভিদ যা স্থানীয় ভাবে \"হোরা\" গাছ নামে পরিচিত বেশি সংখ্যায় পাওয়া যায়। সেই গাছের নাম হতে শহরটির নাম হয় হোরানা।\n\n\n== শিক্ষা ==\nহোরানা শহরে বেশ কয়েকটি শিক্ষাপ্রতিষ্ঠান রয়েছে। সেগুলির হল-\n\nহোরানা রয়্যাল কলেজ ,\nশ্রী পালি কলেজ,\nডন পেড্রিক এম ভি,\nমেদানকারা এম ভি,\nতক্ষশীলা এম ভি,\nবিদ্যারথানা ইউনিভার্সিটি কলেজ,\nপ্রজাপতি বালিকা বিদ্যালয়,\nইল্লা কান্ডা তামিল মহাবিদ্যালয়,\nঅশোকা কলেজ এবং\nসাসেক্স কলেজ ইত্যাদি।\n কলম্বো বিশ্ববিদ্যালয়ের শ্রী পালি ক্যাম্পাস-\nশ্রীলঙ্কার খ্যাতনামা শিক্ষাবিদ, রাজনীতিবিদ এবং সমাজসেবী উইলমট আব্রাহাম পেরেরা প্রতিষ্ঠিত শ্রীপল্লী ট্রাস্টি বোর্ড ১৯৭৬ খ্রিস্টাব্দে একটি জমি কলম্বো বিশ্ববিদ্যালয়কে দান করে। সেই জমির উপর শ্রীলঙ্কা সরকার ১৯৯৬ খ্রিস্টাব্দের ২০ জুন কলম্বো বিশ্ববিদ্যালয়ের একটি ক্যাম্পাস স্থাপন করে। এটি পূর্বে ওয়েস্টার্ন ক্যাম্পাস নামে পরিচিত ছিল। পরবর্তীতে ১৯৯৮ খ্রিস্টাব্দের ১১ সেপ্টেম্বর শ্রীপল্লী ক্যাম্পাস নামে পরিবর্তিত হয়। এই ক্যাম্পাসে বিশ্ববিদ্যালয়ের শিল্পকলা অনুষদ এবং গণমাধ্যম অনুষদ রয়েছে। প্রসঙ্গত উল্লেখ্য এই যে, ১৯৩৪ খ্রিস্টাব্দের ২০ মে উইলমোট আব্রাহাম পেরেরার আহ্বানে রবীন্দ্রনাথ ঠাকুর হোরানায় শান্তিনিকেতনের আদলে একটি বিদ্যালয়ের ভিত্তিপ্রস্তর স্থাপন করেন এবং নামকরণ করেন শ্রীপল্লী।\n\n\n== তথ্যসূত্র =="}