{"pageid": 1135090, "title": "আজি বাংলাদেশের হৃদয় হতে কখন আপনি", "url": "https://bn.wikipedia.org/wiki?curid=1135090", "content": "আজি বাংলাদেশের হৃদয় হতে কখন আপনি হল একটি রবীন্দ্রসংগীত। গানটি রবীন্দ্রনাথ ঠাকুরের গীতি-সংকলন গীতবিতান গ্রন্থের \"স্বদেশ\" পর্যায়ভুক্ত ২১ সংখ্যক গান। ১৯০৫ সালে বঙ্গভঙ্গ-বিরোধী আন্দোলনের সময় গিরিডিতে থাকাকালীন (ভাদ্র-আশ্বিন ১৩১২) রবীন্দ্রনাথ যে ২০টি গান রচনা করেছিলেন এই গানটি তারই অন্যতম। গানটি প্রথম প্রকাশিত হয়েছিল ভাণ্ডার পত্রিকার ভাদ্র-আশ্বিন ১৩১২ সংখ্যায় (৬ আশ্বিন, ১৩১২/২২ অক্টোবর, ১৯০৫)। এরপর বাউল গীতিগ্রন্থে (আশ্বিন ১৩১২) এটি অন্তর্ভুক্ত হয় \"মাতৃমূর্ত্তি\" শিরোনামে। এছাড়াও গানটি পুনঃপ্রকাশিত হয় স্বদেশ (১৩১২), গান (\"জাতীয়সঙ্গীত\" পর্যায়, ১৩১৬), কাব্যগ্রন্থ (দশম খণ্ড, \"জাতীয়সঙ্গীত\" পর্যায়, ১৩২৩), গীতবিতান (প্রথম সংস্করণ) প্রথম খণ্ড (আশ্বিন ১৩৩৮) ও গীতবিতান (দ্বিতীয় সংস্করণ) প্রথম খণ্ড (ভাদ্র ১৩৪৫) সংকলনগুলিতেও। ১৩৩৮ সনের ২৮, ২৯ ও ৩১ ভাদ্র এবং ১ আশ্বিন তারিখে কলকাতায় বিশ্বভারতী দুর্গত সহায়ক সঙ্ঘ আয়োজিত একটি অনুষ্ঠান উপলক্ষ্যে প্রকাশিত গীতোৎসব অনুষ্ঠানপত্রীতে মুদ্রিত ২১টি গানেরও অন্যতম ছিল এটি।\nগানটির ছত্রসংখ্যা ২২ এবং কলিসংখ্যা ১/২/৩/৪। গানটির সুর বাউলাঙ্গে মিশ্র বিভাস রাগে ও একতালে নিবদ্ধ। স্বরবিতান গ্রন্থের ৪৬শ খণ্ডে গানটির ইন্দিরা দেবী চৌধুরাণী কৃত স্বরলিপিটি প্রকাশিত হয়েছে। ইন্দিরা দেবী চৌধুরাণী কৃত স্বরলিপিটি প্রথম প্রকাশিত হয়েছিল সংগীত-প্রকাশিকা পত্রিকার বৈশাখ ১৩১৩ সংখ্যায়। অনাদিকুমার দস্তিদার কৃত অপর একটি স্বরলিপি প্রকাশিত হয় ১৩৫০ সনের গীতবিতান বার্ষিকী পত্রিকায়।\nরবীন্দ্রনাথ স্বকণ্ঠে এইচ. বোস রেকর্ডস থেকে গানটি প্রথম রেকর্ড করেছিলেন (সিলিন্ডার রেকর্ড, লেবেল নং এইচ. বোস ৩৫৮)। ১৯০৬ সালের ১৬ ফেব্রুয়ারি (৪ ফাল্গুন ১৩১২ শুক্রবার) তারিখে বেঙ্গলি পত্রিকায় প্রকাশিত \"এইচ. বোসে’জ রেকর্ডস/সংস কমপোজড অ্যান্ড সাং বাই বাবু রবীন্দ্রনাথ টেগোর\" শীর্ষক বিজ্ঞাপনে রবীন্দ্রনাথের স্বকণ্ঠে রেকর্ডকৃত গানের তালিকায় এই গানটিরও উল্লেখ পাওয়া যায়। কিন্তু পরবর্তীকালে চেষ্টা সত্ত্বেও এইচ. বোস রেকর্ডস থেকে রবীন্দ্রনাথের স্বকণ্ঠে রেকর্ড করা কোনও গানই উদ্ধার করা যায়নি।এরপর কলম্বিয়া রেকর্ড থেকে গানটি রেকর্ড করেন ধীরেন্দ্রনাথ দাস (রেকর্ড নং এন-১৭০২৯)। পরবর্তীকালে গানটি রেকর্ড করেন অনিতা মজুমদার ও সন্তোষ সেনগুপ্ত দ্বৈতকণ্ঠে (রেকর্ড নং এন-২৭৮০৪), হেমন্ত মুখোপাধ্যায় (রেকর্ড নং জিই-৭৪৮৮, এসটিএইচভি ২৪২২) ও সাগর সেন।\n\n\n== তথ্যসূত্র ==\n\n\n== উল্লেখপঞ্জি ==\nঅনুত্তম ভট্টাচার্য, রবীন্দ্ররচনাভিধান, ১৭শ খণ্ড: গীতবিতান-এক [পূজা-স্বদেশ-প্রেম], দীপ প্রকাশন, কলকাতা, ২০১৮\nপূর্ণেন্দুবিকাশ সরকার (সংকলন ও সম্পাদনা), গীতবিতান তথ্যভাণ্ডার, সিগনেট প্রেস, কলকাতা, ২০১৯\nপ্রবীর গুহ ঠাকুরতা, রবীন্দ্রসংগীত মহাকোষ, দ্বিতীয় ভাগ – প্রথম পর্ব, দে’জ পাবলিশিং, কলকাতা, ২০১৩\nসুরেন মুখোপাধ্যায়, রবীন্দ্র-সঙ্গীত-কোষ, সাহিত্য প্রকাশ, কলকাতা, ২০১০\n\n\n== বহিঃসংযোগ =="}