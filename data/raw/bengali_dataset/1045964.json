{"pageid": 1045964, "title": "আইয়াপ্পানতাঙ্গল", "url": "https://bn.wikipedia.org/wiki?curid=1045964", "content": "আইয়াপ্পানতাঙ্গল দক্ষিণ ভারতের তামিলনাড়ু রাজ্যের কাঞ্চীপুরম জেলার একটি অঞ্চল এবং চেন্নাই মহানগরের পশ্চিম দিকে অবস্থিত একটি লোকালয়। এটি কুন্দ্রতুর পঞ্চায়েত সমিতির অধীনস্থ হলেও চেন্নাই মহানগর অঞ্চল পুরনিগম দ্বারা অধিগৃহীত।\nমাউন্ট-পুন্তমল্লী সড়কের ওপর ফোর্ট সেন্ট জর্জ থেকে প্রায় ২০ কিলোমিটার (১২ মাইল) দূরে অবস্থিত এই লোকালয়৷ নিকটবর্তী দুটি রেলওয়ে স্টেশন হলো ১১ কিলোমিটার (৬.৮ মাইল) দূরে অবস্থিত চেন্নাই দক্ষিণ শাখার গিণ্ডি ও ১২ কিলোমিটার (৭.৫ মাইল) দূরে অবস্থিত চেন্নাই পশ্চিম শাখার আবাড়ি রেলওয়ে স্টেশন৷ যানজটের সময় পোরূর জংশন অতিক্রম করার জন্য প্রয়োজনীয় একটি উড়ালপুল প্রায় পাঁচ বছর অপেক্ষার পর নির্মিত হয়। এই উড়ালপুলটি আইয়াপ্পানতাঙ্গল থেকে দুই কিলোমিটার এবং পুন্তমল্লী জংশন ছয় কিলোমিটার দূরে অবস্থিত।\n\n\n== জনতত্ত্ব ==\n২০০১ খ্রিস্টাব্দে সংঘটিত ভারতের জনগণনা অনুসারে আইয়াপ্পানতাঙ্গলের জনসংখ্যা ছিল ৭,০৬৬ জন, যেখানে পুরুষ ৩,৬১৪ জন ও নারী ৩,৪৫২ জন। লোকালয়ে প্রতি হাজার পুরুষে ৯৫৫ জন নারীর বসবাস। সাক্ষরতার হার ৮৩.৯ শতাংশ যা রাজ্যের গড় সাক্ষরতার হার এর তুলনায় অধিক।\n\n\n== অবস্থান ==\nআইয়াপ্পানতাঙ্গলের‌ উত্তর দিকে বানগরম, পূর্বদিকে পোরূর, দক্ষিণ দিকে মাঙ্গাড়ু এবং পশ্চিম দিকে কাট্টুবক্কম অবস্থিত।\n\n\n== পরিবহন সংযোগ ==\n১৯৯৪ খ্রিস্টাব্দে ৬ একর ক্ষেত্রফলের ওপর নির্মিত আইয়াপ্পানতাঙ্গল বাস টার্মিনাস উদ্বোধন করা হয়। বর্তমানে এখান থেকে কোয়মবেড়ু, কুন্দ্রতুর, সোমমঙ্গলম, কোবলম, সুঙ্গুবারছত্রম, জর্জ টাউন, আন্না সালাই, তাম্বরম, ত্যাগরায়নগর অবধি ১৬২ টি বাস পরিষেবা চালু আছে। প্রতিদিন এই টার্মিনাস থেকে দেড় লক্ষ লোক বাস পরিষেবা উপভোগ করেন।\n২০১০ খ্রিস্টাব্দের মার্চ মাসে রাজ্যের মহাসড়ক দপ্তর ৪.১ মিলিয়ন ভারতীয় মুদ্রা ব্যয়ে বাস টার্মিনাসটিকে সংস্কার করার জন্য অধিগ্রহণ করে। এর পরপরই টার্মিনাসের মেঝে কংক্রিট করার কাজ শুরু হয়ে যায়। চেন্নাই এমটিসি-এর ২৫ টি ডিপোর মধ্যে এটি প্রথম সংস্কারের জন্য নির্বাচিত হয়। বর্ষাকালে ডিপোর জলাবদ্ধতা থেকে মুক্তি পাওয়ার জন্য সড়কের দেড় ফুট উঁচুতে টার্মিনালের প্রথম তল স্থাপন করাও এই প্রকল্পের অন্তর্ভুক্ত ছিল। কর্মী ও যাত্রী উভয়ের শৌচালয় জল পানের ব্যবস্থা নিশ্চিত করা হয়।\nচেন্নাই মেট্রোর দ্বিতীয় পর্যায়ে চেন্নাই আইস হাউজ থেকে পুন্তমল্লী অবধি ২৬.১ কিলোমিটার দীর্ঘ চতুর্থ কোরিডরে আইয়াপ্পানতাঙ্গলে একটি মেট্রো স্টেশন নির্মাণের পরিকল্পনা করা হয়েছে।\n\n\n== তথ্যসূত্র =="}