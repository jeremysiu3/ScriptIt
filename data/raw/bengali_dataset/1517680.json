{"pageid": 1517680, "title": "মিশুক", "url": "https://bn.wikipedia.org/wiki?curid=1517680", "content": "মিশুক হলো ১৯৮৫ সালে ঢাকায় আয়োজিত ২য় সাফ গেমসের মাস্কট। স্ত্রী হরিণ শাবকের আদলে তৈরি করা এই মাস্কটটির নির্মাণ করেছিলেন শিল্পী হামিদুজ্জামান খান, আবদুর রাজ্জাক ও মুস্তফা মনোয়ার। শিল্পী মুস্তফা মনোয়ার মাস্কটটির নামকরণ করেছিলেন।\n\n\n== ভাস্কর্য ==\n১৯৮৫ সালের সাফ গেমস উপলক্ষে শিল্পী হামিদুজ্জামান খান মাস্কটের আদলে \"মিশুক\" নামেই দুইটি হরিণ শাবকের ভাস্কর্য নির্মাণ করেছিলেন। একটিকে শাহবাগ মোড়ে তৎকালীন পিজি হাসপাতাল (বর্তমানে বঙ্গবন্ধু শেখ মুজিব মেডিক্যাল বিশ্ববিদ্যালয়) ও জাতীয় জাদুঘরের সামনে স্থাপন করা হয়। পরবর্তীতে সেইটিকে ঢাকা শিশু পার্কের সামনে স্থানান্তর করা হয়। অপরটি স্থাপন করা হয় তৎকালীন এরশাদ আর্মি স্টেডিয়ামের (বর্তমানে বাংলাদেশ আর্মি স্টেডিয়াম) সামনে। স্টেডিয়ামের সামনের ভাস্কর্যটির যথাযথ যত্ন নেওয়া হলেও, ২০১৯ সাল নাগাদ স্বাধীনতা স্তম্ভ ও সোহরাওয়ার্দী উদ্যানের সৌন্দর্যবর্ধনের কাজ চলমান থাকার সময়ে শাহবাগের ভাস্কর্যটি অযত্ন ও অবহেলায় পড়ে ছিল।\n\n\n== প্রভাব ==\n১৯৮০-এর দশকেই বাংলাদেশের রাষ্ট্রমালিকানাধীন গাড়ি নির্মাতা প্রতিষ্ঠান এটলাস গেমসের মাস্কটের নামে নিজস্ব নকশায় সবুজ রঙের ৪-স্ট্রোক ইঞ্জিনের তিন-চাকাবিশিষ্ট অটোরিকশা-জাতীয় একটি গাড়ি বাজারে আনে। প্রায় তিন দশক চলার পর ২০১৫ সাল নাগাদ বিআরটিএ বাংলাদেশের রাস্তা থেকে মিশুকের অনুমোদন তুলে নেয়।\n২০১০ সালের দক্ষিণ এশীয় গেমসের উদ্বোধনী অনুষ্ঠানে গেমসের মাস্কট \"কুটুম্ব\"-এর সাথে ঢাকায় আয়োজিত পূর্বতন দক্ষিণ এশীয় গেমসের মাস্কট দূরন্ত ও মিশুক স্টেডিয়াম প্রদক্ষিণ করে।\n\n\n== টীকা ==\n\n\n== তথ্যসূত্র =="}