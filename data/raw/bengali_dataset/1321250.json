{"pageid": 1321250, "title": "কেরামত রহমান নিয়াজি", "url": "https://bn.wikipedia.org/wiki?curid=1321250", "content": "কেরামত রহমান নিয়াজি (মৃত্যুঃ ২০২১) পাকিস্তান নৌবাহিনীর একজন অ্যাডমিরাল ছিলেন। তিনি ১৯৪৮ সালে রাজকীয় পাকিস্তান নৌবাহিনীতে যোগ দিয়েছিলেন। ১৯৭৯ সালের ২২শে মার্চ তিনি পাকিস্তান নৌবাহিনী প্রধান হন এবং অবসরে যান ১৯৮৩ সালের ২৩শে মার্চ। তিনি ২০২১ সালের ৪ মে তারিখে মারা যান।\nতিনি বিশেষভাবে স্মরণীয় কারণ ভারত-পাকিস্তান যুদ্ধ ১৯৬৫ চলাকালে তিনি ডুবোজাহাজ পিএনএস গাজীতে কমান্ডার ছিলেন, এবং এই যুদ্ধের পর বীরত্ব স্বরূপ পদক পেয়েছিলেন। ১৯৭৯ সালে রাষ্ট্রপতি জেনারেল জিয়াউল হক কেরামতকে নৌপ্রধানের দায়িত্ব দেন।\n\n\n== নৌ জীবন ==\n১৯৪৮ সালে মিডশিপম্যান হিসেবে রাজকীয় পাকিস্তান নৌবাহিনীতে যাত্রা শুরু হয় কেরামতের। এরপর তিনি প্রশিক্ষণের জন্য ব্রিটেন যান এবং প্রশিক্ষণ শেষে সাব লেঃ হন। ১৯৬২ সালে তিনি লেঃ কমান্ডার হন।\n১৯৬৩ সালে তিনি যুক্তরাষ্ট্র যান ডুবোজাহাজ বিষয়ক প্রশিক্ষণ নিতে, যুক্তরাষ্ট্রের ডুবোজাহাজ ইউএসএস অ্যাংলার-এ প্রশিক্ষণ নেন তিনি, দেশে ফিরে এসে তাকে কমান্ডার পদে পদোন্নতি দেওয়া হয় এবং পিএনএস গাজীর অধিনায়ক নিযুক্ত হন তিনি। '৬৭ সাল পর্যন্ত তিনি গাজী ডুবোজাহাজের অধিনায়কত্ব করেন, এবং এ বছর ক্যাপ্টেন হন এবং নৌ সদরে তাকে স্টাফ দায়িত্ব দেওয়া হয়।\nভারত–পাকিস্তান নৌযুদ্ধ ১৯৭১ চলাকালীন তিনি কমোডোর ছিলেন এবং পাকিস্তান নৌবাহিনীর সাবমেরিন কমান্ডের অধিনায়ক ছিলেন। এরপর রিয়ার অ্যাডমিরাল পদবীতে '৭২ সালে তিনি কমান্ডার, পাকিস্তান ফ্লিট-এর দায়িত্ব পান। তিনি এ পদে ১৯৭৪ পর্যন্ত ছিলেন।\n১৯৭৯ সালে নৌবাহিনী প্রধান হওয়ার আগ পর্যন্ত তিনি নৌ সদরে সহকারী নৌ প্রধানের দায়িত্ব পালন করছিলেন।\n\n\n== তথ্যসূত্র =="}