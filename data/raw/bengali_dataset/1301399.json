{"pageid": 1301399, "title": "দিবাকর ব্যানার্জী", "url": "https://bn.wikipedia.org/wiki?curid=1301399", "content": "দিবাকর ব্যানার্জি (জন্ম: ১৯৬৯) ভারতের একজন চলচ্চিত্র পরিচালক, প্রযোজক, চিত্রনাট্যকার, বিজ্ঞাপন নির্মাতা যিনি মূলত হিন্দি ভাষায় কাজ করেন। তার কর্মজীবন শুরু হয়েছিলো একজন বিজ্ঞাপন নির্মাতা হিসেবে। তার নিজের একটা প্রযোজনা প্রতিষ্ঠান আছে যেটা 'দিবাকর ব্যানার্জি প্রোডাকশন্স' নামে পরিচিত।\nচলচ্চিত্র পরিচালক হিসেবে দিবাকর খোঁসলা কা ঘোসলা (২০০৬), ওয়ে লাকি! লাকি ওয়ে! (২০০৮) পরিচালনা করে জাতীয় চলচ্চিত্র পুরস্কার জিতেছিলেন। এরপর তিনি লাভ সেক্স অউর ধোঁকা (২০১০) নামের চলচ্চিত্র পরিচালনা করেন যেটির মূল উপজীব্য বিষয় ছিলো যৌনতা। এরপর তিনি সাংহাই (২০১২) এবং বোম্বে টকিজ (২০১৩) নামের চলচ্চিত্র পরিচালনা করেন, বোম্বে টকিজ ছিলো ভারতীয় চলচ্চিত্রের পঞ্চাশ বছর পূর্তি উপলক্ষ্যে নির্মিত একটি শ্রদ্ধা নিবেদিত চলচ্চিত্র যেখানে একাধিক কাহিনী সন্নিবেশিত ছিলো এবং একাধিক পরিচালক ছিলেন যার মধ্যে দিবাকর একজন। দিবাকর ব্যোমকেশ বক্সীর চরিত্র নিয়ে ডিটেকটিভ ব্যোমকেশ বক্সী! (২০১৫) চলচ্চিত্র পরিচালনা করেছিলেন।\n\n\n== ব্যক্তিগত জীবন ==\nদিবাকর দিল্লীতে জন্মগ্রহণ করেছিলেন এবং বড়ো হয়েছিলেন করোল বাগের কাছে যেটি পশ্চিম দিল্লি জেলাতে ছিলো এবং সেই এলাকাটির নাম ছিলো নিউ রোহতাক রোড, তিনি বল ভারতী পাবলিক বিদ্যালয় (দিল্লি) তে অধ্যায়ন করেছিলেন। এরপর তিনি আহমেদাবাদের ন্যাশনাল ইন্সটিটিউট অব ডিজাইনে পড়েন, যদিও এখানে পড়াশোনা অর্ধ সমাপ্ত রেখেই তিনি দিল্লীতে একজন বিজ্ঞাপন নির্মাতা প্রতিষ্ঠানে চাকরি নেন।\nতার স্ত্রীর নাম হচ্ছে রিচা পূরণেশ যিনি একজন সফল শিক্ষাবিদ, তাদের দুই মেয়ে আছে, দিবাকর-রিচা দম্পতি একসময় দিল্লীতে থাকলেও ২০০৬ সালের চলচ্চিত্র খোঁসলা কা ঘোসলা যেটি দিবাকর পরিচালনা করেছিলেন সেটির সফলতার পর তারা মুম্বাইতে ফ্ল্যাট কিনে বসবাস শুরু করেন এবং এখনো সেখানেই আছেন।\n\n\n== কর্মজীবন ==\nদিল্লী শহরে বড়ো হওয়া দিবাকর দিল্লীর জীবন যাপন নিয়ে খোসলা কা ঘোসলা নামের একটি চলচ্চিত্র পরিচালনা করেন যেটি ছিলো তার পরিচালনা করা প্রথম চলচ্চিত্র এবং এই চলচ্চিত্র ২০০৬ সালে মুক্তি পায় যেখানে অনুপম খের এবং বোমান ইরানি অভিনয় করেন, চলচ্চিত্রটি জাতীয় চলচ্চিত্র পুরস্কার জেতে, দিবাকর চলচ্চিত্র নির্মাণ করার আগে বিজ্ঞাপন নির্মাণ করতেন এবং তিনি এমটিভি, চ্যানেল ভিতে একসময় চাকরি করতেন, তার একসময়কার সহকর্মী জয়দ্বীপ সাহনি খোসলা কা ঘোসলা চলচ্চিত্রটিতে কাহিনী লেখক হিসেবে কাজ করেছিলেন।\nদিবাকরের এরপরের চলচ্চিত্র ছিলো 'ওয়ে লাকি! লাকি ওয়ে!' (২০০৮), এটি দিবাকর নিজে পরিচালনা করা সহ কাহিনী কিছুটা লিখেছিলেন, এটাও দিবাকরের দিল্লী শহরের জীবন যাপন নিয়ে ছিলো, এখানে অভয় দেওল, নীতু চন্দ্র এবং পরেশ রাওয়াল অভিনয় করেন, চলচ্চিত্রটির প্রযোজক ছিলেন রনি স্ক্রুওয়ালা যিনি 'খোসলা কা ঘোসলা'ও প্রযোজনা করেছিলেন। চলচ্চিত্রটি পরিছন্ন বিনোদন প্রদানকারী সেরা জনপ্রিয় চলচ্চিত্রের জন্য জাতীয় চলচ্চিত্র পুরস্কার জিতেছিলো।\n২০১০ সালে দিবাকরের 'লাভ সেক্স অউর ধোঁকা' নামের চলচ্চিত্র মুক্তি পায়। ভারতের চলচ্চিত্র জগতে এই প্রথম 'ফাউন্ড ফুটেজ' শৈলী দিয়ে শুটিং করা চলচ্চিত্র ছিলো এটি যেটি মূলধারার চলচ্চিত্র জগতে বেশ সাড়া ফেলেছিলো।\n২০১২ সালে মুক্তি পায় দিবাকরের পরের চলচ্চিত্র 'সাংহাই' যেটিতে অভয় দেওল, ইমরান হাশমী এবং কাল্কি কেকল্যাঁ অভিনয় করেন, এটি ১৯৬৭ সালের একটি গ্রীক উপন্যাসের উপর আধারিত ছিলো।\n২০১৩ সালে একাধিক কাহিনী নিয়ে নির্মিত বোম্বে টকিজ চলচ্চিত্রে দিবাকরের কাহিনী অনুপ্রাণিত হয়েছিলো সত্যজিৎ রায়ের ছোটো গল্প 'পটল বাবু'-এর উপর ভিত্তি করে যেখানে নওয়াজুদ্দীন সিদ্দিকী অভিনয় করেছিলেন। বোম্বে টকিজ বক্স অফিসে ব্যর্থ হয় এবং এখানে অনুরাগ কাশ্যপ, জয়া আখতার এবং করণ জোহর তাদের আলাদা আলাদা কাহিনী নিয়ে চলচ্চিত্র পরিচালনা করেছিলেন, দিবাকরের অংশটি কিছুটা প্রশংসিত হয়েছিলো। চলচ্চিত্রটি ছিলো ভারতীয় চলচ্চিত্রের একশো বছর পূর্তি উপলক্ষ্যে একটি শ্রদ্ধা।\nএরপর দিবাকর শরদিন্দু বন্দ্যোপাধ্যায়র অমর সৃষ্টি ব্যোমকেশ বক্সীকে নিয়ে চলচ্চিত্র 'ডিটেকটিভ ব্যোমকেশ বক্সী!' (২০১৫) তৈরি করেন, ১৯৪০-এর দশকের কলকাতার পটভূমিতে নির্মিত এই চলচ্চিত্রে নাম ভূমিকায় অভিনয় করেছিলেন প্রয়াত অভিনেতা সুশান্ত সিং রাজপুত।\n২০১৮ সালে লাস্ট স্টোরিস নামের একটি নেটফ্লিক্স মূলধারার চলচ্চিত্র বানান দিবাকর যেটিতে আবার অনুরাগ কাশ্যপ, জয়া আখতার এবং করণ জোহর কাহিনী আলাদা আলাদা করে পরিচালনা করেছিলেন, দিবাকরের কাহিনীতে ছিলেন মনীষা কৈরালা এবং সঞ্জয় কাপুর। চলচ্চিত্রটি ছিলো নারীদের যৌন লালসা নিয়ে।\n\n\n== চলচ্চিত্রের তালিকা ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে দিবাকর ব্যানার্জী (ইংরেজি)\nরটেন টম্যাটোসে দিবাকর ব্যানার্জী (ইংরেজি)"}