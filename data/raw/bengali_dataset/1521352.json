{"pageid": 1521352, "title": "শুভা ভেরিয়ার", "url": "https://bn.wikipedia.org/wiki?curid=1521352", "content": "শুভা ভেরিয়ার একজন ভারতীয় মহাকাশ প্রকৌশলী। তিনি ভারতীয় উপগ্রহ উৎক্ষেপণে ব্যবহৃত ভিডিও সিস্টেমগুলিতে বিশেষজ্ঞ। একযোগে ১০৪টি উপগ্রহ উৎক্ষেপণের সময় তিনি ভিডিও রেকর্ড করেছিলেন।  এরপর ২০১৭ সালে তিনি ভারতের সর্বোচ্চ বেসামরিক নারী পুরস্কার নারী শক্তি পুরস্কার পেয়েছিলেন।\n\n\n== জীবন ==\nশুভা ভেরিয়ার আলাপুঝায় বড় হয়েছেন। তিনি ত্রিভান্দ্রমের ইঞ্জিনিয়ারিং কলেজ থেকে ইলেকট্রনিক এবং যোগাযোগ প্রকৌশলে স্নাতক ডিগ্রি অর্জন করেন।\n১৯৯১ সালে তিনি ভারতীয় মহাকাশ গবেষণা সংস্থায় যোগদান করেন। তিনি বিক্রম সারাভাই মহাকাশ কেন্দ্রের এভিওনিক্স বিভাগে (বিমানে ব্যবহৃত ইলেকট্রনিক সিস্টেম, যার মধ্যে রয়েছে নেভিগেশন, যোগাযোগ এবং ফ্লাইট নিয়ন্ত্রণ ব্যবস্থা) কর্মরত ছিলেন।\n\nপিএসএলভি-সি৩৭ মহাকাশ অভিযানের উদ্দেশ্য ছিল ২০১৭ সালের ১৫ই ফেব্রুয়ারী, ১০৪টি উপগ্রহকে সূর্য-সমলয় কক্ষপথে স্থাপন করা। উপগ্রহগুলি ছয়টি ভিন্ন দেশের ছিল। এদের উৎক্ষেপণ করার সময় এটি গুরুত্বপূর্ণ ছিল যে প্রতিটি উপগ্রহ অন্যটিকে স্পর্শ না করেই উৎক্ষিপ্ত হবে, এবং এটি যে ঘটেছে তারও প্রমাণ থাকা উচিত। মুক্তির ভিডিওটি বিশ্বাসযোগ্য হওয়া দরকার ছিল এবং শুভা ভেরিয়ারকে এই কাজের দায়িত্ব দেওয়া হয়েছিল। উৎক্ষেপণটি সফল হয়েছিল এবং আটটি ভিন্ন ক্যামেরা দিয়ে এটি রেকর্ড করা হয়েছিল। এরপর ভিডিওটি প্রক্রিয়াজাত এবং সংকুচিত করে পৃথিবীতে ফেরত পাঠানো হয়েছিল। উপ্রহগুলি মুক্তি পাওয়ার সাথে সাথে ভিডিওটি সংকেত মুক্ত (ডিকোড) করা হয়েছিল এবং প্রকৃত সময়ে (রিয়েল টাইম) চালানো হয়েছিল। ভিডিওটি দেখার পর ফাইলগুলি ভিএসএসসি ওয়েব সংরক্ষণাগারে পাঠানো হয়েছিল।\n২০১৭ সালের মার্চ মাসে, তিনি ভারতের রাষ্ট্রপতির কাছ থেকে পুরস্কার পাওয়ার জন্য নির্বাচিত তিন বিজ্ঞানীর একজন ছিলেন, অন্যরা হলেন: আনাত্তা সনি এবং বি. কোডানায়াগুই। ২০১৭ সালে আন্তর্জাতিক নারী দিবসে,  নতুন দিল্লিতে রাষ্ট্রপতি ভবনে রাষ্ট্রপতি প্রণব মুখার্জি তাঁকে নারী শক্তি পুরস্কার প্রদান করেন। পুরস্কারপ্রাপ্তরা প্রত্যেকে একটি করে প্রশংসাপত্র এবং ১০০,০০০ টাকা পেয়েছেন।\n\n\n== ব্যক্তিগত জীবন ==\nশুভা ভেরিয়ার এবং তাঁর স্বামী রঘুর দুটি সন্তান রয়েছে। তাঁর স্বামীও ভিএসএসসিতে কাজ করেন এবং তাঁরা কাওদিয়ারের কাছে আম্বালামুক্কুতে থাকেন।\n\n\n== তথ্যসূত্র =="}