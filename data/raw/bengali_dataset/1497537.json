{"pageid": 1497537, "title": "নাবালক", "url": "https://bn.wikipedia.org/wiki?curid=1497537", "content": "নাবালক (স্ত্রীলিঙ্গ: নাবালিকা) বা অপ্রাপ্তবয়স্ক বলতে আইনশাস্ত্রে সাবালকত্বের বয়সের কম বয়সী কোনো ব্যক্তিকে বোঝায়। এখতিয়ার-ভিত্তিক হলেও সাবালকত্বের বয়স সাধারণত ১৮ হয়। এছাড়া সাবালকত্বের সাথে সম্পর্কিত নয় এমন বিষয়েও \"নাবালক\" কথাটি ব্যবহৃত হয়। যেমন, মার্কিন যুক্তরাষ্ট্রে ধূমপান ও মদ্যপানের বৈধ বয়স ২১, আর এর চেয়ে কম বয়সীদের অনেকসময় \"নাবালক\" (ইংরেজি: minor) বলে অভিহিত করা হয়। এছাড়া অন্যান্য বৈধ বয়স সীমার নিচে ব্যক্তিদেরকেও \"নাবালক\" বা \"অপ্রাপ্তবয়স্ক\" বলা হয়, যেমন বিবাহের বয়স, যানবাহন চালনার বয়স, ভোটদানের বয়স, শ্রমের বয়স ইত্যাদি, আর এগুলো সাবালকত্বের বয়সের চেয়ে ভিন্ন হতে পারে। নাবালকদের ক্ষেত্রে সাবালকদের অধিকার গ্রহণ করার চেষ্টা একপ্রকার অপরাধ, যার জন্য তাকে জরিমানা দিতে হবে বা বিরল ক্ষেত্রে কারাদণ্ড ভোগ করতে হবে।\nঅনেক দেশে সাবালকত্বের বয়স ১৮। তবে কানাডা ও যুক্তরাষ্ট্রে রাজ্য, প্রদেশ বা অঞ্চলভেদে সাবালকত্বের বয়স ঠিক করা হয়, আর যুক্তরাষ্ট্রে \"নাবালক\" (ইংরেজি: minor) বলতে সাধারণত ১৮ বছরের কম বয়সীকে বোঝালেও কিছু বিষয়ে (যেমন ধূমপান, মদ্যপান, জুয়া) ২১ বছরের কম বয়সীকেও বোঝায়। ফৌজদারি বিচার ব্যবস্থায় নাবালকদের \"কিশোর\" বা \"সাবালক\" হিসাবে বিচার করা হয়।\n\n\n== ব্যুৎপত্তি ==\n\"নাবালক\" শব্দটি আদতে \"নাবালিগ\" শব্দের বিকৃতি, যা \"বালিগ\" শব্দ ও \"না-\" উপসর্গ নিয়ে গঠিত। \"বালিগ\" শব্দটি আরবি بالغ (বালিগ়্) শব্দ থেকে আগত, যার অর্থ \"প্রাপ্তবয়স্ক\"। অর্থাৎ \"নাবালক\" বা \"নাবালিগ\" শব্দের অর্থ \"অপ্রাপ্তবয়স্ক\"।\n\n\n== দেশ অনুয়ায়ী নাবালকত্ব ==\n\n\n=== ইতালি ===\nইতালিতে ১৯৭৫ সালের ৮ মার্চের আইন নং ৩৯ অনুযায়ী \"নাবালক\" (ইতালীয়: minore) বলতে ১৮ বছরের কম বয়সী ব্যক্তিকে বোঝায়। ১৮ বছরের কম বয়সী ইতালীয় নাগরিকগণ ভোট দিতে পারবে না, নির্বাচিত হবে না, যানবাহন চালানোর লাইসেন্স পাবে না কিংবা আইনি দলিলে স্বাক্ষর করতে পারবে না। কিশোর আদালতে সেখানে \nঅপরাধী নাবালকদের বিচার করা হয়।\n\n\n=== কানাডা ===\nকানাডায় প্রদেশ বা অঞ্চলভেদে সাবালকত্বের বয়স ঠিক করা হয়। অন্টারিও, অ্যালবার্টা, কুইবেক, প্রিন্স এডওয়ার্ড দ্বীপ, ম্যানিটোবা ও সাসকাচেওয়ান প্রদেশে সাবালকত্বের বয়স ১৮। অন্যদিকে, নিউ ব্রান্সউইক, নিউফাউন্ডল্যান্ড, নোভা স্কোশিয়া ও ব্রিটিশ কলম্বিয়া প্রদেশ এবং ইউকন, উত্তর-পশ্চিম অঞ্চলসমূহ ও নুনাভাট অঞ্চলে সাবালকত্বের বয়স ১৯।\nঅন্টারিও, নিউ ব্রান্সউইক, ব্রিটিশ কলম্বিয়া ও সাসকাচেওয়ান প্রদেশে জুয়া ও মদ্যপানের বৈধ বয়স ১৯। অন্যদিকে, অ্যালবার্টা, কুইবেক ও মানিটোবায় এর বৈধ বয়স ১৮, যা সেখানে সাবালকত্বের বয়সও বটে।\n\n\n=== ভারত ===\nরাজ্যনির্বিশেষে ভারতে \"নাবালক\" বলতে ১৮ বছরের কম বয়সী কোনো ব্যক্তিকে বোঝায়। তবে অত্যন্ত ঘোর অপরাধে অভিযুক্ত ১৬ বা ১৭ বছর বয়সী নাবালকদেরও কদাচিৎ সাবালক হিসাবে বিচার করা হয়।\n\n\n=== মার্কিন যুক্তরাষ্ট্র ===\nমার্কিন যুক্তরাষ্ট্রে \"নাবালক\" (ইংরেজি: minor) বলতে সাধারণত ১৮ বছরের কম বয়সী কোনো ব্যক্তিকে বোঝায়। তবে জুয়া ও মদ্যপানের আইনের প্রসঙ্গে ২১ বছরের কম বয়সীদেরও অনেকসময় \"নাবালক\" বলে অভিহিত করা হয়।\nযুক্তরাষ্ট্রে ফৌজদারি দায়িত্বের ভিত্তিতে সমস্ত নাবালকদের \"কিশোর\" (juvenile) বলে চিহ্নিত করা হয় না। যাদের কিশোর বলে চিহ্নিত করা হয় তাদের সাধারণত (সবসময় নয়) কিশোর আদালতে বিচার করা হয়, আর সেখানে তাদের অন্যান্য বিশেষ সুরক্ষা প্রদান করা হয়। যেমন যুক্তরাষ্ট্রের কিছু রাজ্যে পুলিশ জেরার সময় কোনো পিতা/মাতা বা অভিভাবকের উপস্থিতি আবশ্যক, আর কিছু রাজ্যে কোনো অপরাধে অভিযুক্ত নাবালকের নাম গোপন রাখা হয়। তবে অনেক অপরাধ, বিশেষ করে অত্যন্ত ঘোর অপরাধের ক্ষেত্রে কোনো নির্দিষ্ট বয়স সীমায় নাবালকদের সাবালক হিসাবে বিচার করা হয়, যা অনুর্ধ্ব ১৮ বা (কিছুক্ষেত্রে) অনুর্ধ্ব ১৬ হতে পারে।\n\n\n=== যুক্তরাজ্য ===\nস্কটল্যান্ড বাদে যুক্তরাজ্যের অন্য তিন দেশে (ইংল্যান্ড, উত্তর আয়ারল্যান্ড ও ওয়েলস) সাবালকত্বের বয়স ১৮ আর ফৌজদারি দায়িত্বের সর্বনিম্ন বয়স ১০। এই তিন দেশে ফৌজদারি দায়িত্বপ্রাপ্ত নাবালকদের কোনো নির্দিষ্ট বয়স সীমা অনুযায়ী (যেমন অনুর্ধ্ব ১২, অনুর্ধ্ব ১৪ কিংবা অনুর্ধ্ব ১৬) শাস্তির বিধান ঠিক করা হয়।\nস্কটল্যান্ডে সাবালকত্বের বয়স ১৬ আর ফৌজদারি দায়িত্বের সর্বনিম্ন বয়স ১২।\nযুক্তরাজ্যে ১৮ বছরের কম বয়সীদের নির্বাচনে প্রার্থী হওয়া, ১৮ বা আর১৮ বলে শ্রেণীভুক্ত চলচ্চিত্র ক্রয় করা বা দেখা, কোনো মামলারত বন্ধু ছাড়া মামলা করা, আর তামাক ও মাদক বস্তু ক্রয় করা নিষিদ্ধ।\n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ =="}