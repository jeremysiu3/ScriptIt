{"pageid": 1370236, "title": "মনীষা মালহোত্রা", "url": "https://bn.wikipedia.org/wiki?curid=1370236", "content": "মনীষা মালহোত্রা ( হিন্দি: मनीषा मल्होत्रा   মণিষা মালহোত্রা ; জন্ম ১৯শে সেপ্টেম্বর ১৯৭৬) ভারতের একজন অবসরপ্রাপ্ত টেনিস খেলোয়াড়।\n২০০৩ সালের ২১শে এপ্রিল তিনি সিঙ্গলসে তাঁর খেলোয়াড় জীবনের সর্বোচ্চ ৩১৪ মর্যাদাক্রম  অর্জন করেছিলেন। ডাবলসে, ২০০২ সালের ৮ই এপ্রিল তিনি ডব্লিউটিএ টেনিস র‌্যাংকিংয়ে ১৪৯ নম্বরে উঠেছিলেন। তাঁর খেলোয়াড় জীবনে, তিনি আইটিএফ মহিলা সার্কিটে পাঁচটি একক এবং সাতটি দ্বৈত শিরোপা জিতেছেন।\nফেড কাপে ভারতের হয়ে খেলে, মালহোত্রার জয়-পরাজয়ের রেকর্ড হলো ১৭-১৫।\n\n\n== খেলোয়াড় জীবন ==\nমনীষা ২০০০ সিডনি অলিম্পিকে মহিলাদের দ্বৈত বিভাগে ভারতের প্রতিনিধিত্ব করেছিলেন, নিরুপমা বৈদ্যনাথনের সাথে অংশীদারিত্ব করেছিলেন কিন্তু প্রথম রাউন্ডে জেলেনা ডকিচ এবং রেনা স্টাবসের কাছে হেরে যান। \nসুইজারল্যান্ডে ২০০১ প্রিকন ওপেনে, তিনি প্রথম বাছাই পর্বে মাজা পালাভারসিচের কাছে পরাজিত হন। ডব্লিউটিএ -লেভেলে এটাই ছিল তাঁর প্রথম ম্যাচ।\nমনীষার সবচেয়ে সফল বছর ছিল ২০০২ সালে, সেই বছর তিনি বুসান এশিয়ান গেমসে রানার্সআপ হয়েছিলেন এবং মহেশ ভূপতির সাথে অংশীদারিত্বে মিশ্র দ্বৈত বিভাগে রৌপ্য পদক জিতেছিলেন।\nমনীষা তিনটি ম্যাচ জিতে ২০০৩ এপি ট্যুরিজম হায়দ্রাবাদ ওপেনের জন্য যোগ্যতা অর্জন করেছিলেন, কিন্তু প্রথম রাউন্ডে তিনি তাতিয়ানা পাউচেকের কাছে হেরে যান। ডব্লিউটিএ -লেভেলে এটি ছিল তাঁর দ্বিতীয় এবং শেষ টুর্নামেন্ট।\nতিনি ২০০৪ সালে পেশাদার টেনিস থেকে অবসর নেন। ২০০৩ সালের ডিসেম্বরের প্রথম দিকে, চীনের শেনচেনে ৫০,০০০ ডলারের আইটিএফ টুর্নামেন্টে জাপানের মাকি আরাইয়ের বিপক্ষে প্রথম কোয়ালিফাইং রাউন্ডে তাঁর শেষ একক ম্যাচটি তিনি হেরে গিয়েছিলেন। তাঁর শেষ দ্বৈত ম্যাচ তিনি ২০০৪ ফেড কাপে খেলেছিলেন, সেখানে তিনি নিজের তিনটি টাই জিতেছিলেন (উজবেকিস্তান, দক্ষিণ কোরিয়া এবং তাইওয়ানের বিপক্ষে), এবং একটি হেরেছিলেন (ইন্দোনেশিয়ার বিপক্ষে) (সবগুলি সানিয়া মির্জাকে সঙ্গে নিয়ে)।\nতিনি সানিয়া মির্জাকে সঙ্গে নিয়ে দীর্ঘতম ফেড কাপ টাই ব্রেকের (২১-১৯) রেকর্ডের অধিকারী, এটি তাঁরা ২০০৪ সালে উজবেকিস্তানের বিরুদ্ধে অর্জন করেছিলেন।\n\n\n== আইটিএফ ফাইনাল ==\n\n\n=== একক (৫-৪) ===\n\n\n== তথ্যসূত্র =="}