{"pageid": 1441894, "title": "তালুত", "url": "https://bn.wikipedia.org/wiki?curid=1441894", "content": "তালুত (আরবি: طالوت) ছিলেন একজন আল্লাহ কর্তৃক মনোনীত রাজা, যাঁর উল্লেখ কোরআনে আছে। মুসলিম ঐতিহ্য অনুসারে তাঁকে ইসরায়েলিদের রাজা শাউলের সঙ্গে চিহ্নিত করা হয়। কোরআনে তাঁকে মালিক (আরবি: مَـلِـك) হিসেবে উল্লেখ করা হয়েছে।\n\n\n== নাম ==\nতাঁর নাম ‘তালুত’-এর অর্থ ও উৎপত্তি নিয়ে স্পষ্ট ধারণা নেই। হিব্রু বাইবেল ও কোরআনে যে সকল চরিত্র উভয় গ্রন্থেই আছে, তালুত তাঁদের মধ্যে ব্যতিক্রম। তাঁর আরবি নামটি হিব্রু নাম (হিব্রু ভাষায়: שָׁאוּל‎)-এর সঙ্গে মেলে না। মুসলিম তাফসিরকারীদের মতে, ‘তালুত’ শব্দের অর্থ “লম্বা” বা “দৈহিকভাবে বিশাল”, যা বাইবেলের বিবরণের সঙ্গে সামঞ্জস্যপূর্ণ। ১১শ শতকের তাফসিরকারক আবু ইসহাক আল-থালাবির মতে, তখন ইসরায়েলের ভবিষ্যৎ রাজাকে তাঁর উচ্চতার ভিত্তিতে শনাক্ত করা হতো। শামউইল একটি মাপকাঠি স্থাপন করেছিলেন, কিন্তু ইসরায়েলে কেবল সাউলই তা অতিক্রম করতে সক্ষম হন। কোরআনে উল্লেখিত জালুত (আরবি: جالوت) নামটির সঙ্গেও এর সাদৃশ্য রয়েছে।\n\n\n== কোরআনে বর্ণিত কাহিনি ==\nহজরত মূসার সময়ের পর ইসরায়েলিরা তাঁদের শত্রুদের বিরুদ্ধে যুদ্ধে নেতৃত্ব দেওয়ার জন্য একজন রাজা দাবি করে। তখন আল্লাহর নির্দেশে নবী শামউইল তালুতকে রাজা হিসেবে মনোনীত করেন এবং তা জাতিকে জানিয়ে দেন। তবে ইসরায়েলিরা তালুতের সম্পদের অভাব দেখে তাঁকে মেনে নিতে চায়নি। নবী জানান, তালুত জ্ঞান ও দেহগত গঠন অনুযায়ী সকলের চেয়ে শ্রেষ্ঠ এবং আল্লাহ তাঁকে বেছে নিয়েছেন। তাঁর রাজা হওয়ার একটি নিদর্শন ছিল এই যে, আল্লাহ মর্যাদাপূর্ণ সিন্দুকটি ইসরায়েলিদের কাছে ফিরিয়ে দেন।\nযুদ্ধের আগে তালুত একটি নদীতে পরীক্ষা নেন—যারা পানি পান করবে, তারা তাঁর সঙ্গে যুদ্ধে অংশ নিতে পারবে না; কেবল যারা এক মুঠো পানি নেবে, তারা তাঁর সঙ্গী হবে। অধিকাংশই পান করেছিল, কেবল কিছু বিশ্বস্ত অনুসারী তাঁকে অনুসরণ করে। এরপর তালুত ইসরায়েলিদের নিয়ে জালুদের সেনাবাহিনীর বিরুদ্ধে বিজয় অর্জন করেন। যুদ্ধে দাঊদ জালুতকে হত্যা করেন। তালুতকে নবী (আরবি: نَـبِي‎) হিসেবে নয়, বরং একজন আল্লাহ মনোনীত রাজা হিসেবে বিবেচনা করা হয়।\n\n\n== হাদিস ==\nতালুতের উল্লেখ একটি হাদিসেও আছে: “আল-বারা বলেন: বদরে অংশগ্রহণকারী সাহাবিরা আমাকে বলেছিলেন যে, তাঁরা ছিলেন তালুতের সঙ্গীদের সমান সংখ্যক—যাঁরা নদী অতিক্রম করেছিলেন। তাঁদের সংখ্যা ছিল তিন শতাধিক। আল্লাহর কসম, কেবল একজন মুমিনই তাঁর সঙ্গে নদী পার হয়েছিল।”\n\n\n== আরও দেখুন ==\nগিদিয়ন\nসাউল – ইসরায়েলের প্রথম রাজা, যাঁর সঙ্গে তালুতকে ঐতিহ্যগতভাবে চিহ্নিত করা হয়\nশামউইল – যিনি সাউলকে রাজা হিসেবে মনোনীত করেন এবং ইসরায়েলিদের তা জানান\nবাইবেল ও কোরআনের উভয় গ্রন্থে উল্লেখিত ব্যক্তিদের তালিকা\n\n\n== তথ্যসূত্র =="}