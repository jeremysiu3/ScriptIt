{"pageid": 1410293, "title": "বিনীতা সিং", "url": "https://bn.wikipedia.org/wiki?curid=1410293", "content": "বিনীতা সিং হলেন একজন ভারতীয় উদ্যোক্তা ও ব্যবসায়ী। তিনি সুগার কসমেটিকস-এর সহ-প্রতিষ্ঠাতা ও প্রধান নির্বাহী কর্মকর্তা (সিইও)। তিনি সনি টিভি'র ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র একজন বিচারক ও বিনিয়োগকারী।\n\n\n== প্রারম্ভিক জীবন ==\nবিনীতা সিং গুজরাটের আনন্দে ১৯৮৩ সালে জন্মগ্রহণ করেন। তার মা পিএইচডি করেছেন এবং তার বাবা তেজ পি. সিং অখিল ভারতীয় আয়ুর্বিজ্ঞান সংস্থান-এর একজন বায়োফিজিসিস্ট।\nবিনীতা ২০০১ সালে দিল্লি পাবলিক স্কুল, আর কে পুরমে তার স্কুল শিক্ষা শেষ করেন। তারপরে তিনি সেই বছরে ইন্ডিয়ান ইনস্টিটিউট অফ টেকনোলজি (মাদ্রাজ)-এ ভর্তি হন। এখান থেকে তার বৈদ্যুতিক প্রকৌশল অধ্যয়ন শেষ করেন এবং ২০০৫ সালে স্নাতক ডিগ্রি অর্জন করেন। পরে তিনি ২০০৭ সালে ইন্ডিয়ান ইনস্টিটিউট অফ ম্যানেজমেন্ট (আহমেদাবাদ) থেকে এমবিএ অর্জন করেন।\nতার এমবিএ অধ্যয়নের সময় ২০০৬ সালে তিনি ডয়চে ব্যাংকে গ্রীষ্মকালীন ইন্টার্ন হিসেবে কাজ করেছিলেন এবং বার্ষিক ১ কোটি টাকা বেতন সত্ত্বেও সেই কোম্পানির চাকরি প্রত্যাখ্যান করেছিলেন৷ সিং এবং অন্যান্য স্নাতক যারা একই প্রস্তাব প্রত্যাখ্যান করেছিলেন তারা পরিবর্তে তাদের নিজস্ব অন্তর্বাস ব্যবসা শুরু করতে চেয়েছিলেন, কিন্তু তারা প্রয়োজনীয় তহবিল সংগ্রহ করতে অক্ষম হওয়ায় ধারণাটি শুরু হয়নি।\n\n\n== কর্মজীবন ==\n২০০৭ সালে বিনীতা সিং তার প্রথম স্টার্টআপ কোয়েৎজাল (Quetzal) প্রতিষ্ঠা করেন। তিনি ২০১২ সালে তার দ্বিতীয় স্টার্টআপ ফ্যাব-ব্যাগ (Fab-Bag) শুরু করেছিলেন, এটি এমন একটি সাবস্ক্রিপশন প্ল্যাটফর্ম যা মাসিক সৌন্দর্য পণ্য সরবরাহ করে। তার তৃতীয় স্টার্টআপ সুগার কসমেটিকস (Sugar Cosmetics) তিনি তার স্বামীর সাথে ২০১৫ সালে প্রতিষ্ঠা করেছিলেন। কোম্পানিটি ব্যক্তিগত যত্নের পণ্য বিক্রি করে। ২০২২ সালের সেপ্টেম্বরে বলিউড তারকা রণবীর সিং একটি অপ্রকাশিত পরিমাণ বিনিয়োগ করেছিলেন এবং সুগার কসমেটিকসের একজন প্রচারক হয়েছিলেন।\nবিনীতা ফোর্বস ইন্ডিয়া, বিজনেস টুডে এবং বিজনেসওয়ার্ল্ড-এর মতো ব্যবসায়িক ম্যাগাজিনের হার্ড কপি কভার পৃষ্ঠাগুলিতে উপস্থিত হন। ২০২১ সালে ফোর্বস ইন্ডিয়া তাকে তার ফোর্বস ইন্ডিয়া ডব্লিউ-পাওয়ার তালিকায় নারী অর্জনকারীদের একজন হিসেবে তালিকাভুক্ত করেছে।\n২০২৩ সালে বলিউড অভিনেত্রী কারিনা কাপুর খান ভারতে একটি কোরিয়ান স্কিনকেয়ার ব্র্যান্ড কোয়েনচ বোটানিকস (Quench Botanics) চালু করতে সুগার কসমেটিকসের সহ-প্রতিষ্ঠাতা বিনীতা সিং এবং কৌশিক মুখার্জি'র সাথে একটি যৌথ উদ্যোগ গঠন করেন।\n\n\n== বিনোদন ==\nবিনীতা সিং ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র অন্যতম প্রধান বিনিয়োগকারী/বিচারক।\n২০২২ সালে তিনি শার্ক ট্যাঙ্ক ইন্ডিয়া'র অন্যান্য বিচারকদের সাথে কৌন বনেগা ক্রোড়পতি-তে ভিআইপি প্রতিযোগী হিসেবে উপস্থিত হয়েছিলেন। একই বছরে তিনি শার্ক ট্যাঙ্ক ইন্ডিয়া'র অন্যান্য বিচারকদের সাথে দ্য কপিল শর্মা শো-তে অতিথি হিসেবে উপস্থিত ছিলেন।\n\n\n== ব্যক্তিগত জীবন ==\n২০১১ সালে বিনীতা সিং কৌশিক মুখোপাধ্যায়কে বিয়ে করেন। এই দম্পতির ২ জন ছেলে সন্তান রয়েছে।\n\n\n== তথ্যসূত্র ==\n\n\n== বহিঃসংযোগ ==\nটুইটারে বিনীতা সিং"}