{"pageid": 1443612, "title": "জ্বালানি মন্ত্রণালয় (সৌদি আরব)", "url": "https://bn.wikipedia.org/wiki?curid=1443612", "content": "জ্বালানি মন্ত্রণালয় (আরবি: وزارة الطاقة) হলো সৌদি আরবের একটি সরকারি মন্ত্রণালয় এবং মন্ত্রিসভার অংশ। এ মন্ত্রণালয় খনিজ তেল সম্পর্কিত পণ্যের নীতিগুলি বিকাশ ও বাস্তবায়নের জন্য দায়ী। এ মন্ত্রণালয় বিদ্যুৎ শক্তি উৎপাদনে ব্যবহৃত জ্বালানি মিশ্রণকে বৈচিত্র্যময় করার জন্য কাজ করছে। এছাড়া জ্বালানি মন্ত্রণালয়ের কর্তৃপক্ষরা জানিয়েছেন, তরল জ্বালানির ব্যবহার কমিয়ে ২০৩০ সালের মধ্যে প্রাকৃতিক গ্যাস এবং নবায়নযোগ্য শক্তির উৎসগুলির অংশ প্রায় ৫০% এ উন্নীত করবে।\n২০১৯ সালের আগস্ট মাসে, বাদশাহ সালমান একটি রাজকীয় ফরমান জারি করেছিলেন এবং খনিজ তেল ও খনিজ সম্পদ মন্ত্রণালয়কে দুটি ভাগে বিভক্ত করেছিলেন: শিল্প ও খনিজ সম্পদ মন্ত্রণালয় এবং জ্বালানি মন্ত্রণালয়। খালিদ আল-ফালিহ এখনও জ্বালানিমন্ত্রী থাকলেও ব্যবসায়ী নির্বাহী বন্দর আল-খোরায়েফকে প্রাকৃতিক সম্পদ মন্ত্রী হিসাবে নামকরণ করা হয়েছিল। তবে, ২০১৯ সালের ৮ সেপ্টেম্বর, আব্দুল আজিজ বিন সালমান আল সৌদকে জ্বালানি মন্ত্রী হিসাবে নিয়োগের জন্য একটি রাজকীয় ফরমান জারি করা হয়েছিলো।\n\n\n== ইতিহাস ==\nমন্ত্রণালয়টি ১৯৬০ সালের ডিসেম্বর মাসে প্রতিষ্ঠিত হয়। মন্ত্রণালয় গঠনের আগে তেল উৎপাদন ও পরিকল্পনা সম্পর্কিত নীতিগুলি খনিজ তেল ও খনিজ বিষয়ক অধিদপ্তর দ্বারা তদারকি করা হতো, যা অর্থ মন্ত্রণালয়ের সাথে সংযুক্ত ছিলো। এরপর অধিদপ্তরকে মন্ত্রণালয়ে রূপান্তর করা হয়। ২০১৬ সালের মে মাস পর্যন্ত এই মন্ত্রণালয়টি জ্বালানি, শিল্প ও খনিজ সম্পদ মন্ত্রণালয় হিসাবে নামকরণ করা হয়। ২০১৯ সালের আগস্ট মাসে, মন্ত্রণালয়টি জ্বালানি মন্ত্রণালয় এবং শিল্প ও খনিজ সম্পদ মন্ত্রণালয়ে বিভক্ত করা হয়েছিল।\n\n\n=== মন্ত্রীদের তালিকা ===\n১৯৬০ সাল থেকে মন্ত্রণালয়ের নেতৃত্বে নিম্নলিখিত ছয়জন মন্ত্রী ছিলেন:\n\nআব্দুল্লাহ তারিকী (ডিসেম্বর ১৯৬০ – ৯ মার্চ ১৯৬২)\nআহমেদ জাকি ইয়ামানি (৯ মার্চ ১৯৬২ – ৫ অক্টোবর ১৯৮৬)\nহিশাম নাজের (২৪ ডিসেম্বর ১৯৮৬ – ২ আগস্ট ১৯৯৫)\nআলী আল-নাইমি (২ আগস্ট ১৯৯৫ – ৭ মে ২০১৬)\nখালিদ এ. আল-ফালিহ (৭ মে ২০১৬ – ৮ সেপ্টেম্বর ২০১৯)\nআব্দুল আজিজ বিন সালমান আল সৌদ (৮ সেপ্টেম্বর ২০১৯ – বর্তমান)\n\n\n== সংগঠন ও কার্যক্রম ==\nমন্ত্রণালয় প্রাথমিকভাবে দেশের তেল ও গ্যাস সম্পর্কিত নীতিগুলোর জন্য দায়বদ্ধ, যা বিশ্বের বৃহত্তম অপরিশোধিত তেল মজুদের ধারক। মন্ত্রণালয় যে সংস্থাগুলির সাথে কাজ করে তার মধ্যে একটি হলো পেট্রোমিন কর্পোরেশন।  ১৯৭৬ সালে প্রতিষ্ঠিত সৌদি আরব বেসিক ইন্ডাস্ট্রিজ কোম্পানির (এসএবিআইসি) মাধ্যমে মন্ত্রণালয় পেট্রোরাসায়নিক এবং অন্যান্য ভারী শিল্প প্রকল্পের কার্যক্রম তত্ত্বাবধান করে।\n২০১৯ সালে, মন্ত্রী পূর্বাঞ্চলীয় প্রদেশের জুবাইল বন্দরে \"নাজিল\" নামে সৌদি বৈজ্ঞানিক জাহাজের উদ্বোধন করেন। জাহাজটির মূল উদ্দেশ্য পারস্য উপসাগর ও লোহিত সাগরে সামুদ্রিক বিষয়ক গবেষণা পরিচালনা করা।[১]\n২০১৯ সালে সৌদি যুবরাজের ভারত সফরের ফাঁকে জ্বালানি, শিল্প ও খনিজ সম্পদ মন্ত্রী আন্তর্জাতিক সৌর জোট (আইএসএ) এবং সার, ফার্মাসিউটিক্যালস এবং চিকিৎসা সরবরাহের প্রকল্পগুলির সাথে অংশীদার হওয়ার জন্য একটি সমঝোতা স্মারক স্বাক্ষর করেছেন।\n\n\n== আরও দেখুন ==\nসৌদি আরবের মন্ত্রণালয়\nওপেক\n\n\n== তথ্যসূত্র =="}