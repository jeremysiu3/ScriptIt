{"pageid": 1522015, "title": "স্মৃতি মুরারকা", "url": "https://bn.wikipedia.org/wiki?curid=1522015", "content": "স্মৃতি মুরারকা হলেন একজন ভারতীয় সমাজকর্মী, যিনি হাতে বোনা কাপড় শিল্পকে পুনরুজ্জীবিত করছেন এবং মানসিক স্বাস্থ্যের উন্নতির চেষ্টা করেন। ২০১৯ সালে আন্তর্জাতিক নারী দিবসে ভারতের রাষ্ট্রপতি তাঁকে \"নারী ক্ষমতায়নের জন্য\" নারী শক্তি পুরস্কারে ভূষিত করেন।\n\n\n== জীবন ==\nস্মৃতি মুরারকা ওয়েলহ্যাম গার্লস স্কুল, সোফিয়া কলেজ ফর উইমেন এবং কলকাতার লরেটো কলেজে  পড়াশোনা করেছেন, লরেটো কলেজে তিনি ইতিহাস এবং রাষ্ট্রবিজ্ঞান নিয়ে পড়াশোনা করেছেন। তাঁর পরিবার শিল্প সংগ্রহ করত। তাঁর মা বারাণসীতে ভারততত্ত্ব, ধর্ম এবং সাংস্কৃতিক স্টাডিজের উপর বিশেষজ্ঞ একটি জাতীয় ইনস্টিটিউট তৈরি করেছিলেন। কাশিতে তিনি এমন তাঁতশিল্পীদের দেখা পেয়েছিলেন, যাঁদের হস্তশিল্প জাত পণ্য বিক্রির জন্য ক্রেতা খুঁজে পাওয়া খুব দুরূহ হচ্ছিল। \n১৯৯৮ সালে স্মৃতি মুরারকা \"তন্তুভি\" নামে একটি ব্র্যাণ্ড শুরু করেন। এই শিল্পের পতন সত্ত্বেও তিনি আশা করেছিলেন তাঁদের কাজ বিক্রি হবে। তন্তুভি একটি সংস্কৃত শব্দ যার অর্থ \"তাঁতি\"। তিনি তন্তুভিকে তাঁর তৃতীয় সন্তান হিসেবে বিবেচনা করতেন এবং যে ৮০-১০০ জন তাঁতির সাথে তিনি কাজ করেন, তাদের তৈরি কাজ তাঁর সপ্তাহের ছয় দিনই জুড়ে থাকে।\nস্মৃতি অনুভব করলেন যে তাঁর ব্যবসা পরিচালনার পদ্ধতিতে উন্নতি করতে হবে। তিনি জানতেন যে হাতে বোনা পণ্যগুলি ব্যয়বহুল, কিন্তু তিনি দেখেছিলেন যে সেগুলি গুণমানে অতুলনীয়। কিন্তু বাস্তবিক পক্ষে এই শিল্পটি \"একটি সুতোর ডগায় ঝুলছিল\"। আগে ডিলাররা কাপড়টি খুব সস্তায় কিনে নিত, তারপর সেটি চড়া দামে বিক্রি করত। তিনি এমন একটি মডেল তৈরি করলেন যেখানে তাঁতিরা লাভের ন্যায্য অংশ পাবেন। তিনি এমন শাড়ি তৈরিতে মনোনিবেশ করার সিদ্ধান্ত নেন যা প্রায় ৫০,০০০ টাকায় বিক্রি হবে।\nতাঁকে ২০১৯ সালে নারী শক্তি পুরস্কার প্রদান করা হয়। \"২০১৮\" সালের কাজের ভিত্তিতে, রাষ্ট্রপতি ভবনে ভারতের রাষ্ট্রপতি কর্তৃক পুরস্কারটি প্রদান করা হয়েছিল। প্রধানমন্ত্রী নরেন্দ্র মোদী উপস্থিত ছিলেন। স্মৃতি মুরারকা মানসিক স্বাস্থ্যের সাথে সম্পর্কিত মনোৎসব ফাউণ্ডেশনের একজন ট্রাস্টি।\n\n\n== ব্যক্তিগত জীবন ==\nতিনি শিল্পপতি গৌতম আর মুরারকার সাথে বিবাহবন্ধনে আবদ্ধ হয়েছেন।\n\n\n== তথ্যসূত্র =="}