{"pageid": 1527397, "title": "আবখাজিয়ায় ইসলাম", "url": "https://bn.wikipedia.org/wiki?curid=1527397", "content": "আবখাজিয়ায় ইসলাম একটি সংখ্যালঘু ধর্ম। ২০০৩ সালের জনগণনা অনুসারে, আবখাজিয়ার ১৬% মানুষ নিজেদের মুসলিম হিসেবে পরিচয় দেন  এবং ২০১১ সালের জনগণনা অনুযায়ী, ১০% নিজেদের মুসলিম উল্লেখ করেন।  আবখাজিয়ায় দুইটি জামে মসজিদ রয়েছে; একটি গুদাউতা ও অন্যটি রাজধানী সুখুমিতে। \n\n\n== ইতিহাস ==\n১৬শ থেকে ১৮শ শতাব্দীতে ইসলাম আবখাজিয়ায় ছড়িয়ে পড়ে, যখন উসমানীয় সাম্রাজ্য অঞ্চলটিতে আধিপত্য বিস্তার করে। আবখাজ মুসলমানদের প্রথম ঐতিহাসিক উল্লেখ এভলিয়া চেলেবি তার ১৬৪০ সালের সফরে করেন। তার মা একজন আবখাজ নারী ছিলেন। ১৯শ শতাব্দীর রুশ-তুর্কি যুদ্ধের সময় আবখাজ অভিজাতরা ধর্মীয় বিভাজনের ভিত্তিতে বিভক্ত হয়ে পড়েন, যেখানে খ্রিস্টানরা সাধারণত রাশিয়ার প্রতি অনুগত ছিল এবং মুসলিমরা উসমানীয়দের পক্ষে রাশিয়ার বিরুদ্ধে লড়াই করছিলেন। \n১৮৬০-৭০-এর দশকে রাশিয়ার বিজয় এবং পরপর দুইটি আবখাজ বিপ্লবের পর অধিকাংশ আবখাজ মুসলিম মুহাজির হিসেবে তুর্কি সাম্রাজ্যে গমন করেন।  ১৮ শতাব্দীতে আবখাজ মুসলিমরা উসমানীয় সাম্রাজ্যের কেন্দ্রে চলে যাওয়ার কারণে বর্তমান তুরস্কে পৃথিবীর সবচেয়ে বেশি আবখাজ প্রবাসী রয়েছে। তাদের সংখ্যা বিভিন্ন সূত্রে বিভিন্নভাবে বর্ণনা করা হয়েছে; কিন্তু প্রবাসী নেতারা বলেন যে, তাদের সংখ্যা প্রায় ১০ লাখ এবং আবখাজরা মনে করেন, এটি ১৫০,০০০ থেকে ৫০০,০০০ এর মধ্যে। \n২০০৯ সালে আবখাজিয়ার মুসলিমরা প্রথমবারের মত সৌদি আরব থেকে হজে যাওয়ার আমন্ত্রণ পায়।  ২০১১ সালের ১৯ ডিসেম্বর আবখাজ মুসলিমদের আধ্যাত্মিক বোর্ড তাদের চতুর্থ সভা আয়োজন করে। পূর্ববর্তী চেয়ারম্যান আদলিয়া গাবলিয়া মারা যাওয়ার পর সালিখ কভারাত্সখেলিয়া নতুন চেয়ারম্যান নির্বাচিত হন। \n\n\n== সাম্প্রতিক হত্যাকাণ্ড ==\n২০০৭ সালের ২ জুলাই আবখাজিয়ার রাজধানী সুখুমি শহরের কেন্দ্রস্থলে নিজের ভাড়া বাসার উঠোনে দাউর মুতসবা ও তার স্ত্রী ক্যারিন নেরসেসিয়ানকে এক অজ্ঞাত বন্দুকধারী গুলি করে হত্যা করে। মুতসবা মূলত ওচামছিরা জেলার অদজিউবঝা থেকে সুখুমিতে এসেছিলেন। \n২০০৭ সালের ১৭ আগস্ট দুপুর একটার দিকে গুদাউতা শহরে খামজাত গিৎসবা ও উফা শহরের বাসিন্দা রুসলান আসাদুলিনাকে হত্যা করা হয়। গিটসবা ছিলেন আবখাজ মুসলিমদের আধ্যাত্মিক বোর্ডের সদস্য এবং গুদাউতার মুসলিমদের একজন অনানুষ্ঠানিক নেতা।  হামলাকারী একটি ছুরি করা ক্রাইসলার গাড়ির পিছনের জানালা দিয়ে গুলি চালায়, যেখানে সাইলেন্সারযুক্ত মেশিনগান ব্যবহার করা হয়। গিৎসবা ঘটনাস্থলেই মারা যান এবং আসাদুলিনা হাসপাতালে মারা যান। পরে হত্যায় ব্যবহৃত গাড়িটি শহরের বাইরে আগুনে পুড়া অবস্থায় উদ্ধার করা হয়।  গিৎসবা ১৯৯২-১৯৯৩ সালে সংঘটিত আবখাজিয়া-জর্জিয়া যুদ্ধ চলাকালে জর্জীয়দের বিরুদ্ধে লড়াই করেছিলেন এবং ১৯৯৬ সালে তুরস্কের যাত্রীবাহী জাহাজ এমভি আভরাসিয়া দখলকারী সাবেক চেচেন ছিনতাইকারীদের একজন ছিলেন। তার এই হত্যাকাণ্ড ও অন্যান্য মুসলিমবিরোধী সহিংসতার ঘটনায় আবখাজ মুসলিম সম্প্রদায়ের নিরাপত্তা নিয়ে গুরুতর উদ্বেগ সৃষ্টি হয়। \n২০১০ সালের ৮ অক্টোবর গুদাউতা শহরে ৩৪ বছর বয়সী আরসাউল পিলিয়াকে মসজিদের বাইরে একটি গাড়ি থেকে গুলি ছুঁড়ে হত্যা করা হয়। হত্যাকাণ্ডে ব্যবহৃত গাড়িটি ছিল ফক্সওয়াগেন টুয়ারেগ, যা মস্কোর খিমকি এলাকার এক বাসিন্দার নামে নিবন্ধিত ছিল এবং হামলার প্রায় এক ঘণ্টা পর গুদাউতার কাছে আচানদারা গ্রামে গাড়িটি পোড়া অবস্থায় পাওয়া যায়। \n২০১২ সালের জুন মাসে আবখাজিয়ার প্রেসিডেন্ট আলেক্সান্ডার আঙ্কভাবের ওপর ২০১২ সালের ফেব্রুয়ারির হত্যাচেষ্টার তদন্তের অংশ হিসেবে আবখাজ পুলিশ ২০১০ সালে সুখুমি মসজিদের ইমাম সালিখ কভারাতসখেলিয়ার ওপর সংঘটিত হামলার ঘটনাটিও পুনরায় তদন্ত শুরু করে। \nএছাড়াও ২০১০ সালের ১৭ জুলাই গাগরা শহরে এমিল চাকমাচ-ওগলিকে হত্যা করা হয়। তিনি আবখাজ মুসলিমদের আধ্যাত্মিক বোর্ড ও আবখাজ পাবলিক চেম্বারের সদস্য ছিলেন। এর আগে তিনি আবখাজ পিপলস চেম্বারের সহকারী হিসেবেও দায়িত্ব পালন করেছিলেন। চাকমাচ-ওগলি রাতে দোকান থেকে ফেরার সময় নিজের বাড়ির উঠোনে রাত ২টার দিকে গুলিবিদ্ধ হন। \n\n\n== আরো দেখুন ==\nদেশ অনুযায়ী ইসলাম\nজর্জিয়ায় ইসলাম\nএশিয়ায় ইসলাম\nককেশাস\n\n\n== তথ্যসূত্র ==\n\n\n== বহিঃসংযোগ ==\nАбхазия мөселманнарының бердәм Диния нәзарәте рәсми сайты\nАбхазия мөфтие Тимур Дзыба Сухум мәчете турында.\nСухумида Корбан бәйрәмен билгеләп үттеләр. sputnik-abkhazia.ru\nИслам в Абхазии\nАбхазия мөселманнарының бердәм Диния нәзарәте рәсми сайты"}