{"pageid": 1331268, "title": "পল মেসকল", "url": "https://bn.wikipedia.org/wiki?curid=1331268", "content": "পল মেসকল (ইংরেজি: Paul Mescal; ; জন্ম: ২ ফেব্রুয়ারি ১৯৯৬) একজন আইরিশ অভিনেতা। মেনুথে জন্মগ্রহণকারী মেসকল দ্য লির অ্যাকাডেমিতে অভিনয় নিয়ে পড়াশোনা করেন এবং পরে ডাবলিন থিয়েটারে মঞ্চনাটকে অভিনয় করতেন। মেসকল মিনি ধারাবাহিক নরমাল পিপল (২০২০)-এ অভিনয় করে খ্যাতি অর্জন করেন এবং বাফটা টিভি পুরস্কার লাভ করেন এবং প্রাইমটাইম এমি পুরস্কারের মনোনয়ন লাভ করেন।\nমনস্তাত্ত্বিক নাট্যধর্মী দ্য লস্ট ডটার (২০২১)-এ পার্শ্ব চরিত্রে অভিনয় দিয়ে মেসকলের চলচ্চিত্রে অভিষেক ঘটে এবং ২০২২ সালের নাট্যধর্মী গডস ক্রিয়েচার্স ও আফটারসান চলচ্চিত্রে অভিনয় করে প্রশংসিত হন। শেষোক্ত চলচ্চিত্রে অভিনয় করে তিনি শ্রেষ্ঠ অভিনেতা বিভাগে একাডেমি পুরস্কার ও বাফটা পুরস্কারের মনোনয়ন লাভ করেন। ২০২২ সাল থেকে তিনি আ স্ট্রিটকার নেমড ডিজায়ার নাটকের পুনঃমঞ্চায়নে স্ট্যানলি কোয়াল্‌স্কি চরিত্রে অভিনয় করছেন এবং একটি লরন্স অলিভিয়ে পুরস্কার অর্জন করেন।\n\n\n== ব্যক্তিগত জীবন ==\nমেসকল একজন আইরিশ ভাষী। তিনি ২০২০ সালে আয়ারল্যান্ড থেকে লন্ডনে পাড়ি জমান।\nসঙ্গীতশিল্পী ফিবি ব্রিজার্সের সাথে মেসকলের প্রেমের সম্পর্ক রয়েছে। ফিবি ওয়ালার-ব্রিজ পরিচালিত ব্রিজার্সের \"স্যাভিয়র কমপ্লেক্স\" গানের ভিডিওতে তাকে দেখা যায়।\n\n\n== কর্মজীবন ==\nটেলিভিশনে মেসকলের প্রথম কাজ হল মিনি ধারাবাহিক নরমাল পিপল (২০২০)। এটি স্যালি রুনির একই নামের উপন্যাসের টেলিভিশন উপযোগকরণ। এটি ২০২০ সালে যুক্তরাজ্যে বিবিসি থ্রি চ্যানেলে এবং মার্কিন যুক্তরাষ্ট্রে হুলুতে প্রচারিত হয়। মেসকল এতে কনেল ওয়ালড্রন নামে এক শিক্ষার্থীর চরিত্রে অভিনয় করেন। চরিত্রটি তাকে খ্যাতি এনে দেয় এবং তিনি শ্রেষ্ঠ অভিনেতা বিভাগে বাফটা টিভি পুরস্কার লাভ করেন এবং প্রাইমটাইম এমি পুরস্কার ও ক্রিটিকস চয়েস টেলিভিশন পুরস্কারের মনোনয়ন লাভ করেন।\n\nম্যাগি জিলেনহালের পরিচালিত প্রথম চলচ্চিত্র দ্য লস্ট ডটার-এ পার্শ্ব চরিত্রে অভিনয় দিয়ে মেসকলের চলচ্চিত্রে অভিষেক ঘটে। ২০২১ সালে মুক্তিপ্রাপ্ত মনস্তাত্ত্বিক নাট্যধর্মী চলচ্চিত্রটি ইতিবাচক পর্যালোচনা লাভ করে। ২০২২ সালের নাট্যধর্মী গডস ক্রিয়েচার্স ও আফটারসান চলচ্চিত্রে অভিনয় করে প্রশংসিত হন। শেষোক্ত চলচ্চিত্রে অভিনয় করে তিনি শ্রেষ্ঠ অভিনেতা বিভাগে একাডেমি পুরস্কার ও বাফটা পুরস্কারের মনোনয়ন লাভ করেন।\nমেসকল ২০২২ সালের ডিসেম্বর মাস থেকে আলমিডা থিয়েটারে টেনেসি উইলিয়ামসের আ স্ট্রিটকার নেমড ডিজায়ার নাটকের পুনঃমঞ্চায়নে স্ট্যানলি কোয়াল্‌স্কি চরিত্রে অভিনয় করছেন। নাটকটি সমাদৃত হয় এবং ২০২৩ সালের মার্চে ওয়েস্ট এন্ডে স্থানান্তরিত হয়। দ্য টাইমস-এর ডমিনিক ম্যাক্সওয়েল তাকে \"অসাধারণ\" বলে উল্লেখ করেন এবং মতামত দেন যে তিনি \"স্ট্যানলি কোয়াল্‌স্কির সুপ্ত সহিংসতাকে সরল, মূর্ত, প্রাণবন্ত অথচ অকার্যকর করে তুলেছেন\"। মেসকল এই চরিত্রে অভিনয়ের জন্য শ্রেষ্ঠ অভিনেতা বিভাগে লরন্স অলিভিয়ে পুরস্কার অর্জন করেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== টেলিভিশন ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে পল মেসকল (ইংরেজি)"}