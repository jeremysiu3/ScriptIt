{"pageid": 1389535, "title": "পামবন দ্বীপ", "url": "https://bn.wikipedia.org/wiki?curid=1389535", "content": "পমবন দ্বীপ (তামিল: பாம்பன் தீவு pāmpaṉ tīvu), রামেশ্বরম দ্বীপ নামেও পরিচিত, ভারত ও শ্রীলঙ্কার মাঝে অবস্থিত রাম সেতু দ্বীপপুঞ্জের একটি দ্বীপ। দ্বীপটি ভারতের তামিলনাড়ু রাজ্যের রামনাথপুরম জেলার রামেশ্বরমে অবস্থিত। দ্বীপটির প্রধান শহরের নাম রামেশ্বরম যা অন্যতম একটি তীর্থস্থান। \n\n\n== অবস্থান ও আকার ==\nপমবন দ্বীপ, ৯°১১' উত্তর থেকে ৯°১৯' উত্তর অক্ষাংশ এবং ৭৯°১২' পূর্ব  থেকে ৭৯°২৩' পূর্ব দ্রাঘিমাংশে অবস্থিত। পমবন দ্বীপ, রাম সেতু ও শ্রীলঙ্কার মান্নার দ্বীপ দিয়ে তৈরি শৃঙ্খলা দক্ষিণপূর্বে পক উপসাগর ও পক প্রণালীকে দক্ষিণপশ্চিমে মান্নার উপসাগর থেকে পৃথক করেছে। পমবন দ্বীপ পশ্চিমে পমবন শহর থেকে দক্ষিণপূর্বে ধনুষ্কোড়ির ধ্বংসাবশেষ পর্যন্ত ৩০ কিমি বিস্তৃত। দ্বীপটির দৈর্ঘ্য ধনুষ্কোড়ি শৈলান্তরীপে ২ কিমি থেকে রামেশ্বরমে ৭ কিমি পর্যন্ত ছড়িয়ে রয়েছে। দ্বীপটির ক্ষেত্রফল প্রায় ৬৭ কিমি²।\n\n\n== জনমিতি ==\nপমবন দ্বীপ রামনাথপুরম জেলার চারটি পৃথক তালুক নিয়ে গঠিত, ওকারিসালকুলাম, মাহিন্দি, পমবন, রামেশ্বরম। দুটি প্রশাসনিক গ্রাম রয়েছে, পমবন ও রামেশ্বরম। প্রধান দুটি শহর হল পমবন ও রামেশ্বরম। তুলনামূলক ছোট বসতির মধ্যে রয়েছে থাঙ্গাচিমড়ম। তালুকের প্রশাসনিক কেন্দ্র রামেশ্বরমে অবস্থিত। পমবন ও রামেশ্বরমে রেলওয়ে স্টেশন রয়েছে।\nরামেশ্বরমের জনসংখ্যা ৪৪,৮৫৬ (২০১১ জনগণনা অনুযায়ী) এবং দ্বীপটির সবচেয়ে জনবহুল শহর। এটি হিন্দুদের সবচেয়ে পবিত্র তীর্থক্ষেত্রের মধ্যে একটি এবং প্রতি বছর লক্ষ লক্ষ মানুষের তীর্থ গন্তব্য। রামনাথস্বামী মন্দিরে এশিয়ার সবচেয়ে দীর্ঘতম বারান্দা রয়েছে। রামেশ্বরম দ্বীপটির একদম মধ্যিখানে অবস্থিত, পমবন শহর থেকে ১১ কিমি ও ধনুষ্কোড়ি থেকে ১৮ কিমি। \nপমবন দ্বীপের পশ্চিমে অবস্থিত পমবন শহরে প্রচুর মাছ ধরা হয় এবং এখানে একটি পোতাশ্রয়ও আছে যেটি হল রামেশ্বরমে যাওয়ার প্রবেশপথ। এখানে ৯,০০০ মানুষের বসবাস। এটি পমবন ব্রিজের পূর্ব সীমান্তে অবস্থিত। পমবন, রামেশ্বরম থেকে ১১ কিমি, ধনুষ্কোড়ি থেকে ০ কিমি এবং ভারতের মূল ভূখণ্ড থেকে ৭ কিমি দূরে অবস্থিত। ভারতের মূল ভূখণ্ড থেকে এটি সাগরের সংকীর্ণ অংশ দ্বারা পৃথক হয়েছে।\nথাঙ্গাচিমড়ম, পমবন ও রামেশ্বরমের মাঝে অবস্থিত। এখানে কিছু মন্দির ও গির্জা রয়েছে।এখানের মূল আকর্ষণ হল একনথারামার মন্দির।\nদ্বীপের পূর্বদিকে ধনুষ্কোড়িতে ১৯৬৪ সালে প্রাকৃতিক বিপর্যয় ঘটে এবং একসময়ের সমৃদ্ধিশালী শহর, পোতাশ্রয় ও তীর্থস্থান, ধ্বংসস্তূপে পরিণত হয়। তার সমসময়ে স্থানটিতে রামেশ্বরমের সমান জনসংখ্যা ছিল। ওই প্রাকৃতিক বিপর্যয়ে স্থানটি পুরোপুরি ধ্বংস হয়ে যায়, ২০০০ মানুষের মৃত্যু ঘটে এবং সমস্ত রকম শক্তি সরবরাহ ও যোগাযোগ ব্যবস্থা বন্ধ হয়ে যায়। ঘরবাড়ি, মন্দির, গির্জা ও ধর্মশালা সবকিছু ধূলিস্যাৎ হয়ে যায় ও একটি ভূতের শহরে পরিণত হয়। কিছু ধর্মশালা রামেশ্বরমে স্থানান্তরিত করা হয়। কিন্তু ধনুষ্কোড়িকে পুননির্মাণ করা যায়নি। সাইক্লোনের পূর্বে ধনুষ্কোড়ি রেলের মাধ্যমে মূল ভূখণ্ড ও পমবনের সাথে সুসংযোজিত ছিল। ধনুষ্কোড়ি রেলওয়ে স্টেশনটি এখনও বর্তমান এবং এটিই স্থানটিকে ভূতুড়ে শহরে পরিণত করেছে। \nপমবন দ্বীপে কিছু পাহাড় ও টিলা রয়েছে তার মধ্যে গন্ধমাদন উল্লেখযোগ্য। বিশ্বাস করা হয়, এটিই সেই টিলা যেখান থেকে ভগবান রাম শ্রীলঙ্কাকে দেখেছিলেন এবং একটি সেতু বানানোর‌ পরিকল্পনা করেছিলেন। নিকটবর্তী একটি মন্দির তার স্মারক।\nপমবন দ্বীপের বেশিরভাগ সাদা বালিতে ঢাকা এবং চাষোপযোগী নয়। দ্বীপজুড়ে নারকেল, তাল এবং ইউক্যালিপটাস গাছের দেখা মেলে। সমুদ্রসৈকতে ঝোপঝাড় রয়েছে। \n\n\n== তথ্যসূত্র ==\n\n\n== বহিঃসংযোগ ==\n\"Discover the less explored Pamban Island\"\nImperial Gazetteer of India, v. 19, p. 375"}