{"pageid": 1039255, "title": "সুশাসন", "url": "https://bn.wikipedia.org/wiki?curid=1039255", "content": "আন্তর্জাতিক উন্নয়ন সংক্রান্ত আলোচনায় সুশাসন (Good governance গুড গভার্নেন্স) বলতে সরকারী প্রতিষ্ঠানগুলি কীভাবে একটি পছন্দনীয় উপায়ে সরকারী কর্মকাণ্ড পরিচালনা করে ও সরকারী সম্পদসমূহের ব্যবস্থাপনা নিশ্চিত করে, সেই ব্যাপারগুলি পরিমাপ সম্পর্কিত একটি ধারণাকে বোঝায়। শাসন বলতে \"সিদ্ধান্ত গ্রহণের প্রক্রিয়া এবং কোন্‌ প্রক্রিয়াতে সিদ্ধান্তগুলি বাস্তবায়িত হয় (বা হয় না)\", সেই ব্যাপারটিকে বোঝায়। এই প্রেক্ষিতে শাসন কথাটি ব্যবসা প্রতিষ্ঠান, জাতীয়, আন্তর্জাতিক বা স্থানীয় শাসনের পাশাপাশি সমাজের অন্যান্য খাতগুলির মধ্যকার আন্তঃক্রিয়ার সাথেও সম্পর্কিত হতে পারে।\nউপরের শাসনের ধারণাটি থেকে স্বাভাবিকভাবেই সুশাসন নামের একটি ধারণার উদয় হয়, যা অকার্যকর অর্থনীতি বা রাজনৈতিক সংগঠনগুলির সাথে টেকসই অর্থনীতি ও রাজনৈতিক সংগঠনগুলিকে তুলনা করার একটি প্রতিমান বা মডেল হিসেবে কাজ করে। সুশাসন ধারণাটির কেন্দ্রে রয়েছে সমাজের নির্দিষ্ট কিছু পছন্দের গোষ্ঠীর পরিবর্তে সাধারণ জনগণের চাহিদা মেটাতে সরকার ও প্রশাসনিক সংস্থাগুলির দায়িত্বের ব্যাপারটি। যেহেতু উত্তর আমেরিকা ও ইউরোপে কেন্দ্রীভূত এবং উদারপন্থী গণতান্ত্রিক রাষ্ট্রগুলিকে প্রায়শই \"সবচেয়ে সফল\" হিসেবে বর্ণনা করা হয়, তাই সুশাসনের আদর্শ বা মানদণ্ডগুলিতে প্রায়শই ঐসব রাষ্ট্রের সাথে অন্যান্য রাষ্ট্রগুলিকে মাপা হয়। \nসাহায্য প্রদানকারী সংস্থা এবং উন্নত দেশের কর্তৃপক্ষগুলি প্রায়শই \"সুশাসন\" কথাটি দিয়ে কিছু নির্দিষ্ট অবশ্যপালনীয় কাজের উপর জোর দেন যা ঐ সংস্থার কার্যক্রমের সাথে খাপ খায়, তাই \"সুশাসন\" বলতে ভিন্ন ভিন্ন প্রেক্ষাপটে ভিন্ন ভিন্ন জিনিস বোঝাতে পারে। সুশাসনের বিপরীত ধারণাটি হল কুশাসন (bad governance)।\n\n\n== তথ্যসূত্র =="}