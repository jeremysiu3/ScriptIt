{"pageid": 1045804, "title": "হযরত সুলতান মসজিদ", "url": "https://bn.wikipedia.org/wiki?curid=1045804", "content": "হযরত সুলতান মসজিদ (কাজাখ: Áziret Sultan meshiti/Әзірет Сұлтан мешіті) কাজাখস্তানের রাজধানী নুর-সুলতানে অবস্থিত একটি মসজিদ। এটি মধ্য এশিয়ার বৃহত্তম মসজিদ।\n\n\n== নির্মাণ ==\nকাজাখস্তানের রাষ্ট্রপতি নুরসুলতান নাজারবায়েভের পরামর্শের পর মসজিদের নাম রাখা হয় \"হযরত সুলতান\" যার অর্থ \"পবিত্র সুলতান\"। \"হযরত সুলতান\", \"দিভান-ই হিকমেট\" এর লেখক সুফি শেখ খোজা আহমেদ ইয়াসাভির অন্যতম উপাধি, যার সমাধি তুর্কিস্তানে অবস্থিত।\n২০০৯ সালের জুন মাসে আস্তানায় হযরত সুলতান মসজিদের নির্মাণকাজ শুরু হয়। বিভিন্ন সময়ে মসজিদটি নির্মাণে ১০০০ থেকে ১৫০০ শ্রমিক জড়িত ছিলেন। ২০১২ সালের ৬ জুলাই এই মসজিদটি সকলের জন্য উন্মুক্ত হয় এবং এটি রাজধানীর অনন্য বস্তুসমূহের মধ্যে অন্যতম।\n\n\n== স্থাপত্য ==\nমসজিদটি ইসলামি ও ঐতিহ্যবাহী কাজাখ স্থাপত্যশৈলীতে নির্মিত। শান্তি ও পুনর্মিলনের প্রাসাদ, স্মৃতিস্তম্ভ \"কাজাখ অ্যালি\" এবং স্বাধীনতা চত্বর সংলগ্ন এই মসজিদটি ইয়েসিল নদীর ডান (উত্তর) তীরে অবস্থিত। এটিতে ১০ হাজার মুসল্লির স্থান সংকুলান হয়। মসজিদটি প্রায় ১৭,৭০০ বর্গমিটার এলাকা জুড়ে বিস্তৃত। হযরত সুলতান মসজিদের প্রধান গম্বুজটি কাজাখস্তানের বৃহত্তম গম্বুজ যার উচ্চতা ৫১ মিটার ও গোড়ায় ব্যাস ২৮ মিটার। এছাড়াও প্রধান গম্বুজটি ঘিরে আটটি ছোট গম্বুজ আছে। মসজিদটিতে ৭৭ মিটার উচ্চতাবিশিষ্ট ৪ টি মিনার রয়েছে। মসজিদটিতে প্রার্থনা কক্ষ, বিয়ের অনুষ্ঠানের জন্য একটি কক্ষ, কুরআন পড়ার জন্য কক্ষ ও একটি অযুখানা আছে।\n\n\n== আরও দেখুন ==\nকাজাখস্তানে ইসলাম\nকাজাখস্তানের মসজিদের তালিকা\n\n\n== তথ্যসূত্র ==\n\n\n== বহিঃসংযোগ =="}