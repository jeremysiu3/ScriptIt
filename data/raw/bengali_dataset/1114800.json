{"pageid": 1114800, "title": "উচ্চ-নির্ভরশীলতা কেন্দ্র", "url": "https://bn.wikipedia.org/wiki?curid=1114800", "content": "উচ্চ-নির্ভরশীলতা কেন্দ্র (এইচডিইউ) বলতে কোনও হাসপাতালের এমন একটি এলাকাকে বোঝায়, যেটি সাধারণত নিবিড় পরিচর্যা কেন্দ্রের কাছেই বা মাঝেই অবস্থিত থাকে এবং যেখানে রোগীদেরকে হাসপাতালের সাধারণ ওয়ার্ডের চেয়ে অপেক্ষাকৃত অধিকতর সমন্বিত সেবা প্রদান করা হয়, কিন্তু নিবিড় পরিচর্যা পর্যায়ের সমান সেবা প্রদান করা হয় না। যে সমস্ত রোগীর উপর গুরুত্বপূর্ণ অস্ত্রোপচার সম্পাদন করা হয়, তাদেরকে অস্ত্রোপচারের অব্যবহিত পরে রাখার জন্য কিংবা যাদের একটিমাত্র অঙ্গবৈকল্য ঘটেছে, তাদের জন্য এই বিভাগ বা কেন্দ্রটি প্রযোজ্য। এই ব্যাপারটিকে ২য় স্তরের সেবাপ্রদান হিসেবেও উল্লেখ করা হয়।\n১৯৯০-এর দশকে যুক্তরাজ্যে ও অন্যত্র হাসপাতালে এই কেন্দ্রগুলি বড় সংখ্যায় স্থাপিত হতে শুরু করে, কেননা হাসপাতালগুলি আবিষ্কার করে যে সাধারণ রোগী রাখার স্থানে যে সেবা প্রদান করা হয়, রোগীদের কিয়দংশের তার চেয়ে উচ্চস্তরের সেবা প্রয়োজন। উচ্চ-নির্ভরশীল সেবার সাথে মৃত্যুসংখ্যার হ্রাসের সম্পর্ক আছে বলে ধারণা করা হয়। যেসমস্ত রোগীর নিবিড় পরিচর্যা কেন্দ্রে ভর্তির ঝুঁকি আছে, তাদেরকে প্রথমে উচ্চ-নির্ভরশীলতা কেন্দ্রে ভর্তি করা হতে পারে। কিংবা নিবিড় পরিচর্যা কেন্দ্র থেকে অব্যাহতি দানের পরে সরাসরি ওয়ার্ডে ভর্তি না করে তাদেরকে উচ্চ-নির্ভরশীলতা কেন্দ্রে ভর্তি করা হতে পারে।\n২০০০ খ্রিস্টাব্দে যুক্তরাজ্যের স্বাস্থ্য মন্ত্রণালয় যে সমন্বিত সংকটকালীন সেবা বিষয়ক যে প্রতিবেদনটি প্রকাশ করে, সেটিতে কোনও হাসপাতালের যথোপযুক্ত চিকিৎসা সেবা প্রদানের লক্ষ্যে কতগুলি উচ্চ-নির্ভরশীলতা রোগশয্যা (২য় স্তরের) থাকা উচিত সে ব্যাপারে নির্দেশনা প্রদান করা হয়। এসময় যুক্তরাজ্যের প্রায় দুই-তৃতীয়াংশ হাসপাতালে উচ্চ-নির্ভরশীলতা শয্যা ছিল। প্রতিবেদনে ২য় স্তরের চিকিৎসা সেবাকে এভাবে সংজ্ঞায়িত করা হয়: \"অধিকতর বিস্তারিত পর্যবেক্ষণ বা হস্তক্ষেপ, সাথে একটিমাত্র বিকল তন্ত্রের জন্য সহায়তা বা অস্ত্রোপচার-পরবর্তী সেবা এবং উচ্চতর স্তরের সেবা থেকে নিম্নগামী রোগীদের জন্য সেবা।\"\nউচ্চ-নির্ভরশীলতা কেন্দ্রে রোগীকে সার্বক্ষণিক, অবিরাম ও ঘনিষ্ঠ পর্যবেক্ষণে রাখা হয়। যেমন হৃৎ-পর্যবেক্ষণ, ধমনীমধ্যস্থ রক্তচাপ পর্যবেক্ষণ, হস্তক্ষেপবিহীন রক্তচাপ পর্যবেক্ষণ, রক্তে অক্সিজেন সম্পৃক্ততার মাত্রা পর্যবেক্ষণ, ইত্যাদি। কেন্দ্রের মাঝখানে একজন শুশ্রূষাকারী (নার্স) থাকেন যিনি এই পর্যবেক্ষণগুলির উপর নজরদারি করেন এবং যেকোনও অস্বাভাবিক ঘটনার সময় সময়োপযোগী ব্যবস্থা গ্রহণ করেন। সাধারণ ওয়ার্ডের পরিবেশে প্রদান করা হয় না, এরকম বিভিন্ন চিকিৎসা এখানে প্রদান করা হতে পারে, যেমন হস্তক্ষেপবিহীন যান্ত্রিক শ্বসন। যদি ধনাত্মক শ্বাসপথ চাপবিশিষ্ট যান্ত্রিক শ্বসনের মাধ্যমে শ্বসন নিষ্ক্রিয়ার চিকিৎসা করা হয়, তাহলে সেটিকে একটি উচ্চ-নির্ভরশীলতা কেন্দ্রে বা সমমর্যাদাবিশিষ্ট এলাকায় প্রদান করা যেতে পারে।\n\n\n== আরও দেখুন ==\nনিবিড় পরিচর্যা কেন্দ্র\n\n\n== তথ্যসূত্র =="}