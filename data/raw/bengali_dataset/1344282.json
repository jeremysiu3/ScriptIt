{"pageid": 1344282, "title": "লোমো সল্টাডো", "url": "https://bn.wikipedia.org/wiki?curid=1344282", "content": "লোমো সল্টাডো হল একটি জনপ্রিয়, ঐতিহ্যবাহী পেরুভিয়ান খাবার যা সাধারণত সিরলোইনের ফালি (গরুর শরীরের ওপরের দিকের মধ্যভাগ থেকে কাটা মাংস) বা অন্যান্য অংশের গরুর মাংসের ফালি জারিত করে পেঁয়াজ, টমেটো, ফ্রেঞ্চ ফ্রাই এবং অন্যান্য উপাদানের সাথে তৈরি করা হয়। এটি সাধারণত আতপ চালের ভাতের সাথে পরিবেশন করা হয়। লোমো সল্টাডোর উৎপত্তি  পেরুতে। এটি পেরুর চীনা খাবারের অংশ এবং স্থানীয় চিফা ঐতিহ্যের অন্তর্গত। এই খাবারের জনপ্রিয়তা একে পেরুর মূলধারার সংস্কৃতির অংশ করে তুলেছে।\nএই পদটি তৈরি করতে সাধারণত প্রথমে ভিনেগার, সয়া সস এবং মশলায় সিরলোইন ফালি জারিত করে রাখতে হয়। এরপর লাল পেঁয়াজ, পার্সলে, টমেটো এবং অন্যান্য কিছু উপাদান দিয়ে নাড়াচাড়া করে ভাজতে হয়। বিভিন্ন সাংস্কৃতিক মিশ্রণের বৈশিষ্ট্য এই খাবারের রন্ধন শৈলীতে পরিলক্ষিত হয়। এটি আলু (যার উৎপত্তি পেরুতে) এবং ভাত (যা এশিয়াতে উৎপন্ন) উভয়ের সাথেই খাওয়া হয়। \nপেরুর স্থানীয় সল্টাডো শব্দটির মাধ্যমে স্টার ফ্রাই অর্থাৎ নাড়াচাড়া করে খাবারকে ভাজা বোঝায়। অন্যান্য স্প্যানিশ ভাষাভাষী দেশে এই কথার উৎপত্তি ফ্রেঞ্চ শব্দ সতে থেকে যার অর্থ লাফানো। এটি একটি ব্যাপকভাবে স্বীকৃত চীনা রান্নার কৌশল। তাই পেরুতে সল্টডো খাবারগুলি সাধারণত চীনা খাবারের প্রভাবে প্রভাবিত। ২০১১ সালের পেরুর এক সংবাদপত্রের নিবন্ধে উল্লেখ করা হয়েছে যে একসময় পেরুর কোন ঘরে চীনা বাবুর্চি বা ভৃত্য থাকাকে সেই সময়কালীন বিলাসিতার একটি লক্ষণ হিসাবে বিবেচনা করা হত। ১৬১৩ সালে লিমার একটি আদমশুমারি অনুসারে পেরুতে চীনা এবং অন্যান্য এশীয় জংগোষ্ঠীর বেশিরভাগ ছিলেন প্রধানত চাকর এবং ক্রীতদাস।  \n১৯০৩ সালের একটি পেরুভিয়ান রান্নার বইতে লোমো সল্টাডো খাবারটির একটি সংক্ষিপ্ত বিবরণ অন্তর্ভুক্ত করা হয়েছে। এই খাবারটি পেরুভিয়ান রন্ধনপ্রণালীতে চীনা রান্নার কৌশলের আত্তীকরণের একটি ইঙ্গিত বহন করে। রন্ধনসম্পর্কীয় শব্দ সল্টাডো পেরুর জন্য অনন্য, এবং সেই যুগের অন্যান্য ল্যাটিন দেশে এই শব্দের অস্তিত্ব ছিল না। কোনো স্প্যানিশ রান্নার পরিভাষাতেও এই শব্দ ব্যবহৃত হয়েছিল বলে জানা যায়নি। পুরানো রান্নার বইয়ে পদটির যে সংক্ষিপ্ত বিবরণ আছে তাতে সয়া সস বা আজকের পরিচিত সাধারণ এশিয়ান উপাদানগুলির উল্লেখ নেই। লোমো সল্টাডো খাদ্যের সাধারন উপাদান হিসাবে পরিচিত কালো মরিচ, ভিনেগার বা পেরুভিয়ান মরিচের কথাও সেই বইতে উল্লেখ করা হয়নি। কিছু সমালোচক এই রান্নার বইয়ের উপর ভিত্তি করে এই ব্যাখা দিয়েছেন যে লোমো সল্টাডো আসলে বিশুদ্ধভাবে পেরু দেশের উদ্ভব। এর উৎপত্তিতে কোন বিদেশী প্রভাব নেই।  কিন্তু কিছু কারণবশত এই তত্ত্বকে পূর্ণ সম্মতি দেওয়া যায়না। ১৯০৩ সালের এই রান্নার বইটি পুরানো পেরুভিয়ান খাবারের জাতীয় স্বীকৃত রন্ধনপ্রনালীর তালিকায় উল্লিখিত করা হয়না। এই বইয়ের কোনও তথ্য লোমো সল্টডো খাবারটির চীনা-পেরুভিয়ান উৎসের কোনরকম বিরোধিতা করে না। এই বইটি আসলে সেই যুগে পেরুতে প্রচলিত সাধারণ কিছু খাবারের বর্ণনা করে কিন্তু তাদের উৎস সম্পর্কে বিশেষ কিছু আলোকপাত করেনা।\n\n\n== তথ্যসূত্র =="}