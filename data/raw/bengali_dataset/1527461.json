{"pageid": 1527461, "title": "লক্ষ্মী মাঞ্চু", "url": "https://bn.wikipedia.org/wiki?curid=1527461", "content": "মাঞ্চু লক্ষ্মী প্রসন্ন  (জন্ম ৮ অক্টোবর ১৯৭৭  ) একজন ভারতীয় অভিনেত্রী, চলচ্চিত্র প্রযোজক এবং টেলিভিশন উপস্থাপিকা যিনি মূলত তেলুগু সিনেমায় কাজ করেন। তিনি আমেরিকান টেলিভিশনেও কাজ করেছেন। মাঞ্চু লক্ষ্মী প্রবীণ অভিনেতা মোহন বাবুর কন্যা। তিনি ওকলাহোমা সিটি বিশ্ববিদ্যালয় থেকে নাট্যশিল্পে স্নাতক ডিগ্রি অর্জন করেছেন।  তিনি দুটি ফিল্মফেয়ার পুরষ্কার দক্ষিণ এবং দুটি নন্দী পুরষ্কার অর্জন করেছেন।\nমাঞ্চু আমেরিকান টেলিভিশন ধারাবাহিক লাস ভেগাসের  মাধ্যমে অভিনয় জগতে আত্মপ্রকাশ করেন। এই ধারাবাহিকে তিনি জেমস লেসুরের প্রেমিকা সরস্বতী কুমারের ছোট বয়সের ভূমিকায় অভিনয় করেন।  এরপর মাঞ্চু ডেসপারেট হাউসওয়াইভস, লেট নাইটস উইথ মাই লাভার এবং মিস্ট্রি ইআর -এর মতো ধারাবাহিকের একক পর্বে উপস্থিত হন। তিনি টয়োটা, এএআরপি এবং শেভ্রোলেটের বিজ্ঞাপনেও অভিনয় করেছেন।\n২০০৬ সালে, মাঞ্চু পারফেক্ট লাইভস  নামক একটি স্বল্পদৈর্ঘ্য চলচ্চিত্র পরিচালনা, প্রযোজনা এবং অভিনয় করেন, যা লস অ্যাঞ্জেলেসের লা ফেমে চলচ্চিত্র উৎসবের  অংশ হিসেবে উইলশায়ার ফাইন আর্টস নাট্যমঞ্চে প্রদর্শিত হয়েছিল।  ২০১৬ সালে তাহের আলী বেগ পরিচালিত রোয়াল্ড ডাহলের মাতিলদা চলচ্চিত্রের নাট্য রূপান্তরে মিস ট্রাঞ্চবুল চরিত্রে মাঞ্চু অভিনয় করেন। \n\n\n== প্রাথমিক জীবন এবং পরিবার ==\nলক্ষ্মী মাঞ্চু হলেন অভিনেতা মোহন বাবু এবং বিদ্যা দেবীর একমাত্র কন্যা। তার এক ছোট ভাই আছে যার নাম বিষ্ণু মাঞ্চু। তার এক ছোট সৎ ভাই আছে যার নাম মনোজ মাঞ্চু।  মাঞ্চু চেন্নাইতে জন্মগ্রহণ করেন। \n২০০৬ সালে মাঞ্চু চেন্নাইয়ের একজন তথ্যপ্রযুক্তি পেশাদার অ্যান্ডি শ্রীনিবাসনকে বিয়ে করেন। সারোগেসির মাধ্যমে এই দম্পতির একটি কন্যা সন্তানের জন্ম হয়েছে। তারা মুম্বাইতে যাওয়ার আগে কয়েক বছর ধরে হায়দ্রাবাদে  স্থায়ীভাবে বসবাস করেছিলেন।\n\n\n== কর্মজীবন ==\nচার বছর বয়সে তার অভিনয় জীবন শুরু করার পর, মাঞ্চু ভারতে ২০টি পূর্ণদৈর্ঘ্য চলচ্চিত্রে এবং মার্কিন যুক্তরাষ্ট্রে কয়েকটি ছোট টেলিভিশন ধারাবাহিকে অভিনয় করেছেন। তিনি তার পরিবারিক প্রযোজনা সংস্থা শ্রী লক্ষ্মী প্রসন্ন পিকচার্সের সাথে জড়িত। এই প্রযোজনা সংস্থাটি এখনো পর্যন্ত ছাপ্পান্নটি পূর্ণদৈর্ঘ্য চলচ্চিত্র প্রযোজনা করেছে।\n২০১১ সালের ডিসেম্বরে মাঞ্চু মণি রত্নমের তামিল ছবি কাদালে -তে একটি পার্শ্ব চরিত্রে অভিনয়ের জন্য চুক্তিবদ্ধ হন। এই চলচ্চিত্রে মাঞ্চু সেলিনা নামে একজন দরিদ্র গ্রামের মহিলার চরিত্রে অভিনয় করে, তিনি আশা করেছিলেন যে এই ছবিটি তার সাফল্যের সিঁড়ি হবে কিন্তু ছবিটি মুক্তির পর তিনি তামিল চলচ্চিত্র জগতে খুব কমই কাজের সুযোগ পান। \n\n\n== তথ্যসূত্র =="}