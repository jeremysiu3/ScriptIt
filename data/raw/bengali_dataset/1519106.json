{"pageid": 1519106, "title": "জিন মিডাওয়ার", "url": "https://bn.wikipedia.org/wiki?curid=1519106", "content": "জিন শিঙ্গলউড মিডাওয়ার, লেডি মিডাওয়ার (জন্ম : ৭ই ফেব্রুয়ারি ১৯১৩ - ৩রা মে ২০০৫) ছিলেন একজন ব্রিটিশ লেখিকা ও পরিবার পরিকল্পনা সমিতির প্রাক্তন চেয়ারম্যান এবং ব্রিটিশ নোবেল বিজয়ী স্যার পিটার ব্রায়ান মেডাওয়ারের স্ত্রী।\nজিন মিডাওয়ার ইংল্যান্ডের লন্ডনে জন্মগ্রহণ করেন, তিনি ক্যাথরিন লেসলি (জন্ম নাম প্যাটন) এবং চার্লস হেনরি শিংলউড টেলরের কন্যা। তাঁর বাবা কেমব্রিজে কর্মরত একজন চিকিৎসক ছিলেন। তাঁর মা ছিলেন সেন্ট লুইস, মিসৌরির একজন আমেরিকান।\nতিনি কেন্টের বেনেনডেন স্কুলে পড়াশোনা করেছেন এবং প্রাণিবিদ্যা অধ্যয়নের জন্য বৃত্তি পেয়েছেন। তিনি অক্সফোর্ডের সোমারভিল কলেজে যোগদান করেন এবং ১৯৩৫ সালে প্রাণিবিদ্যায় বিএসসি ডিগ্রি অর্জন করেন। ১৯৩৭ সালে তাঁর বিবাহের আগে পর্যন্ত তিনি হাওয়ার্ড ফ্লোরির (যিনি পরে ১৯৪৫ সালে ফিজিওলজি বা মেডিসিনে নোবেল পুরস্কার লাভ করেন) অধীনে লিম্ফোসাইটের উৎপত্তি এবং বিকাশ নিয়ে কাজ চালিয়ে যান। ১৯৫৪ সালে, পরিবার পরিকল্পনা সমিতির চেয়ারম্যান মার্গারেট পাইকের সাথে তাঁর পরিচয় হয় এবং তিনি সংগঠনে যোগদান করেন। ১৯৬০ সালে তিনি এর কার্যনির্বাহী সদস্য হন। ১৯৫৯ সালে তিনি মার্গারেট পাইকের ছেলে ডেভিড পাইকের সাথে ফ্যামিলি প্ল্যানিং জার্নালের (পরে ফ্যামিলি প্ল্যানিং টুডে হয়) যুগ্ম সম্পাদক হন এবং ১৯৭৯ সাল পর্যন্ত এই পদে ছিলেন। তিনি নাগরিক পরামর্শ ব্যুরো, জাতীয় বিবাহ নির্দেশিকা কাউন্সিল এবং হ্যাম্পস্টেডের এইচএম প্রিজন হলোওয়েতে তরুণ অপরাধীদের সাথেও কাজ করেছেন। মার্গারেট পাইকের মৃত্যুর কারণে ১৯৬৬ সালে তিনি এফপিএ-র চেয়ারম্যান নিযুক্ত হন এবং ১৯৭০ সাল পর্যন্ত এই পদে অধিষ্ঠিত ছিলেন। তিনি ১৯৬৮ সালে মার্গারেট পাইক সেন্টার ফর স্টাডি অ্যাণ্ড ট্রেনিং ইন ফ্যামিলি প্ল্যানিং এবং মার্গারেট পাইক মেমোরিয়াল ট্রাস্টের সহ-প্রতিষ্ঠা করেন, ১৯৭৬ সালে তাঁর মৃত্যুর আগে পর্যন্ত তিনি এর পরিচালক হিসেবে দায়িত্ব পালন করেন।\n\n\n== পিটার মিডাওয়ারের সাথে জীবন ==\n১৯৯০ সালে জিন মিডাওয়ার তাঁর স্মৃতিকথা এ ভেরি ডিসাইডেড প্রেফারেন্স: লাইফ উইথ পিটার মিডাওয়ার প্রকাশ করেন, যেখানে তিনি নিজের ব্যক্তিগত জীবনের একটি বিবরণ দেন। পিটার মিডাওয়ারের সাথে অক্সফোর্ডে তাঁর পরিচয় হয়েছিল, প্রথম ধারণায় তাঁকে 'হালকা শয়তানসুলভ' দেখাচ্ছিল। তিনি হিউরিস্টিক শব্দের অর্থ জানতে পিটারের কাছে যান, এর পর ধারাবাহিক শিক্ষাগ্রহণের মাধ্যমে তাঁদের মধ্যে দীর্ঘস্থায়ী বন্ধুত্ব গড়ে ওঠে। তাঁর পরিবার চায়নি তিনি পিটারকে বিবাহ করুন কারণ পিটার মিডাওয়ার লেবানিজ বংশোদ্ভূত ছিলেন এবং আর্থিকভাবে সচ্ছল ছিলেন না। বিয়ের সিদ্ধান্ত বজায় রাখার জন্য অবশেষে তাঁকে উত্তরাধিকার থেকে বঞ্চিত করা হয়। ১৯৩৭ সালের ২৭শে ফেব্রুয়ারী তাঁদের বিয়ে হয়। তাঁদের দুই ছেলে, চার্লস ও আলেকজাণ্ডার এবং দুই মেয়ে, ক্যারোলিন ও লুইস। পিটার বৈজ্ঞানিক গবেষণায় নিবেদিতপ্রাণ থাকাকালীন জিন সন্তানদের লালন-পালনের জন্য সময় উৎসর্গ করেছিলেন। তাঁর স্বামী ১৯৬০ সালে শারীরবিদ্যা বা চিকিৎসাবিদ্যায় নোবেল পুরস্কার জিতেছিলেন। তাঁরা একসাথে ১৯৭৭ সালে দ্য লাইফ সায়েন্স: কারেন্ট আইডিয়াজ  অফ বায়োলজি এবং ১৯৮৪ সালে অ্যারিস্টটল জুজ: এ ফিলোজফিক্যাল ডিকশনারি অফ বায়োলজি বইটি লেখেন।\nতাঁর মেয়ে ক্যারোলিনের বিবাহ হয়েছিল রাজনৈতিক কার্টুনিস্ট নিকোলাস গারল্যাণ্ডের সাথে। এই বিবাহের মাধ্যমে, তাঁর নাতি হলেন পরিচালক এবং লেখক অ্যালেক্স গারল্যাণ্ড।\nমৃত্যুর পর, পূর্ব সাসেক্সের আলফ্রিস্টনের সেন্ট অ্যাণ্ড্রু'স চার্চের কবরস্থানে তাঁর স্বামীর কবরের পাশে তাঁকে সমাহিত করা হয়।\n\n\n== কাজ ==\nফ্যামিলি প্ল্যানিং। পেঙ্গুইন। ১৯৭১। আইএসবিএন 978-0-140211542।  [ডেভিড পাইকের সাথে]\nদ্য লাইফ সায়েন্স : কারেন্ট আইডিয়াজ অফ বায়োলজি। ওয়াইল্ডউড হাউস। ১৯৭৭। আইএসবিএন 978-0-704502437।  [পিটার ব্রায়ান মিডাওয়ারের সাথে]\nলাইফক্লাস। এইচ হ্যামিলটন। ১৯৮০। আইএসবিএন 978-0-241100790। \nঅ্যারিস্টটল জুজ: এ ফিলোজফিক্যাল ডিকশনারি অফ বায়োলজি। উইডেনফেল্ড এবং নিকলসন। ১৯৮৪। আইএসবিএন 978-0-297782971।  [পিটার ব্রায়ান মিডাওয়ারের সাথে]\nএ ভেরি ডিসাইডেড প্রেফারেন্স: লাইফ উইথ পিটার মিডাওয়ার। অক্সফোর্ড ইউনিভার্সিটি প্রেস। ১৯৯০। আইএসবিএন 0-19-217779-6। \nহিটলার'স গিফট: দ্য ট্রু স্টোরি অফ দ্য সায়েন্টিস্ট এক্সপেলড বায় দ্য নাজি রেজিম। পিয়াটকুস। ২০০১। আইএসবিএন 978-0-74-992239-9।  [ডেভিড পাইকের সাথে]\n\n\n== তথ্যসূত্র ==\n\n\n== বহিঃসংযোগ ==\nডেইলি টেলিগ্রাফের শোক সংবাদ\nগার্ডিয়ানের শোক সংবাদ"}