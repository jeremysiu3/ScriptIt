{"pageid": 1072964, "title": "ইমেরিটাস অধ্যাপক", "url": "https://bn.wikipedia.org/wiki?curid=1072964", "content": "ইমেরিটাস অধ্যাপক উচ্চশিক্ষায়তনিক ক্ষেত্রে (যেমন বিশ্ববিদ্যালয়ে) অধ্যাপনা পেশায় একটি উচ্চ মর্যাদাসম্পন্ন পদ বা পদবি। বিশ্ববিদ্যালয়ের একজন চাকুরি থেকে অবসরপ্রাপ্ত স্বনামধন্য অধ্যাপকের জীবদ্দশায় শিক্ষা ও গবেষণায় অসামান্য অবদান এবং নিজ নিজ ক্ষেত্রে ব্যুৎপত্তি অর্জনের স্বীকৃতিস্বরূপ এই সম্মানজনক পদ বা পদবি প্রদান করা হয়ে থাকে।\nইমেরিটাস অধ্যাপক একটি সম্মানসূচক পদবি বা উপাধি। চাকুরি থেকে অবসরপ্রাপ্ত অধ্যাপকদের সাথে তাঁর পার্থক্য হল এই যে অবসরগ্রহণের পরেও তিনি তাঁর বিশ্ববিদ্যালয়ের উচ্চশিক্ষায়তনিক কর্মকাণ্ডে জড়িত থাকেন। তিনি স্বেচ্ছাসেবক ভিত্তিতে সীমিত সময়ের জন্য একক কোর্সের অধ্যাপনা করতে পারেন, অতিথি বক্তৃতা দিতে পারেন, ডক্টরেট ছাত্রছাত্রীদের সাহায্য করতে পারেন (উপদেষ্টা হিসেবে নয়), ভোটদানের ক্ষমতা ছাড়া বিশ্ববিদ্যালয়ের অধ্যাপকদের সভাতে যোগদানের আমন্ত্রণ পেতে পারেন। কিন্তু যেহেতু তিনি চাকুরি থেকে অবসর নিয়েছেন, তাই তাঁকে কোনও বেতন প্রদান করা হয় না। তবে তিনি বিশ্ববিদ্যালয়ের বহু সুযোগ সুবিধা ভোগ করতে পারেন। যেমন বিশ্ববিদ্যালয়ের গ্রন্থাগার ও ক্রীড়াকক্ষগুলি ব্যবহারের সুযোগসুবিধা, পানাহারের সুযোগসুবিধা, কম্পিউটার ও আন্তর্জাল ব্যবহারের সুবিধা, বিশ্ববিদ্যালয়ের বৈদ্যুতিন ডাক ঠিকানা (ইমেইল অ্যাড্রেস), ইত্যাদি ভোগ করতে পারেন। যদি সম্ভব হয়, তাহলে সক্রিয় অধ্যাপকদের বরাদ্দ করার পরে স্থান ও বাজেট অবশিষ্ট থাকলে ইমেরিটাস অধ্যাপকের জন্য নির্দিষ্ট কার্যালয় কক্ষও বরাদ্দ করা হতে পারে। অনেক সময় গবেষণা ক্ষেত্রেও জ্যেষ্ঠ বিশেষজ্ঞ হিসেবে তারা গবেষণাগারে নিয়োজিত থাকতে পারেন।\nইমেরিটাস অধ্যাপক পরিভাষাটির সাথে সাম্মানিক উচ্চশিক্ষায়তনিক উপাধি-র (ইংরেজিতে Honorary Degree অনারারি ডিগ্রি) পার্থক্য আছে। সাম্মানিক উচ্চশিক্ষায়তনিক উপাধিগুলি সাধারণত বিশ্ববিদ্যালয়ের অধ্যাপনার কাজে জড়িত কোনও ব্যক্তিকে নয়, বরং ভিন্ন কোনও পেশা, যেমন রাজনীতিবিদ, ক্রীড়াবিদ, ব্যবসায়ী, ইত্যাদি ব্যক্তিকে তার নিজ পেশাদারি ক্ষেত্রে অসাধারণ সাফল্য, অনুপ্রেরণাদায়ক অবদান ও নেতৃত্বদানকারী কর্মকাণ্ডের স্বীকৃতিস্বরূপ প্রদান করা হতে পারে।\n\n\n== পাশ্চাত্যে ব্যবহার ও ব্যুৎপত্তি ==\nপাশ্চাত্যে ইংরেজি ভাষায় ইমেরিটাস অধ্যাপককে \"ইমেরিটাস প্রফেসর\" বা \"প্রফেসর ইমেরিটাস\" নামে ডাকা হয়। নারীদের ক্ষেত্রে \"প্রফেসর ইমেরিটা\" শব্দবন্ধের ব্যবহার হতে পারে। ইংরেজিতে অধ্যাপক ছাড়াও অন্য কিছু পদের ক্ষেত্রে \"ইমেরিটাস\" শব্দের ব্যবহার দেখা যায়। পাশ্চাত্যের অন্যান্য দেশগুলিতেও কাছাকাছি পরিভাষা ব্যবহার করা হয়, যেগুলি সবই একটি লাতিন শব্দ \"এমেরিতুস\" (emeritus) থেকে এসেছে। এমেরিতুস শব্দটির অর্থ \"যে ব্যক্তি দীর্ঘদিন সেবা প্রদান করে অবসরগ্রহণের যোগ্যতা অর্জন করেছে\"। লাতিনে মূলত এমেরিতুস কথাটি দিয়ে দায়িত্ব-কর্তব্য পালনকারী সৈন্যদের বর্ণনা করতে বিশেষণ হিসেবে ব্যবহৃত হত। ১৭শ শতকের শেষভাগে এসে ইংরেজি ভাষাতে এটিকে \"ইমেরিটাস\" উচ্চারণে একই সাথে বিশেষ্য ও বিশেষণ হিসেবে ব্যবহার করা শুরু হয়, কিন্তু কেবল সৈন্যদের ক্ষেত্রে নয়। বরং যেকোনও ব্যক্তি পেশাদারী জীবন থেকে অবসর গ্রহণের পরে তার শেষ পদমর্যাদাটি ধরে রাখার অনুমতি পেলে সেই পদের পরে \"ইমেরিটাস\" যুক্ত করে ঐ ব্যক্তিকে নির্দেশ করা শুরু হয়।\n\n\n== বাংলাদেশে প্রয়োগ ==\n\n\n=== নিয়োগ পদ্ধতি ===\nবাংলাদেশে সুনির্দিষ্ট নীতিমালার ভিত্তিতে বাংলাদেশে সাধারণত সরকারি বিশ্ববিদ্যালয়ের স্বল্পসংখ্যক অবসরপ্রাপ্ত খ্যাতিমান অধ্যাপককে বিশ্ববিদ্যালয় কর্তৃক এই মর্যাদা দেয়ার রীতি প্রচলিত রয়েছে। কয়েকটি বেসরকারি বিশ্ববিদ্যালয়ও এ রীতি অনুসরণের নিদর্শন দেখা যায়। তবে বেসরকারি বিশ্ববিদ্যালয় কর্তৃক \"ইমেরিটাস অধ্যাপক\" পদবি প্রদানের ব্যাপারে বাংলাদেশ বিশ্ববিদ্যালয় মঞ্জুরী কমিশনের আপত্তি রয়েছে।\n\n\n=== সুযোগ-সুবিধাসমূহ ===\nবাংলাদেশে ইমেরিটাস অধ্যাপকের মর্যাদা পাওয়া অবসরপ্রাপ্ত অধ্যাপকগণ সাধারণত একজন অধ্যাপকের পূর্ণ সুযোগ-সুবিধা পেয়ে থাকেন।\n\n\n=== মেয়াদ ===\nবাংলাদেশে বিশ্ববিদ্যালয়ভেদে ইমেরিটাস অধ্যাপকদের মেয়াদ ভিন্ন হতে পারে। দৃষ্টান্ত স্বরূপ উল্লেখ করা যায়, অতীতে বয়সসীমা বা মেয়াদ নির্ধারিত না থাকায় ঢাকা বিশ্ববিদ্যালয়ের ইমেরিটাস অধ্যাপকগণ আমৃত্যু সুযোগ-সুবিধা লাভ করতেন। বিশ্ববিদ্যালয়টির নতুন করে নিযুক্ত ইমেরিটাস অধ্যাপকদের বয়সসীমা ৭৬ বছর নির্ধারিত হয়েছে। তুলনায় যুক্তরাজ্যের বিশ্ববিদ্যালয়গুলোতে বর্তমানে পাঁচ বছরের জন্য ইমেরিটাস অধ্যাপকের মর্যাদা প্রদানের রীতি প্রচলিত আছে।\n\n\n== আরও দেখুন ==\nজাতীয় অধ্যাপক\nইউজিসি অধ্যাপক\n\n\n== তথ্যসূত্র =="}