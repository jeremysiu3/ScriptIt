{"pageid": 1486973, "title": "বিবুধেন্দ্র সরকার", "url": "https://bn.wikipedia.org/wiki?curid=1486973", "content": "বিবুধেন্দ্র সরকার (জন্ম: ২ আগস্ট, ১৯৩৫) একজন কানাডীয় বায়োকেমিস্ট, যিনি মানব রক্তে কপার-হিস্টিডিনের উপর তার গবেষণার জন্য সবচেয়ে বেশি পরিচিত, যা মেনকেস রোগের প্রথম চিকিৎসার দিকে নিয়ে গেছে। তিনি ১৯৯০ থেকে ২০০২ সাল পর্যন্ত টরন্টোর সিক কিডস রিসার্চ ইনস্টিটিউটে বায়োকেমিস্ট্রি গবেষণার বিভাগের প্রধান হিসেবে কাজ করেছেন, যেখানে ১৯৯০ সালে তিনি স্ট্রাকচারাল বায়োলজি গবেষণার বিভাগ প্রতিষ্ঠা করেন।\n\n\n== প্রাথমিক জীবন ও শিক্ষা ==\nবিবুধেন্দ্র সরকার ১৯৩৫ সালের ২ আগস্ট ব্রিটিশ ভারতের বেঙ্গল প্রদেশের কুষ্টিয়ায় (বর্তমান বাংলাদেশ) জন্মগ্রহণ করেন। তার বাবা সুরেন্দ্র নাথ সরকার ছিলেন একজন আইনজীবী এবং মা সুচেতা সরকার (চাকী), ছিলেন একজন গৃহিণী, যিনি তার এক বছর বয়সে মারা যান। তিনি তার কিন্ডারগার্টেন এবং প্রাথমিক শিক্ষার জন্য কুষ্টিয়া মিশন স্কুলে (ক্যাথলিক স্কুল) ভর্তি হন।\n১৯৪৭ সালে ভারত বিভাজন পর, তার পরিবারকে সবকিছু ফেলে রেখে কলকাতায় চলে যেতে হয়। তিনি কলকাতার সিটি কলেজ স্কুল এন্ড কলেজে পড়াশোনা করেন। তিনি কলকাতা বিশ্ববিদ্যালয় থেকে ম্যাট্রিকুলেশন এবং ইন্টারমিডিয়েট সায়েন্স সার্টিফিকেট লাভ করেন। এরপর তিনি উত্তরপ্রদেশের কাশী হিন্দু বিশ্ববিদ্যালয়ে ভর্তি হন, যেখানে তিনি প্রাকৃতিক পণ্যের রসায়নে বিশেষজ্ঞ হয়ে বি.ফার্ম এবং এম.ফার্ম ডিগ্রি অর্জন করেন। কাশী হিন্দু বিশ্ববিদ্যালয়ে পড়াশোনার সময় তিনি নিয়মিত লখনউয়ের সেন্ট্রাল ড্রাগ রিসার্চ ইনস্টিটিউটে গ্রীষ্মকালীন ছাত্র ছিলেন, যেখানে তাকে মনোজিৎ মোহন ধর পরামর্শ দেন। মোহন ধর বিবুধেন্দ্রকে যুক্তরাষ্ট্র বা ইউরোপে স্নাতকোত্তর পড়াশোনা করতে উৎসাহিত করেন। এরপর সরকার যুক্তরাষ্ট্রের ইউনিভার্সিটি অব সাউদার্ন ক্যালিফোর্নিয়াে বায়োকেমিস্ট্রি বিষয়ে স্নাতকোত্তর পড়াশোনা করতে যান, যেখানে তিনি পল সল্টম্যানের তত্ত্বাবধানে গবেষণা করেন। ইউনিভার্সিটি অব সাউদার্ন ক্যালিফোর্নিয়ায় থাকাকালীন সরকার কয়েকজন বিজ্ঞানীর দ্বারা প্রভাবিত হন: রাসায়নিক গতিবিদ্যায় সিডনি বেনসন, ভৌত রসায়নে আর্থার অ্যাডামসন এবং ধাতব-সক্রিয় এনজাইম রসায়নে বো মালমস্ট্রম। সরকার ১৯৬৪ সালে বায়োকেমিস্ট্রিতে পিএইচডি ডিগ্রি লাভ করেন।\n\n\n== কর্মজীবন ==\n১৯৬৪ সালের শুরুর দিকে বিধুবেন্দ্র শিকাগোতে অনুষ্ঠিত ফেডারেশন অফ আমেরিকান সোসাইটি ফর এক্সপেরিমেন্টাল বায়োলজি (এফএএসইবি) সভায় তার পিএইচডি গবেষণার কাজ উপস্থাপন করছিলেন, যেখানে কানাডার টরন্টোর সিক কিডস হাসপাতালের উইলসন রোগের একজন বিশেষজ্ঞ চিকিৎসক, অ্যান্ড্রু স্যাস-কোর্তসাক, তার উপস্থাপনা শুনতে আসেন। স্যাস-কোর্তসাক হসপিটাল ফর সিক চিলড্রেনে জেনেটিক মেটাবলিক প্রোগ্রামের নেতৃত্ব দিচ্ছিলেন এবং তার প্রোগ্রামে যোগ দেওয়ার জন্য একজন তরুণ বেসিক বিজ্ঞানী খুঁজছিলেন। স্যাস-কোর্তসাক বিধুবেন্দ্রকে জেনেটিক মেটাবলিক রিসার্চ প্রোগ্রামে স্টাফ সায়েন্টিস্টের একটি পদ, প্রাথমিক গবেষণা তহবিল এবং সিক কিডস-এর একটি নতুন উইংয়ে নিজস্ব ল্যাবরেটরির প্রস্তাব দেন। এর কিছুদিন পরেই তাকে টরন্টো বিশ্ববিদ্যালয়ের বায়োকেমিস্ট্রি বিভাগের সাথে যুক্ত করা হয়।\nবিধুবেন্দ্র স্যাস-কোর্তসাকের সাথে গ্র্যান্ড রাউন্ডে অংশ নিতে শুরু করেন এবং উইলসন রোগে আক্রান্ত রোগীদের পরিদর্শন করতে ওয়ার্ডে যান। ধাতব প্রোটিনের মিথস্ক্রিয়া এবং ধাতু পরিবহনের জীবভৌত দিকগুলির প্রতি তার আগ্রহের কারণে, সরকারের গবেষণা ধাতু-সম্পর্কিত রোগের দিকে মনোনিবেশ করে। তিনি সিক কিডস-এ স্যাস-কোর্তসাকের সাথে যুক্ত হয়ে মৌলিক বিজ্ঞান এবং ক্লিনিকাল মেডিসিনের মধ্যে সীমানা অতিক্রম করে বহুমুখী গবেষণার সূচনা করেন এবং সিক কিডস-এ একটি সহযোগিতামূলক পরিবেশ তৈরি করেন। ১৯৯০ সালে তাকে সিক কিডস-এ বায়োকেমিস্ট্রি গবেষণা বিভাগের প্রধান হিসেবে নিয়োগ দেওয়া হয়।\n\n\n== ব্যক্তিগত জীবন ==\nতিনি দীপ্তি সরকার-এর (পূর্বনাম দত্ত) (জন্ম ১৯৪৪ – মৃত্যু ১৯৮৫) সাথে বিবাহবন্ধনে আবদ্ধ হন, যিনি একজন ভারতীয় শাস্ত্রীয় নৃত্যশিল্পী, কোরিওগ্রাফার এবং ইতিহাসবিদ ছিলেন। তার এক পুত্র এবং এক কন্যা রয়েছে।\n\n\n== তথ্যসূত্র =="}