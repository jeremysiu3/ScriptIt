{"pageid": 1415447, "title": "আলোকীয় দূরবীক্ষণ যন্ত্র", "url": "https://bn.wikipedia.org/wiki?curid=1415447", "content": "আলোকীয় দূরবীক্ষণ যন্ত্র বলতে এমন এক ধরনের দূরবীক্ষণ যন্ত্রকে বোঝায় যেটি মূলত তড়িৎ-চুম্বকীয় বর্ণালীর দৃশ্যমান অংশ থেকে আগত আলোকরশ্মিগুলিকে সংগ্রহ ও কেন্দ্রীভূত (ফোকাস) করে সরাসরি চাক্ষুষ সংবীক্ষণের জন্য একটি বিবর্ধিত প্রতিবিম্ব সৃষ্টি করা, আলোকচিত্র গ্রহণ করা বা বৈদ্যুতিন (ইলেকট্রনীয়) সুবেদী চিত্র গ্রাহকসমূহের (ইমেজ সেন্সর) মাধ্যমে উপাত্ত সংগ্রহ করার কাজে ব্যবহৃত হয়।\nআলোকীয় দূরবীক্ষণ যন্ত্রগুলি মূলত তিন প্রকারের হয়ে থাকে:\n\nপ্রতিসরক দূরবীক্ষণ যন্ত্র (Refracting telescope), যা পরকলা (লেন্স) ব্যবহার করে ও কদাচিৎ ত্রিশিরা (প্রিজম) ব্যবহার করে। (এ ব্যাপারে পরকলা প্রতিসরণ বিজ্ঞান নিবন্ধটি দ্রষ্টব্য)\nপ্রতিফলক দূরবীক্ষণ যন্ত্র (Reflecting telescope), যা দর্পণ ব্যবহার করে। (এ ব্যাপারে প্রতিফলন বিজ্ঞান নিবন্ধটি দ্রষ্টব্য))\nপ্রতিফলক-প্রতিসরক দূরবীক্ষণ যন্ত্র, যেটিতে পরকলা (লেন্স) ও দর্পণের সমবায় ঘটানো হয়।\nকোনও আলোকীয় দূরবীক্ষণ যন্ত্রের সূক্ষ্ম খুঁটিনাটি বিভেদনক্ষমতা সরাসরি সেটির অভিলক্ষ্য (অবজেক্টিভ) অর্থাৎ সেটির আলোকগ্রাহী ও আলোক-কেন্দ্রীভূতকারী মুখ্য পরকলা বা দর্পণের ব্যাস বা উন্মেষের সাথে সম্পর্কিত। এটির আলোক-সংগ্রাহী ক্ষ্মতা অভিলক্ষ্যের ক্ষেত্রফলের সাথে সম্পর্কিত। অভিলক্ষ্য যত বড় হবে, দূরবীক্ষণ যন্ত্রটি তত বেশি আলো সংগ্রহ করবে ও তত বেশি সূক্ষ্ম খুঁটিনাটি বিভেদ করতে সক্ষম হবে।\nসাধারণ মানুষ আলোকীয় দূরবীক্ষণ যন্ত্র ব্যবহার করে (যার মধ্যে একনেত্র ও দ্বিনেত্র দূরবিন অন্তর্ভুক্ত) বহিরাঙ্গন কর্মকাণ্ডের জন্য যেমন পর্যবেক্ষণমূলক জ্যোতির্বিজ্ঞান, পক্ষীবিজ্ঞান, যানচালনা, শিকার ও তথ্যানুসন্ধান অভিযানের জন্য ব্যবহার করতে পারে। এছাড়া অন্দরাঙ্গন বা অর্ধ-বহিরাঙ্গন কর্মকাণ্ড যেমন পরিবেশন শিল্পকলা ও দর্শকসমক্ষে পরিবেশিত ক্রীড়া দেখার জন্যও এগুলি ব্যবহৃত হতে পারে।\n\n\n== তথ্যসূত্র =="}