{"pageid": 1115829, "title": "২০২০–২১ স্পেনীয় সুপার কাপ", "url": "https://bn.wikipedia.org/wiki?curid=1115829", "content": "২০২০–২১ স্পেনীয় সুপার কাপ রয়্যাল স্প্যানিশ ফুটবল ফেডারেশন (আরএফইএফ) দ্বারা আয়োজিত স্পেনীয় সুপার কাপের ৩৭তম আসর ছিল, যেখানে পূর্ববর্তী মৌসুমে স্পেনীয় ফুটবল লিগ পদ্ধতির মূল প্রতিযোগিতায় সফল দলগুলো অংশগ্রহণ করেছিল। এই আসরে স্পেনের স্পেনীয় ফুটবল লিগ পদ্ধতির প্রথম স্তরের লীগ লা লিগার চ্যাম্পিয়ন রিয়াল মাদ্রিদ, রানার-আপ বার্সেলোনা এবং স্পেনের প্রধান কাপ প্রতিযোগিতা কোপা দেল রেইয়ের চ্যাম্পিয়ন রিয়াল সোসিয়েদাদ এবং রানার-আপ অ্যাথলেটিক বিলবাও প্রতিদ্বন্দ্বিতা করেছিল। এই আসরের ম্যাচগুলো ২০২১ সালের ১৩ হতে ১৭ই জানুয়ারি তারিখ স্পেনের ৩টি শহরে অনুষ্ঠিত হয়েছিল।\nপূর্ববর্তী আসরের মতো এই আসরটিও মধ্যপ্রাচ্যের দেশ সৌদি আরবে অনুষ্ঠিত হওয়ার কথা ছিল, তবে কোভিড-১৯ এর বৈশ্বিক মহামারীর কারণে ভ্রমণ বিধিনিষেধের কারণে এই আসরটি স্পেনেই আয়োজন করতে হয়েছিল।\nরিয়াল মাদ্রিদ স্পেনীয় সুপার কাপের পূর্ববর্তী আসরের চ্যাম্পিয়ন, যারা ২০১৯–২০ আসরের ফাইনালে আতলেতিকো মাদ্রিদের সাথে অতিরিক্ত সময় শেষে ০–০ গোলে ড্র করার পর পেনাল্টি শুট-আউটে ৪–১ গোলের ব্যবধানে পরাজিত করে একাদশবারের মতো শিরোপা জয়লাভ করেছিল। ১৭ই জানুয়ারি তারিখে সেভিলের এস্তাদিও দে লা কার্তুহায় অনুষ্ঠিত ফাইনালে অ্যাথলেটিক বিলবাও বার্সেলোনাকে অতিরিক্ত সময়ে ৩–২ গোলের ব্যবধানে পরাজিত করে স্পেনীয় সুপার কাপের ইতিহাসে তৃতীয়বারের মতো শিরোপা জয়লাভ করেছে।\n\n\n== দল ==\nস্পেনীয় সুপার কাপের এই আসরে ২০১৯–২০ কোপা দেল রেই এবং ২০১৯–২০ লা লিগার চ্যাম্পিয়ন এবং রানার-আপ দল স্বয়ংক্রিয়ভাবে উত্তীর্ণ হয়েছিল।\n\n\n== ম্যাচ ==\nএই আসরের ম্যাচের ড্র ২০২০ সালের ১৭ই ডিসেম্বর তারিখে লা সিউদাদ দেল ফুটবলের রয়্যাল স্প্যানিশ ফুটবল ফেডারেশনের প্রধান কার্যালয়ে অনুষ্ঠিত হয়েছিল। এই ড্রয়ের একটি শর্ত ছিল, যা হলো সেমি-ফাইনালে রিয়াল মাদ্রিদ এবং বার্সেলোনা একে অপরের মুখোমুখি হতে পারবে না।\nএই আসরে অংশগ্রহণকারী ৪টি দল সেমি-ফাইনালে একে অপরের মুখোমুখি হয়েছিল। অতঃপর দুই সেমি-ফাইনালে বিজয়ী ফাইনালে উত্তীর্ণ হয়েছিল, যেখানে তারা শিরোপা জয়লাভের জন্য একে অপরের মুখোমুখি হয়েছিল। এই আসরের ম্যাচগুলো স্পেনের ৩টি শহরে অনুষ্ঠিত হয়েছিল।\nনিম্নে তালিকাভুক্ত সকল ম্যাচের সময় মধ্য ইউরোপীয় সময় অনুসারে উল্লেখ করা হয়েছে (ইউটিসি+১)\n\n\n=== বন্ধনী ===\n\n\n=== সেমি-ফাইনাল ===\n\n\n=== ফাইনাল ===\n\n\n== টীকা ==\n\n\n== তথ্যসূত্র =="}