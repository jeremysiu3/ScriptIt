{"pageid": 1526838, "title": "বিজয়লক্ষ্মী রামানন", "url": "https://bn.wikipedia.org/wiki?curid=1526838", "content": "বিজয়লক্ষ্মী রামানন ভিএসএম (২৭শে ফেব্রুয়ারি ১৯২৪ – ১৮ই অক্টোবর ২০২০) একজন ভারতীয় চিকিৎসক এবং পেশাগত সেনা কর্মকর্তা ছিলেন। তিনি ভারতীয় বিমান বাহিনীর দায়িত্বপ্রাপ্ত প্রথম মহিলা অফিসার ছিলেন এবং ভারতের বেশ কয়েকটি সামরিক হাসপাতালে সার্জন হিসেবে দায়িত্ব পালন করেছিলেন। তিনি ১৯৭৭ সালে সেনাবাহিনীর বিশিষ্ট সেবা পদক লাভ করেন এবং ১৯৭৯ সালে উইং কমান্ডার হিসেবে অবসর গ্রহণ করেন।\n\n\n== প্রারম্ভিক জীবন ==\nবিজয়লক্ষ্মী রামাননের জন্ম ১৯২৪ সালের ২৭শে ফেব্রুয়ারি মাদ্রাজে (বর্তমানে চেন্নাই )। তাঁর বাবা টি ডি নারায়ণ আয়ার ছিলেন প্রথম বিশ্বযুদ্ধের একজন প্রবীণ সৈনিক এবং পরে মাদ্রাজের একজন জনস্বাস্থ্য কর্মকর্তা। বিজয়লক্ষ্মী একজন ডাক্তার হিসেবে প্রশিক্ষণ নেন এবং ১৯৪৩ সালে মাদ্রাজ মেডিকেল কলেজে যোগদানের পর এমবিবিএস ডিগ্রি অর্জন করেন। ছাত্রী হিসেবে, তিনি মাদ্রাজ বিশ্ববিদ্যালয় থেকে মেডিসিনের জন্য বেলফোর মেমোরিয়াল পদক এবং সার্জারির জন্য পুরস্কার লাভ করেন। তিনি ধাত্রীবিদ্যা ও স্ত্রীরোগবিদ্যায় এমডি ডিগ্রি অর্জন করেন এবং ভারতীয় সেনাবাহিনীতে যোগদানের আগে মাদ্রাজে একজন সার্জন হিসেবে কাজ করতেন।\n\n\n== কর্মজীবন ==\n১৯৫৫ সালে একটি স্বল্প-সেবা কমিশনের অধীনে বিজয়লক্ষ্মী ভারতীয় সেনা মেডিকেল কর্পসে যোগদান করেন। পরবর্তীতে তিনি ভারতীয় বিমান বাহিনীতে যোগদান করেন এবং ১৯৭১ সালে প্রথম মহিলা অফিসার হিসেবে দায়িত্বপ্রাপ্ত হন। ভারতের সামরিক হাসপাতালে একজন স্ত্রীরোগ বিশেষজ্ঞ হিসেবে কাজ করার পাশাপাশি, তিনি ১৯৬২, ১৯৬৬ এবং ১৯৭১ সালের যুদ্ধের সময় সামরিক সদস্যদের চিকিৎসা সেবা প্রদান করেছিলেন।\n১৯৬৮ সালে, তিনি কর্ণাটকের বেঙ্গালুরুতে বিমান বাহিনী হাসপাতালে বরিষ্ঠ স্ত্রীরোগ ও প্রসূতি বিশেষজ্ঞ হিসেবে দায়িত্ব পান এবং সেনাবাহিনীতে পরিবার পরিকল্পনাকে উৎসাহিত করার জন্য সামরিক প্রচেষ্টার নেতৃত্ব দেন। তিনি ১৯৫৩ সালের ২০শে মার্চ ফ্লাইট লেফটেন্যান্ট এবং ১৯৭২ সালের ২২শে আগস্ট উইং কমান্ডার হন। তিনি জালাহাল্লি, কানপুর, সেকেন্দ্রাবাদ এবং ব্যাঙ্গালোরের সশস্ত্র বাহিনীর হাসপাতালে সেবা প্রদান করেছেন। এই সময় তিনি নার্স অফিসারদের জন্য প্রসূতি ও স্ত্রীরোগবিদ্যাও পড়াতেন।\nবিজয়লক্ষ্মী ১৯৭৯ সালে উইং কমান্ডার হিসেবে অবসর গ্রহণ করেন। তিনি \"উচ্চমানের বিশিষ্ট সেবার\" জন্য ভারতীয় সশস্ত্র বাহিনীর সদস্যদের দেওয়া বিশেষ সেবা পদক প্রাপক ছিলেন এবং ভারতীয় সশস্ত্র বাহিনীর সাথে যুক্ত নারী ও শিশুদের প্রতি তাঁর সেবার জন্য ১৯৭৭ সালের ২৬শে জানুয়ারী তৎকালীন ভারতীয় রাষ্ট্রপতি নীলম সঞ্জীব রেড্ডি তাঁকে এই পদক প্রদান করেন।  তিনি ছিলেন ভারতীয় বিমান বাহিনীতে দায়িত্বপ্রাপ্ত প্রথম মহিলা আধিকারিকর। অবসর গ্রহণের আগে তিনি ২৪ বছর ভারতীয় বিমান বাহিনীতে দায়িত্ব পালন করেছিলেন।\nভারতীয় বিমান বাহিনীর প্রথম মহিলা অফিসার হিসেবে তাঁর অভিজ্ঞতা সম্পর্কে বলতে গিয়ে  ১৯৭৭ সালে বলেছিলেন, \"বেশ কয়েক বছর ধরে, আমি বিমান বাহিনীর একমাত্র মহিলা অফিসার ছিলাম। প্রথমদিকে, আমি পুরুষদের সাথে কাজ করতে ভয় পেতাম, কিন্তু আমি সাহসী ছিলাম এবং মনে মনে ভাবতাম, আমি যে কোন কিছুর মুখোমুখি হতে পারি।\" যোগদানের সময় ভারতীয় বিমান বাহিনীতে মহিলাদের জন্য ইউনিফর্ম না থাকায়, তিনি বিমান বাহিনীর রঙের সাথে মিলিয়ে উপযুক্ত শাড়ি এবং ব্লাউজ ব্যবহার করতেন বলে জানা যায়। পরে মহিলা আধিকারিকদের জন্য এটিই আদর্শ পোশাক হয়ে ওঠে।\n\n\n== ব্যক্তিগত জীবন ==\nবিজয়লক্ষ্মী একজন ধ্রুপদী কর্ণাটকী সঙ্গীতজ্ঞ হিসেবেও প্রশিক্ষণ পেয়েছিলেন এবং ১৫ বছর বয়স থেকেই অল ইন্ডিয়া রেডিওতে \"এ গ্রেড\" শিল্পী ছিলেন, দিল্লি, লখনউ, সেকেন্দ্রাবাদ এবং বেঙ্গালুরু থেকে সম্প্রচার করতেন।  তিনি তাঁর দুই সন্তান সুকন্যা এবং সুকুমারকে রেখে গেছেন। তাঁর স্বামী কেভি রামাননও বিমান বাহিনীর একজন কর্মকর্তা ছিলেন।\nতিনি ১৮ অক্টোবর ২০২০ তারিখে বেঙ্গালুরুতে তাঁর মেয়ের বাড়িতে ৯৬ বছর বয়সে বার্ধক্যজনিত কারণে মারা যান। \n\n\n== তথ্যসূত্র ==\n\n\n== বহিঃসংযোগ ==\nউইং কমান্ডার ডঃ বিজয়লক্ষ্মী রমননঃ সার্ভিস রেকর্ড"}