{"pageid": 1058448, "title": "আমির হোসেন খান", "url": "https://bn.wikipedia.org/wiki?curid=1058448", "content": "আমির হোসেন খান একজন বাংলাদেশী পদার্থবিজ্ঞানী, শিক্ষাবিদ, লেখক ও অধ্যাপক ছিলেন। তিনি দীর্ঘদিন জাহাঙ্গীরনগর বিশ্ববিদ্যালয়ে অধ্যাপক হিসেবে এবং কুমিল্লা বিশ্ববিদ্যালয়ের উপাচার্য হিসেবে দায়িত্ব পালন করেছেন। উচ্চমাধ্যমিক স্তরের পদার্থবিজ্ঞান পাঠ্যপুস্তক রচনা করে তিনি খ্যাতি অর্জন করেন।\n\n\n== কর্মজীবন ==\nআমির হোসেন খান জাহাঙ্গীরনগর বিশ্ববিদ্যালয়ের পদার্থবিজ্ঞান বিভাগের অধ্যাপক ছিলেন। ১৯৯৯ সালে তিনি বিশ্ববিদ্যালয়টির ছাত্র কল্যাণ ও কাউন্সেলিং কেন্দ্রের পরিচালক নিযুক্ত হন। ২০০৯ সালের ২৩ নভেম্বর বাংলাদেশের তৎকালীন রাষ্ট্রপতি তাকে কুমিল্লা বিশ্ববিদ্যালয়ের উপাচার্য নিযুক্ত করেন। ২০১৩ সালের ২২ নভেম্বর পর্যন্ত তিনি এ দায়িত্ব পালন করেন এবং এরপর আলী আশরাফ তার স্থলাভিষিক্ত হন। তিনি মাওলানা ভাসানী বিজ্ঞান ও প্রযুক্তি বিশ্ববিদ্যালয়ের রিজেন্ট বোর্ডের একজন সদস্য ছিলেন।\nউচ্চ মাধ্যমিক স্তরের শিক্ষার্থীদের জন্য তিনি মোহাম্মদ ইসহাক ও মো. নজরুল ইসলামের সাথে যৌথভাবে পদার্থবিজ্ঞান ১ম ও ২য় পত্রের পাঠ্যপুস্তক রচনা করেন।\n\n\n== ব্যক্তিগত জীবন ==\nআমির হোসেন খানের গ্রামের বাড়ি মুন্সীগঞ্জ জেলায়। তিনি এক ছেলে ও এক মেয়ের জনক। তার ছেলে আসিফ হোসেন খান একজন অধ্যাপক। তার মেয়ে রিসালা তাসিন খান জাহাঙ্গীরনগর বিশ্ববিদ্যালয়ের আই.আই. টি এর অধ্যাপক[১]।\n\n\n== মৃত্যু ==\nআমির হোসেন খান ২০২৪ সালের ১৪ মার্চ নিউমোনিয়ায় আক্রান্ত হয়ে ঢাকার স্কয়ার হাসপাতালে মৃত্যুবরণ করেন। তিনি হৃদরোগে আক্রান্ত ছিলেন। জাহাঙ্গীরনগর বিশ্ববিদ্যালয় মাঠে ও অরুণা পল্লী জামে মসজিদে জানাজা শেষে তাকে অরুণা পল্লী কবরস্থানে দাফন করা হয়।\n\n\n== আরও দেখুন ==\nএমরান কবির চৌধুরী\nসরোজ কান্তি সিংহ হাজারী\n\n\n== তথ্যসূত্র =="}