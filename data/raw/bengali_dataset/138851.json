{"pageid": 138851, "title": "ঢাকা আন্তর্জাতিক বইমেলা", "url": "https://bn.wikipedia.org/wiki?curid=138851", "content": "ঢাকা আন্তর্জাতিক বইমেলা, প্রাক্তন ঢাকা বইমেলা, বাংলাদেশের রাজধানী শহর ঢাকায় অনুষ্ঠিত একটি বইমেলা, যা আন্তর্জাতিক বইমেলা হিসেবে পরিগণিত। এই মেলাটি বাংলাদেশের অন্যতম বিশিষ্ট বইমেলা অমর একুশে গ্রন্থমেলা থেকে আলাদা। সাধারণত প্রতি বছর ডিসেম্বর মাসে এই মেলার আয়োজন করা হয়। তবে এই মেলা আয়োজনের স্থান নির্দিষ্ট নয়।\n\n\n== বিবরণ ==\nএই মেলায় সাধারণত বাংলাদেশ ছাড়াও বিশ্বের অন্যান্য দেশ (ভারত, ইরান ইত্যাদি) থেকেও প্রকাশনা সংস্থারা তাদের বই নিয়ে হাজির হোন। অনেক সময় বিদেশী স্টলগুলো নির্দিষ্ট দেশের প্রতিনিধিত্ব না করে কোনো সংস্থা বা প্রতিষ্ঠানের প্রতিনিধিত্ব করে। তবে বেশিরভাগ বিদেশী স্টলে বই, বিক্রয়ের জন্য রাখা হয় না, শুধুমাত্র প্রদর্শন করা হয়। প্রতি বছরই মেলা নির্দিষ্ট কোনো প্রতিপাদ্য থাকে। মেলার স্থান নির্দিষ্ট নয়, কখনও শিল্পকলা একাডেমী প্রাঙ্গণে, কখনও ঢাকা বিশ্ববিদ্যালয়ের খেলার মাঠে, কখনও সোহরাওয়ার্দী উদ্যানে আয়োজিত হয়। গুটিকয়েক প্রকাশনা প্রতিষ্ঠান এই মেলা উপলক্ষে নতুন বই প্রকাশ করে থাকে। বই ক্রয়ে নির্দিষ্ট পরিমাণ (সাধারণত ২৫%) কমিশন পাওয়া যায়।\nমেলাকে ঘিরে আরো থাকে সেমিনার, সংগীতানুষ্ঠান, নতুন বইয়ের মোড়ক উন্মোচন অনুষ্ঠান আর বিভিন্ন বিষয়ক আলোচনা অনুষ্ঠান। মেলায় ঢোকার জন্য থাকে টিকেটের ব্যবস্থা, নির্দিষ্ট প্রবেশমূল্য দিয়ে টিকেট ক্রয় করতে হয়। তবে কোনো শিক্ষাপ্রতিষ্ঠানের ব্যবস্থাপনায় শিক্ষার্থীরা দলগতভাবে বিনা টিকেটে প্রবেশ করতে পারে।\n\n\n== ইতিহাস ==\nস্বাধীন বাংলাদেশে প্রথম আন্তর্জাতিক বইমেলার আয়োজক ছিলো দেশটির জাতীয় গ্রন্থকেন্দ্র, এবং সেই মেলা অনুষ্ঠিত হয় ১৯৭২ খ্রিস্টাব্দের ২০ ডিসেম্বর থেকে ২৭ ডিসেম্বর পর্যন্ত বাংলা একাডেমী প্রাঙ্গণে সেই মেলা বসেছিলো। বাংলাদেশের প্রকাশনা সংস্থা ছাড়াও ৮টি দেশের প্রকাশনা সংস্থা অংশ নিয়েছিলো সেই মেলায়। মেলা উপলক্ষে আয়োজিত হয়েছিলো আন্তর্জাতিক সেমিনার। তবে বর্তমান মেলার আসরটি আয়োজিত হয়ে আসছে ১৯৯৫ খ্রিস্টাব্দ থেকে। তখন থেকে ঢাকা বইমেলা নামে এই মেলা আয়োজিত হয় ১৪ বার। ২০০৮ খ্রিস্টাব্দ থেকে বর্ধিত পরিসরে ঢাকা আন্তর্জাতিক বইমেলা নামে এই মেলার আয়োজন চলছে।\n\n\n== আরও দেখুন ==\nঅমর একুশে গ্রন্থমেলা\nবাংলাদেশের উৎসব\n\n\n== তথ্যসূত্র ==\n\n\n== বহিঃসংযোগ ==\nঢাকা আন্তর্জাতিক বইমেলা'র অফিশিয়াল ওয়েবসাইট\nসাপ্তাহিক ২০০০ পত্রিকার একটি প্রতিবেদনে ঢাকা আন্তর্জাতিক বইমেলার সমালোচনা"}