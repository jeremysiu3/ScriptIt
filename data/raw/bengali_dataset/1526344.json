{"pageid": 1526344, "title": "সাবরাং ট্যুরিজম পার্ক", "url": "https://bn.wikipedia.org/wiki?curid=1526344", "content": "সাবরাং ট্যুরিজম পার্ক একটি প্রস্তাবিত অর্থনৈতিক অঞ্চল যা বাংলাদেশের পর্যটননগরী কক্সবাজার শহরের অদূরে টেকনাফ উপজেলায় অবস্থিত একটি বিনোদন কেন্দ্র। এটি বাংলাদেশের বৃহত্তম বিনোদনমূলক পার্ক। বাংলাদেশ অর্থনৈতিক অঞ্চল কর্তৃপক্ষ (বেজা)র সারা দেশে ১০০টি বিশেষ অর্থনৈতিক অঞ্চল উন্নয়নের পরিকল্পনার একটি অংশ সাবরাং ট্যুরিজম পার্ক।\n\n\n== ইতিহাস ==\nঅর্থনৈতিক বিষয়ক মন্ত্রিসভা কমিটি ৬ মে ২০১৫ তারিখে এ প্রকল্পটি অনুমোদন করে। পার্কের উন্নয়ন কাজের উদ্বোধন হয়েছিল ২০১৬ সালে। এ প্রকল্পের বাজেট ধরা হয়েছে প্রায় ২ হাজার কোটি টাকা।\nএ বাজেটের একটি বড় অংশ প্রায় ৫০০ কোটি টাকা ব্যয় হবে ট্যুরিজম পার্ককে সাগরের উচ্চ জোয়ারের প্রভাবমুক্ত রাখতে 'সুপার ডাইক' বা শক্তিশালী বেড়িবাঁধ নির্মাণে।\n\n\n== অবস্থান ==\nসাবরাং ট্যুরিজম পার্ক কক্সবাজার শহর থেকে প্রায় ৮২ কিলোমিটার এবং টেকনাফ শহর থেকে ৫ কিলোমিটার দক্ষিণে অবস্থিত। এই স্থানটি বৈচিত্র্যময় ও বহুমুখী, কারণ এর দক্ষিন-পশ্চিম দিক থেকে উত্তাল বঙ্গোপ সাগর, পূর্বে  শান্তশিষ্ট নাফ নদীর পানি আর উত্তর দিকে মনোরম পাহাড়ের দৃশ্য।\n\n\n== নির্মাণ ==\nসাবরাং ট্যুরিজম পার্কে ২৮টি বিনিয়োগকারী প্রতিষ্ঠানের সঙ্গে জমি ইজারা চুক্তি স্বাক্ষর হয়েছে। এসব প্রতিষ্ঠানের প্রস্তাবিত বিনিয়োগের পরিমাণ প্রায় ৪৬ কোটি মার্কিন ডলার। দেশী-বিদেশী বিভিন্ন প্রতিষ্ঠান বিনিয়োগের আগ্রহ প্রকাশ করেছে। নেদারল্যান্ডস, সিঙ্গাপুর এবং অন্যান্য দেশের ২৩ বিনিয়োগকারী ১১২ দশমিক ২৯ একর জমি বরাদ্দ পেয়েছে। এর বিনিময়ে তারা ৪১৩ মিলিয়ন ডলার বিনিয়োগের প্রস্তাব দিয়েছেন।\nগ্রেট আউটডোর অ্যান্ড অ্যাডভেঞ্চার লিমিটেড এখানে তিন একর জমিতে প্রায় ৬০ লাখ ডলার বিনিয়োগে পর্যটনবান্ধব বিভিন্ন স্থাপনা গড়ে তুলবে। এর মধ্যে রয়েছে, স্নোরকেলিং, স্কুবা ডাইভিং, প্যারাসেইলিং, জেট স্কিইং, প্যাডেল বোর্ডিং, বিচ ভলিবল, বিচ বোলিং\nগ্রিন অরচার্ড হোটেল অ্যান্ড রিসোর্টস লিমিটেড দেড় একর জমিতে প্রায় ৭৫ কোটি ডলার বিনিয়োগে গড়ে তুলবে ২১০টি রুম বিশিষ্ট থ্রি স্টার হোটেল, রিক্রিয়েশন সেন্টার এবং কনভেনশন সেন্টার।\nসানসেট বে লিমিটেড এক একর জমিতে প্রায় ১ কোটি ৯২ লাখ ডলার বিনিয়োগে ৩৭০টি রুম বিশিষ্ট ৫ তারকা হোটেলসহ পর্যটনবান্ধব স্থাপনা তৈরি করবে\nসাবরাং ট্যুরিজম পার্কে ইতিমধ্যে ১২টি প্রতিষ্ঠানের বিনিয়োগ অনুমোদন পেয়েছে, যার মাধ্যমে ২৪ কোটি ৫০ লাখ ডলার বিনিয়োগ হবে।\nসরকারি-বেসরকারি অংশীদারিত্বের (পিপিপি) ভিত্তিতে সাবরাং ট্যুরিজম পার্ক গড়ে তোলা হবে, এখানে বিভিন্ন ক্যাটাগরির রিসোর্ট ও হোটেলের পাশাপাশি গলফ কোর্স, শপিং সেন্টার, ঐতিহ্য ও মুক্তিযুদ্ধ জাদুঘর, অ্যামফিথিয়েটার, কনভেনশন সেন্টার, আ্যমিউজমেন্ট পার্ক, হাসপাতাল, ফায়ার স্টেশন, দুর্যোগ ব্যবস্থাপনা কেন্দ্র থাকবে\nএছাড়াও  যোগাযোগের জন্য বাস ডিপো, ট্রান্সপোর্টেশন হাব, হেলিপ্যাড ও জেটি স্টেশন করা হবে। রাস্তা, হাঁটার পথ ও বাইসাইকেল লেন রাখা হবে।\n\n\n== আরও দেখুন ==\nকক্সবাজার জেলা\nটেকনাফ উপজেলা\nনাফ নদী\nসেন্ট মার্টিন দ্বীপ\nসাবরাং ইউনিয়ন\nনাফ পর্যটন পার্ক\nজালিয়ার দ্বীপ\n\n\n== তথ্যসূত্র ==\n\n\n== বহিঃসংযোগ =="}