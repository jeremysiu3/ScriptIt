{"pageid": 1302736, "title": "মোকাম্মেল হোসেন", "url": "https://bn.wikipedia.org/wiki?curid=1302736", "content": "মোকাম্মেল হোসেন (জন্ম: ১ জানুয়ারি ১৯৬৪ খ্রি.) বাংলাদেশ সিভিল সার্ভিসের একজন কর্মকর্তা। তিনি জনপ্রশাসন মন্ত্রণালয়ের অতিরিক্ত সচিব (এপিডি) ছিলেন। বর্তমানে তিনি বেসামরিক বিমান পরিবহন ও পর্যটন মন্ত্রণালয়ের সচিব হিসেবে দায়িত্ব পালন করছেন।\n\n\n== প্রাথমিক জীবন ==\nমোকাম্মেল ১৯৬৪ খ্রিষ্টাব্দের ১ জানুয়ারি ঢাকায় জন্মগ্রহণ করেন। তিনি ঢাকার মোহাম্মদপুর সরকারি বালক উচ্চ বিদ্যালয় থেকে ১৯৭৯ খ্রিষ্টাব্দে এসএসসি এবং ঢাকা কলেজ থেকে ১৯৮১ খ্রিষ্টাব্দে এইচএসসি পাশ করেন। তিনি ঢাকা বিশ্ববিদ্যালয়ের অর্থনীতি বিভাগ থেকে ১৯৮৪ খ্রিষ্টাব্দে স্নাতক (সম্মান) এবং ১৯৮৫ খ্রিষ্টাব্দে মাস্টার্স ডিগ্রি লাভ করেন। পরবর্তীকালে তিনি সিংগাপুরের নানইয়াং টেকনোলজিক্যাল বিশ্ববিদ্যালয় থেকে এমবিএ ডিগ্রি অর্জন করেন। এছাড়া দেশ ও বিদেশে তিনি বিভিন্ন প্রশিক্ষণ কোর্সে অংশগ্রহণ করেছেন।\n\n\n== কর্মজীবন ==\nমোকাম্মেল হোসেন ১০ম বিসিএস (প্রশাসন) ক্যাডারের কর্মকর্তা হিসেবে ১৯৯১ খ্রিষ্টাব্দে সিভিল সার্ভিসে যোগদান করে খুলনা জেলার জেলা প্রশাসকের কার্যালয়ে সহকারী কমিশনার ও ম্যাজিস্ট্রেট পদে দায়িত্ব পালন করেন। পরবর্তীকালে তিনি বাংলাদেশ সিভিল সার্ভিস প্রশাসন একাডেমি ও বাংলাদেশ সরকারি কর্ম কমিশন সচিবালয়ে কর্মরত ছিলেন। তিনি প্রধানমন্ত্রীর কার্যালয়ে প্রধানমন্ত্রীর মুখ্য সচিবের একান্ত সচিব হিসেবে কাজ করেছেন। তিনি সহকারী সচিব হতে যুগ্মসচিব হিসেবে বিভিন্ন মন্ত্রণালয়েও দায়িত্ব পালন করেছেন। তার প্রধানমন্ত্রীর কার্যালয়ের এসডিজি কো-অর্ডিনেটর অফিসে অতিরিক্ত সচিব (এসডিজি) পদে কাজ করার অভিজ্ঞতা রয়েছে।\nএছাড়া তিনি সিঙ্গাপুরে বাংলাদেশ হাই কমিশনে প্রথম সচিব (শ্রম) এবং জেদ্দাস্থ বাংলাদেশ কনসুলেট জেনারেল কার্যালয়ে কাউন্সেলর (শ্রম) পদে কাজ করেছেন। জেদ্দায় দায়িত্ব পালনকালে তিনি শ্রেষ্ঠ লেবার কাউন্সেলর হিসেবে ‘স্পেশাল পারফরমেন্স এ্যাওয়ার্ড’ লাভ করেন।\nমোকাম্মেল জনপ্রশাসন মন্ত্রণালয়ের অতিরিক্ত সচিব (এপিডি) হিসেবে দায়িত্ব পালন করেছেন। বর্তমানে তিনি বেসামরিক বিমান পরিবহন ও পর্যটন মন্ত্রণালয়ের সচিব হিসেবে দায়িত্ব পালন করছেন।\n\n\n== তথ্যসূত্র =="}