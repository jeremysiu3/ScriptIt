{"pageid": 1113212, "title": "সাইফুদ্দাহার শহীদ", "url": "https://bn.wikipedia.org/wiki?curid=1113212", "content": "সাইফুদ্দাহার শহীদ (আনু. ১৯৪৮ – ২০২২), যিনি সাইফ শহীদ নামে সমধিক পরিচিত, ছিলেন একজন বাংলাদেশী যন্ত্রকৌশলী। তিনি কম্পিউটারে বাংলা লেখার প্রথম বাণিজ্যিক সফটওয়্যার 'শহীদলিপি'র নির্মাতা। ম্যাকিন্টশ কম্পিউটারে ব্যবহারের জন্য ১৯৮৫ সালে শহীদলিপি তৈরি করেন তিনি।\n\n\n== শিক্ষাজীবন ==\nতিনি ফৌজদারহাট ক্যাডেট কলেজের ছাত্র ছিলেন। এরপর তিনি বাংলাদেশ প্রকৌশল বিশ্ববিদ্যালয় থেকে যন্ত্রকৌশলে স্নাতক ডিগ্রি লাভ করেন।\n\n\n== শহীদলিপি তৈরি ==\nসাইফুদ্দাহার শহীদ বেক্সিমকো কম্পিউটারসের ব্যবস্থাপনা পরিচালক ছিলেন। পরবর্তীকালে তিনি ঢাকায় ন্যাশনাল কম্পিউটারস নামে নিজের প্রতিষ্ঠান চালু করেন এবং এই প্রতিষ্ঠানের মাধ্যমেই ১৯৮৫ সালে অ্যাপল ম্যাকিন্টশ কম্পিউটারে বাংলা লেখার প্রথম বাণিজ্যিক সফটওয়্যার শহীদলিপি বাজারজাত করেন। বাংলাদেশে এই সফটওয়্যার প্রথম জাতীয় গণমাধ্যম ইনস্টিটিউটে ব্যবহৃত হয়। সেসময় শহীদলিপি দিয়ে দৈনিক আজাদ এবং পাক্ষিক তারকালোকসহ বিভিন্ন সাময়িকী ও সংবাদপত্র প্রকাশিত হয়। নব্বইয়ের দশকের শুরুর দিকে তিনি যুক্তরাষ্ট্রে চলে গেলে শহীদলিপির অগ্রযাত্রা ধীরে ধীরে থেমে যায়।\nবিজয় বাংলা সফটওয়্যারের নির্মাতা মোস্তাফা জব্বার সাইফুদ্দাহার শহীদকে কম্পিউটারে বাংলা ভাষা প্রচলনের পথিকৃৎ হিসেবে অভিহিত করেন।\n\n\n== সংগঠন ==\nতিনি দেশের তথ্যপ্রযুক্তি ব্যবসা খাতের প্রথম সংগঠন বাংলাদেশ কম্পিউটার সমিতির প্রতিষ্ঠাকালীন সহসভাপতি হিসেবে দায়িত্ব পালন করেন। এছাড়া সাইফুদ্দাহার শহীদের উদ্যোগে বাংলাদেশ অ্যামেচার রেডিও লিগ (বিএআরএল) গঠিত হয়।\n\n\n== মৃত্যু ==\nতিনি ২০২২ সালের ৯ জানুয়ারি যুক্তরাষ্ট্রের নিউ মেক্সিকো অঙ্গরাজ্যের আলবুকার্কে ৭৪ বছর বয়সে মৃত্যুবরণ করেন।\n\n\n== আরও দেখুন ==\nবাংলা ইনপুট পদ্ধতি\n\n\n== তথ্যসূত্র =="}