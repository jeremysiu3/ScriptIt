{"pageid": 1511512, "title": "পাকিস্তান দিবস প্যারেড", "url": "https://bn.wikipedia.org/wiki?curid=1511512", "content": "পাকিস্তান দিবস প্যারেড, যা জাতীয় দিবস যৌথ সেবামূলক প্যারেড হিসেবেও পরিচিত, ১৯৪০ সালের লাহোর প্রস্তাবের বার্ষিকী উপলক্ষে পাকিস্তান দিবস উদযাপনের জন্য ইসলামাবাদের শাকারপারিয়ানে অনুষ্ঠিত একটি বার্ষিক অনুষ্ঠান। এই প্যারেডের সভাপতিত্ব করেন পাকিস্তানের রাষ্ট্রপতি এবং প্রধানমন্ত্রী, সাথে থাকেন জয়েন্ট চিফস অব স্টাফ কমিটির চেয়ারম্যান এবং সেনাবাহিনী, নৌবাহিনী ও বিমানবাহিনীর প্রধানরা। বিদেশি বিশিষ্ট ব্যক্তিরা সাধারণত বিশেষ অতিথি হিসেবে উপস্থিত থাকেন। এই অনুষ্ঠানটি জয়েন্ট স্টাফ হেডকোয়ার্টার দ্বারা আয়োজন করা হয় এবং দেশের সামরিক শক্তি ও জাতীয় ঐক্য প্রদর্শন করা হয়।\n\n\n== ইতিহাস ==\nএর সূচনা থেকে ২০০৮ সালের মধ্যে দেশের বিভিন্ন স্থানে প্যারেড অনুষ্ঠিত হয়েছিল। এর মধ্যে রয়েছে কনস্টিটিউশন এভিনিউ, জিন্নাহ এভিনিউ এবং রাওয়ালপিন্ডির রেসকোর্স ময়দান। ১৯৮০ সালে প্যারেডের দুই সপ্তাহ আগে অনুষ্ঠান চলাকালীন মেজর জেনারেল তাজাম্মুল হোসেন মালিক কর্তৃক রাষ্ট্রপতি মুহাম্মদ জিয়া-উল-হককে হত্যার ষড়যন্ত্র ব্যর্থ হয়। ২০০৮ সালে দেশে ক্রমবর্ধমান সন্ত্রাসবাদ এবং প্যারেডে হামলার আশঙ্কার কারণে দীর্ঘ সময়ের জন্য প্যারেড স্থগিত করা হয়েছিল।\nসাত বছর বিরতির পর ২০১৫ সালে ৭৫তম বার্ষিকী উপলক্ষে প্যারেড পুনরায় আয়োজন করা হয়। এই সিদ্ধান্তটি মূলত বার্ষিকীর গুরুত্ব এবং পাকিস্তান সেনাবাহিনীর অপারেশন জারব-ই-আজব-এর সাফল্যের কারণে নেওয়া হয়েছিল। তবে নিরাপত্তার জন্য, ফোন নেটওয়ার্কগুলি বন্ধ করে দেওয়া হয়েছিল যাতে সন্ত্রাসীরা মোবাইল সেলুলার সিগন্যালের মাধ্যমে বোমা বিস্ফোরণ ঘটাতে না পারে।\n\n১৯৬৯ ও ১৯৭১ সালে দেশের রাজনৈতিক পরিস্থিতির কারণে প্যারেডটি বাতিল করা হয়েছিল। ১৯৭২ এবং ২০০২ সালে সীমান্তে সেনা মোতায়েনের কারণে প্যারেডটি অনুষ্ঠিত হয়নি। ২০০৩ ও ২০০৪ সালে ইরাক ও আফগানিস্তানের যুদ্ধ এবং পাকিস্তানে সন্ত্রাসবাদের আকস্মিক বৃদ্ধি সহ আঞ্চলিক পরিস্থিতির কারণে প্যারেডটি আবারও অনুষ্ঠিত হয়নি।\n১৯৭৫ এবং ১৯৯৪ সালে প্রতিকূল আবহাওয়ার কারণে প্যারেড বাতিল করা হয়েছিল।\n২০২০ সালে পাকিস্তানে করোনাভাইরাস প্রাদুর্ভাবের কারণে প্যারেড বাতিল করা হয়েছিল, মহামারীর প্রভাব কমানোর প্রচেষ্টা হিসেবে এই প্যারেড বাতিল করা হয়েছিল।\n\"প্রতিকূল আবহাওয়া এবং বৃষ্টিপাতের\" কারণে ২০২১ সালের পাকিস্তান দিবস প্যারেড স্থগিত করা হয়েছিল এবং ২৫ মার্চ তারিখে পুনঃনির্ধারণ করা হয়েছিল।\n২০২৩ সালের মার্চের প্রথম দিকে ঘোষণা করা হয়েছিল যে দেশের চলমান অর্থনৈতিক সংকটের কারণে ২০২৩ সালের পাকিস্তান দিবস প্যারেডটি আইওয়ান-ই-সদরে সীমিত পরিসরে অনুষ্ঠিত হবে। পরে \"প্রতিকূল আবহাওয়া\"র কারণে কুচকাওয়াজটি ২৫ মার্চ পর্যন্ত স্থগিত করা হয়েছিল, কিন্তু পরের দিন তা বাতিল করা হয়েছিল।\n\n\n== বিবরণ ==\n\n১৯৫৬ সালের ২৩শে মার্চ পাকিস্তান প্রজাতন্ত্র হিসেবে আত্মপ্রকাশের দিনটিকে স্মরণ করে প্রথম প্রজাতন্ত্র দিবসের প্যারেড অনুষ্ঠিত হয়। করাচিতে এই প্যারেড অনুষ্ঠিত হয় যেখানে পাকিস্তানের  সদ্য নিযুক্ত রাষ্ট্রপতি ইস্কান্দার আলী মির্জা অভিবাদন গ্রহণ করেন। একই সময়ে অন্যান্য প্রধান শহর এবং সামরিক সেনানিবাসেও প্যারেড অনুষ্ঠিত হয়। পাকিস্তান সেনাবাহিনীর সর্বাধিনায়ক জেনারেল আইয়ুব খান রাওয়ালপিন্ডিতে অভিবাদন গ্রহণ করেন। লাহোর, পেশোয়ার, কোয়েটা, মুলতান, বাহাওয়ালপুর, রহিম ইয়ার খান এবং ঝিলুমে স্থানীয় গভর্নর বা সামরিক কমান্ডাররা অভিবাদন গ্রহণ করেন।\nকেন্দ্রীয় প্যারেড ১৯৬৪ থেকে ১৯৮৯ সাল পর্যন্ত রাওয়ালপিন্ডিতে অনুষ্ঠিত হত। ১৯৯০ সালে প্যারেডটি ইসলামাবাদে স্থানান্তরিত হয়। প্যারেডের নেতৃত্ব দেন একজন প্যারেড কমান্ডার, যিনি পাকিস্তান সেনাবাহিনীর একজন ব্রিগেডিয়ার পদমর্যাদার কর্মকর্তা, সাধারণত একজন ব্রিগেড কমান্ডার বা স্টেশন কমান্ডার।\nরিসালপুরে অবস্থিত পাকিস্তান বিমান বাহিনী একাডেমির শেরদিলরা প্রতি বছর এই অনুষ্ঠানে অংশগ্রহণ করে, গঠনগত বিমানবিদ্যা প্রদর্শন করে। দলটির ব্যবহৃত বিমানবহরে হংদু জেএল-৮ ১৯৯৪ সাল থেকে প্যারেডে প্রদর্শিত হয়ে আসছে।\nকুচকাওয়াজে সিএসি/পিএসি জেএফ-১৭ থান্ডারের মতো অন্যান্য বিমানও উন্মোচিত হয়েছে।\nসশস্ত্র বাহিনীর ব্যান্ডের মধ্যে রয়েছে পাকিস্তান মিলিটারি একাডেমি ব্যান্ড (পিএমএ ব্যান্ড), পাকিস্তান সশস্ত্র বাহিনী ব্যান্ড এবং পাকিস্তান এয়ার ফোর্স ব্যান্ড।\n\n\n== দুর্ঘটনা এবং ঘটনা ==\n\n২০২০ সালের ২৩ মার্চে অনুষ্ঠিত হতে যাওয়া পরিকল্পিত প্যারেডের মহড়া চলাকালে পাকিস্তান বিমান বাহিনীর একজন উইং কমান্ডার, যিনি এফ-১৬ জেট উড়িয়ে যাচ্ছিলেন, একটি বনাঞ্চলে বিমান বিধ্বস্ত হয়ে নিহত হন। পরবর্তীতে, ১৩ মার্চ ২০২০ তারিখে ওই পাইলটকে সম্মান জানাতে পাকিস্তান বিমান বাহিনী একটি মিসিং ম্যান ফর্মেশন আকাশে উড়িয়ে দেয়।\nহাস্যকরভাবে পিএএফ ১৯৭৫ সালে মহড়ার সময় একটি বিমান হারিয়েছিল অথচ ২৩ মার্চ ১৯৭৫ এর সকালে দুর্যোগপূর্ণ আবহাওয়ার কারণে প্যারেডটি বাতিল করা হয়েছিল।\n১৯৮৭ সালের ২৩শে মার্চ প্যারেড গ্রাউন্ডের কাছে পৌঁছানোর সময় একটি মিরাজ বিমান বিধ্বস্ত হয় এবং এতে ফ্লাইট লেফটেন্যান্ট সাঈদ ইকবাল নিহত হন।\n\n\n== প্যারেড কমান্ডারগণ ==\nসেনাবাহিনীর নিম্নলিখিত কর্মকর্তাগণ যৌথ পরিষেবা কুচকাওয়াজে নেতৃত্ব দিয়েছেন (অসম্পূর্ণ তালিকা):\n\n\n== বিদেশী বিশিষ্ট ব্যক্তিবর্গ ==\nপাকিস্তান দিবস প্যারেডে নিয়মিতভাবে বিদেশী বিশিষ্ট ব্যক্তিদেরও আমন্ত্রণ জানানো হয়েছে। ১৯৬৪ থেকে ২০২৪ সাল পর্যন্ত নিম্নলিখিত বিদেশী বিশিষ্ট ব্যক্তিবর্গ প্যারেডে অংশগ্রহণ করেছেন:\n\n\n== বিদেশী বাহিনী ==\n১৯৫৬ সালে প্রতিষ্ঠার পর থেকে বিদেশী অতিথিদের পাশাপাশি অনেক বিদেশী বাহিনীও নিয়মিতভাবে পাকিস্তান দিবস প্যারেডে অংশগ্রহণ করে আসছে। অতি সম্প্রতি চীনা পিপলস লিবারেশন আর্মি এবং আজারবাইজান সেনাবাহিনীর দল প্যারেডে অংশগ্রহণ করেছে। নিচে কুচকাওয়াজে অংশ নেওয়া বিদেশি বাহিনীগুলোর একটি তালিকা দেওয়া হলো:\n\n\n== আরও দেখুন ==\nসামরিক কুচকাওয়াজ\nলাহোর প্রস্তাব\n১৯৫৬-এর পাকিস্তানের সংবিধান\n\n\n== তথ্যসূত্র =="}