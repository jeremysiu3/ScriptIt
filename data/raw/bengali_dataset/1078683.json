{"pageid": 1078683, "title": "মোহাম্মদ ফজলী হোসেন", "url": "https://bn.wikipedia.org/wiki?curid=1078683", "content": "মোহাম্মদ ফজলী হোসেন (অজানা - ১০ সেপ্টেম্বর ২০১৭) একজন বাংলাদেশী শিক্ষাবিদ। তিনি চট্টগ্রাম বিশ্ববিদ্যালয়ের গণিত বিভাগের সাবেক অধ্যাপক এবং বিশ্ববিদ্যালয়টির ১১তম উপাচার্য। ১৯৫২ সালের মহান ভাষা আন্দোলনেও তিনি অংশগ্রহণ করেন।\n\n\n== জন্ম ==\nতিনি নোয়াখালীর চাটখিল উপজেলার হোসেনপুর গ্রামে জন্মগ্রহণ করেন।\n\n\n== শিক্ষাজীবন ==\nহোসেন ঢাকা বিশ্ববিদ্যালয়ের গণিত বিভাগের প্রাক্তন ছাত্র। ১৯৫৭ সালে তিনি ঢাকা বিশ্ববিদ্যালয় কেন্দ্রীয় ছাত্র সংসদের (ডাকসু) সাধারণ সম্পাদক (জিএস) ছিলেন।\n\n\n== কর্মজীবন ==\nফজলী হোসেন ১৯৬৮ সালে চট্টগ্রাম বিশ্ববিদ্যালয়ের গণিত বিভাগের জ্যেষ্ঠ প্রভাষক হিসেবে যোগ দেন। দীর্ঘ কর্মজীবনে অধ্যাপনা পাশাপাশি তিনি চট্টগ্রাম বিশ্ববিদ্যালয়ের সিনেট ও সিন্ডিকেট সদস্য, বিজ্ঞান অনুষদের ডিন, হলের প্রাধ্যক্ষ, গণিত বিভাগের প্রধানসহ বিভিন্ন গুরুত্বপূর্ণ পদে দায়িত্ব পালন করেন।\nভাষা সৈনিক মোহাম্মদ ফজলী হোসেন ২০০১ সালের ১৪ ফেব্রুয়ারি থেকে ২০০২ সালের ২ ফেব্রুয়ারি পর্যন্ত চট্টগ্রাম বিশ্ববিদ্যালয়ের ১১তম উপাচার্য হিসেবে দায়িত্ব পালন করেন।\n\n\n== সদস্যপদ ==\nফজলী হোসেন বাংলাদেশ বিজ্ঞান উন্নয়ন সমিতির সেকশন-৩ এবং বাংলাদেশ গণিত সমিতির সভাপতিসহ বিভিন্ন পেশাজীবী সংগঠনের সদস্য ছিলেন।\n\n\n== মৃত্যু ==\nতিনি ২০১৭ সালের ১০ সেপ্টেম্বর বার্ধক্যজনিত কারণে চট্টগ্রামে মৃত্যুবরণ করেন। মৃত্যুকালে তার বয়স হয়েছিল ৮৫ বছর।\n\n\n== তথ্যসূত্র =="}