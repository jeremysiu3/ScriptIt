{"pageid": 1071344, "title": "ইলিয়াস উদ্দীন বিশ্বাস", "url": "https://bn.wikipedia.org/wiki?curid=1071344", "content": "ইলিয়াস উদ্দীন বিশ্বাস (জন্ম: ১৫ ডিসেম্বর ১৯৬৪) একজন বাংলাদেশী শিক্ষাবিদ। তিনি শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) গণিত বিভাগের অধ্যাপক এবং সিলেটে অবস্থিত নর্থ ইস্ট ইউনিভার্সিটি বাংলাদেশের বর্তমান উপাচার্য। এ পদে নিয়োগ লাভের আগে তিনি শাবিপ্রবির কোষাধ্যক্ষ ও ভারপ্রাপ্ত উপাচার্য হিসেবে দায়িত্ব পালন করেন।\n\n\n== প্রাথমিক জীবন ==\nইলিয়াস উদ্দীন বিশ্বাস ১৯৬৪ সালের ১৫ ডিসেম্বর রাজশাহীর গোদাগাড়ী উপজেলার নবীনগর গ্রামে জন্মগ্রহণ করেন। তারা বাবা তৈমুর রহমান বিশ্বাস এবং মা জুমরুতুন নেসা।\n\n\n== শিক্ষাজীবন ==\nইলিয়াস উদ্দীন রাজশাহী বিশ্ববিদ্যালয়ের গণিত বিভাগ থেকে ১৯৮৫ সালে স্নাতক এবং ১৯৮৬ সালে স্নাতকোত্তর ডিগ্রি লাভ করেন। একই বিশ্ববিদ্যালয় থেকে তিনি ১৯৯৮ সালে পিএইচডি ডিগ্রি অর্জন করেন।\n\n\n== কর্মজীবন ==\nইলিয়াস উদ্দীন বিশ্বাস ১৯৯৪ সালে শাহজালাল বিজ্ঞান ও প্রযুক্তি বিশ্ববিদ্যালয়ের গণিত বিভাগে প্রভাষক হিসেবে যোগদান করেন। ২০০৭ সালে তিনি অধ্যাপক পদে পদোন্নতি লাভ করেন এবং ২০১৭ সালে গ্রেড-১ অধ্যাপক হন।\nঅধ্যাপনা ও গবেষণার পাশাপাশি তিনি দুই মেয়াদে আট বছর শাবিপ্রবির কোষাধ্যক্ষ হিসেবে দায়িত্ব পালন করেন। কোষাধ্যক্ষ থাকাকালীন বিভিন্ন মেয়াদে ভারপ্রাপ্ত উপাচার্যের দায়িত্ব পালন করারও অভিজ্ঞতা রয়েছে তার। এছাড়া তিনি শাবিপ্রবির গণিত বিভাগের বিভাগীয় প্রধান, ছাত্র উপদেশ ও নির্দেশনা দপ্তরের পরিচালক, ভৌত বিজ্ঞান অনুষদের ডিন, আবাসিক হলের প্রভোস্টসহ বিভিন্ন গুরুত্বপূর্ণ দায়িত্ব পালন করেছেন। তিনি লিয়েনে জগন্নাথ বিশ্ববিদ্যালয়ের গণিত বিভাগের অধ্যাপক এবং কম্পিউটার সায়েন্স অ্যান্ড ইঞ্জিনিয়ারিং বিভাগের সভাপতি হিসেবেও দায়িত্ব পালন করেন।\nইলিয়াস উদ্দীন বিশ্বাস ২০২১ সালের ১১ জানুয়ারি সিলেটে অবস্থিত নর্থ ইস্ট ইউনিভার্সিটি বাংলাদেশ এর উপাচার্য হিসেবে নিয়োগ লাভ করেন এবং আনুষ্ঠানিকভাবে ১২ জানুয়ারি পরবর্তী চার বছরের জন্য বিশ্ববিদ্যালয়টির উপাচার্যের দায়িত্বভার গ্রহণ করেন।\n\n\n== প্রকাশনা ==\nইলিয়াস উদ্দীন বিশ্বাস শিক্ষকতার পাশাপাশি নিয়মিত লেখালিখিতে যুক্ত। তার প্রকাশিত উল্লেখযোগ্য বইয়ের মধ্যে রয়েছে:\n\nনিরুদ্দেশ\nগণিত উৎসবের প্রশ্নোত্তর\nভাষাসৈনিক থেকে রাষ্ট্রনায়ক\nভাষা আন্দোলন, মুক্তিযুদ্ধ ও বাংলাদেশ\n\n\n== সদস্যপদ ==\nইলিয়াস উদ্দীন বিভিন্ন পেশাজীবী সংগঠনের সক্রিয় সদস্য। তিনি বাংলাদেশ বিশ্ববিদ্যালয় শিক্ষক সমিতি ফেডারেশনের যুগ্ম মহাসচিব হিসেবে দায়িত্ব পালন করেছেন।\n\n\n== তথ্যসূত্র =="}