{"pageid": 1343964, "title": "চানাই রুটি", "url": "https://bn.wikipedia.org/wiki?curid=1343964", "content": "চানাই রুটি বা রোটি প্রাটা, রোটি চানাই, রোটি বেত ইত্যাদি বিভিন্ন  নামে পরিচিত এই বিশেষ রুটিজাতীয় খাবারটি দক্ষিণ-পূর্ব এশিয়ার বিভিন্ন দেশে খাবার হিসাবে প্রচলিত। বিশেষ করে ব্রুনাই, ইন্দোনেশিয়া, মালয়েশিয়া, সিঙ্গাপুর এবং থাইল্যান্ডে  এই খাবার বিশেষ জনপ্রিয়। এটি সাধারণত ডাল বা অন্যান্য ধরণের তরকারির সাথে পরিবেশন করা হয়। তবে মাংস, ডিম বা পনিরের মতো বিভিন্ন উপাদান দিয়েও এই খাবারটি খাওয়া যায়।\nউনিশ শতকের দিকে চানাই রোটির উদ্ভব হয়। এর পর খুব তাড়াতাড়ি দক্ষিণ-পূর্ব এশিয়ার বিভিন্ন দেশে এটি একটি জনপ্রিয় প্রাতঃরাশ এবং জলখাবার হিসাবে প্রচলিত হয়। কথিত আছে যে ডাচ ইস্ট ইন্ডিজ যখন এই অঞ্চলে উপনিবেশ স্থাপন করেছিল তখন ডাচ এবং অভিবাসী  ভারতীয়দের হাত ধরে স্থানীয় অঞ্চলে চানাই রুটির প্রচলন হয়েছিল। এই খাবার মামাক নামেও পরিচিত। গ্রাম এবং শহরের বিভিন্ন অঞ্চলে, ব্রুনাই, ইন্দোনেশিয়া, মালয়েশিয়া এবং থাইল্যান্ডের পাশাপাশি সিঙ্গাপুরের রাস্তার ধারের বিভিন্ন খাবার দোকানে এই খাবার পরিবেশন করা হয়।\nতাত্ত্বিকভাবে এটাও দাবী করা হয় যে ১৭ শতকের অনেক আগে আচেহ এবং উত্তর সুমাত্রার বিভিন্ন অঞ্চলে ভারতীয় ব্যবসায়ীরা রোটি বেত নামক একটি খাবারের প্রচলন করেছিলেন। ইন্দোনেশিয়ার সুমাত্রায় যেখানে ভারতীয় ইন্দোনেশিয়ান সম্প্রদায় -এর জনবসতি দেশের অন্যান্য অংশের তুলনায় বেশি, সেখানে এটি একটি বিশিষ্ট খাবারের পদ।\n\n\n== ব্যুৎপত্তি ==\nসংস্কৃত এবং অন্যান্য ভারতীয় ভাষায় রোটি কথার অর্থ হল রুটি। কিছু তথ্য অনুসারে দাবি করা হয় যে চানাই বলতে চানা বা ছোলাকে নির্দেশ করা হয়। উত্তর ভারতের একটি জনপ্রিয় খাবার হল মশলাদার গ্রেভিতে তৈরি সিদ্ধ ছোলা যার সাথে এই ধরণের রুটি ঐতিহ্যগতভাবে পরিবেশন করা হত। অক্সফোর্ড ইংলিশ ডিকশনারী অনুসারে মালয় শব্দ চানাই থেকে এর উৎপত্তি যার অর্থ ময়দা পাতলা করা।\n\n\n== বর্ণনা ==\nচানাই রোটি ময়দা থেকে তৈরি করা হয়। সাধারণত চর্বিজাতীয় পদার্থ যেমন ঘি, ময়দা এবং জল দিয়ে এই রুটি তৈরী হয়। কিছু রন্ধন প্রনালীতে মিষ্টি কনডেন্সড মিল্কও ব্যবহার করা হয়। ময়দাটিকে বারবার মেখে নরম করা হয়। মাখা ময়দার তালটিকে চ্যাপ্টা করে রেখে মাখা হয় ও তারপর তাতে তেল মাখানো হয়। তারপর ময়দার বল তৈরি করে চ্যাপ্টা করে বেলা হয় যতক্ষণ না এটি কাগজের মত পাতলা রুটির আকার ধারণ করে। তারপর সেই রুটিকে পাকিয়ে একটি লম্বা দড়ির মতো আকার দেওয়া হয়। এই দড়ি আকৃতির ময়দাকে গিঁটের মত ভাঁজ লাগিয়ে সর্পিল আকার দেওয়া হয় যাতে রান্না করার সময় এটিতে ময়দার পাতলা স্তর থাকে।\n\n\n== আঞ্চলিক বৈচিত্র ==\nসাধারণ রুটিকে প্রায়ই রোটি কোসোং (মালয় ভাষায় সাধারন রুটি) বলা হয়।\nঐতিহ্যগতভাবে চানাই রুটি ডাল (মসুর ডাল) -এর তরকারি দিয়ে পরিবেশন করা হয়। এটি নিম্নলিখিত তরকারিগুলির সাথেও পরিবেশন করা যেতে পারে:\n\nকারি আয়ম বা চিকেন কারি\nকড়ি দাজিং বা গরুর মাংসের তরকারি\nকারি কাম্বিং বা মাটন কারি\nকারি ইকান বা মাছের তরকারি (বেশিরভাগই ইকান পাড়ি দিয়ে পরিবেশন করা হয়)\nকারি ক্যাম্পুর বা বিভিন্ন সব্জীর তরকারি\nকারি কাচাং কুদা বা ছোলার তরকারি।\n\n\n== তথ্যসূত্র =="}