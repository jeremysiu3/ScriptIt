{"pageid": 1496712, "title": "ন্যাশনাল লিবারেশন ফ্রন্ট অফ ত্রিপুরা", "url": "https://bn.wikipedia.org/wiki?curid=1496712", "content": "ন্যাশনাল লিবারেশন ফ্রন্ট অফ ত্রিপুরা (সংক্ষেপে NLFT) ছিল একটি নিষিদ্ধ খ্রিস্টান ত্রিপুরী জাতীয়তাবাদী সশস্ত্র সংগঠন, যেটি ভারতের ত্রিপুরা ভিত্তিক কার্যক্রম পরিচালনা করতো। এর সদস্য সংখ্যা আনুমানিক ৫৫০ থেকে ৮৫০ জন ছিল।\nএনএলএফটি ভারতের কাছ থেকে বিচ্ছিন্ন হয়ে একটি স্বাধীন ত্রিপুরা রাজ্য প্রতিষ্ঠার লক্ষ্য নিয়ে কাজ করতো এবং উত্তর-পূর্ব ভারতের বিদ্রোহে সক্রিয় অংশগ্রহণ করেছিল।\nবর্তমানে এনএলএফটি ভারত সরকার কর্তৃক একটি সন্ত্রাসী সংগঠন হিসেবে চিহ্নিত।\n\n\n== ইতিহাস ==\nবাংলাদেশ এবং পশ্চিমবঙ্গ থেকে বাঙালিদের ত্রিপুরায় আসার পর, বিশেষ করে একটি ভয়াবহ জাতিগত দাঙ্গার পরে, ১৯৮৯ সালে এনএলএফটি প্রতিষ্ঠিত হয়, যেটি ত্রিপুরার ব্যাপ্টিস্ট চার্চের সমর্থন লাভ করে। এরপর থেকে, এনএলএফটি তাদের লক্ষ্য অর্জনের জন্য সশস্ত্র সংগ্রামে অংশ নেয়। তাদের সংবিধানে, সংগঠনটি দাবি করে যে এটি ত্রিপুরার আদিবাসী জনগণের প্রতিনিধিত্ব করে, যারা \"ভারতের ঔপনিবেশিক শাসন নীতির\" কারণে অবহেলিত হয়েছে। তবে, এই সংবিধানে কোনো নির্দিষ্ট ধর্মের উল্লেখ নেই এবং বলা হয়েছে যে \"যেকোনো ব্যক্তি, জাত, লিঙ্গ বা বিশ্বাস নির্বিশেষে\" সদস্য হতে পারেন। তবে, যারা এনএলএফটি ত্যাগ করেছেন, তাদের মধ্যে প্রাক্তন এলাকা কমান্ডার নায়নবাশী জামাতিয়াসহ অনেকেই হিন্দু ও সর্বপ্রাণবাদ ধর্মবিশ্বাসী ছিলেন।\nNLFT-কে সন্ত্রাসী সহিংসতায় জড়িত হিসেবে বর্ণনা করা হয়েছে, যেটি মূলত তাদের ধর্মীয় ও জাতি-প্রেমিক উদ্দেশ্য দ্বারা চালিত। এনএলএফটি ২০০২ সালে ভারতের সন্ত্রাসী সংগঠন হিসেবে তালিকাভুক্ত হয়। রাজ্য সরকার দাবি করে যে ত্রিপুরার ব্যাপ্টিস্টরা NLFT-কে অস্ত্র সরবরাহ ও আর্থিক সহায়তা দেয়। ২০০০ সালের এপ্রিল মাসে, রাজ্য সরকারের দাবি অনুযায়ী, ত্রিপুরার নোআপারা ফ্রিডম ফ্রন্টের সম্পাদক নাগমনলাল হালাম বোমাসহ গ্রেফতার হন এবং তিনি স্বীকার করেন যে দুই বছর ধরে এনএলএফটির জন্য বিস্ফোরক কিনছিলেন। ২০০০ সালে এনএলএফটি ত্রিপুরার হিন্দুদের ধর্মীয় উৎসব দুর্গা পূজা উদযাপন বন্ধ করার হুমকি দেয়। ত্রিপুরায় দুই বছরে কমপক্ষে ২০ জন নিহত হন যারা খ্রিস্টান ধর্মে জোরপূর্বক ধর্মান্তরিত হওয়ার বিরুদ্ধে প্রতিরোধ করেছিলেন। জামাতিয়া উপজাতির নেতা রামপদ জামাতিয়া জানান, সশস্ত্র এনএলএফটি সদস্যরা উপজাতি গ্রামবাসীদের খ্রিস্টান ধর্মে ধর্মান্তরিত করছিল, যা শান্তি বজায় রাখতে একটি বড় হুমকি ছিল। এই জোরপূর্বক ধর্মান্তর, কখনও কখনও \"ভীতি প্রদর্শনের জন্য ধর্ষণ\" করা হত, যা ২০০৭ সালে বিদেশি একাডেমিকরাও পর্যবেক্ষণ করে।\nএনএলএফটি তাদের লক্ষ্য অনুযায়ী ত্রিপুরাকে \"বাঙালি মুক্ত ত্রিপুরা\" করতে চেয়েছিল। তাই তারা উপজাতি সম্প্রদায়গুলোকে বাঙালিদের ত্রিপুরা থেকে তাড়ানোর জন্য উস্কানি দেয়। এর ফলে বাঙালি, জামাতিয়া এবং সর্বপ্রাণবাদ রিয়াং জনগণ এনএলএফটি এর বিরুদ্ধে রুখে দাঁড়ায়।\n১৯৯৮ সালের ৭ আগস্ট, এনএলএফটি চারজন শীর্ষ আরএসএস নেতাকে অপহরণ করে, এবং পরে তাদের সবাই মারা গেছে বলে জানা গেছে।\n২০০০ সালের শুরুতে, এনএলএফটি ত্রিপুরার গৌরাঙ্গতিল্লায় ১৬ জন বাঙালি হিন্দুকে হত্যা করে। ২০ মে ২০০০ সালে বাগবের শরণার্থী শিবিরে ২৫ জন বাঙালি হিন্দুকে হত্যা করা হয়। আগস্ট ২০০০ এর দিকে, এনএলএফটির দশজন গেরিলা ত্রিপুরার এক হিন্দু ধর্মীয় নেতা শান্তি কালীকে গুলি করে হত্যা করে। তারা দাবি করেছিল যে, তারা রাজ্যের সব মানুষকে খ্রিস্টান বানাতে চায়। ডিসেম্বর ২০০০-এ, এনএলএফটি ত্রিপুরার দ্বিতীয় বৃহত্তম হিন্দু গোষ্ঠীর ধর্মীয় নেতা লব কুমার জামাতিয়াকে অপহরণ করে এবং পরে তাকে দক্ষিণ ত্রিপুরার ডালাক গ্রামের এক জঙ্গলে মৃত অবস্থায় পাওয়া যায়। পুলিশ জানিয়েছে, এনএলএফটি জামাতিয়াকে খ্রিস্টান বানাতে চেয়েছিল, কিন্তু তিনি তা প্রত্যাখ্যান করেছিলেন। ২০০৫ সালের মে মাসে, এনএলএফটি এর বিস্বামোহন গোষ্ঠী ত্রিপুরার এক স্থানীয় মার্কসবাদী উপজাতি নেতা কিশোর দেববর্মাকে পিটিয়ে হত্যা করে।\n২০০১ সালে, ত্রিপুরায় ৮২৬টি সন্ত্রাসী হামলা ঘটে, যার ফলে ৪০৫ জন নিহত হয় এবং ৪৮১ জনকে অপহরণ করা হয়। এসব হামলা এনএলএফটি ও তাদের সহযোগী সংগঠন, যেমন খ্রিস্টান অল ত্রিপুরা টাইগার ফোর্স (ATTP) করেছিল। ত্রিপুরার নোআপারা ব্যাপ্টিস্ট চার্চের সম্পাদক নাগমনলাল হালাম ১৯৯৮ থেকে ২০০০ সাল পর্যন্ত NLFT-কে অস্ত্র ও অর্থ সাহায্য দেওয়ার কথা স্বীকার করেন, কিন্তু পুলিশি নির্যাতনের পর তিনি এ কথা বলেন।\n২০০৫ সালে বিবিসি জানায় যে, এনএলএফটি তাদের কর্মকাণ্ডের জন্য পর্নোগ্রাফি তৈরি ও বিক্রি করত। এসব পর্নো ভিডিও তৈরি করতে উপজাতি পুরুষ ও মহিলাদের অপহরণ করে যৌনক্রিয়ায় বাধ্য করা হত। এসব ভিডিও বিভিন্ন ভাষায় ডাবিং করে অবৈধভাবে বিক্রি করা হত, যা থেকে তারা অর্থ উপার্জন করত। কিছু সাবেক সদস্য এবং একটি প্রতিবেদন জানিয়েছে যে, এনএলএফটির ইতিহাসে উপজাতি মহিলাদের যৌন নির্যাতন করার ঘটনা রয়েছে।\nকনফ্লিক্ট ম্যানেজমেন্ট ইনস্টিটিউটের মতে, এনএলএফটির প্রায় ৯০% হামলাই বাঙালিদের ওপর হয়েছে।\n\n\n== দলসমূহ ==\nএনএলএফটি প্রথমে প্রতিষ্ঠা করেন ধনঞ্জয় রিয়াং, যিনি ত্রিপুরা ন্যাশনাল ভলান্টিয়ার্স (TNV) দলের উপ-প্রধান ছিলেন। ১২ মার্চ ১৯৮৯-এ ভারত সরকার এবং ত্রিপুরা সরকারের মধ্যে সই হওয়া চুক্তির বিরুদ্ধে মতবিরোধের পর তিনি এনএলএফটি গঠন করেন। গণ্ডাত্বিষা, ত্রিপুরায় কিছু অসন্তুষ্ট TNV নেতাদের সঙ্গে তিনি এনএলএফটি গঠন করেন।\n১৯৯১ সালে তিনি এনএলএফটির একটি সশস্ত্র শাখা \"ন্যাশনাল হোলি আর্মি\" গঠনের পরিকল্পনা করেন এবং তাইনানি পুলিশ স্টেশনে অপারেশন \"জেনেসিস\" শুরু করেন। এর ফলে ত্রিপুরা জাতীয়তাবাদী আন্দোলনের নতুন যুগ শুরু হয়, যা প্রায় ৩০ বছর ধরে চলে। ১৯৯৩ সালে দলের অভ্যন্তরীণ দ্বন্দ্বের কারণে ধনঞ্জয় রিয়াংকে প্রেসিডেন্ট পদ থেকে সরিয়ে দেওয়া হয় এবং তার জায়গায় প্রথমে নায়নবাসী জামাতিয়া, পরে ২০০২ সালে বিশ্বমোহন দেববর্মা এনএলএফটির নেতৃত্ব গ্রহণ করেন।\nঅভ্যন্তরীণ দ্বন্দ্বের প্রধান কারণ ছিল: বিশ্বমোহন দেববর্মার নেতৃত্বাধীন কমিটির পক্ষ থেকে যোশুয়া দেববর্মাকে \"ত্রিপুরা রাজ্যের রাজা\" হিসেবে নির্বাচন না করা; সিনিয়র নেতাদের তহবিলের অপব্যবহার; তাদের বিলাসী জীবনযাপন; এবং উপজাতি সদস্যদের জোরপূর্বক খ্রিস্টান ধর্মে রূপান্তর।\nএনএলএফটির প্রথম দিকের নেতাদের মধ্যে ছিল 'উপ-প্রেসিডেন্ট' কামিনি দেববর্মা, 'জনসংযোগ সচিব' বিনয় দেববর্মা, 'সেনাপতি' ধনু কলোই এবং 'অর্থ সচিব' বিষ্ণু প্রসাদ জামাতিয়া। \n\n\n=== বিশ্বমোহন গোষ্ঠী ===\nবিশ্বমোহন গোষ্ঠী (NLFT/BM) আগে বিশ্বমোহন দেববর্মার নেতৃত্বে ছিল। ২০১৭ সালের মে মাসে একটি গোপন সভায় সুবীর দেববর্মাকে (যিনি ইয়ামরক নামে পরিচিত) এনএলএফটির নতুন \"প্রেসিডেন্ট\" হিসেবে নির্বাচিত করা হয় এবং সংগঠনের নাম পরিবর্তন করে \"এনএলএফটি SD\" রাখা হয়। এরপর, তারা ১০ আগস্ট ২০১৯ তারিখে ভারত সরকারের সঙ্গে একটি সমঝোতা স্মারক সই করে, যাতে তারা ভারতের সংবিধান মেনে চলে এবং মূলধারায় ফিরে আসে।\nদ্বিতীয় শীর্ষ নেতা মন্তু কলোই যখন আত্মসমর্পণ করেন তখন তিনি বিশ্বমোহন দেববর্মা এবং রঞ্জিত দেববর্মাকে ভারত সরকারের সঙ্গে আলোচনার জন্য অনুরোধ করেন, যাতে সংকট সমাধান সম্ভব হয়। এটি ঘটেছিল বাংলাদেশ সরকার বিরোধী গোষ্ঠী গুলোর বিরুদ্ধে কঠোর পদক্ষেপ নেয়ার পর। বাংলাদেশ সরকার তাদের অনেক গোপন আস্তানায় অভিযান চালিয়ে তাদের ধরতে সক্ষম হয়েছিল। তবে, উক্ত নেতারা সংগ্রাম চালিয়ে যাওয়ার প্রতিশ্রুতি দেন। এই গোষ্ঠী ২০২৪ সালের ৪ সেপ্টেম্বর দিল্লিতে প্রেসিডেন্ট বিশ্বমোহন দেববর্মা এবং উপ-প্রেসিডেন্ট উপেন্দ্র রিয়াং (যিনি টুইজওলাং নামে পরিচিত) উপস্থিতিতে ভারত সরকারের সাথে শান্তি চুক্তি সই করে, যার মাধ্যমে দীর্ঘদিনের বিদ্রোহ শেষ হয়।\n\n\n=== নয়নবাসী গোষ্ঠী ===\nনায়নবাসী গোষ্ঠী বর্তমানে প্রায় ৫০টি উন্নত অস্ত্র, ৫০ জন সহযোগী এবং ১৫০ জন সক্রিয় কর্মী নিয়ে কাজ করছে। ২০০৪ সালের জানুয়ারিতে, নয়নবাসী গোষ্ঠী পুলিশের অতিরিক্ত মহাপরিচালকের সাথে শান্তি আলোচনা শুরু করার জন্য একটি বার্তা পাঠায়। তবে, সেগুলো সফল হয়নি। পরবর্তীতে, ওই বছর তারা ভারতের সঙ্গে শান্তি চুক্তি সই করে।\n\n\n== অবস্থান ==\nভারত সরকার ১৯৬৭ সালের বেআইনি কার্যকলাপ আইনের অধীনে এনএলএফটি গোষ্ঠীকে নিষিদ্ধ করেছে। তাই, এটি বাংলাদেশে খাগড়াছড়ি জেলার সদর দপ্তর থেকে পরিচালিত হয় বলে জানা যায়, যা সিমানাপুর থেকে প্রায় ৪৫ কিলোমিটার দূরে অবস্থিত। ত্রিপুরার জাতীয় মুক্তি ফ্রন্ট এই ৮৫৬ কিলোমিটার সীমান্তের সুবিধা নিতে সক্ষম, যেখানে তারকাটার বেঁড়া নেই।\n\n\n== আক্রমণসমূহ ==\nত্রিপুরা জাতীয় মুক্তি ফ্রন্ট দক্ষিণ এশিয়া এবং বিশেষভাবে ত্রিপুরায় ৮১টি আক্রমণ চালিয়েছে। এসব আক্রমণের মধ্যে পিস্তল এবং অগ্নেয়াস্ত্র সবচেয়ে সাধারণ অস্ত্র হিসেবে ব্যবহৃত হয়েছে।\n১৯৯২ থেকে ২০০১ সাল পর্যন্ত, এনএলএফটি আক্রমণে ৭৬৪ জন নাগরিক এবং ১৮৪ জন নিরাপত্তা কর্মী নিহত হয়েছেন, এবং ১২৪ জন এনএলএফটি সদস্যও নিহত হন। পরবর্তীতে ২০০৫ থেকে ২০১৫ সাল পর্যন্ত, এনএলএফটি ৩১৭টি ঘটনায় দায়ী ছিল, যাতে ২৮ জন নিরাপত্তা কর্মী এবং ৬২ জন নাগরিক প্রাণ হারান।\n\n\n== লক্ষ্যসমূহ/মতবাদ ==\nএনএলএফটির একটি সাধারণ মতবাদ ছিল ত্রিপুরা জাতীয়তাবাদ। এর দুটি মূল উপাদান ছিল: ১) একটি ত্রিপুরা রাজ্য যা শুধুমাত্র স্থানীয় নাগরিকদের জন্য এবং ২) ত্রিপুরায় বসবাসরত বাঙালিদের রাজনৈতিক অধিকার নেই। এনএলএফটির নেতৃবৃন্দ এবং সমর্থকদের মধ্যে কিছু সাধারণ লক্ষ্য রয়েছে, যেগুলি বিশ্লেষণ করলে বোঝা যায়।\n\nত্রিপুরাকে ভারতীয় ইউনিয়ন থেকে মুক্ত করা\n১৯৪৭ পরবর্তী সময়ে ত্রিপুরায় প্রবেশ করা সব ভারতীয় এবং বাংলাদেশী নাগরিকদের ত্রিপুরা থেকে বিতাড়িত করা\nউপজাতি জমি পুনরুদ্ধার করা\n\n\n== শান্তি চুক্তি ==\nত্রিপুরা শান্তি চুক্তি হল একটি ত্রিপক্ষীয় চুক্তি যা ২০১৯ সালের ১০ আগস্ট ভারত সরকার, ত্রিপুরা সরকার এবং ত্রিপুরা জাতীয় মুক্তি ফ্রন্ট (NLFT) এর মধ্যে সই হয়, যার উদ্দেশ্য বিদ্রোহের অবসান করা।\nত্রিপক্ষীয় মেমোরেন্ডাম অফ আন্ডারস্ট্যান্ডিং সই করেন সতীন্দ্র গার্গ, ভারতের স্বরাষ্ট্র মন্ত্রকের যৌথ সচিব (উত্তর-পূর্ব), কুমার আলোক, ত্রিপুরার অতিরিক্ত মুখ্য সচিব (স্বরাষ্ট্র), এবং এনএলএফটির সাবির কুমার দেববর্মা এবং কাজল দেববর্মা।\n২০২৪ সালের ৪ সেপ্টেম্বর, এনএলএফটির অবশিষ্ট অংশ এবং ATTF ত্রিপুরা শান্তি চুক্তি সই করে, যার ফলে ত্রিপুরার ৩৫ বছরের বিদ্রোহের অবসান ঘটে।\n\n\n== পতাকা ==\nএনএলএফটির একটি নিজস্ব পতাকা রয়েছে, যা তিনটি রঙের সংমিশ্রণে তৈরি: সবুজ, সাদা এবং লাল। পতাকার সবুজ অংশ ত্রিপুরার উপর সার্বভৌমত্বের প্রতীক, যা তারা তারা লাভ করতে চায়। সাদা অংশ শান্তির প্রতীক, যা তারা কামনা করে। লাল রঙ বিপ্লব এবং বিপ্লবের জন্য যে রক্ত ঝরেছে তার প্রতীক। পতাকাটির চূড়ান্ত অংশ হলো একটি তারা, যা এই সংগ্রামে বরোকদের জন্য পথপ্রদর্শক আলো হিসেবে কাজ করে।\n\n\n== তথ্যসূত্র =="}