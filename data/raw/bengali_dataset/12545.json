{"pageid": 12545, "title": "জোয়েল গার্নার", "url": "https://bn.wikipedia.org/wiki?curid=12545", "content": "জোয়েল গার্নার (জন্ম: ১৬ ডিসেম্বর, ১৯৫২) ওয়েস্ট ইন্ডিজের প্রাক্তন ক্রিকেটার। ৬ ফুট ৮ ইঞ্চি উচ্চতার এই খেলোয়াড় \"বিগ জোয়েল\" বা \"বিগ বার্ড\" হিসেবেও পরিচিত ছিলেন।\nক্রিকেটে প্রধানত তিনি একজন ফাস্ট বোলার ছিলেন। টেস্ট ক্রিকেট ইতিহাসের সবচেয়ে লম্বা বোলারদের অন্যতম ছিলেন গার্নার। তিনি, মাইকেল হোল্ডিং, এন্ডি রবার্টস, কলিন ক্রফট এবং পরবর্তিতে ম্যালকম মার্শাল এর মত ফাস্ট বোলারদের সাথে নিয়ে ওয়েস্ট ইন্ডিজ দল এমন অপ্রতিরোধ্য হয়ে উঠেছিল যে টানা ১৫ বছর তারা কোন টেস্ট সিরিজ হারেনি।\n১৯৭৭ থেকে ১৯৮৭ খ্রিঃ খেলা ৫৮ টেস্টে তিনি ২৫৯টি উইকেট নিয়েছেন মাত্র ২০.৯৮ গড়ে, যা টেস্ট ইতিহাসের অন্যতম সেরা বোলিং পরিসংখ্যান।\nসীমিত ওভারের ক্রিকেটে তিনি তার উচ্চতাকে ব্যবহার করে আরও ভয়ঙ্কর হয়ে উঠেছিলেন (৯৮ ম্যাচে ১৪৬ উইকেট ৩.০৯ ইকোনমি রেটে)। ইয়র্কার, বাড়তি বাউন্স আর সুইংয়ের মিশেলে তার বল খেলা ব্যাটসম্যানদের জন্য ছিল অনেক কষ্টসাধ্য। ১০০-এর বেশি ওয়ানডে উইকেটধারী বোলারদের মধ্যে ২০ এর নিচে গড় একমাত্র তার।\n১৯৭৯ বিশ্বকাপ ক্রিকেট ফাইনালে ইংল্যান্ডের বিরুদ্ধে ৩৮ রানে ৫ উইকেট নিয়ে তিনি ওয়েস্ট ইন্ডিজের টানা ২য় বিশ্বকাপ জয়ে গুরুত্বপূর্ণ অবদান রাখেন। এই ম্যাচে একটি স্পেলে তিনি মাত্র ৪ রানে ৫ উইকেট নেন, যার মধ্যে তিনি ২ বার হ্যাট্রিক এর দ্বারপ্রান্তে ছিলেন।\nতিনি বার্বাডোজের হয়ে ওয়েস্ট ইন্ডিজে, শেফিল্ড শিল্ডে সাউথ অস্ট্রেলিয়ার হয়ে এবং সমারসেটের হয়ে ইংল্যান্ডের কাউন্টি ক্রিকেটে খেলতেন। ভিভ রিচার্ড এবং ইয়ান বোথামের সঙ্গে তিনি সমারসেটের অন্যতম সেরা সময়ে খেলেছেন।\nতিনি ১৯৮০ সালের উইজডেন ক্রিকেটার অফ দা ইয়ার ছিলেন।\n\n\n== তথ্যসূত্র =="}