{"pageid": 1469099, "title": "মুহাম্মদ ফাওজুল কবির খান", "url": "https://bn.wikipedia.org/wiki?curid=1469099", "content": "মুহাম্মদ ফাওজুল কবির খান একজন বাংলাদেশী অর্থনীতিবিদ, সরকারি কর্মকর্তা ও সাবেক সচিব। তিনি বিশ্বব্যাংক, এডিবি, জাইকা, ইউএনডিপি, এশিয়া উন্নয়ন ব্যাংকের একজন পরামর্শক হিসেবেও কাজ করেছেন। তিনি বর্তমান অন্তর্বর্তীকালীন সরকারের একজন উপদেষ্টা।\n\n\n== ব্যক্তিগত জীবন ==\nমুহাম্মদ ফাওজুল কবির খানের বাড়ি সন্দ্বীপের হরিশপুর ইউনিয়নে। তার বাবা চট্টগ্রাম বিশ্ববিদ্যালয়ের একজন সাবেক প্রফেসর।\n\n\n== কর্মজীবন ==\nমুহাম্মদ ফাওজুল কবির খান ১৯৭৯ সালে বাংলাদেশ সিভিল সার্ভিসে উর্ত্তীর্ণ হন। ১৯৮৯ সালে তিনি যুক্তরাষ্ট্রের বোস্টন বিশ্ববিদ্যালয় থেকে অর্থনীতিতে পিএইচডি ডিগ্রি লাভ করেন। সরকারি চাকরি থেকে লিয়েন নিয়ে তিনি ১৯৯২ থেকে ১৯৯৫ সাল পর্যন্ত সিঙ্গাপুর জাতীয় বিশ্ববিদ্যালয়ে অর্থনীতি বিভাগে অধ্যাপনা করেন। ১৯৯৮ সালে তিনি ইডকল প্রতিষ্ঠা করেন ও ২০০৭ সাল পর্যন্ত তিনি সেখানে প্রধান নির্বাহী হিসেবে দায়িত্ব পালন করেন। ২০০৭ সাল থেকে ২০০৯ সাল পর্যন্ত তিনি বিদ্যুৎ, জ্বালানি ও খনিজ সম্পদ মন্ত্রণালয়ের অধীনস্থ বিদ্যুৎ বিভাগের সচিব ছিলেন।\n২০০৯ সালে তিনি অবসর নেন। অবসরের পর থেকে ২০১৪ সাল পর্যন্ত তিনি নর্থ-সাউথ বিশ্ববিদ্যালয়ে অর্থনীতি ও অর্থসংস্থান বিভাগে অধ্যাপনা করেন। বর্তমানে তিনি ইউনাইটেড ইন্টারন্যাশনাল ইউনিভার্সিটিতে অধ্যাপক হিসেবে কর্মরত।\nতিনি ২০২৪ সালের ১৬ আগস্ট বাংলাদেশের অন্তর্বর্তী সরকার এর উপদেষ্টা হিসেবে নিযুক্ত হন এবং বিদ্যুৎ, জ্বালানি ও খনিজ সম্পদ মন্ত্রণালয়, সড়ক পরিবহন ও সেতু মন্ত্রণালয় ও রেলপথ মন্ত্রণালয়ের উপদেষ্টা হিসেবে দায়িত্ব পান।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে মুহাম্মদ ফাওজুল কবির খান সম্পর্কিত মিডিয়া দেখুন।"}