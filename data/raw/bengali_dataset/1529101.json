{"pageid": 1529101, "title": "মধুলিতা মহাপাত্র", "url": "https://bn.wikipedia.org/wiki?curid=1529101", "content": "মধুলিতা মহাপাত্র (জন্ম ১৯৭৮) হলেন ভারতের একজন নৃত্যশিল্পী। তিনি ভারতীয় ধ্রুপদী নৃত্য ওড়িশির অন্যতম একজন নিপুণ শিল্পী। তিনি ২০ বছরেরও বেশি সময় ধরে একজন সম্বলপুরী লোকনৃত্যশিল্পী। তিনি গত ১৫ বছর ধরে ওড়িশি এবং সম্বলপুরী লোকনৃত্য পরিবেশন করছেন এবং শেখাচ্ছেন। তিনি ২০০৮ সালের জুন মাসে বেঙ্গালুরুতে একটি ওড়িশি স্কুল শুরু করেন। তিনি একজন নৃত্যশিল্পী, নৃত্য পরিচালক এবং প্রশিক্ষকও।\n\n\n== প্রারম্ভিক জীবন ==\nমধুলিতা মহাপাত্রের জন্ম ওড়িশার কালাহাণ্ডি জেলার ভবানীপাটনায়। তিনি বাণিজ্য ও ব্যবসায় প্রশাসনে স্নাতকোত্তর ডিগ্রি অর্জন করেছেন। পদ্মশ্রী গুরু গঙ্গাধর প্রধান, পদ্মশ্রী গুরু অরুণা মোহান্তি এবং গুরু পবিত্র কুমার প্রধানের নির্দেশনায় ওড়িশা নৃত্য একাডেমি থেকে তিনি নৃত্য আচার্য উপাধি পেছেন। এর আগে তিনি ভবানীপাটনার কালাহাণ্ডি কলা কেন্দ্রে গুরু কৃষ্ণ চন্দ্র সাহুর কাছ থেকে নৃত্যের মৌলিক বিষয়গুলি শিখেছিলেন। তিনি ইমরানকে বিয়ে করেছিলেন। বিয়ের পর তিনি চাকরি ছেড়ে দেন এবং ২০০৮ সালে বেঙ্গালুরুতে চলে আসেন। পরে দক্ষিণ ভারতে ওড়িশি নৃত্য সংস্কৃতি ছড়িয়ে দেওয়ার জন্য নৃত্যান্তর একাডেমি অফ পারফর্মিং আর্টস নামে একটি নৃত্য বিদ্যালয় শুরু করেন।\n\n\n== নৃত্য পরিবেশন ==\nমধুলিতা ২০২৩ সালের সেপ্টেম্বরে বেঙ্গালুরুর এডিএ রঙ্গমন্দিরে অনুষ্ঠিত 'নমন'-এর ১২তম সংস্করণ 'কালারস অফ কৃষ্ণা'-র নৃত্য পরিকল্পনা করেছিলেন। ২০২১ সালের মার্চ মাসে, তিনি বেঙ্গালুরুর জাগৃতি থিয়েটারে নৃত্য পরিবেশনা করেন। ২০২০ সালের এপ্রিল মাসে, তিনি ভুবনেশ্বরে আন্তর্জাতিক নৃত্য দিবস উদযাপনে তাঁর শিক্ষার্থীদের সাথে নৃত্য পরিবেশনা করেছিলেন। ২০১৯ সালের সেপ্টেম্বরে, স্পিক ম্যাকের উত্তর কেরালা বিভাগ অমৃতবিদ্যালয় ইনস্টিটিউট ক্যাম্পাসে তাঁর ওড়িশি নৃত্য প্রদর্শনের আয়োজন করে। তিনি নিয়মিত স্কুল এবং কলেজগুলিতে স্পিক ম্যাকে ক্লাস পরিচালনা করেন। ২০১৮ সালে, তিনি তাঁর ছাত্রী গৈরিকা মাথুরের সাথে লন্ডনে নৃত্য পরিবেশন করেছিলেন। ২০১৭ সালে, তিনি কলকাতার জ্ঞান মঞ্চের ষষ্ঠ কেলুচরণ গুণ কীর্তনম-এ গীতা গোবিন্দের অষ্টপদীর ওপর হরিরাবিসারতি মাধবে মা কুরু মানিনি মানম আয়ে পরিবেশন করেন। নৃত্যান্তরের ষষ্ঠ বার্ষিকী উপলক্ষে, ২০১৬ সালের ২রা আগস্ট, বেঙ্গালুরুর এডিএ রঙ্গমন্দিরে নমন আয়োজন করা হয়েছিল। ২০১০ সালে, ওড়িশা নৃত্য একাডেমির প্রতিষ্ঠাতা গুরু গঙ্গাধর প্রধান নমন উদ্বোধন করেন এবং তারপর থেকে এটি প্রতি বছর আয়োজন করা হচ্ছে। তাঁর প্রথম অনুষ্ঠানগুলির মধ্যে একটি ছিল ২০১০ সালের ২১ ডিসেম্বর প্রথম ওড়িশি আন্তর্জাতিকে, সেখানে তাঁকে মুম্বাইয়ের গুরু দক্ষা মুশরুওয়ালা সম্মানিত করেছিলেন। ২০১২ সালে তিনি প্রথমবারের মতো কেরালায় বিখ্যাত গুরুভায়ূর মন্দিরে পরিবেশনা করেন এবং এখন তিনি নিয়মিতভাবে দক্ষিণাঞ্চলীয় রাজ্যে কেবল অনুষ্ঠানের জন্যই যান না বরং স্কুলগুলিতে শিক্ষকতাও করেন।\n২০২৩ সালের অক্টোবরে, তাঁর তত্ত্বাবধানে নৃত্যান্তর নৃত্যদল \"ইটারনাল এনচ্যান্টমেন্ট...টাইমলেস চার্ম অফ ওড়িশি ডান্স\" শিরোনামে একটি বিনামূল্যের অনুষ্ঠান পরিবেশন করে।  নতুন অনুষ্ঠানটি চেন্নাইয়ের মাইলাপুরে অবস্থিত ভারতীয় বিদ্যা ভবনে পরিবেশিত হয়েছিল।\n২০২৩ সালের ডিসেম্বরে, তিনি বেঙ্গালুরুতে ১১ দিনের স্বরালয় সূর্য নৃত্য ও সঙ্গীত উৎসবের সমাপনী দিনে নৃত্যান্তর নৃত্যদলের অংশ হিসেবে নৃত্য পরিচালনা এবং পরিবেশনা করেন।\nতিনি ইণ্ডিয়ান কাউন্সিল ফর কালচারাল রিলেশনস (আইসিসিআর) এর একজন তালিকাভুক্ত শিল্পী এবং তিনি দূরদর্শনের একজন গ্রেডভুক্ত শিল্পীও।\n\n\n== ওড়িশি ও মণিপুরী নৃত্যের মিশ্রণ ==\n২০২৩ সালের নভেম্বরে কলকাতার জনপ্রিয় মণিপুরী শিল্পী বিম্বাবতী দেবীর সাথে ওড়িশি-মণিপুরী যুগলবন্দী শিরোনামে সহযোগিতা করার পর মধুলিতা ওড়িশি এবং মণিপুরী নৃত্যের মিশ্রণ প্রদর্শন শুরু করেন।\n\n\n== পুরস্কার ==\n২০১৯ সালের জুলাই, তিনি ওড়িশি নৃত্যের জন্য ২০১৮ সালের সঙ্গীত নাটক একাডেমির ওস্তাদ বিসমিল্লাহ খান যুব পুরস্কারে ভূষিত হন।\nকর্ণাটক সরকার কর্তৃক কেম্পেগৌড়া পুরস্কার।\nতিনি আইআইডিএফ ২০১৭-এর প্রাপক।\nতিনি বিসিকেএ যুব কলা প্রতিভা পুরস্কারও পেয়েছেন।\nজিটিএফ উইমেনস এক্সেলেন্স অ্যাওয়ার্ড।\n\n\n== তথ্যসূত্র =="}