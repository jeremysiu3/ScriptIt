{"pageid": 1162790, "title": "শোনো একটি মুজিবরের থেকে", "url": "https://bn.wikipedia.org/wiki?curid=1162790", "content": "\"শোনো একটি মুজিবরের থেকে\" হলো ১৯৭১ সালে প্রকাশিত একটি বাংলা ভাষার ভারতীয় গান যা প্রথম ২২ এপ্রিল তারিখে আকাশবাণী কলকাতায় সম্প্রচারিত হয়। আধুনিক এই সঙ্গীতের শিল্পী ও সুরকার ছিলেন অংশুমান রায় । গানটির গীতিকার ছিলেন গৌরীপ্রসন্ন মজুমদার এবং পরিচালক ছিলেন রবীন্দ্রভারতী বিশ্ববিদ্যালয়ের লোকসঙ্গীতের অধ্যাপক ও কণ্ঠশিল্পী দিনেন্দ্র চৌধুরী। গানটি হিন্দুস্তান রেকর্ডে রেকর্ড করা হয়েছে। এটি শেখ মুজিবুর রহমান সম্পর্কে দ্বিতীয় গান যা সেসময় ভারত ও বাংলাদেশে জনপ্রিয় হয়। গানটি বাংলাদেশের মুক্তিযুদ্ধের সময় দেশের মানুষকে অনুপ্রাণিত করে।\n\n\n== পটভূমি ==\n১৩ এপ্রিল ১৯৭১ তারিখে, কণ্ঠশিল্পী অংশুমান রায়, গীতিকার গৌরীপ্রসন্ন মজুমদার, কণ্ঠশিল্পী দিনেন্দ্র চৌধুরী ও আকাশবাণী কলকাতার প্রযোজক উপেন তরফদার কলকাতার পদ্মশ্রী নামক একটি চলচ্চিত্র প্রেক্ষাগৃহের কাছে অবস্থিত একটি চায়ের দোকানে বসে বসে আড্ডা দিচ্ছিলেন। এ সময় তারা একাত্তরে পূর্ব পাকিস্তানের পরিস্থিতি নিয়ে আলোচনা করছিলেন। আড্ডার সময় উপেন তরফদার টেপ রেকর্ডারে সাতই মার্চের ভাষণ সবাইকে শোনান। এরপর রেডিও স্টেশন থেকে বক্তৃতা সম্প্রচারের সময় এর দৈর্ঘ্য কম হওয়ায় সাথে একটি গান শোনানোর ইচ্ছা প্রকাশ করেন। তারপর গৌরীপ্রসন্ন মজুমদার গানের কথা লিখেন। অংশুমান রায় তখন গানের কথার উপর ভিত্তি করে একটি গান গাওয়ার সিদ্ধান্ত নেন, যেটি তিনি নিজেই সুর করেন।\n\n\n== সম্প্রচার ও রেকর্ড ==\nগানটি শেষ হওয়ার পর, পূর্ণদাস রোডে আকাশবাণীর সংবাদ পাঠক দেবদুলাল ব্যানার্জির বাড়িতে গানটি অংশুমান গেয়ে শোনান। সেসময় উপেন তরফদার স্পুল রেকর্ডার ব্যবহার করে গানটি রেকর্ড করেন। গানটি রেকর্ড করার দিনই তিনি ‘সংবাদ বিচিত্রা’ অনুষ্ঠানে বক্তৃতা সম্প্রচারের সময় আকাশবাণী কলকাতার রেডিও স্টেশন থেকে গানটি প্রচারের সিদ্ধান্ত নেন। প্রচারের নয় দিন পর, গানটি আনুষ্ঠানিকভাবে হিন্দুস্তান রেকর্ড নামে একটি স্টুডিওতে রেকর্ড করা হয়। সেই সময়ে দিনেন্দ্র চৌধুরী পরিচালিত গানটি ইংরেজিতে আলাদাভাবে রেকর্ড করা হয়।\n\n\n== অর্জন ==\n\n\n== তথ্যসূত্র =="}