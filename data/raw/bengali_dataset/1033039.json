{"pageid": 1033039, "title": "ইউসুফা মুকোকো", "url": "https://bn.wikipedia.org/wiki?curid=1033039", "content": "ইউসুফা মুকোকো (ফরাসি উচ্চারণ: ​[jusufa mukɔko], ফরাসি: Youssoufa Moukoko; জন্ম: ২০ নভেম্বর ২০০৪) হলেন একজন জার্মান পেশাদার ফুটবল খেলোয়াড়। তিনি বর্তমানে জার্মানির পেশাদার ফুটবল লীগের শীর্ষ স্তর বুন্দেসলিগার ক্লাব বরুসিয়া ডর্টমুন্ড এবং জার্মানি অনূর্ধ্ব-২১ দলের হয়ে একজন আক্রমভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমভাগের খেলোয়াড় হিসেবে খেললেও মাঝেমধ্যে দ্বিতীয় আক্রমণভাগের খেলোয়াড় হিসেবে খেলে থাকেন।\n২০১৪–১৫ মৌসুমে, জার্মান ফুটবল ক্লাব জাংকট পাওলির যুব পর্যায়ের হয়ে খেলার মাধ্যমে মুকোকো ফুটবল জগতে প্রবেশ করেছেন এবং পরবর্তীকালে বরুসিয়া ডর্টমুন্ডের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০২০–২১ মৌসুমে, জার্মান ক্লাব বরুসিয়া ডর্টমুন্ডের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন।\n২০১৭ সালে, মুকোকো জার্মানি অনূর্ধ্ব-১৬ দলের হয়ে জার্মানির বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nইউসুফা মুকোকো ২০০৪ সালের ২০শে নভেম্বর তারিখে ক্যামেরুনের ইয়াওনডের এক মুসলিম পরিবারে জন্মগ্রহণ করেছেন এবং সেখানেই তার শৈশব অতিবাহিত করেছেন। ২০১৪ সালের গ্রীষ্মে তিনি তার বাবার (যিনি ১৯৯০-এর দশকে জার্মানির নাগরিকত্ব লাভ করেছিলেন) সাথে জার্মানিতে চলে আসেন। তার চার ভাই-বোন রয়েছে; তার বড় ভাই বোরেল মুকোকোও একজন ফুটবল খেলোয়াড়।\n\n\n== আন্তর্জাতিক ফুটবল ==\nমুকোকো জার্মানি অনূর্ধ্ব-১৬, জার্মানি অনূর্ধ্ব-২০ এবং জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০১৭ সালের ১১ই সেপ্টেম্বর তারিখে তিনি অস্ট্রিয়া অনূর্ধ্ব-১৬ দলের বিরুদ্ধে এক প্রীতি ম্যাচে জার্মানি অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। তিনি অভিষেকের মাত্র দুই দিন পর অস্ট্রিয়া অনূর্ধ্ব-১৬ দলের বিরুদ্ধে জার্মানির বয়সভিত্তিক দলের হয়ে প্রথমবারের মতো গোল করেছেন; উক্ত ম্যাচে তিনি দুইটি গোল করেছেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের জার্মানি অনূর্ধ্ব-২১ দলে স্থান পেয়েছেন। তিনি ২০১৭ সালের ১৩ই সেপ্টেম্বর তারিখে এক প্রীতি ম্যাচে অস্ট্রিয়া অনূর্ধ্ব-১৬ দলের বিরুদ্ধে জার্মানির বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nডিএফবিতে ইউসুফা মুকোকো (ইংরেজি) (এছাড়াও জার্মান ভাষায় উপলব্ধ) \nইউসুফা মুকোকো – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ইউসুফা মুকোকো  (ইংরেজি)  \nসকারবেসে ইউসুফা মুকোকো (ইংরেজি) \nবিডিফুটবলে ইউসুফা মুকোকো  (ইংরেজি)  \nওয়ার্ল্ডফুটবল.নেটে ইউসুফা মুকোকো (ইংরেজি) \nইএসপিএন এফসিতে ইউসুফা মুকোকো (ইংরেজি)"}