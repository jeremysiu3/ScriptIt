{"pageid": 1431323, "title": "মেংচৌ (মহাকাশযান)", "url": "https://bn.wikipedia.org/wiki?curid=1431323", "content": "মেংচৌ (চীনা: 梦舟; ফিনিন: mèng zhōu) চীনের বায়বান্তরীক্ষ বিজ্ঞান ও প্রযুক্তি সংস্থার নকশাকৃত ও নির্মিত এক ধরনের পুনরায় ব্যবহারযোগ্য মহাকাশযান। এর প্রাক্তন নাম ছিল পরবর্তী প্রজন্মের মনুষ্যবাহী মহাকাশযান (চীনা: 新一代载人飞船; ফিনিন: xīnyīdài zàirén fēichuán)। মহাকাশযানটির একটি আদিপ্রতিমা (প্রোটোটাইপ) ২০২০ সালের ৫ই মে প্রথম মনুষ্যবিহীন পরীক্ষামূলক উড্ডয়ন সম্পাদন করে।\nমনুষ্যবাহী এই মহাকাশযানটিকে চীনের ভবিষ্যৎ চন্দ্র অবতরণ যান লান-ইউয়ে-র সাথে একত্রে ২০২০-এর দশকে শেষভাগে চন্দ্রানুসন্ধানের নিমিত্তে নকশা করা হয়েছে। এছাড়া এটি নিম্ন ভূকক্ষপথে অবস্থিত থিয়েনকুং মহাকাশ কেন্দ্রে মহাকাশচারীদেরকে খেয়াপারাপারের নিয়োজিত থাকবে। এক্ষেত্রে এটি বিদ্যমান শেনচৌ মহাকাশযানের একটি আধুনিক প্রতিস্থাপন হিসেবে কাজ করবে। নতুন এই মহাকাশযানটি ২০২৫-২০২৬ সালে মনুষ্য পরিবহনের সামর্থ্য অর্জন করবে বলে আশা করা হচ্ছে।\n২০২৪ সালের চীনা লণ্ঠন উৎসবের দিন চীন এই নতুন মহাকাশযানটির আনুষ্ঠানিক নাম উন্মোচন করে। মহাকাশযানটির নাম দেওয়া হয় মেংচৌ (চীনা: 梦舟; ফিনিন: mèng zhōu), যার অর্থ \"স্বপ্নতরী\", কারণ এটি চাঁদে চীনের মানুষ অবতরণের স্বপ্নের বাস্তবায়ন করবে। অন্যদিক মনুষ্যবাহী চন্দ্র অবতরণ যানটির নাম দেওয়া হয় \"লান-ইউয়ে\" (চীনা: 揽月; ফিনিন: lǎn yuè), যার অর্থ \"চাঁদকে আলিঙ্গন\", কারণ এটির মাধ্যমে চীন চন্দ্রসীমান্তে অনুসন্ধান চালাবে ও চাঁদে একটি স্থায়ী মানব উপস্থিতি প্রতিষ্ঠা করবে।\n\n\n== আরও দেখুন ==\nলান-ইউয়ে (চন্দ্র অবতরণ যান)\nমনুষ্যবাহী মহাকাশ বাহনের তুলনা\nওরাইয়ন (মহাকাশযান)\nস্পেসএক্স ড্রাগন ২\nবোয়িং স্টারলাইনার\nওরেল (মহাকাশযান)\n\n\n== তথ্যসূত্র =="}