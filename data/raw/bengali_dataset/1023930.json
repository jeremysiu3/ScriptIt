{"pageid": 1023930, "title": "পার্থসারথি গুপ্ত", "url": "https://bn.wikipedia.org/wiki?curid=1023930", "content": "পার্থসারথি গুপ্ত (৫ আগস্ট, ১৯৩৪  – ১০ আগস্ট, ১৯৯৯) দিল্লি বিশ্ববিদ্যালয়ে ব্রিটেন ও ইউরোপের ইতিহাসের অধ্যাপক ও ভারতের ইতিহাস কংগ্রেসের সভাপতি। তিনি সমাজসেবী অশোকা গুপ্ত ও স্বনামধন্য সিভিলিয়ান শৈবাল গুপ্তের প্রথম সন্তান। তিনি শৈশবে ১৯৪৬ খ্রিস্টাব্দে দাঙ্গা-পীড়িত নোয়াখালীতে মহাত্মা গান্ধীর সাথে তার মায়ের অংশগ্রহণ প্রত্যক্ষ করেছেন ও দীর্ঘস্থায়ী প্রভাব ফেলেছিল। কলকাতার প্রেসিডেন্সি কলেজে পশ্চিমবঙ্গে সর্বোচ্চ নম্বর পাওয়ার জন্য ঈশান স্কলারশিপ পান। ১৯৫৩ খ্রিস্টাব্দে তার সহপাঠীদের মধ্যে ছিলেন অর্থনীতিতে নোবেলজয়ী অমর্ত্য সেন ও ভারতের পরিকল্পনা কমিশনের সদস্য সুখময় চক্রবর্তী \nপার্থসারথি গুপ্ত ইন্ডিয়ান কাউন্সিল অব হিস্টোরিক্যাল রিসার্চের সদস্য ছিলেন। ১৯৮০ - ৮১ খ্রিস্টাব্দে  কেমব্রিজে কমনওয়েলথ স্টাডিজ স্মুটস (Smuts) ভিজিটিং ফেলো ছিলেন। ১৯৮৯ খ্রিস্টাব্দে তিনি গ্রেট ব্রিটেনের রয়াল হিস্টেরিক্যাল সোসাইটির ফেলো হন।ভারতে ইউরোপীয় ইতিহাস চর্চায় তাঁকে পথিকৃৎ বলা হয়। দেশে আশির দশকের গোড়ায় ইতিহাসের পাঠক্রম পুনর্বিন্যাসে তিনি দৃঢ পদক্ষেপ নিয়েছিলেন। ইতিহাস বিকৃতির যেকোনো চেষ্টার প্রতিবাদ জানিয়েছেন তীব্রভাবে। ১৯৯০ খ্রিস্টাব্দে কলকাতায় ইতিহাস কংগ্রেসে হিন্দুত্ববাদী অপপ্রচারের বিরুদ্ধে তার দৃপ্ত ও তথ্যঋদ্ধ প্রতিবাদ বিশেষ উল্লেখযোগ্য। \n\n\n== জীবনী ==\nপার্থসারথি ব্রিটিশ ভারতের অধুনা পশ্চিমবঙ্গের হুগলি জেলার গুপ্তিপাডায় ১৯৩৪ খ্রিস্টাব্দের ৫ ই আগস্ট জন্ম গ্রহণ করেন। তার পিতা ছিলেন স্বনামধন্য সিভিলিয়ান শৈবাল গুপ্ত এবং মাতা সুপরিচিত সমাজসেবী অশোকা গুপ্ত দাঙ্গাপীড়িত নোয়াখালীতে গান্ধীজির সঙ্গে ছিলেন। বিংশ শতকের প্রখ্যাত লেখক জ্যোতিময়ী দেবী ছিলেন তার মাতামহী।\n\n\n=== প্রারম্ভিক জীবন ===\nতিনি অত্যন্ত মেধাবী ছাত্র ছিলেন। ১৯৪৯ খ্রিস্টাব্দে বালিগঞ্জ রাষ্ট্রীয় উচ্চ বিদ্যালয়  হতে ম্যাট্রিক পরীক্ষায় প্রথম হন।  তারপর তিনি কলকাতার প্রেসিডেন্সি কলেজে ভর্তি হন। ১৯৫৩ খ্রিস্টাব্দে ইতিহাসে অনার্স নিয়ে বি.এ পরীক্ষায় প্রথম শ্রেণীতে প্রথম ও পশ্চিমবঙ্গে সর্বোচ্চ নম্বর পাওয়ায় ঈশান স্কলার হন। সে বৎসরে তার সহপাঠীরা ছিলেন  অমর্ত্য সেন ও সুখময় চক্রবর্তী। উচ্চ শিক্ষার্থে ওই বছরেই  অক্সফোর্ড বিশ্ববিদ্যালয়ের কুইনস কলেজে ভর্তি হন। ব্রিটেনের গৃহযুদ্ধের বিষয় নিয়ে আধুনিক ইতিহাসের স্নাতক হন। এই সময়ে তিনি বিখ্যাত ইতিহাসবিদ  ক্রিস্টোফার হিল, কিথ টমাস প্রমুখকে অধ্যাপক শিক্ষক হিসাবে পান। সহপাঠী বন্ধুরা ছিলেন রাফায়েল স্যামুয়েল, পিটার সেডগুইক।ব্রিটেনের উনিশ শতকের শেষভাগের প্রেক্ষাপট নিয়ে হেনরি পেলিংয়ের তত্ত্বাবধানে  \"ইউনিয়ানিজম ইন দি রেলওয়েজ ইন ব্রিটেন ইন দি লেট নাইটিন্থ অ্যান্ড আর্লি টুয়েন্টিয়েথ সেঞ্চুরি' শীর্ষক গবেষণা পত্রের জন্য ডক্টরেট ডিগ্রি লাভ করেন।\n\n\n=== শিক্ষক জীবন ===\nদিল্লি বিশ্ববিদ্যালয়ে রিডার হিসাবে যোগ দেওয়ার আগে ডঃ গুপ্ত ১৯৬০ খ্রিস্টাব্দে অল্প সময়ের জন্য  বর্ধমান বিশ্ববিদ্যালয়ের ইতিহাস বিভাগে ছিলেন। ইউরোপীয় ও ব্রিটিশ ইতিহাসের রিডার হওয়ার আগে তিনি অর্থনৈতিক ইতিহাস পড়াতেন।১৯৬২ খ্রিস্টাব্দে দিল্লি স্কুল অফ ইকনমিক্সে ও ১৯৬৩ খ্রিস্টাব্দে  দিল্লি বিশ্ববিদ্যালয়ে অধ্যাপনা শুরু করে আগস্ট ১৯৯৯ খ্রিস্টাব্দে অবসর গ্রহণ করেন। \n\n\n=== পারিবারিক জীবন ===\nইন্দ্রপ্রস্থ মহিলা কলেজের অধ্যাপিকা নারায়ণী গুপ্তকে বিবাহ করেন। ১৯৮৬ খ্রিস্টাব্দে তিনি জামিয়া মিলিয়া ইসলামিয়া বিশ্ববিদ্যালয়েরও  অধ্যাপিকা ছিলেন। তিনি ইন্ডিয়ান ন্যাশনাল ট্রাস্ট ফর আর্ট অ্যান্ড কালচারাল হেরিটেজের পরামর্শদাতা ছিলেন। তার গবেষণার বিষয় ছিল নগর ইতিহাসের উপর, বিশেষত দিল্লির বিষয়ে । তার রচিত অনেক বই আছে। তিনি দিল্লির কনজার্ভেশন সোসাইটির প্রতিষ্ঠাতা সদস্য এবং দিল্লির আরবান আর্ট কমিশনের সদস্য ছিলেন।\nতাঁদের দুই সন্তান - এক পুত্র হিমাদ্রি শেখর গুপ্ত ও এক কন্যা নীহারিকা গুপ্ত।\n\nআই আই টি কানপুর ও জার্মানির ম্যাক্স প্লাঙ্ক ইনস্টিটিউটের প্রাক্তনী পুত্র হিমাদ্রি শেখর গুপ্ত লণ্ডনের কুইনস ম্যারি বিশ্ববিদ্যালয়ের ইনস্টিটিউট অফ বায়োইঞ্জিনিয়ারিং অ্যান্ড স্কুল অফ ইঞ্জিনিয়ারিং অ্যান্ড মেটেরিয়াল সাইন্সের অধ্যাপক।  \nকন্যা নীহারিকা গুপ্ত রোডস স্কলার  দিল্লি বিশ্ববিদ্যালয় ও অক্সফোর্ড বিশ্ববিদ্য়েয়ের বালিয়ল কলেজের প্রাক্তনী সহপেডিয়ার রিসার্চ অধিকর্তা পদে নিযুক্ত আছেন। \n\n\n== প্রকাশিত গ্রন্থসমূহ ==\n১৯৭৫ খ্রিস্টাব্দে ম্যাকমিলান কর্তৃক প্রকাশিত তার গ্রন্থ \"ইমপিরিয়ালিজম অ্যান্ড ব্রিটিশ লেবার মুভমেন্ট\" (১৯১৪ -১৯৬৪) পার্থসারথি গুপ্তকে বিশেষ পরিচিতি দেয়। \nতার সম্পাদনায় প্রকাশিত হয়েছে জাতীয় আলেখ্যাগারের “টুওয়ার্ডস ফ্রিডম\" প্রকল্পের ১৯৪৩ - ৪৪ এর নথিপত্রে সংকলন, তিনটি বিপুলাকার খণ্ডে\nঅনিরুদ্ধ দেশপাণ্ডে র সাথে সম্পাদিত  \"পাওয়ার, পলিটিক্স  অ্যান্ড দ্য পিপল: স্টাডিজ ইন ব্রিটিশ ইমপিরিয়ালিজম অ্যান্ড ইন্ডিয়ান ন্যাশনালিজম\" \nতার ‘রেডিয়ো অ্যান্ড দি রাজ ১৯২১-৪৭’গ্রন্থটির ১৯৯৫ খ্রিস্টাব্দে প্রকাশিত হয়। ভারতের ইতিহাস নিয়ে  একটি প্রবন্ধ সংকলন সম্পাদন করেন উপনিবেশোত্তর ভারতের ইতিহাস গবেষণার সময়।‘বন্দে মাতরম’-এর ইতিহাস নিয়ে প্রবন্ধ লিখেছেন।প্রসঙ্গত তার মৃত্যুর আগের দিন আকাশবাণীর প্রকাশিত কম্প্যাক্ট ডিস্কে তার এই রচনাটি সংকলিত হয়েছে।\n\n\n== সম্মাননা ও পুরস্কার ==\nপশ্চিমবঙ্গে  সর্বোচ্চ নম্বর প্রাপ্তির জন্য ঈশান স্কলারশিপ\nইন্ডিয়ান কাউন্সিল অব হিস্টরিক্যাল রিসার্চের সদস্য\n কেমব্রিজ বিশ্ববিদ্যালয়ের কমনওয়েলথ হিস্ট্রির স্মুটস ফেলো\nপ্যারিসের মাইসন ডেস সায়েন্সেস এর ডাইরেক্টর অব স্টাডিজ\nরয়েল হিস্টোরিকাল সোসাইটির ফেলো\n\n\n== তথ্যসূত্র =="}