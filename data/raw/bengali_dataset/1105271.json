{"pageid": 1105271, "title": "এমিলি দ্যু শাতলে", "url": "https://bn.wikipedia.org/wiki?curid=1105271", "content": "গাব্রিয়েল এমিলি ল্য তনলিয়ে দ্য ব্র‍্যতই, মার্কিজ দ্যু শাতলে (Gabrielle Émilie Le Tonnelier de Breteuil, Marquise du Châtelet; ফরাসি উচ্চারণ: [emili dy ʃɑtlɛ] (); ১৭ই ডিসেম্বর, ১৭০৬–১০ই সেপ্টেম্বর, ১৭৪৯) একজন ফরাসি প্রাকৃতিক দার্শনিক ও গণিতবিদ ছিলেন। তিনি ফরাসি ভাষায় আইজাক নিউটনের ১৬৮৭ সালে প্রকাশিত প্রিন্সিপিয়া ম্যাথেমাল্যাটিকা গ্রন্থটি অনুবাদ ও টীকাভাষ্য রচনার জন্য স্মরণীয় হয়ে আছেন। অনুবাদটি ১৭৫৬ খ্রিস্টাব্দে শাতলে-র মৃত্যুর পরে প্রকাশিত হয় এবং আজও এটি প্রিন্সিপিয়া-র আদর্শ অনুবাদ হিসেবে পরিগণিত হয়। এমিলি তাঁর টীকাভাষ্যের মাধ্যমে নিউটনীয় চিরায়ত বলবিজ্ঞানে একটি অত্যন্ত গুরুত্বপূর্ণ অবদান রাখেন, যা হল সামগ্রিক শক্তির সংরক্ষণ সূত্র, যার মধ্যে একটি উপাদান হল গতিশক্তি। এই অনুকল্পের মাধ্যমে তিনি শক্তির ধারণার পাশাপাশি কোনও বস্তুর ভর ও গতিবেগের সাথে শক্তির পরিমাণবাচক সম্পর্কও নির্ণয় করেন।\nএমিলি-র সেরা দার্শনিক রচনাকর্মটি হল আঁস্তিত্যুসিওঁ দ্য ফিজিক (Institutions de Physique, প্যারিস, ১৭৪০) অর্থাৎ \"পদার্থবিজ্ঞানের ভিত্তি\"। গ্রন্থটি ব্যাপক প্রচার ও প্রসার লাভের পাশাপাশি তপ্ত বিতর্কের জন্ম দেয়। পুনঃপ্রকাশের পাশাপাশি প্রথম প্রকাশের দুই বছরের মধ্যে এটি অন্যান্য বেশ কিছু ভাষায় অনূদিত হয়। এমিলি বিখ্যাত ভিস ভিভা বিতর্কে অংশগ্রহণ করেন, যার আলোচ্য বিষয় ছিল কীভাবে কোনও বস্তুর বল পরিমাপ করা যায় এবং সংরক্ষণ সূত্রগুলি সম্পর্কে চিন্তা করার সেরা পন্থাগুলি কী। মৃত্যুর পরে এমিলির ধারণাগুলি ফরাসি আলোকোদ্ভাসন যুগের সবচেয়ে বিখ্যাত আকরগ্রন্থ দ্যনি দিদেরো-র অঁসিক্লোপেদি-তে ব্যাপকভাবে স্থান পায়।\nশাতলে-র জীবন ও কর্মের উপরে তাঁর মৃত্যুর পরে বহু জীবনী, গ্রন্থ ও নাটক রচিত হয়েছে। ২১শ শতকের শুরুতে এসে তাঁর জীবন ও ধারণাগুলি নিয়ে পুনরায় আগ্রহের সৃষ্টি হয়।\nএমিলি দ্যু শাতলে-র সাথে লেখক ও দার্শনিক ভলতেয়ারের বহু বছর ধরে প্রণয় ছিল।"}