{"pageid": 1427010, "title": "ভেরা হিঙ্গোরানি", "url": "https://bn.wikipedia.org/wiki?curid=1427010", "content": "ভেরা হিঙ্গোরানি (২৩শে ডিসেম্বর ১৯২৪ - ২৩শে এপ্রিল ২০১৮) ছিলেন একজন ভারতীয় স্ত্রীরোগ বিশেষজ্ঞ, প্রসূতি বিশেষজ্ঞ এবং চিকিৎসা বিষয়ক লেখক, যিনি অল ইণ্ডিয়া ইনস্টিটিউট অফ মেডিক্যাল সায়েন্সেস- এর স্ত্রীরোগ ও প্রসূতিবিদ্যা বিভাগের অধ্যাপক এবং প্রধান ছিলেন।\nতিনি ভারতের প্রধানমন্ত্রী ইন্দিরা গান্ধী এবং ভারতের রাষ্ট্রপতি প্রতিভা পাটিলের জন্য একজন সম্মানীয় স্ত্রীরোগ বিশেষজ্ঞ ও প্রসূতি বিশেষজ্ঞ হিসেবে কাজ করেছেন। ভারত সরকার তাঁকে ১৯৮৪ সালে চতুর্থ সর্বোচ্চ ভারতীয় বেসামরিক সম্মান পদ্মশ্রীতে ভূষিত করে।\n\n\n== জীবনী ==\nভেরা হিঙ্গোরানি ১৯২৪ সালের ২৩শে ডিসেম্বর, ভারতের  বুবাক অঞ্চলে (স্বাধীনতাপূর্ব সিন্ধু প্রদেশ) জন্মগ্রহণ করেন। তাঁর বাবা ও মায়ের নাম ছিল যথাক্রমে টেকল্যাণ্ড এবং লীলাবতী হটচাঁদ। ভেরা হিঙ্গোরানি ১৯৪৭ সালে লেডি হার্ডিঞ্জ মেডিকেল কলেজ থেকে মেডিসিনে স্নাতক হন। স্ত্রীরোগ ও প্রসূতিবিদ্যায় বিশেষীকরণের পর, তিনি ১৯৫৯ সালে নতুন দিল্লির অল ইণ্ডিয়া ইনস্টিটিউট অফ মেডিক্যাল সায়েন্সেসে যোগদান করেন এবং স্ত্রীরোগ ও প্রসূতি বিভাগের প্রধানের পদে উন্নীত হন, এই পদটিতে তিনি ১৯৮৬ সাল পর্যন্ত অধিষ্ঠিত ছিলেন। এইমস থেকে পরিকল্পিত অবসর নেওয়ার পরে, ১৯৮৭ সালে তিনি বাত্রা হাসপাতাল এবং মেডিকেল রিসার্চ সেন্টারে যোগ দেন। ১৯৯৬ সাল পর্যন্ত সেখানে কাজ করেন এবং ১৯৯৭ সালে পরামর্শক হিসাবে কাজ করার জন্য এইমস-এ ফিরে আসেন।\nভেরা হিঙ্গোরানি বিশ্ব স্বাস্থ্য সংস্থার (ডব্লিউএইচও) একজন ক্লিনিকাল ডিরেক্টর ছিলেন এবং স্ত্রীরোগ ও প্রসূতিবিদ্যার বিষয়ে বেশ কয়েকটি নিবন্ধ এবং চিকিৎসা সংক্রান্ত গবেষণাপত্র লিখেছিলেন। তিনি আমেরিকান কংগ্রেস অফ অবস্টেট্রিশিয়ানস অ্যাণ্ড গাইনোকোলজিস্টের একজন সাম্মানিক ফেলো (১৯৭৭) এবং ন্যাশনাল একাডেমি অফ মেডিক্যাল সায়েন্সেসের একজন নির্বাচিত ফেলো ছিলেন। তিনি ১৯৮৪ সালে ভারত সরকারের কাছ থেকে পদ্মশ্রী বেসামরিক পুরস্কার পেয়েছিলেন।\nভেরা হিঙ্গোরানি তাঁদের পরিচালনা দলের সদস্য হিসাবে ভারত থেকে যক্ষ্মা নির্মূলের জন্য কাজ করা একটি বেসরকারি সংস্থা অপারেশন আশা -র সাথে জড়িত ছিলেন। তিনি আই বি হিঙ্গোরানিকে বিবাহ করেছিলেন এবং তাঁরা নতুন দিল্লির গ্রেটার কৈলাস এলাকায় থাকতেন।\n\n\n== মৃত্যু ==\n২০১৮ সালের ২৩শে এপ্রিল ভেরা হিঙ্গোরানি টেক্সাসের হিউস্টনে ৯৩ বছর বয়সে মারা যান।\n\n\n== নির্বাচিত গ্রন্থপঞ্জি ==\nলোচিয়া অ্যাণ্ড মেনস্ট্রুয়াল প্যাটার্ন ইন উইমেন উইথ পোস্টপার্টাম আইইউসিডি ইনসার্শন\nইউ অ্যাণ্ড ইয়োর হেলথ\nএ নিউ সাইন ফর ডিফারেনশিয়াল ডায়াগনসিস অফ ওভারিয়ান টিউমার উইথ প্রেগন্যান্সি\nল্যাকটেশান অ্যাণ্ড ল্যাকটেশনাল অ্যামেনোরিয়া উইথ পোর্ট-পার্টাম আইইউসিডি ইনসার্শন\nজেনিটাল ট্র্যাক্ট প্যাপিলোমাস উইথ প্রেগন্যান্সি\n\n\n== আরও দেখুন ==\n \n\n\n== তথ্যসূত্র =="}