{"pageid": 1514473, "title": "পূর্ণ বিনিময়যোগ্যতা (অর্থনীতি)", "url": "https://bn.wikipedia.org/wiki?curid=1514473", "content": "অর্থনীতি ও আইনের আলোচনায় পূর্ণ বিনিময়যোগ্যতা (ইংরেজি fungibility) বলতে কোনও পণ্য বা দ্রব্যের সেই ধর্মকে বোঝায়, যার কারণে পণ্যটির একটি স্বতন্ত্র একককে ঐ একই পণ্যের আরেকটি একক দ্বারা তাৎক্ষণিকভাবে সম্পূর্ণরূপে বিনিময় তথা অদল-বদল করা যায়। যে পণ্য এই ধর্মটি প্রদর্শন করে, তাকে পূর্ণ-বিনিমেয় পণ্যদ্রব্য (fungible good) বলে। আইনি পরিভাষায় এই ধর্মটি এই ধরনের দ্রব্যের উপরে আইনি অধিকারসমূহ (যেমন মালিকা এবং চুক্তির অধীনে পণ্য পাবার অধিকার) কীভাবে প্রযুক্ত হবে, তার উপর প্রভাব ফেলে। পূর্ণ-বিনিমেয় দ্রব্যগুলির একটিকে অপরটি দ্বারা প্রতিস্থাপন বা অদল-বদল করা সম্ভব। যেমন একটি ১০০ টাকার নোটকে সম্পূর্ণরূপে বিশটি ৫ টাকার নোট দ্বারা বদল করা সম্ভব, কারণ টাকা এক ধরনের পূর্ণ-বিনিমেয় দ্রব্য। অবিনিমেয় (non-fungible) পণ্যদ্রব্যগুলিকে এভাবে প্রতিস্থাপন করা যায় না।  \nঅর্থনীতির প্রাথমিক খাতের (খনি, নিষ্কাশন, কৃষি, ইত্যাদি) যেসব প্রাথমিক কিংবা স্বল্প-প্রক্রিয়াজাত পণ্য পূর্ণ-বিনিমেয় ধরনের, সেগুলিকেও পূর্ণ-বিনিমেয় পণ্য (ইংরেজি commodity) বলা হয় এবং পূর্ণ-বিনিমেয় পণ্যের বাজারে এগুলিকে ক্রয়বিক্রয় করা হয়। পণ্যের পূর্ণ বিনিময়যোগ্যতার কারণে এই বাজারগুলি সক্রিয় ও তরল থাকে। যেমন সোনাকে সাধারণত পূর্ণ-বিনিমেয় পণ্যদ্রব্য হিসেবে গণ্য করা হয়, কেননা সোনা কী আকারে আছে (পয়সা নাকি পিণ্ড), বা কোন অবস্থাতে আছে, তার উপরে সোনার মূল্য নির্ভর করে না।  তবে সোনার তৈরি কোনও বিশিষ্ট স্বতন্ত্র বস্তু যেমন মূর্তি একই ওজনের সোনার তৈরি অন্য কোনও কিছুর সাথে পূর্ণ-বিনিমেয় হিসেবে সাধারণত গণ্য হয় না। এছাড়া মূল্যবান ধাতু এবং একই গুণমান-মাত্রার খনিজ তেলকেও পূর্ণ-বিনিমেয় ধরা হয়। অন্যান্য ক্ষেত্রে পূর্ণ বিনিময়যোগ্যতার আইনি স্বীকৃতি সীমিত, এমনকি একই আদল (মডেল) ও বৈশিষ্ট্যবিশিষ্ট দুইটি নতুন মোটরগাড়িকে একে অপরের সাথে পূর্ণ-বিনিমেয় হিসেবে আইনে গণ্য করা হয় না।  \nঅনেক আর্থিক দলিল যেমন অংশপত্র (শেয়ার), ঋণপত্র (বন্ড) ও মুদ্রা (টাকা) পূর্ণ-বিনিমেয় হিসেবে পরিগণিত হয়।  \nপূর্ণ বিনিময়যোগ্যতা কথাটি দিয়ে কেবলমাত্র একই পণ্যের একটি এককের সাথে অন্যান্য এককের সমতুল্যতা (equivalence) ও পার্থক্যের অনুপস্থিতিকে (indistinguishability) নির্দেশ করা হয়। এক ধরনের পণ্য কত সহজে আরেক ধরনের পণ্যের সাথে বিনিময় করা যায়, সে ব্যাপারটির সাথে এই পরিভাষার কোনও সম্পর্ক নেই।  \n\n\n== আরও দেখুন ==\nমুদ্রা\nবিকল্প পণ্য\nবিনিমেয় যন্ত্রাংশ\n\n\n== তথ্যসূত্র ==\n\n\n== আরও দেখুন ==\nBartram, Söhnke M.; Fehle, Frank R. (মার্চ ২০০৭)। \"Competition without Fungibility: Evidence from Alternative Market Structures for Derivatives\"। Journal of Banking and Finance। 31 (3): 659–677। এসএসআরএন 311880 । এসটুসিআইডি 55973719। ডিওআই:10.1016/j.jbankfin.2006.02.004। উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}