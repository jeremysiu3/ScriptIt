{"pageid": 1519355, "title": "আনাকতোরিয়া", "url": "https://bn.wikipedia.org/wiki?curid=1519355", "content": "টেমপ্লেট:স্যাফো পার্শ্বদণ্ড\nআনাকতোরিয়া (প্রাচীন গ্রিক: Ἀνακτορία) বা অ্যানাকটোরিয়া (ইংরেজি: Anactoria) হলেন খ্রিস্টপূর্ব সপ্তম শতকের শেষভাগ থেকে ষষ্ঠ শতকের প্রথম ভাগের প্রাচীন গ্রিক কবি স্যাফোর কবিতায় উল্লিখিত এক নারী। খণ্ডাংশ ১৬ সংখ্যায়িত একটি কবিতায় স্যাফো আনাকতোরিয়াকে নিজের আকাঙ্ক্ষিতা বলে উল্লেখ করেন। স্যাফোর আরেকটি কবিতা খণ্ডাংশ ৩১ প্রথাগতভাবে \"ওড টু অ্যানাকটোরিয়া\"; অবশ্য এই কবিতায় আনাকতোরিয়ার নাম উল্লেখ করা হয়নি। স্যাফোর বিবরণ পাঠ করে বোঝা যায়, আনাকতোরিয়া ছিলেন কবির অভিজাত অনুগামিনীদের অন্যতমা তথা বয়সের দিক থেকে বিবাহযোগ্যা। এমনও হতে পারে যে, খণ্ডাংশ ১৬ সংখ্যায়িত কবিতাটি কোনো অজ্ঞাতপরিচয় পুরুষের সঙ্গে আনাকতোরিয়ার বিবাহ উপলক্ষ্যে রচিত। কেউ কেউ মনে করেন, \"আনাকতোরিয়া\" নামটি আসলে ছদ্মনাম; সম্ভবত মিলেটাসের আনাগোরা নামে এক মহিলা এই ছদ্মনাম ব্যবহার করতেন। আবার অপর এক মতে, এটি স্যাফোর একটি দৃষ্টান্তমূলক সৃষ্টি।\n১৮৬৬ সালে ইংরেজ কবি অ্যালগারনন চার্লস সুইনবার্নের পোয়েমস অ্যান্ড ব্যালাডস কাব্য-সংকলনে প্রকাশিত হয় \"অ্যানাকটোরিয়া\" কবিতাটি। স্যাফোর দৃষ্টিকোণ থেকে লেখা এই কবিতায় দেখা যায়, স্যাফো নামচরিত্রটিকে লঘুগুরু দ্বিদল পঞ্চপর্বিক ছন্দে অন্ত্যমিলযুক্ত দ্বিপদীতে লেখা এক দীর্ঘ একলাপের মাধ্যমে সম্বোধিত করেছেন। এই একলাপে আনাকতোরিয়ার প্রতি স্যাফোর আকাঙ্ক্ষা কামোদ্দীপক শব্দে প্রকাশিত হয়েছে; প্রথমে তিনি শিল্পকলা ও দেবদেবীদের প্রত্যাখ্যান করেছেন আনাকতোরিয়ার ভালোবাসার আকাঙ্ক্ষায়, তারপর নিজের মত পরিবর্তন করে কাব্যের খাতিরে প্রত্যাখ্যান করেছেন আনাকতোরিয়াকে। সুইনবার্নের কবিতাটি নারী সমকামিতা ও অশুভ দেববাদের মতো সেকালের ট্যাবু বিষয়গুলিকে সর্বসমক্ষে তুলে ধরে চাঞ্চল্য সৃষ্টি করেছিল। ১৮৯৬ সালে এইচ. ভি. সুদারল্যান্ডের নাটকে এবং ১৯৬১ সালে রবার্ট লোয়েলের \"থ্রি লেটারস অফ আনাকতোরিয়া\" কাব্য-ধারাবাহিকেও আনাকতোরিয়া চরিত্রটি উপস্থাপিত হয়। শেষোক্ত বইটিতে দেখা যায়, এক অনামা পুরুষ প্রথমে আনাকতোরিয়াকে, কিন্তু পরে স্যাফোকে প্রেম নিবেদন করছেন।\n\n\n== তথ্যসূত্র ==\n\n\n=== পাদটীকা ===\n\n\n=== সূত্রপঞ্জি ===\n\n\n== উল্লেখপঞ্জি ==\n\nটেমপ্লেট:স্যাফো"}