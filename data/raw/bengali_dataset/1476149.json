{"pageid": 1476149, "title": "আশরাফুল হক (অধ্যাপক)", "url": "https://bn.wikipedia.org/wiki?curid=1476149", "content": "আশরাফুল হক একজন বাংলাদেশী তড়িৎ প্রকৌশলী। তিনি ইসলামিক ইউনিভার্সিটি অব টেকনোলজির তড়িৎ ও ইলেকট্রনিক কৌশল বিভাগের অধ্যাপক। বর্তমানে তিনি আহছানউল্লা বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে দায়িত্ব পালন করছেন।\n\n\n== জন্ম ও শিক্ষা ==\nআশরাফুল রংপুরে জন্মগ্রহণ করেন। তিনি বাংলাদেশ প্রকৌশল বিশ্ববিদ্যালয়ের তড়িৎ ও ইলেকট্রনিক কৌশল বিভাগ থেকে ১৯৮৬ সালে স্নাতক ডিগ্রি লাভ করেন। তিনি কানাডার মেমোরিয়াল ইউনিভার্সিটি অব নিউফাউন্ডল্যান্ড থেকে ১৯৯৩ সালে স্নাতকোত্তর এবং ১৯৯৬ সালে পিএইচডি ডিগ্রি অর্জন করেন।\n\n\n== কর্মজীবন ==\nআশরাফুল হক ১৯৮৬ সালে রাজশাহী প্রকৌশল ও প্রযুক্তি বিশ্ববিদ্যালয়ে প্রভাষক হিসেবে যোগ দেন এবং ২০০৬ সাল পর্যন্ত সহকারী অধ্যাপক, সহযোগী অধ্যাপক ও অধ্যাপক হিসেবে দায়িত্ব পালন করেন।\n২০০৭ সালে তিনি ইসলামিক ইউনিভার্সিটি অব টেকনোলজির (আইইউটি) তড়িৎ ও ইলেকট্রনিক কৌশল বিভাগে অধ্যাপক হিসেবে যোগ দেন। অধ্যাপনার পাশাপাশি তিনি ছাত্রী হলের প্রভোস্ট, রিসার্চ এক্সটেনশন, অ্যাডভাইজরি সার্ভিসেস অ্যান্ড পাবলিকেশনস (আরইএএসপি)-এর প্রধান, ইইই বিভাগের প্রধান, ইঞ্জিনিয়ারিং ও টেকনোলজি অনুষদের ডিন এবং আইইউটি-এর ভারপ্রাপ্ত উপ-উপাচার্যসহ বিভিন্ন দায়িত্ব পালন করেছেন।\nআশরাফুল হক ২০২৪ সালের ২৭ আগস্ট আহছানউল্লা বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন এবং ৫ সেপ্টেম্বর আনুষ্ঠানিকভাবে দায়িত্ব গ্রহণ করেন।\n\n\n== গবেষণা ও প্রকাশনা ==\nআন্তর্জাতিক জার্নালে তার ৪১টি গবেষণাপত্র এবং ৫৯টি কনফারেন্স প্রসিডিংস প্রকাশিত হয়েছে। তিনি নবায়নযোগ্য জ্বালানিতে পাওয়ার ইলেকট্রনিক্সের প্রয়োগ নিয়ে গবেষণার সঙ্গে সম্পৃক্ত।\n\n\n== তথ্যসূত্র =="}