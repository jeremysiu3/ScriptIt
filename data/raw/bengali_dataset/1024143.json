{"pageid": 1024143, "title": "চেমার হোল্ডার", "url": "https://bn.wikipedia.org/wiki?curid=1024143", "content": "চেমার কিরণ হোল্ডার (ইংরেজি: Chemar Holder; জন্ম: ৩ মার্চ, ১৯৯৮) বার্বাডোসে জন্মগ্রহণকারী ওয়েস্ট ইন্ডিয়ান আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য তিনি। ২০২০-এর দশকের সূচনালগ্ন থেকে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করছেন। ডিসেম্বর, ২০২০ সালে ওয়েস্ট ইন্ডিজের পক্ষে আন্তর্জাতিক পর্যায়ে অভিষেক ঘটে তার।\nঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে বার্বাডোস দলের প্রতিনিধিত্ব করেন। দলে তিনি মূলতঃ ডানহাতি ফাস্ট বোলার হিসেবে খেলছেন। এছাড়াও, ডানহাতে নিচেরসারিতে ব্যাটিং করেন চেমার হোল্ডার।\n\n\n== শৈশবকাল ==\n২০১৬ সালের আইসিসি অনূর্ধ্ব-১৯ ক্রিকেট বিশ্বকাপের চূড়ান্ত খেলায় দূর্দান্ত ভূমিকা রাখেন। ভারতের বিপক্ষে ঐ খেলায় নির্ধারিত ১০ ওভারে ১/২০ নিয়ে দলের বিজয়ে সহায়তা করেন। এরপর থেকে কয়েক বছর বেশ নজরে ছিলেন। ২০১৮ সালে ইংল্যান্ডের মাটিতে ওয়েস্ট ইন্ডিজ এ দলের সদস্যরূপে লিস্ট এ ক্রিকেটে অভিষেক হয় তার। এরপর, নিজ দেশে সফরকারী ভারত এ দলের বিপক্ষে তিনটি অনানুষ্ঠানিক টেস্টে অংশ নিয়ে ১৫ উইকেট পান।\nওয়েস্ট ইন্ডিজের ঘরোয়া ক্রিকেটে কম্বাইন্ড ক্যাম্পাসেস ও কলেজেস দলের পক্ষে খেলছেন। জানুয়ারি, ২০১৬ সালে দলটির পক্ষে ডানহাতি ফাস্ট বোলার হিসেবে লিস্ট এ ক্রিকেটে প্রথম খেলেন। ২০১৫-১৬ মৌসুমের রিজিওন্যাল সুপার৫০ প্রতিযোগিতায় দলের প্রতিপক্ষ ছিল লিওয়ার্ড আইল্যান্ডস। ১৭ বছর বয়সে অভিষেক খেলায় ক্রিস্টোফার পাওয়েলের সাথে বোলিং উদ্বোধনে নেমে চার ওভারে ১/২০ বোলিং পরিসংখ্যান গড়েন।\n\n\n== প্রথম-শ্রেণীর ক্রিকেট ==\n২০১৮ সাল থেকে চেমার হোল্ডারের প্রথম-শ্রেণীর খেলোয়াড়ী জীবন চলমান রয়েছে। ১১ জানুয়ারি, ২০১৮ তারিখে ব্রিজটাউনের অনুষ্ঠিত রিজিওন্যাল ফোর ডে কম্পিটিশনে বার্বাডোসের পক্ষে প্রথম-শ্রেণীর ক্রিকেটে অভিষেক ঘটে চেমার হোল্ডারের। ২৯ আগস্ট, ২০১৮ তারিখে একই মাঠে অনুষ্ঠিত ক্যারিবীয় প্রিমিয়ার লিগে বার্বাডোস ট্রাইডেন্টসের সদস্যরূপে টুয়েন্টি২০ ক্রিকেটে অভিষেক ঘটে তার। অক্টোবর, ২০১৯ সালে রিজিওন্যাল সুপার৫০ প্রতিযোগিতায় বার্বাডোসের পক্ষে খেলার জন্যে মনোনীত হন।\nবার্বাডোসের দীর্ঘদেহী ফাস্ট বোলার চেমার হোল্ডার ২০১৯-২০ মৌসুমে বেশ সফলতা পান। ১৮.৯১ গড়ে ৩৬ উইকেট নিয়ে ঐ মৌসুম শেষ করেন। দ্বিতীয় সর্বোচ্চ উইকেট সংগ্রাহক হিসেবে বার্বাডোসের শিরোপা বিজয়ে যথেষ্ট ভূমিকা পালন করেন। জুলাই, ২০২০ সালে সেন্ট লুসিয়া জুকসের পক্ষে ক্যারিবীয় প্রিমিয়ার লিগ খেলার জন্যে মনোনীত হন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট ও একটিমাত্র একদিনের আন্তর্জাতিকে অংশগ্রহণ করেছেন চেমার হোল্ডার। ১১ ডিসেম্বর, ২০২০ তারিখে ওয়েলিংটনে স্বাগতিক নিউজিল্যান্ড দলের বিপক্ষে টেস্ট ক্রিকেটে অভিষেক ঘটে তার। এছাড়াও, ২০ জানুয়ারি, ২০২১ তারিখে ঢাকায় স্বাগতিক বাংলাদেশ দলের বিপক্ষে একটিমাত্র একদিনের আন্তর্জাতিকে অভিষেক ঘটে তার।\nজুন, ২০২০ সালে ইংল্যান্ড গমনার্থে তাকে ওয়েস্ট ইন্ডিজের টেস্ট দলে ঠাঁই দেয়া হয়। মে, ২০২০ সালে এ টেস্ট সিরিজটি আয়োজনের কথা থাকলেও কোভিড-১৯ বৈশ্বিক মহামারীর কারণে তা জুলাই, ২০২০ সালে পিছিয়ে দেয়া হয়েছিল।\n\n\n== টেস্ট অভিষেক ==\nঅক্টোবর, ২০২০ সালে নিউজিল্যান্ড গমনার্থে তাকে ওয়েস্ট ইন্ডিজের টেস্ট দলের সদস্য করা হয়। ১১ ডিসেম্বর, ২০২০ তারিখে ওয়েলিংটনে অনুষ্ঠিত সিরিজের দ্বিতীয় টেস্টে স্বাগতিক নিউজিল্যান্ডের বিপক্ষে অভিষেক পর্ব সম্পন্ন হয় তার।\nডিসেম্বর, ২০২০ সালে বাংলাদেশ গমনার্থে ওয়েস্ট ইন্ডিজের ওডিআই দলে তাকে যুক্ত করা হয়। ২০ জানুয়ারি, ২০২১ তারিখে ঢাকায় অনুষ্ঠিত সিরিজের প্রথম ওডিআইয়ে স্বাগতিক বাংলাদেশের বিপক্ষে তার অভিষেক ঘটে।\n\n\n== তথ্যসূত্র ==\n\n\n== আরও দেখুন ==\nরহকিম কর্নওয়াল\nউইল্টন সেন্ট হিল\nএক টেস্টের বিস্ময়কারী\nওয়েস্ট ইন্ডিয়ান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে চেমার হোল্ডার  (ইংরেজি)\nক্রিকেটআর্কাইভে চেমার হোল্ডার   (সদস্যতা প্রয়োজনীয়) (ইংরেজি)"}