{"pageid": 1209105, "title": "মূল্যবান বোঝা", "url": "https://bn.wikipedia.org/wiki?curid=1209105", "content": "বাণিজ্যিক দৃষ্টিকোণ থেকে মূল্যবান বোঝা বা অর্থকরী বোঝা বলতে কোনও যানবাহনের (বিশেষ করে বিমান বা মহাকাশযানের) দ্বারা বহনকৃত বোঝার সেই অংশটিকে বোঝায়, যা পরিবহনের জন্য অর্থ পরিশোধ করা হয়েছে।। একে ইংরেজিতে পেলোড (Payload) বলে। অনেক সময় পরিভাষাটি দিয়ে কোনও যানবাহনের বহনক্ষমতাকেও বোঝায়। উড্ডয়ন বা অভিযানের প্রকৃতি অনুযায়ী মূল্যবান বোঝা বলতে মালামাল, যাত্রী, বিমান বা মহাকাশযান চালনা কর্মীদল (ফ্লাইট ক্রু), গোলাবারুদ, বৈজ্ঞানিক যন্ত্রপাতি ও অন্যান্য উপকরণ বোঝাতে পারে। স্বেচ্ছায় বহনকৃত অতিরিক্ত জ্বালানিকেও মূল্যবান বোঝা হিসেবে গণ্য করা হয়।\nসামরিক বিমান দ্বারা পরিবাহিত সামরিক সামগ্রীকে (aircraft ordnance) কদাচিৎ সেটির যুদ্ধবোঝা (warload) নামে ডাকা হতে পারে।\nরকেটের ক্ষেত্রে মূল্যবান বোঝা বলতে কৃত্রিম উপগ্রহ, মহাকাশ এষণী কিংবা (মানুষ, পশু বা মালামালবাহী) মহাকাশযান বোঝাতে পারে। একটি নিক্ষেপী ক্ষেপণাস্ত্রের জন্য মূল্যবান বোঝা বলতে এক বা একাধিক বিস্ফোরক মস্তক ও সম্পর্কিত ব্যবস্থাদি বোঝাতে পারে; এগুলির সামগ্রিক ওজনকে নিক্ষেপ-ওজন (throw-weight) হিসেবে নির্দেশ করা হতে পারে।\nকোনও বিমান বা মহাকাশযানের মূল্যবান বোঝার ওজন ও সামগ্রিক আকাশারোহণ ওজনের অনুপাতটি \"মূল্যবান বোঝা ভগ্নাংশ\" (payload fraction) হিসেবে পরিচিত। যখন মূল্যবান বোঝা ও জ্বালানির ওজনকে একত্রে গণ্য করা হয়, সেটিকে \"কার্যকরী বোঝা ভগ্নাংশ\" (useful load fraction)। মহাকাশযানের ক্ষেত্রে \"ভর ভগ্নাংশ\" (mass fraction) পরিভাষাটি সচরাচর ব্যবহার করা হয়, যা হল মূল্যবান বোঝা ও অন্য সবকিছুর অনুপাত (যার মধ্যে রকেটের কাঠামোও অন্তর্ভুক্ত)।\n\n\n== তথ্যসূত্র =="}