{"pageid": 1127713, "title": "গণনায়ক", "url": "https://bn.wikipedia.org/wiki?curid=1127713", "content": "গণনায়ক হল বিশিষ্ট কথাসাহিত্যিক সতীনাথ ভাদুড়ীর প্রথম ছোটোগল্প-সংকলন। ১৯৪৮ সালে কলকাতার বেঙ্গল পাবলিশার্স থেকে প্রকাশিত এই সংকলনের অন্তর্গত গল্পগুলি হল: \"গণনায়ক\", \"বন্যা\", \"আন্টাবাংলা\", \"পঙ্কতিলক\" ও \"ভূত\"।\n\"গণনায়ক\" গল্পে দেশভাগ-উত্তরকালে সাধারণ হিন্দু-মুসলমানকে ঠকিয়ে মুনীমজীর মতো ভণ্ড দেশভক্তের অর্থবান হয়ে ওঠার কাহিনি পাওয়া যায়। কমিশনের রায় বেরনোর আগেই ভারত ও পাকিস্তানের পতাকা বিক্রি করে; তারপর দুই দেশের মধ্যে অঞ্চল বাঁটোয়ারা হয়ে গেলে দুই সম্প্রদায়ের থেকে পতাকা ফিরিয়ে নিয়ে আবার অন্যত্র বিক্রি করবার ফন্দী আঁটে। \"বন্যা\" গল্পে দেখা যায় ব্রাহ্মণ নৌখে ঝা ও নিম্নবর্ণীয় সুমৃৎ তিয়রের পরিবারকে প্রাকৃতিক বিপর্যয় কীভাবে সামাজিক মর্যাদা ও জাতপাতের সংকীর্ণতা মুছে একত্রিত করেছিল; আবার কুশী নদীর জল নেমে গেলে পুরনো কলহ আবার জেগে উঠল। \"আণ্টাবাংলা\" গল্পে এক ওঁরাও পরিবারের করুণ পরিণতি বর্ণিত হয়েছে। পূর্ণিয়ার নীলকর বংশধরদের অত্যাচার ও খ্রিস্টান ওঁরাওদের দাসজীবনের এক ঐতিহাসিক চিত্র এই গল্পে পাওয়া যায়। আবার \"ভূত\" গল্পে রয়েছে সুরজকুমারীর বিবাহকে কেন্দ্র করে বিহারের গ্রাম্য ও শহুরে কায়স্থ সমাজের দ্বন্দ্ব। তবে এই গল্পের মূল দ্বন্দ্বটি শেষপর্যন্ত হিন্দু ও মুসলমানের সাম্প্রদায়িক দ্বন্দ্বের দিকে নির্দেশিত।\n\n\n== তথ্যসূত্র =="}