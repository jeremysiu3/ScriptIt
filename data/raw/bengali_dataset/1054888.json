{"pageid": 1054888, "title": "গ্যাংস অব ওয়াসেপুর - ভাগ ১", "url": "https://bn.wikipedia.org/wiki?curid=1054888", "content": "গ্যাংস অব ওয়াসেপুর - ভাগ ১ (মূল: Gangs of वासेपुर) হল অনুরাগ কশ্যপ পরিচালিত ২০১২ সালের ভারতীয় হিন্দি ভাষার ডার্ক কমেডি অপরাধ চলচ্চিত্র। এটি রচনা করেছেন কশ্যপ ও জেশান কাদরি। এটি গ্যাংস অব ওয়াসেপুর ধারাবাহিকের প্রথম কিস্তি। এটি ১৯৪১ সালে থেকে ১৯৯০-এর দশকের মাঝামাঝি পর্যন্ত ধনবাদের কয়লা মাফিয়া এবং তিনটি পরিবারের মধ্যে ক্ষমতার দ্বন্দ্ব, রাজনীতি ও প্রতিশোধ নিয়ে আবর্তিত। প্রথম ভাগের তারকাবহুল অভিনয়শিল্পীদলে রয়েছেন মনোজ বাজপেয়ী, ঋচা চড্ডা, রিমা সেন, পিযূষ মিশ্র, নওয়াজুদ্দীন সিদ্দিকী, বিনীত কুমার সিং, পঙ্কজ ত্রিপাঠি, হুমা কুরেশী, অনুরিতা ঝা ও তিগমাংশু ধুলিয়া।\nদুটি খণ্ড একক চলচ্চিত্র হিসেবে ধারণ করা হলেও এর মোট দৈর্ঘ্য হয় ৩১৯ মিনিট। কোন ভারতীয় প্রেক্ষাগৃহ পাঁচ ঘণ্টার চলচ্চিত্র প্রদর্শন করবে না, তাই এটি দুই খণ্ডে ভাগ করে মুক্তি দেওয়া হয়। গ্যাংস অব ওয়াসেপুর ২০১২ সালে কান চলচ্চিত্র উৎসবের ডিরেক্টরস ফোর্টনাইটে সম্পূর্ণ প্রদর্শিত হয়, এবং এটিই একমাত্র হিন্দি ভাষার চলচ্চিত্র হিসেবে এই সম্মান অর্জন করে। ২০১৩ সালে জানুয়ারিতে এটি সানড্যান্স চলচ্চিত্র উৎসবে প্রদর্শিত হয়। চলচ্চিত্রটি বারাণসী, বিহার ও চুনারে ধারণ করা হয়, যেখান থেকে ভারতীয় লোকসঙ্গীত সংবলিত চলচ্চিত্রের সাউন্ডট্র্যাকের অনুপ্রেরণা নেওয়া হয়।\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে গ্যাংস অব ওয়াসেপুর - ভাগ ১ (ইংরেজি)\nইন্টারনেট মুভি ডেটাবেজে গ্যাংস অব ওয়াসেপুর - ভাগ ১  (ইংরেজি)\nরটেন টম্যাটোসে গ্যাংস অব ওয়াসেপুর - ভাগ ১ (ইংরেজি)\nগ্যাংস অব ওয়াসেপুরের টুইটার ট্রেন্ড\nIndes réunionnaises-এ অনুরাগ কশ্যপের ইন্টারভিউ\nগ্যাংস অব ওয়াসেপুরের চরিত্রাবলি  ওয়েব্যাক মেশিনে আর্কাইভকৃত ২৫ মে ২০২১ তারিখে"}