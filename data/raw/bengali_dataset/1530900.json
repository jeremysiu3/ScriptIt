{"pageid": 1530900, "title": "হজ্জ সনদ", "url": "https://bn.wikipedia.org/wiki?curid=1530900", "content": "হজ্জ সনদ হলো সরকারি নথি যা প্রমাণ করে যে একজন ব্যক্তি হজ্জ সম্পন্ন করেছেন। হজ হলো মক্কায় ইসলামি বাধ্যতামূলক তীর্থযাত্রা। এই সনদগুলি হাজিদের ব্যক্তিগত ও পারিবারিক স্মৃতি হিসেবেও কাজ করে। সনদের উৎপত্তি একাদশ শতাব্দীতে হয়েছে। শতাব্দীর পর শতাব্দী ধরে সনদের শৈলী এবং বিষয়বস্তুতে অনেক বৈচিত্র্য এসেছে।\n\n\n== উৎপত্তি ==\n\nহজ সনদের আদি ব্যবহার একাদশ শতাব্দীতে শুরু হতে পারে  এবং আধুনিক যুগেও এর ব্যবহার রয়ে গেছে। যদিও আগে এই সনদগুলি শুধুমাত্র ধনী তীর্থযাত্রীরা পেত। কিন্তু ১৮শ শতকে ছাপাখানা ও কাগজ তৈরির উন্নতির ফলে এটি আরও সহজলভ্য হয় এবং সাধারণ হাজিরাও তা পেতে শুরু করেন।  যদিও অনেক হজ্জ সনদ গণহারে তৈরি করা হয় এবং নির্দিষ্ট ব্যক্তির জন্য তৈরি করা হয় না। তবুও সেগুলিতে হজ্জযাত্রীর নাম এবং তাদের জন্মস্থান উল্লেখ থাকবে যা হজ্জ সম্পন্ন হওয়ার পরে সনদে যোগ করা হয়।  ২০শ শতাব্দীর শুরুর দিকের সনদগুলোতে খুব বেশি সাজ-সজ্জা না থাকলেও  হাজির হজ সম্পন্ন করার বিস্তারিত তথ্য লেখা থাকত।\n\n\n=== আধুনিক সনদ ===\nহজ সনদ ব্যবহারের প্রথা আধুনিক যুগেও অব্যাহত রয়েছে এবং নতুন প্রযুক্তির সাথে খাপ খাইয়ে নেওয়া হয়েছে। হজযাত্রীদের সংখ্যাও বৃদ্ধি পেয়েছে। ডিজিটাল প্রোগ্রাম এবং অ্যাপের সাহায্যে আধুনিক হজ সনদ তৈরি করা যেতে পারে। নুসুক’ নামে একটি অ্যাপ এর উদাহরণ। অ্যাপটি সৌদি আরবের হজ ও ওমরাহ মন্ত্রণালয়ের তত্ত্বাবধানে চলে। এই অ্যাপ দিয়ে অনলাইনে নিজের পছন্দমতো সনদ তৈরি করা যায়।\n\n\n== উপকরণ এবং বিষয়বস্তু ==\nসনদগুলি প্রায়শই কাগজে তৈরি করা হত এবং রঙিন কালি, সোনা, রূপা, জলরঙ এবং ক্যালিগ্রাফি দিয়ে সজ্জিত করা হত। অনেক সনদ মক্কা যাত্রার চিত্র তুলে ধরে। সেখানে কাবা এবং মদিনায় নবীর মসজিদের মতো তীর্থযাত্রায় পরিদর্শন করা পবিত্র স্থানগুলি তুলে ধরা হয়েছে। কিছু সনদে শুধু লেখা থাকে। আবার কিছু সনদে অনেক ছবি থাকে। অনেক সময় দুটোই মিলে থাকে। \n\nসনদের বিষয়বস্তু কখন এবং কে তৈরি করেছে তার উপর নির্ভর করে ব্যাপকভাবে পরিবর্তিত হয়। স্থান এবং ধর্মীয় স্থাপনাগুলি সনদের গুরুত্বপূর্ণ বৈশিষ্ট্য। একজন তীর্থযাত্রী যে স্থানগুলি পরিদর্শন করেছেন সেগুলি সাধারণত কোনও না কোনও আকারে সনদে অন্তর্ভুক্ত থাকে। শিয়া মুসলিমদের ক্ষেত্রে সনদে তাদের বিশেষ পবিত্র স্থানগুলোর উল্লেখও থাকতে পারে।\nমক্কার কাবা এবং মসজিদুল হারামের বাকি অংশের চিত্র প্রায়ই দ্বিমাত্রিক। পাখির চোখের দৃষ্টিকোণ থেকে দেখা যায়। হজ সনদের চিত্রে কাবাকে কেন্দ্রস্থলে রাখা হয় এবং এতে কালো পাথর (হাজরে আসওয়াদ) ও দরজার চিত্র দেখা যায়। এই ধরনের চিত্র ১৩শ শতাব্দী থেকে চলে আসছে। এটিতে টাইলসের কাজ ও পাণ্ডুলিপিতে দেখা যায়। ১৭ থেকে ১৮ শতকের মধ্যবর্তী কোনো সময়ের একটি হজ সনদেও এই শৈলী অনুসরণ করা হয়েছে। সেই চিত্রে রঙিন কালি, জলরং, সোনা ও রূপার ব্যবহার করে শহরের বিভিন্ন ভবনের রঙিন চিত্র আঁকা হয়েছে।\n\n\n== বদলি সনদ ==\nবিভিন্ন কারণে একজন ব্যক্তি নিজে থেকে হজ সম্পন্ন করতে নাও পারেন (এর মধ্যে আর্থিক অবস্থা, স্বাস্থ্য বা সামর্থ্য অন্তর্ভুক্ত থাকতে পারে)। তাছাড়া ভ্রমণ সম্পন্ন করার আগেই কেউ কেউ মারাও যেতে পারেন।  যারা হজ করতে অক্ষম তারা তাদের হজযাত্রা অন্য কাউকে অর্পণ করতে পারেন যিনি ইতিমধ্যেই তাদের হজ সম্পন্ন করেছেন এবং হজ সনদ পেতে পারেন। এই ক্ষেত্রে সনদে উল্লেখ থাকবে যে অন্য কেউ তার হয়ে হজ সম্পন্ন করেছে। \n\n\n== তথ্যসূত্র =="}