{"pageid": 1520835, "title": "নেহা কিরপাল", "url": "https://bn.wikipedia.org/wiki?curid=1520835", "content": "নেহা কিরপাল একজন ভারতীয় সামাজিক উদ্যোক্তা। তিনি শিল্পকলা এবং মানসিক স্বাস্থ্যের ক্ষেত্রে তাঁর কাজের জন্য পরিচিত। তিনি ২০০৮ সালে ইণ্ডিয়া আর্ট ফেয়ার প্রতিষ্ঠা করেন, এবং তিনি মানসিক স্বাস্থ্য সংস্থা আমাহার সহ-প্রতিষ্ঠাতা। ভারত সরকার তাঁকে নারী শক্তি পুরস্কারে ভূষিত করে, যা ভারতের সর্বোচ্চ বেসামরিক নারী সম্মান।\n\n\n== প্রাথমিক জীবন এবং শিক্ষা ==\nনেহা কিরপালের জন্ম ভারতের নতুন দিল্লিতে, যেখানে তাঁর শৈশব কেটেছে। তিনি সর্দার প্যাটেল বিদ্যালয়ে পড়াশোনা করেছেন এবং পরে দিল্লির লেডি শ্রী রাম কলেজে রাষ্ট্রবিজ্ঞান বিষয়ে পড়াশোনা করেছেন। তিনি তাঁর স্কুল এবং বিশ্ববিদ্যালয়ের বছরগুলিতে স্পিক ম্যাকে (সোসাইটি ফর দ্য প্রমোশন অফ ইণ্ডিয়ান ক্লাসিক্যাল মিউজিক অ্যাণ্ড কালচার অ্যামংস্ট ইয়ুথ)-এর সাথে জড়িত ছিলেন। তিনি লন্ডনের আর্টস বিশ্ববিদ্যালয় থেকে মার্কেটিংয়ে স্নাতকোত্তর ডিগ্রি অর্জন করেছেন।\n\n\n== কর্মজীবন ==\n২০০৮ সালে নেহা কিরপাল ইণ্ডিয়া আর্ট ফেয়ার (পূর্বে ইণ্ডিয়া আর্ট সামিট ) প্রতিষ্ঠা করেন। এই মেলাটি সমসাময়িক শিল্পের উপর দৃষ্টি নিবদ্ধ করার জন্য পরিচিত। ভারতের শিল্প বাজার পুনরুজ্জীবিত করার জন্য তাঁকে কৃতিত্ব দেওয়া হয়েছিল। ২০১৭ সালের আগস্টে, তিনি কোম্পানিতে ১০% শেয়ার ধরে রেখে পদত্যাগ করেন। এক দশক পর, তিনি তাঁর শিল্প ব্যবসা সুইজারল্যান্ড ভিত্তিক এমসিএইচ গ্রুপের কাছে বিক্রি করে দেন।\nতিনি ফেডারেশন অফ ইণ্ডিয়ান চেম্বারস অফ কমার্স অ্যাণ্ড ইণ্ডাস্ট্রি (ফিকি)-এর শিল্পকলার জাতীয় উপদেষ্টা কমিটিতে দায়িত্ব পালন করেছেন।\n২০১৯ সালে, নেহা কিরপাল অমিত মালিকের সাথে আমাহা হেলথ (পূর্বে ইনারআওয়ার)-এ যোগদান করেন। আমাহা হেলথ হল একটি মানসিক স্বাস্থ্য সংস্থা যা ভারত জুড়ে চিকিৎসা প্রদান করে।\n২০২৪ সালে তিনি ডঃ নন্দিনী মুরলীর সাথে \"মেন্টাল হেলথ: লিভড এক্সপেরিয়েন্সেস অফ রেজিলিয়েন্স অ্যাণ্ড হোপ\" বইয়ের সহ-লেখক ছিলেন।\n\n\n== পুরস্কার ==\n২০১২ সালে, নেহা কিরপালকে ইন্ডিয়া টুডের ২৫ জন ক্ষমতাধর নারীর তালিকায় অন্তর্ভুক্ত করা হয়েছিল। ২০১৪ এবং ২০১৫ সালে, ফরচুন ইণ্ডিয়া তাঁকে তাদের ৪০ বছরের কম বয়সী ৪০ জনের তালিকায় অন্তর্ভুক্ত করে। ২০১৪ সালে, তিনি ইন্ডিয়া টুডে থেকে সবচেয়ে শক্তিশালী নারী পুরস্কার পেয়েছিলেন। বিজনেস টুডে ম্যাগাজিন তাঁকে ২০১২-১৪ সালের জন্য \"ব্যবসায় সবচেয়ে ক্ষমতাশালী নারী\" হিসেবে মনোনীত করেছে। ২০১৪ সালে, ফোর্বস ইণ্ডিয়া আর্ট অ্যাওয়ার্ডসে তিনি বর্ষসেরা শিল্প উদ্যোক্তা ছিলেন।\n২০১৫ সালে, তিনি নারী শক্তি পুরস্কারে ভূষিত হন। ভারত সরকারের নারী ও শিশু উন্নয়ন মন্ত্রণালয় কর্তৃক এই পুরস্কার প্রদান করা হয় এবং আন্তর্জাতিক নারী দিবসে ভারতের রাষ্ট্রপতি প্রণব মুখার্জি তাঁকে এটি প্রদান করেন। একই বছর তাঁকে ওয়ার্ল্ড ইকোনমিক ফোরাম কর্তৃক ভারতের একজন তরুণ গ্লোবাল লিডার হিসেবে মনোনীত করা হয় এবং এনডিটিভি কর্তৃক তাঁকে ২০১৫ সালের ইণ্ডিয়ান অফ দ্য ইয়ার পুরস্কারে ভূষিত করা হয়। ২০১৭ সালে, নেহা কিরপাল অ্যাপোলো ম্যাগাজিনের \"৪০ আণ্ডার ৪০ গ্লোবাল\"-এ ছিলেন।\nতিনি অনন্ত অ্যাস্পেন সেন্টারের কমলনয়ন বাজাজ ফেলোশিপের একজন ফেলো। ২০১৮ সালে, তিনি আইজেনহাওয়ার ইনোভেশন ফেলো হিসেবে নির্বাচিত হন। সিএনবিসি টিভি১৮  ২০২৪ সালে 'ফিউচার ফিমেল ফরোয়ার্ড'-এর দ্বিতীয় মরশুমে লিঙ্গ সমতা প্রচারের জন্য তাঁর কথা উল্লেখ করেছিল।\n\n\n== তথ্যসূত্র =="}