{"pageid": 1015358, "title": "রণধীর সিং", "url": "https://bn.wikipedia.org/wiki?curid=1015358", "content": "রণধীর সিং (; হিন্দি: रणधीर सिंह; জন্ম: ১৬ আগস্ট, ১৯৫৭) বিহার এলাকায় জন্মগ্রহণকারী সাবেক ভারতীয় আন্তর্জাতিক ক্রিকেটার। ভারত ক্রিকেট দলের অন্যতম সদস্য ছিলেন তিনি। ১৯৮০-এর দশকের সূচনালগ্নে সংক্ষিপ্ত সময়ের জন্যে ভারতের পক্ষে আন্তর্জাতিক ক্রিকেটে অংশগ্রহণ করেছেন।\nঘরোয়া প্রথম-শ্রেণীর ভারতীয় ক্রিকেটে ওড়িশা দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম বোলার হিসেবে খেলতেন। এছাড়াও, ডানহাতে নিচেরসারিতে ব্যাটিং করতেন তিনি।\n\n\n== খেলোয়াড়ী জীবন ==\n১৯৭৮-৭৯ মৌসুম থেকে ১৯৮৮-৮৯ মৌসুম পর্যন্ত রণধীর সিংয়ের প্রথম-শ্রেণীর খেলোয়াড়ী জীবন চলমান ছিল।\nসমগ্র খেলোয়াড়ী জীবনে দুইটিমাত্র ওডিআইয়ে অংশগ্রহণ করেছেন রণধীর সিং। ২৫ নভেম্বর, ১৯৮১ তারিখে আহমেদাবাদে সফরকারী ইংল্যান্ড দলের বিপক্ষে একদিনের আন্তর্জাতিকে অভিষেক ঘটে তার। এরপর, ১৭ ডিসেম্বর, ১৯৮৩ তারিখে গুয়াহাটিতে সফরকারী ওয়েস্ট ইন্ডিজ দলের বিপক্ষে সর্বশেষ ওডিআইয়ে অংশ নেন তিনি। তাকে কোন টেস্টে অংশগ্রহণ করার সুযোগ দেয়া হয়নি।\n১৯৮১-৮২ মৌসুমে আহমেদাবাদে সফরকারী ইংল্যান্ড দলের বিপক্ষে ওডিআই অভিষেক ঘটে। তবে, তাকে উইকেট শূন্য অবস্থায় মাঠ ত্যাগ করতে হয়েছিল। দুই বছর বাদে নিয়মিত ক্রিকেটার কপিল দেব ও মদন লালের অনুপস্থিতিতে সফরকারী ওয়েস্ট ইন্ডিজ দলের বিপক্ষে খেলার জন্যে পুনরায় তাকে আমন্ত্রণ জানানো হয়। ছয় ওভার বোলিং করে ৩০ রান দেন ও গর্ডন গ্রীনিজের উইকেট পান।\n\n\n== ইংল্যান্ড গমন ==\n১৯৮২ সালে ইংল্যান্ড গমনার্থে ভারত দলে কয়েকজন নতুন খেলোয়াড়ের অন্যতম হিসেবে অনেকটা বিস্ময়করভাবে রণধীর সিংকে দলে রাখা হয়েছিল। পুরো সফরে ব্যাট হাতে তিনি কোন রান পাননি। সীমিত সুযোগ নিয়ে অংশগ্রহণকৃত তিনটি প্রথম-শ্রেণীর খেলায় তাকে অস্বাচ্ছন্দ্যের সাথে ব্যাটিং করতে দেখা যায়। এমনকি তাকে খুব কমই বোলিংয়ের সুযোগ দেয়া হয়েছিল। এ সফরে এটিই তার সর্বাপেক্ষা মনোঃপীড়াদায়ক বিষয় ছিল। এভাবেই তার আন্তর্জাতিক খেলোয়াড়ী জীবনের সমাপ্তি ঘটে।\nআন্তর্জাতিক ক্রিকেট থেকে উপেক্ষিত হলেও আরও কয়েক মৌসুম রঞ্জী ট্রফিতে খেলা চালিয়ে যেতে থাকেন।\n\n\n== তথ্যসূত্র ==\n\n\n== আরও দেখুন ==\nকীর্তি আজাদ\nসৈয়দ কিরমানী\nপ্রথম-শ্রেণীর ক্রিকেট দলসমূহের বর্তমান তালিকা\nভারতীয় একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে রণধীর সিং  (ইংরেজি)\nক্রিকেটআর্কাইভে রণধীর সিং   (সদস্যতা প্রয়োজনীয়) (ইংরেজি)"}