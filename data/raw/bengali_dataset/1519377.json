{"pageid": 1519377, "title": "অ্যালিস জেনকিন্স", "url": "https://bn.wikipedia.org/wiki?curid=1519377", "content": "অ্যালিস জেনকিন্স বা অ্যালিস ব্রুক (জন্ম: অ্যালিস গ্লাইড; ৪ঠা ডিসেম্বর ১৮৮৬ - ২৫ ডিসেম্বর ১৯৬৭) ছিলেন একজন ব্রিটিশ গর্ভপাত-অধিকার প্রচারক। তিনি গর্ভপাতের অধিকার সমিতির সহ-প্রতিষ্ঠা করেছিলেন। এই সংস্থা যুক্তরাজ্যের গর্ভপাত আইন সংস্কার করেছিল। তাঁর \"ল ফর দ্য রিচ\" বইটি যুক্তরাজ্যের ১৯৬৭ সালের গর্ভপাত আইন প্রণয়নে গুরুত্বপূর্ণ ভূমিকা পালন করে, তাঁর মৃত্যুর আট দিন আগে ব্রিটেনের মূল ভূখণ্ডে গর্ভপাত আইন পাস হ'য়ে গর্ভপাতকে সহজলভ্য করে তোলে।\n\n\n== জীবনী ==\nজেনকিন্সের জন্ম ১৮৮৬ সালে ইলকলেতে অ্যালিস গ্লাইড নামে। তাঁর মা শার্লট গ্লাইডের ছয় সন্তান ছিল এবং তারা সকলেই রাজনীতিতে জড়িত হয়ে পড়ে। তাঁর মা একজন ভৃত্য ছিলেন। ১৯০৭ সালে তিনি উইলিয়াম জেমস জেনকিন্সের সাথে একসাথে থাকতে শুরু করেন। তাঁরা কখনও বিয়ে করেননি, তবে তাঁদের তিনটি সন্তান ছিল।\n১৯৩৬ সালের ১৭ই ফেব্রুয়ারী, জেনকিন্স জ্যানেট চান্স এবং স্টেলা ব্রাউনের সাথে গর্ভপাতের অধিকার সংস্থা (এএলআরএ) শুরু করেন। প্রথম বছরের শেষে তাঁদের ৩৫ জন নতুন সদস্য ছিল তবে ১৯৩৯ সালের মধ্যে তাঁদের সদস্য সংখ্যা প্রায় ৪০০ জন হয়ে যায়। সমবায় আন্দোলনের শ্রমিক গোষ্ঠী এবং মহিলা শাখা ব্যবহার করে শ্রমিক শ্রেণী থেকে সদস্য সংগ্রহ করা হয়েছিল। এই মহিলারা সেই সুযোগ-সুবিধা চেয়েছিলেন যা \"ধনী শ্রেণীগুলি বছরের পর বছর ধরে ভোগ করে আসছে।\"\n১৯৩৬ থেকে ১৯৩৯ সালের মধ্যে এএলআরএ খুবই সক্রিয় ছিল, শ্রম ও সমান নাগরিকত্ব সম্পর্কে কথা বলার জন্য সারা দেশে বক্তাদের পাঠাত এবং সংবাদপত্রে চিঠি ও নিবন্ধ প্রকাশের চেষ্টা করত। এএলআরএ-এর মেডিকো-আইনি কমিটির একজন সদস্য যখন চোদ্দ বছর বয়সী এক মেয়ের ধর্ষণের মামলাটি পান এবং এএলআরএ-এর একজন প্রতিষ্ঠাতা ডক্টর জোয়ান ম্যালেসন  এই মেয়েটির গর্ভাবস্থার অবসান করেন, তখন এই সংস্থা প্রচারের মুখোমুখি হয়েছিল।\nজেনকিন্স ল ফর দ্য রিচ নামে একটি গুরুত্বপূর্ণ বই লিখেছিলেন যা ১৯৬০ সালে প্রকাশিত হয়েছিল। অবাঞ্ছিত গর্ভপ্রাপ্ত মহিলারা যে দ্বিচারিতার মুখোমুখি হন তাঁর বইটি সেই দিকে দৃষ্টি আকর্ষণ করেছে। গর্ভপাত অবৈধ ছিল তাই অনেক মহিলাকে অপরিকল্পিত সন্তানের জন্ম দিতে হত, কিন্তু ধনী মহিলারা তাঁদের নিজস্ব ডাক্তারদের বোঝাতে পারতেন যে তাঁদের মানসিক স্বাস্থ্য ঝুঁকির মধ্যে রয়েছে। ডাক্তাররা তখন গর্ভপাত করতেন, কিন্তু ব্রিটেনের বেশিরভাগ মহিলার কাছে এই সুবিধা পৌঁছোয়নি। জেনকিন্স তাঁর যুক্তিগুলি কাহিনী এবং দরিদ্র নারীদের তাদের উর্বরতা নিয়ন্ত্রণে অক্ষমতার মাধ্যমে তুলে ধরেছেন।\nএএলআরএ-এর প্রধান বিজয় ছিল উদারপন্থী রাজনীতিবিদ ডেভিড স্টিলের সমর্থন অর্জন। তিনি একজন উদারপন্থী এমপি ছিলেন যিনি হাউস অফ কমন্সে তৃতীয়বারের মতো নির্বাচিত হয়ে বেসরকারি সদস্য বিল উত্থাপন করেন। তিনি প্লাম্বার এবং সমকামীদের অধিকার সংশোধনের কথা না তুলে গর্ভপাতের আইন সংস্কারের সিদ্ধান্ত নেন। ডেভিড তাঁর সিদ্ধান্তের ক্ষেত্রে গুরুত্বপূর্ণ ভূমিকা পালনকারী হিসেবে অ্যালিস জেনকিন্সের \"ল ফর দ্য রিচ\" বইয়ের যুক্তিটি উল্লেখ করেছেন। তিনি যে বেসরকারী সদস্য বিলটি পেশ করেন সেটি সরকার সমর্থিত ছিল এবং এর ফলে ১৯৬৭ সালের গর্ভপাত আইন প্রণয়ন করা হয়।\n\n\n== ক্যাথলিক ধর্ম এবং আইরিশ অভিবাসীদের উপর দৃষ্টিভঙ্গি ==\nডাবলিন -ভিত্তিক লাইফ ইনস্টিটিউট (যা গর্ভপাতের বিরোধিতা করে), জেনকিন্সকে আইরিশ বিরোধী বর্ণবাদ এবং ক্যাথলিক-বিরোধী ধর্মান্ধতার জন্য অভিযুক্ত করেছে, তাঁর বই ল ফর দ্য রিচ -এ প্রকাশিত মতামতের কারণে। বইতে তিনি বলেছেন, \"রোমান ক্যাথলিক মণ্ডলীগুলি সম্প্রদায়ের সবচেয়ে দারিদ্র্যপীড়িত অংশগুলির মধ্যে একটি; তাদের সংখ্যায় বাড়ছে এবং তাদের বৃহৎ পরিবারগুলির কারণে তাদের দারিদ্র্য আরও তীব্র হচ্ছে। বেশিরভাগ মানুষ বাকস্বাধীনতা এবং সংবাদপত্রের স্বাধীনতায় বিশ্বাস করে, এবং রোমান ক্যাথলিক চার্চের তাদের মতামত প্রকাশের অধিকার রয়েছে। কিন্তু আমরা হয়তো জিজ্ঞাসা করতে পারি সংখ্যার তুলনায় কেন আমাদের দেশে এত পরোক্ষ এবং প্রায়শই ছলনাপূর্ণ প্রভাব প্রয়োগ করার অনুমতি দেওয়া হয়েছে,। আমাদের বলা হয়েছে যে ১৯৫৮ সালে 'ইরে' (এইভাবে এটা লেখা হয়েছে) থেকে আইরিশ অভিবাসীদের সংখ্যা অনুমান করা হয়েছিল ৬০,০০০। এই দেশে রোমান ক্যাথলিক চার্চে বিবাহের সংখ্যা ব্যাপকভাবে বৃদ্ধি পাচ্ছে, এবং যদি এই প্রবণতা অব্যাহত থাকে, তাহলে মনে হচ্ছে ১৫০ বছরের মধ্যে রোমান ক্যাথলিক ধর্মে প্রত্যাবর্তন হতে পারে। তাই এটা আমাদের চিন্তায় আসছেনা! খুব কম সংখ্যক শীর্ষস্থানীয় ব্রিটিশ সংবাদপত্র এই বিপদ নিয়ে উদ্বিগ্ন।\"  তিনি উইল থর্নের লেখা ইয়োর ফিউচার ইজ নাও বইটির উদ্ধৃতি দিয়েছেন, যেখানে অভিযোগ করা হয়েছে যে \"একের পর এক নৌকা বোঝাই আইরিশ\" ইংল্যান্ডে আসছে, যার ফলে দেশে ক্যাথলিকদের সংখ্যা বৃদ্ধি পাচ্ছে।\n\n\n== মৃত্যু এবং অবদান ==\nজেনকিন্স ১৯৬৭ সালের ক্রিসমাসের দিনে মারা যান। তিনি ছিলেন মূল এএলআরএ নির্বাহীর একমাত্র জীবিত সদস্য এবং মৃত্যুর আট দিন আগে তিনি আইনটি যুক্তরাজ্যের আইনে পরিণত হতে দেখেছিলেন।\n\n\n== তথ্যসূত্র ==\nটেমপ্লেট:Abortion in the United Kingdom"}