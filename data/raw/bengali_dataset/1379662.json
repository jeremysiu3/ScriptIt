{"pageid": 1379662, "title": "মুহাম্মদ জসীমউদ্দীন রহমানী", "url": "https://bn.wikipedia.org/wiki?curid=1379662", "content": "মুহাম্মদ জসিমুদ্দিন রহমানী হলেন একজন বাংলাদেশি ইসলামি পণ্ডিত, খতিব, ইমাম এবং বক্তা। ২০১৩ সালের ১২ আগস্ট সন্ত্রাসবিরোধী আইনে তাকে গ্রেফতার করা হয়। ২০২৪ সালের ২৫ আগস্ট তিনি জামিনে মুক্তি পান। তিনি আল কায়েদার কথিত সহযোগী সংগঠন আনসারুল্লাহ বাংলা টিমের আধ্যাত্মিক প্রধান হিসেবেও অভিযুক্ত ছিলেন।\n\n\n== প্রারম্ভিক জীবন ==\nরহমানী বরগুনা সদর উপজেলার হেউলিবুনিয়া গ্রামে একটি মুসলিম পরিবারে জন্মগ্রহণ করেন। একটি স্থানীয় মাদ্রাসায় হিফয পড়াশোনা সমাপ্ত করে ১৯৯০ সালে জামিয়া কুরআনিয়া আরাবিয়া লালবাগ মাদরাসা হতে দাওরায়ে হাদিস সমাপ্ত করেন। এরপর তিনি দারুল উলুম দেওবন্দে পড়াশোনা করেন এবং হায়দারাবাদের একটি মাদরাসা হতে মুফতি ডিগ্রি অর্জন করেন।\n\n\n== সমালোচনা ==\nরহমানী আল-কায়েদার নেতা আনোয়ার আল-আওলাকির দ্বারা অনুপ্রাণিত ছিলেন বলে অভিযোগ করা হয়। পাকিস্তানে অবস্থিত আনসারুল্লাহ বাংলা টিম নামে একটি ওয়েবসাইটে তার বার্তা প্রচার করত, যারা বিভিন্ন সময়ে বাংলাদেশে নাস্তিক হত্যার দায় স্বীকার করে। এক বক্তৃতায় তিনি বলেছিলেন, \"আমি একটি বই লেখার জন্য জেলে গিয়েছিলাম যেখানে বলেছিলাম, আপনি (শেখ হাসিনা) যদি আপনার বাবার অপমানের জন্য আইন করতে পারেন, তবে যারা নবী মুহাম্মদ-এর অবমাননা করে তাদের বিরুদ্ধে কেন আইন করতে পারবেন না?\"\n\n\n== গ্রেপ্তার ও মুক্তি ==\n২০০৮ সালের ৬ ফেব্রুয়ারি উত্তরা পশ্চিম থানায় জসিমউদ্দীন রহমানীর বিরুদ্ধে সন্ত্রাস বিরোধী আইনে মামলা হয়। পরে ২০১৩ সালের ১২ই আগস্ট বরগুনা থেকে গ্রেফতার হন। তিনি ব্লগার রাজীব হত্যা মামলায় সাজাপ্রাপ্ত ছিলেন।\nডক্টর মু্হাম্মদ ইউনূসের নেতৃত্বাধীন অন্তর্বর্তীকালীন সরকারের সময় সন্ত্রাসবিরোধী চারটি মামলায় ২০২৪ সালের ২৫ আগস্ট তাকে জামিনে মুক্তি দেওয়া হয়।\n\n\n== তথ্যসূত্র =="}