{"pageid": 1469386, "title": "প্রথম বৃক্ষরোপণ", "url": "https://bn.wikipedia.org/wiki?curid=1469386", "content": "প্রথম বৃক্ষরোপণ (এছাড়াও আদমের বৃক্ষরোপণ, আদি আবাদ নামেও উল্লেখিত) বাংলাদেশি চিত্রশিল্পী এস এম সুলতান অঙ্কিত ১৯৭৫ সালের একটি তৈলচিত্রকর্ম। চিত্রকর্মটি বাংলাদেশের সমসাময়িক শিল্প ইতিহাসে একটি মাইলফলক হিসেবে বিবেচিত। প্রথম বৃক্ষরোপণ নামে সুলতানের তিনটি চিত্রকর্মের সন্ধান পাওয়া যায়, যার একটি তৈলচিত্র (১৯৭৫), একটি অঙ্কন (১৯৯২) এবং অন্যটি মোটা তুলির কালির আঁচড়ে আঁকা। ১৯৮৯ সালে তারেক মাসুদ নির্মিত সুলতানের জীবন-কাজ নির্ভর আদম সুরত প্রামাণ্যচিত্রের পোস্টারে চিত্রকর্মটি অভিযোজিত হয়েছে। চিত্রকর্মটি বাংলাদেশ শিল্পকলা একাডেমিতে সংগৃহীত রয়েছে।\n১৯৭৬ সালে বাংলাদেশ শিল্পকলা একাডেমিতে বাংলাদেশের অভ্যুদয়ের পর সুলতানের প্রথম একক চিত্রপ্রদর্শনীতে চিত্রকর্মটি প্রদর্শিত হয়েছিল। উক্ত প্রদর্শনীতে ১নং চিত্রকর্ম হিসেবে এটি নথিভুক্ত ছিল এবং এর মূল্য নির্ধারণ করা হয়েছিল ৫০০০ (২০২১ অনুযায়ী ৳৪১,২৭৭-এর সমতুল্য) টাকা।\n\n\n== পটভূমি ==\nসুলতান চিত্রকর্মটি শীতের সময় বাংলাদেশ শিল্পকলা একাডেমির সিঁড়ির উপরে গোলঘরে বসে এঁকেছিলেন। আলোকচিত্রী নাসির আলী মামুন ২০২৩ সালে প্রথম বৃক্ষরোপণ সম্পর্কে বলেন, \"...এই গ্রহের আদিমানব আদমের আসল সুরত যেন প্রত্যক্ষ করি এই চিত্রটি দেখে। কঠিন দুই হাতের অন্তরালে ছোট্ট একটি চারাগাছ মাটিতে প্রোথিত হচ্ছে পৃথিবীর প্রথম মানুষের পক্ষে, বিস্ময়কর দৃশ্যটি ফোকাসে রেখে আমি হারিয়ে যাই বিশাল চিত্রগুলো বিষয়বস্তুর সম্মিলিত প্রান্তরে।\" সুলতানের মতে তার জীবনের শ্রেষ্ঠ শিল্পকর্ম এটি। শিল্পী ঢালী আল মামুনের মতে, প্রথম বৃক্ষরোপণ নিঃসন্দেহে বাংলাদেশী শিল্পের একটি মাইলফলক এবং এটি প্রতীকীভাবে একটি নতুন জাতির আশার প্রতিনিধিত্ব করে। হাসনাত আবদুল হাইয়ের মতে, সুলতান প্রথম বৃক্ষরোপণ চিত্রকর্মে মির্চা এলিয়াদের ক্রিয়েশন মিথের (মিথস, ড্রিমস অ্যান্ড মিস্ট্রিজ, ১৯৬৮) ব্যবহার করেছেন।\n\n\n== সংস্করণ ==\n১৯৯২ সালের প্রথম বৃক্ষরোপণ চিত্রকর্মটি কাগজে কালিতে আঁকা একটি অঙ্কন। ১৯৭৫ সালের চিত্রের সাথে এই চিত্রের প্লটে কিছুটা পরিবর্তন দেখা যায়। চিত্রকর্মের পশ্চাদপটে ইউরোপীয় শৈলীর তিনজন জলসিঞ্চনকারী নগ্ননারীকে দেখা যায়। তবে মোটা তুলির কালির আঁচড়ে আঁকা প্রথম বৃক্ষরোপণ চিত্রকর্মে দুইজন কিউপিডকে দেখা যায়। এবং তাদের পাখার বিস্তৃতি বাকি দুটি ছবির চেয়ে ব্যপক আকারে চিত্রিত হয়েছে।\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== ব্যাখ্যা ==\nচিত্রকর্মের বিষয়বস্তু উপস্থাপনে পাশ্চাত্যের খৃস্টীয় ভাবধারার প্রভাব দেখা যায়। যেখানে একজন পেশীবহুল পুরুষকে হাঁটু ভাঁজ করে বসে থাকতে দেখা যায়। তার দুই পায়ের ফাঁকে তিনি একটি চারাগাছকে দুই হাত দিয়ে আগলে রেখেছেন। পশ্চাদপটে ইউরোপীয় শৈলীর দুইজন জলসিঞ্চনকারী নগ্ননারীকে দেখা যায়। তাদের একজনের পিঠে ডানা রয়েছে, যাকে রেনেসাঁ চিত্রকলার কিউপিড বলে মনে করা হয়। নারী প্রতিমূর্তির যৌনাঙ্গগুলোর উপর গুরুত্বারোপ করার ফলে এগুলো সাধারণ নারীমূর্তি বলে মনে হয়, যার ফলে এদের মধ্যে স্বর্গীয় পবিত্রতার অভাব অনুভূত হয়। পেশীবহুল পুরুষটি আদিপুরুষ আদমের প্রতিনিধিত্ব করে, যার দেহের রং ও মাটির রং এক। নর প্রতিমূর্তিটি চিত্রকর্মের নিচ থেকে উপর পর্যন্ত সমস্ত পরিসর জুড়ে আবস্থান নিয়েছে। যিনি 'প্রথম বৃক্ষরোপণের' মধ্যদিয়ে নতুন এক শিশুস্বর্গ সৃষ্টি করছেন। এই চারারোপনের মধ্যদিয়ে সভ্যতার এক পুনঃ ও নব্য সূচনার আলোকপাত করা হয়েছে যেখানে গ্রামের সাধারণ শ্রমজীবী কৃষকরাই সকল ক্ষমতার উৎস। ডক্টর আবু তাহের ২০০৮ সালে চিত্রকর্মটি সম্পর্কে লিখেছেন, \"... সুলতান আদিপিতা আদমকে একজন বাঙালি কৃষক হিসেবেই দেখেছেন।\" \n\n\n== তথ্যসূত্র ==\n\nউৎস"}