{"pageid": 1083302, "title": "মুশতাক আহমেদ (লেখক)", "url": "https://bn.wikipedia.org/wiki?curid=1083302", "content": "মুশতাক আহমেদ (৫ ডিসেম্বর ১৯৬৭ - ২৫ ফেব্রুয়ারি ২০২১) ছিলেন একজন বাংলাদেশী প্রথাবিরোধী, লেখক এবং উদ্যোক্তা। তার সাহিত্যনাম ছিল মাইকেল কুমির ঠাকুর। তিনি বাংলাদেশে প্রথম বাণিজ্যিক কুমির প্রজনন খামার প্রতিষ্ঠা করেন। ২০১৮ সালে তাঁর লেখা বই কুমির চাষীর ডায়েরি  প্রকাশিত হয়েছিল। তিনি অন্য একটি বই নিয়ে কাজ করছিলেন। কোভিড -১৯ মহামারিতে বাংলাদেশ সরকারের দুর্নীতি এবং অব্যবস্থাপনার প্রতিক্রিয়ার সমালোচনা করে সোশ্যাল মিডিয়া পোস্টে কার্টুন শেয়ার করার জন্য তিনি সহ আরও ১০ জনকে জনকে অভিযুক্ত করা হয়েছিল এবং প্রায় এক বছর প্রাক-বিচারে আটক রাখা হয়েছিল। ২১ বার জামিন প্রত্যাখ্যান হওয়ার পর ২০২১ সালের ২৫ ফেব্রুয়ারি তিনি কারাগারে মারা যান।\n\n\n== ব্যক্তিগত জীবন ==\nআহমেদ ফৌজদারহাট ক্যাডেট কলেজ থেকে এসএসসি ও এইচএসসি পরীক্ষায় উত্তীর্ণ হন। এরপর তিনি চট্টগ্রাম বিশ্ববিদ্যালয়ে পড়াশোনা করেন। আহমেদ লিপা আখতারের সাথে বিবাহ বন্ধনে আবদ্ধ হন। তিনি ছিলেন তার পিতামাতার একমাত্র পুত্র।\nমুশতাক আহমেদ একজন সক্রিয়কর্মী ছিলেন এবং সমসাময়িক সামাজিক-রাজনৈতিক বিষয় নিয়ে ফেসবুক পোস্ট লিখতেন। ২০২০ সালের মে মাসে গ্রেপ্তারের আগে আহমেদ তার একটি ফেসবুক পোস্টে বাংলাদেশ সরকারের কোভিড-১৯ মহামারি ব্যবস্থাপনা সম্পর্কে হতাশা প্রকাশ করেন এবং লিখেন, \"যখন একটি সমাজ মানুষের জীবনহানির চেয়ে অর্থনীতির ক্ষতির জন্য দুঃখ প্রকাশ করে, তখন তার ভাইরাসের প্রয়োজন হয় না, এটি ইতোমধ্যে অসুস্থ হয়ে পড়ে।\"\n\n\n== প্রতিক্রিয়া ==\nমুশতাক আহমেদের মৃত্যুর ন্যায়বিচার, ডিজিটাল নিরাপত্তা আইন বাতিল এবং এই আইনের অধীনে সকল বন্দীদের মুক্তির দাবিতে সারা দেশে ব্যাপক বিক্ষোভ ছড়িয়ে পড়ে। ঢাকা বিশ্ববিদ্যালয়ে এবং জাতীয় প্রেসক্লাবে ৩০০ বিক্ষোভকারীদের পদযাত্রার সময় তাদের সঙ্গে নিরাপত্তা বাহিনীর সংঘর্ষ হয়। শিক্ষার্থীরা ঢাকা বিশ্ববিদ্যালয় ক্যাম্পাসের কাছে ‘ন্যায়বিচার’ স্লোগান দিচ্ছিল, তখন পুলিশ লাঠিচার্জ করে এবং রাবার বুলেট ও কাঁদুনে গ্যাসের রাউন্ড ছোড়ে। সংঘর্ষের সময় ত্রিশজন কর্মী আহত হন এবং ছয়জনকে পুলিশ গ্রেফতার করে। সাংবাদিক, সুশীল সমাজ এবং বাংলাদেশ জাতীয়তাবাদী দল সহ অনেক রাজনৈতিক দল তার মৃত্যুকে রাষ্ট্রীয় পৃষ্ঠপোষক হত্যা বলে আখ্যায়িত করেছে। বাংলাদেশের জাতীয় মানবাধিকার কমিশন বলেছে, মৃত্যুর জন্য রাষ্ট্র দায় এড়াতে পারে না যা মানবাধিকারের চরম লঙ্ঘন।\n\n\n== পরবর্তী ঘটনাপ্রবাহ ==\nঅব্যাহত বিক্ষোভের ষষ্ঠ দিনে কার্টুনিস্ট কিশোরকে গ্রেপ্তারের ১০ মাস পর জামিন দেওয়া হয় এবং পরের দিন তাকে জেল থেকে মুক্তি দেওয়া হয়।\n\n\n== তথ্যসূত্র =="}