{"pageid": 1147399, "title": "হাম হার নেহি মানেঙ্গে", "url": "https://bn.wikipedia.org/wiki?curid=1147399", "content": "“হাম হার নেহি মানেঙ্গে” হলো ২০২০ সালের করোনাভাইরাস মহামারির সময়কালে এইচডিএফসি ব্যাংকের সহযোগিতায় এ আর রহমান ও প্রসূন যোশীর একটি দাতব্য একক সঙ্গীত। হাম হার নেহি মানেঙ্গে হলো করোনাভাইরাস মহামারির বিরুদ্ধে ঐক্য, বিশ্বাস এবং সংকল্পের একটি গান। মহামারিতে বিপুলভাবে ক্ষতিগ্রস্ত দরিদ্র ও অভিবাসী শ্রমিকদের জন্য দাতব্য তহবিলে দান করতে জনগণকে উদ্বুদ্ধ করার জন্য এইচডিএফসি ব্যাংক এই গানের উদ্যোগ গ্রহণ করে। এই গানের প্রতিটি শেয়ারের জন্য এইচডিএফসি ব্যাংক ৫০০ ভারতীয় রূপি প্রধানমন্ত্রীর সুরক্ষা তহবিলে দান করে। পাশাপাশি এই গানটি ডাক্তার, পুলিশ কর্মকর্তা, সেবিকা, মালিকানাবিহীন প্রাণীদের খাদ্য সরবরাহকারী এবং নিজেদের জীবন বিপন্ন করে মহামারি প্রতিরোধে কাজ করা সম্মুখ সারির যোদ্ধাদের হার না মানা মানসিকতার প্রশংসা করে।\nকোভিড-১৯ মহামারিকালে লকডাউনের বিরূপ প্রভাবের কারণে খাদ্য ও পানীয় শিল্প থেকে শুরু করে আর্থিক খাত পর্যন্ত প্রতিটি ব্যবসায় খাতে বেকারত্ব বৃদ্ধি পেয়েছিল। এর ফলে প্রত্যেকের মনে এক ধরনের অনিশ্চয়তার অনুভূতি জাগে এবং এইভাবে হাম হার নাহি মানেঙ্গে মানুষের মনোবল বৃদ্ধির জন্য একটি আশার আলো হিসেবে আসে। এই গানটিতে কণ্ঠ দিয়েছেন এ আর রহমান, ক্লিন্টন সেরেজো, মোহিত চৌহান, মিকা সিং, হর্ষদীপ কৌর, জোনিতা গান্ধী, নীতি মোহন, জাভেদ আলী, সিড শ্রীরাম, শ্রুতি হাসান, শাশা তিরুপতি, খাদিজা রহমান ও অভয় যোধপুরকার।\n\n\n== তথ্যসূত্র =="}