{"pageid": 1400344, "title": "লেথে সুরা", "url": "https://bn.wikipedia.org/wiki?curid=1400344", "content": "লিলাকফর্ক(বৈজ্ঞানিক নাম: Lethe sura (Doubleday)) প্রজাতি এশিয়ায় প্রাপ্ত নিমফ্যালিডি (Nymphalidae) গোত্র ও 'স্যাটিরিনি' (Satyrinae) উপ-গোত্রের অন্তর্ভুক্ত মাঝারী আকৃতির প্রজাপতি। ভারতএ এই প্রজাতির অধীনে কোন উপ-প্রজাতি তালিকাভুক্ত নেই।\n\n\n== আকার ==\nলিলাকফর্ক এর প্রসারিত অবস্থায় ডানার আকার ৬৫-৮৫ মিলিমিটার দৈর্ঘের হয়।\n\n\n== বিস্তার ==\nএই প্রজাতি ভারত এর সিকিম থেকে অরুণাচল প্রদেশ, নেপাল, ভুটান এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিশদ জানার জন্য প্রজাপতির দেহ এবং ডানার অংশের নির্দেশিকা দেখুন:-\n\n\n=== পুরুষ ===\nডানার উপরিতল মাঝারী থেকে গাঢ় উজ্জ্বল কালচে বাদামীর সাথে ইষদ হলুদের আভাযুক্ত (dark vandyke-brown)। সিলিয়া (celia) অথবা পার্শ্বরোয়া পর্যায়ক্রমে সাদা ও বাদামী। সামনের ডানা মোটামুটি দাগহীন, তবে একটি আবছা প্রি-এপিকাল কোস্টাল ইষদ কমলা-হলুদ ছোট ছোপ, একটি অস্পষ্ট চওড়া অসমাংগ (irregular) ঘন কালচে বাদামী বন্ধনী (fascia) এবং সাবটার্মিনাল ঘন কালচে বাদামী অর্ধচন্দ্রাকৃতি ছোপসারি দ্বারা গঠিত একটি সরু বন্ধনী বর্তমান। পিছনের ডানায় পোস্ট-ডিসকাল একটি অনিয়মিত (irregular) আঁকাবাঁকা কালচে বাদামী বন্ধনী এবং সাবটার্মিনাল একটি অনুরূপ বন্ধনী দেখা যায়। সাবটার্মিনাল বন্ধনীটি কিছু সংলগ্ন, সরু এবং চওড়া অর্ধচন্দ্রাকৃতি দাগ-ছোপের দ্বারা সৃষ্ট। উক্ত বন্ধনীদ্বয়ের মধ্যবর্তী অংশ ফ্যাকাশে বাদামী এবং ওই মধ্যবর্তী অংশে ৫টি গোল কালো ছোপের একটি বাঁকানো সারি লক্ষ্য করা যায়। সামনের ডানার টার্মেন হালকা ঢেউখেলানো এর পিছনের ডানার টার্মেন অধিকতর ঢেউ-খেলানো এবং কমবেশী খাঁজযুক্ত। \nডানার নিম্নতল চকচকে উজ্জ্বল (glossy) বাদামী। সামনের ডানায় সেল এ আড়াআড়ি ভাবে দুটি সরু কালচে বাদামী বন্ধনী, একটি সুস্পষ্ট ডিসকাল বন্ধনী এবং কালচে বাদামী একটি সাবটার্মিনাল বন্ধনী চোখে পড়ে। উক্ত সাবটার্মিনাল বন্ধনীটির ভিতরের দিকে বিকীর্ন (diffuse)। সেল এর অভ্যন্তরের বন্ধনী দুটির মধ্যভাগে একটি চওড়া রূপালী দাগ বিদ্যমান। অ্যাপেক্সএর সামান্য নীচে একটি প্রি-এপিকাল সাদা ছোপ ৩টি খন্ডে বিভক্ত(trifid) এবং তার সামান্য নীচে ৩টি অস্পষ্ট, কালো, সাদা কেন্দ্রযুক্ত এবং হলুদ বলয়াবৃত্ত চক্ষুবিন্দু (ocelli) লক্ষ্য করা যায়। টার্মিনাল রেখাটি অস্পষ্ট এবং বাদামী।\nপিছনের ডানায় গোড়া অথবা বেসাল অংশ থেকে সেল এর শীর্ষভাগ পর্যন্ত বিস্তৃত অঞ্চল খন্ডখন্ড এবং অনিয়মিত গঠন বিশিষ্ট কিছু আঁকাবাঁকা রূপালী সাদা রেখা ও বন্ধনী দ্বারা চিত্রিত। ডিসকাল বন্ধনীটি ঘন কালচে বাদামী, চওড়া এবং কৌনিক অবস্থান বিশিষ্ট (angulated)। কালো চক্ষুবিন্দুর বাঁকানো পোস্ট ডিসকাল সারিতে চক্ষুবিন্দুগুলি বিভিন্ন আকৃতির, সাদা চক্ষুতারা যুক্ত (white-pupiled) এবং পপ্ররযায়ক্রমে একটি আভ্যন্তরীন কমলা হলুদ বলয়, একটি মধ্যবর্তী বাদামী বলয় এবং বহিস্থ একটি রীপালী বলয় দ্বারা আবৃত সাবটার্মিনাল এবং টার্মিনাল রেখাদুটি যথাক্রমে রূপালী এবং কমলা-হলুদ। পিছনের ডানার টার্মেন ২ ও ৪ নং শিরায় যথাক্রমে কম ও অধিক প্রক্ষিপ্ত (produced)। \n\n\n=== স্ত্রী ===\nস্ত্রী প্রকারের ডানার উপরিতল পুরুষ অপেক্ষা আলাদা। উভয় ডানার বেসাল, কোস্টাল ও ডিসকাল অংশজুড়ে ডানার প্রায় দুই-তৃতীয়াংশ কালচে বাদামী এবং সামনের ডানার বাইরের দিকের এক-তৃতীয়াংশ (outer thrid) এবং পিছনের ডানার পোস্ট-ডিসকাল বন্দনী ফ্যাকাশে বাদামী বর্নের। পিছনের ডানার অন্যান্য ছোপ এবং বন্ধনী পুরুষের অনুরূপ।\nস্ত্রী প্রকারের ডানার নিম্নতলের দাগ-ছোপ, চক্ষুবিন্দু এবং বন্ধনী পুরুষের অনুরূপ হলে উভয় ডানার মূল রং পুরুষ অপেক্ষা ফ্যাকাসে এবং বিবর্ন (duller or paler)। \nশুঙ্গ, মাথা, বক্ষদেশ (thorax) এবং উদর উপরিভাগে কালচে বাদামী এবং নিম্নতলে ফ্যাকাসে বর্নের। শুঙ্গ সাদা এবং কালচে বাদামী বলয়ে চিত্রিত এবং শীর্ষ্পভাগ কমলা হলুদ।\n\n\n== আচরণ ==\nমোটামুটি ভাবে দ্রুত উড়ানযুক্ত এই প্রজাতি ভূমির কাছাকাছি নিচু দিয়ে ওড়ে। বনাকীর্ণ পার্বত্য অঞ্চল এবং উপত্যকা এদের পছন্দের বাসভূমি। এরা ভিজে পাথর, জঙ্গল প্বার্শবর্তী নদী অথবা ঝর্নার কিনারায় ভিজে পাথুরে জমিতে ডানা মেলা এবং ডানাবন্ধ অবস্থায় মাড পাডল করে। পার্বত্য জঙ্গলে ১৮০০ থেকে ২২০০ মিটার উচ্চতা পর্যন্ত মে মাস এবং জুলাই থেকে ডিসেম্বর মাস অবধি এদের বিচরণ চোখে পড়ে।\n\n\n== তথ্যসূত্র =="}