{"pageid": 1366164, "title": "চন্দনপুরা নাচঘর", "url": "https://bn.wikipedia.org/wiki?curid=1366164", "content": "চন্দনপুরা নাচঘর বাংলাদেশের চট্টগ্রামের নবাব সিরাজউদ্দৌলা সড়কের পাশে, চন্দনপুরা ফায়ার সার্ভিস স্টেশনের সীমানায় অবস্থিত প্রাচীন ভবন। ফায়ার সার্ভিস স্টেশনের পাশেই এই জমিদারবাড়ির এই নাচঘর অবস্থিত। এটি সাজ্জালেলার জমিদার বাড়ির নাচঘর হিসেবে পরিচিত। ভবনটি একসময়ে চট্টগ্রাম বিভাগীয় অগ্নিনির্বাপক কার্যালয় হিসেবে ব্যবহৃত হয়েছিল। বর্তমানে এটি প্রস্তাবিত ফায়ার সার্ভিস ও সিভিল ডিফেন্স জাদুঘর হিসেবে সংরক্ষিত। ২৫ বছর পূর্বে নব্বইয়ের দশকে বাংলাদেশ সরকার ভবনটিকে পরিত্যক্ত ঘোষণা করে।\n\n\n== ইতিহাস ==\nচন্দনপুরা এলাকায় জমিদার সাজ্জালেলার দাদার আমলে প্রায় ২৫০ বছর পূর্বে জমিদার বাড়িটি নির্মিত হয়। দাদা ও বাবার পর সাজ্জালেলা জমিদারি লাভ করেন। ব্রিটিশ আমলে সাজ্জালেলার মৃত্যুর পর তার পুরো পরিবার ভারতে স্থানান্তরিত হয়। পরে পাকিস্তান সরকার হিন্দু জমিদারদের জমি অধিগ্রহণ করার সূত্রে এই বাড়িটি সরকারি সম্পত্তিতে পরিণত হয়। পরবর্তীতে সাজ্জালেলার পরিবারের লোকজন ভবনসহ পাশের জমি পুনরুদ্ধারের চেষ্টা করে ব্যর্থ হয়। পাকিস্তান সরকারের আমলে এখানে চট্টগ্রাম বিভাগীয় অগ্নিনির্বাপক কার্যালয় স্থাপন করা হয়। তবে পরবর্তীকালে নগরীর চৌমুহনী এলাকায় চট্টগ্রাম বিভাগীয় অগ্নিনির্বাপক কার্যালয় নির্মিত হলে এটি পরিত্যক্ত হয়ে পড়ে।\n\n\n== স্থাপত্য ==\nশক্ত ইটের গাঁথুনির দোতলা ভবনটি নানা কারুকাজ শোভিত। দেয়ালে নানান কারুকার্যের মধ্যে রয়েছে দেব–দেবী আর ফুল। বাঈজীদের জন্য রয়েছে আলাদা সাজঘর। ভবনে অতিথি কক্ষসহ মোট ১৪টি কক্ষ রয়েছে। নাচঘরের চারদিকে রয়েছে ১০টি দরজা প্রবেশ দরজা। ভবনের এক পাশে দ্বিতীয় তলায় ওঠার একটি সিঁড়ি রয়েছে, বর্তমানে যেটি ধ্বংসপ্রাপ্ত।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ =="}