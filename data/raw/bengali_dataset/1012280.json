{"pageid": 1012280, "title": "ক্রোমপেট", "url": "https://bn.wikipedia.org/wiki?curid=1012280", "content": "ক্রোমপেট দক্ষিণ ভারতের তামিলনাড়ু রাজ্যে অবস্থিত চেঙ্গলপট্টু জেলায় চেন্নাই শহরের উপকণ্ঠে অবস্থিত একটি জনবসতিপূর্ণ শহর। চেন্নাই মহানগরের দক্ষিণ প্রান্তে অবস্থিত একটি লোকবসতি৷ চেন্নাই সেন্ট্রাল রেলওয়ে স্টেশন থেকে ২২ কিলোমিটার দূরে অবস্থিত৷ এটি গ্র্যাণ্ড সাউথ ট্রাঙ্ক রোডের উভয় দিকে তিরুমুড়িবক্কম ও তাম্বরমের নিকটে ও পল্লাবরমের পার্শ্ববর্তী৷ ২০০ ফুট চওড়া রাস্তা ক্রোমপেটের সাথে তুরাইবক্কমকে যুক্ত করেছে৷ ক্রোমপেট আউটার রিং রোড থেকে ৬ কিলোমিটার ও চেন্নাই আন্তর্জাতিক বিমানবন্দর ও ত্রিশূলম থেকে ৪ কিলোমিটার দূরে অবস্থিত৷ এখানেই রয়েছে বিখ্যাত মাদ্রাজ প্রযুক্তিবিদ্যা প্রতিষ্ঠান, যেখানে ভারতের প্রাক্তন প্রধানমন্ত্রী ও লৌহমানব শ্রী ডঃ এ. পি. জে. আবদুল কালাম ও তামিল লেখক সুজাতা রঙ্গরাজন উচ্চ শিক্ষা লাভ করেছিলেন৷ নিকটবর্তী রেলওয়ে স্টেশনটি হলো চেন্নাই শহরতলি রেলওয়ে সংযোগের অন্তর্গত ক্রোমপেট রেলওয়ে স্টেশন৷\n\n\n== নামকরণ ==\nক্রোমপেট পুরোপুরিভাবে তামিল শব্দ নয়৷ এখানে পূর্বে ক্রোম লেদারসের দপ্তর ছিলো, পরে এই ক্রোম লেদারস থেকেই এই অঞ্চলের নাম এসেছে ক্রোমপেট৷ তবে তামিল শব্দ পেট বা পেট্টাইয়ের অর্থ উপনগরী৷ বর্তমানে কারখানাটি সম্পূর্ণরূপে বন্ধ, সেই স্থানে বালাজি হাসপাতাল নির্মাণ করা হয়েছে৷\n\n\n== অবস্থান ==\nক্রোমপেটের উত্তর দিকে পল্লাবরম, পূর্ব দিকে নান্মঙ্গলম ও নান্মঙ্গলম সংরক্ষিত বনাঞ্চল, দক্ষিণ দিকে সিদ্ধলবক্কম, দক্ষিণ পশ্চিম দিকে তাম্বরম, পশ্চিম দিকে পল্লাবরম হ্রদ, উত্তর-পশ্চিম দিকে তিরুমুড়িবক্কম ও তিরুনীরমালাই অবস্থিত।\n\n\n== ইতিহাস ==\nপল্লাবরম ও ক্রোমপেটকে একসাথে \"পল্লবপুরম\" বলে অভিহিত করা হয়ে থাকে৷ এটি মূলত তোণ্ডাইমণ্ডলমের অংশ, খ্রিস্টীয় প্রথম থেকে দ্বিতীয় শতকের মধ্যে এখানে শাসন করা তোণ্ডাইমানরা চোল রাজাদের সাথে সন্ধিবদ্ধ হন৷ এরপর সাতবাহন রাজারা এই অঞ্চলের ওপর আধিপত্য বিস্তার করেন৷ খ্রিস্টীয় তৃতীয় থেকে সপ্তম শতাব্দীর মধ্যে পল্লবদের শাসন কালে চেন্নাই ও চিঙ্গলপৎ তোণ্ডাইনাড়ুর অংশীভূত হয়৷ ৬০০-৬৩০ খ্রিস্টাব্দের পল্লব রাজাদের পুরাতন একটি শিলালেখ পল্লবপুরমের একটি গুহামন্দির থেকে আবিষ্কৃত হয়েছে, যা ছিলো রাজা প্রথম মহেন্দ্রবর্মণের সময়কালীন৷ তার পুত্র প্রথম নরসিংহবর্মণ চালুক্য রাজা পুরকেশীর বিরুদ্ধে যুদ্ধ করেন ও বর্তমান ক্রোমপেটের ১১ কিলোমিটার দক্ষিণ-পশ্চিমৈ অবস্থিত মণিমঙ্গলমে তাকে পরাভূত করেন৷\n\n\n=== চোল রাজত্ব ===\nখ্রিস্টীয় নবম থেকে দ্বাদশ শতাব্দীর সময়ে চোল রাজাদের শাসন কালে ক্রোমপেট ছিলো চূড়দুরনাড়ুর অংশ৷ এই নামটি এসেছে পল্লাবরমের নিকট অবস্থিত ত্রিচূড়ম তথা বর্তমান ত্রিশূলমের নাম থেকে৷ চূড়দুরনাড়ু অঞ্চল ছিলো দক্ষিণে তাম্বরম থেকে উত্তরে আদমবক্কম ও আলান্দুর পর্যন্ত৷ পাম্মল, পল্লাবরম ও তিরুনীরমালাই এই অঞ্চলের অংশীভূত ছিলো৷\n\n\n=== পাণ্ড্য, তেলুগু চোল, বিজয়নগর ===\nখ্রিস্টীয় দ্বাদশ থেকে পঞ্চদশ শতাব্দীর মধ্যে যথাক্রমে পাণ্ড্য, তেলুগু চোল ও বিজয়নগর সাম্রাজ্যের শাসকের রাজারা রাজত্ব করেন৷\n\n\n=== ব্রিটিশ শাসন ===\nঅষ্টাদশ শতাব্দীতে ব্রিটিশ শাসনকালে এখানে চর্ম শিল্পের প্রসার ঘটে৷ ইউরোপীয় ব্যবসায়ী আলেকজান্ডার চেম্বারস ১৯১২ খ্রিস্টাব্দে এখানে ক্রোম লেদার কোম্পানি প্রতিষ্ঠা করেন৷ পরে তার স্ত্রী ইডা চেম্বারস এই কোম্পানির কার্যনির্বাহী হন৷\n\n\n=== স্বাধীনতা পরবর্তী ===\nস্বাধীনতা লাভের পর ১৯৪৯ খ্রিস্টাব্দে ক্রোমপেটের ২০ একরের অধিক জমির ওপর মাদ্রাজ প্রযুক্তিবিদ্যা প্রতিষ্ঠান (এমআইটি) প্রতিষ্ঠা করা হয়৷ ষাটের দশকে আবাস ও অর্থনৈতিক উন্নতি ঘটা শুরু হয়৷ এমআইটি প্রতিষ্ঠা হওয়ার পূর্বে এই অঞ্চলের নাম ছিলো  কুলশেখরপুরম৷\n\n\n== সংবাদ মাধ্যম ==\nক্রোমপেট টাইমস\nক্রোমপেট টক\n\n\n== পরিবহন ==\nক্রোমপেট চেন্নাই গণ পরিবহনের অন্যতম অংশ৷ বাস ও ট্রেন উভয় পরিষেবার মাধ্যমে এটি চেন্নাই ও অন্যান্য শহর ও জেলার সাথে যুক্ত৷\nচেন্নাই আন্তর্জাতিক বিমানবন্দর থেকে মাত্র ৩ কিলোমিটার দূরত্বে অবস্থিত এই লোকালয়৷ পল্লাবরম – পেরুঙ্গুড়ি বাইপাস রোড ক্রোমপেটের সাথে আদমবক্কম, নঙ্গানলুর, মেটবক্কম ও বেলাচেরিকে সংযুক্ত করেছে৷ সিদ্ধলবক্কম মূল সড়ক যুক্ত করেছে তাম্বরম ও সেলাইয়ুরের সাথে৷\nগ্র্যান্ড সাদার্ন ট্রাঙ্ক রোড ক্রোমপেটের সাথে চেন্নাই সহ তামিলনাড়ুর উপকূলবর্তী বহু শহরকে যুক্ত করেছে৷\nক্রোমপেট রেলওয়ে স্টেশনের বাইরের দিকে অবস্থিত হস্তিনাপুরম বাস স্ট্যান্ড থেকে তাম্বরম, গুড়ুবাঞ্চেরি, ত্যাগরায়নগর, মাদ্রাজ উচ্চ আদালত, চেঙ্গলপট্টু, আবাড়ি, পল্লাবরম, বেলাচেরি, বণ্ডলুর প্রভৃতি স্থানে যাওয়ার বাস সহজলভ্য৷\n\n\n== তথ্যসূত্র =="}