{"pageid": 1501485, "title": "পুতুল (২০২৪-এর চলচ্চিত্র)", "url": "https://bn.wikipedia.org/wiki?curid=1501485", "content": "পুতুল ২০২৪ সালের একটি বাংলা ভাষার ভারতীয় নাট্য চলচ্চিত্র। আইকেএ স্টুডিওসের ব্যানারে প্রযোজনা ও পরিচালনা করেছেন ইন্দিরা ধর মুখোপাধ্যায়। প্রধান চরিত্রে অভিনয় করেছে তনুশ্রী শংকর, মমতাজ সরকার, সুজন মুখোপাধ্যায় এবং কনীনিকা বন্দ্যোপাধ্যায়। যা ২৭ ডিসেম্বর প্রেক্ষাগৃহে মুক্তি পায়।\nবিনাপারিশ্রমিকে ব্যাকগ্রাউন্ড মিউজ়িক ও সঙ্গীত পরিচালনা করেছেন সায়ন গঙ্গোপাধ্যায় এবং সম্পাদনা করেছেন অর্ঘ্যকমল মিত্র। চলচ্চিত্রের ‘ইতি মা’ শিরোনামের গানটি অস্কারের সেরা মৌলিক গান বিভাগে সেরা ৮৯টি গানে স্থান পায়।\n\n\n== পটভূমি ==\nপুতুল একটি হৃদয়স্পর্শী চলচ্চিত্র, যা রাস্তায় বড় হওয়া এক ছয় বছরের ছোট মেয়ের সংগ্রামী জীবনের গল্প নিয়ে নির্মিত। চলচ্চিত্রটি শুরু হয় পুতুল নামে এক ছোট্ট মেয়ের গল্প দিয়ে, যে তার মায়ের আদরে রাস্তায় বড় হচ্ছে। একদিন পুতুল আস্তাকুঁড় থেকে একটি সুন্দর পুতুল খুঁজে পায়, যার কোঁকড়া চুল তাকে মুগ্ধ করে। কিন্তু দুর্ভাগ্যবশত, সেই পুতুলটি অন্য পথশিশুরা কেড়ে নেয়। নিজের প্রিয় পুতুল ফিরে পেতে পুতুল ছুটে বেড়ায় এবং মায়ের কাছে নতুন পুতুলের জন্য আবদার করে। তবে তার গরিব মা নতুন পুতুল কিনে দিতে না পারলেও, আয়না ধরে তাকে বলে, \"তুই-ই আমার আসল পুতুল, যে পুতুল গোটা দুনিয়াতেও পাওয়া যায় না।\" এই দৃশ্যটি চলচ্চিত্রের আবেগময় সুরকে স্পষ্ট করে তোলে।\nচলচ্চিত্রটি শুধু পুতুলের জীবনের মধ্যেই সীমাবদ্ধ নয়; এটি এক সন্তানহারা মা, মানসিক অবসাদগ্রস্ত এক একাকী নারী, মায়ের কথায় পরিচালিত এক রূপান্তরকামী ছেলে এবং এক আইনজীবীর জীবনের বিভিন্ন দিকও তুলে ধরে। প্রতিটি চরিত্রের মাধ্যমে সমাজের নানা স্তরের বাস্তবতাকে তুলে আনার চেষ্টা করা হয়েছে। পুতুল পথশিশুদের কঠিন জীবন, তাদের ভবিষ্যৎ এবং মায়েদের আত্মত্যাগ ও সংগ্রামের গল্পের প্রতিফলন। এটি শুধুমাত্র একটি চলচ্চিত্র নয়, বরং একটি সামাজিক বার্তা বহন করে, যা সমাজের অবহেলিতদের জীবনকে কেন্দ্র করে তৈরি।\n\n\n== অভিনয়শিল্পী ==\nভেনেসা প্রিশা ধর - পুতুল\nমুমতাজ সরকার - ভেলি, পুতুলের মা\nতনুশ্রী শংকর - প্রমিতা সেন\nসুজন মুখোপাধ্যায় - নিখিল সেন\nকনীনিকা বন্দ্যোপাধ্যায় - রঞ্জনা মল্লিক\nপ্রত্যুষা রোজলিন\nইন্দ্রনীল মুখার্জী\nপাপিয়া রাও বিশ্বাস\nকবির মুখার্জী\nকৃষ চৌধুরী\nগুরবীর আহলুওয়ালিয়া\n\n\n== সঙ্গীত ==\n\nচলচ্চিত্রের সঙ্গীত পরিচালনা করেছেন সায়ন গঙ্গোপাধ্যায়। 'ইতি মা' গানের গীতিকার অনির্বাণ ভট্টাচার্য এবং সুরকার সায়ন গঙ্গোপাধ্যায়। যা ২০২৫ সালের অ্যাকাডেমি পুরস্কারে সেরা মৌলিক গান বিভাগে মনোনয়ন পেয়েছে। \n\n\n== মুক্তি ==\nচলচ্চিত্রটি ২০২৪ সালের ২৭শে ডিসেম্বর ১২-১৪টি প্রেক্ষাগৃহে মুক্তি পায়।\n২০২৪ সালের ৯ অক্টোবর ইউটিউবে চলচ্চিত্রের ট্রেইলার প্রকাশ করা হয়। পরবর্তীতে ১৩ ডিসেম্বর মার্কিন যুক্তরাষ্ট্রে ছবিটির প্রদর্শনী হয়।\n\n\n== মূল্যায়ন ==\nদ্য টাইমস অব ইন্ডিয়ার অর্কপ্রভ দাস ৫ এর মধ্যে ২.৫ রেটিং দিয়ে লিখেছেন, এই চলচ্চিত্রে দারিদ্র্যপীড়িত শিশু পুতুলের (ভেনেসা) জীবন দেখানো হয়েছে, যে অবশেষে মাতৃহারা মধুরিমা (প্রত্যুষা) দ্বারা দত্তক নেওয়ার মাধ্যমে একটি নতুন পরিবার পায়। যদিও ছবির বার্তা ইতিবাচক, এটি একাধিক সামাজিক সমস্যার উপর আলোকপাত করতে গিয়ে গল্পটি কখনও কখনও অতিরিক্ত বার্তাপ্রবণ হয়ে ওঠে। পুতুল ও ভেলির (মুমতাজ) দৃশ্যগুলো আবেগপ্রবণ, কিন্তু গল্পের গভীরতা পর্যাপ্তভাবে ফুটে ওঠেনি। অতিরিক্ত নাটকীয়তা কখনও কখনও অসংগতিপূর্ণ মনে হয়।\nসংবাদ প্রতিদিনের আকাশ মিশ্র চলচ্চিত্র পুতুল সম্পর্কে লিখেছেন যে এটি অভিনয়ের ক্ষেত্রে অসাধারণ, যেখানে তনুশ্রী শঙ্কর, সুজন মুখোপাধ্যায়, কনীনিকা বন্দ্যোপাধ্যায়, প্রত্যুষা রোজলিন, পাপিয়া রাও বিশ্বাস, ইন্দ্রনীল মুখোপাধ্যায়সহ প্রত্যেক অভিনেতাই নিখুঁত পারফরম্যান্স দিয়েছেন। বিশেষ করে পুতুলের চরিত্রে ছোট্ট ভেনেসা এবং ভেলির চরিত্রে মুমতাজ সরকার দর্শকদের মন জয় করেছেন। মুমতাজের অভিনয়ে স্মিতা পাটিলের ছায়া পাওয়া যায়, যা প্রশংসার দাবি রাখে। প্রথম ছবি হিসেবে ইন্দিরা সমাজে একটি গুরুত্বপূর্ণ বার্তা দিতে সক্ষম হয়েছেন। ছবির টানটান চিত্রনাট্য এবং সহজ গল্প দর্শকদের মুগ্ধ করলেও সম্পাদনায় কিছুটা ঘাটতি রয়েছে। তবুও, পুতুল এমন একটি চলচ্চিত্র, যা সহজ গল্পের মাধ্যমে দর্শকের মনে গভীর প্রভাব ফেলে।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে পুতুল  (ইংরেজি)"}