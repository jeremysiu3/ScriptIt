{"pageid": 1085475, "title": "মার্তিন ওদেগর", "url": "https://bn.wikipedia.org/wiki?curid=1085475", "content": "মার্তিন ওদেগর (নরওয়েজীয়: Martin Ødegaard; জন্ম: ১৭ ডিসেম্বর ১৯৯৮) হলেন একজন নরওয়েজীয় পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব আর্সেনাল এবং নরওয়ে জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় মধ্যমাঠের খেলোয়াড় এবং বাম পার্শ্বীয় মধ্যমাঠের খেলোয়াড় হিসেবে খেলেন।\n২০০৫–০৬ মৌসুমে, নরওয়েজীয় ফুটবল ক্লাব দ্রাম্মেন স্ট্রংয়ের যুব পর্যায়ের হয়ে খেলার মাধ্যমে ওদেগর ফুটবল জগতে প্রবেশ করেছেন এবং পরবর্তীকালে স্ত্রোমসগোদেসেতের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৪ সালে, স্ত্রোমসগোদেসেতের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; স্ত্রোমসগোদেসেতের হয়ে এক মৌসুমে ২৩ ম্যাচে ৫টি গোল করার পর ২০১৪–১৫ মৌসুমে তিনি প্রায় ৩ মিলিয়ন ইউরোর বিনিময়ে স্পেনীয় ক্লাব রিয়াল মাদ্রিদে যোগদান করেছেন। রিয়াল মাদ্রিদের সাথে চুক্তিবদ্ধ থাকাকালীন তিনি হেরেনভেন, ভিতেসে, রিয়াল সোসিয়েদাদ এবং আর্সেনালের হয়ে ধারে খেলেছেন। ২০২১–২২ মৌসুমে, তিনি প্রায় ৩৫ মিলিয়ন ইউরোর বিনিময়ে রিয়াল মাদ্রিদ হতে ইংরেজ ক্লাব আর্সেনালে যোগদান করেছেন।\n২০১৩ সালে, ওদেগর নরওয়ে অনূর্ধ্ব-১৫ দলের হয়ে নরওয়ের বয়সভিত্তিক পর্যায়ে অভিষেক করেছিলেন। এক বছর পর তিনি নরওয়ের হয়ে আন্তর্জাতিক পর্যায়ে অভিষেক করেছেন; নরওয়ের জার্সি গায়ে তিনি এপর্যন্ত ৩১ ম্যাচে ১টি গোল করেছেন। ব্যক্তিগতভাবে, ওদেগর বেশ কিছু পুরস্কার জয়লাভ করেছেন, যার মধ্যে ২০১৮–১৯ মৌসুমে ভিতেসের বর্ষসেরা খেলোয়াড়ের পুরস্কার অন্যতম। দলগতভাবে, ওদেগর এপর্যন্ত ১টি শিরোপা জয়লাভ করেছেন, যা তিনি রিয়াল সোসিয়েদাদের হয়ে জয়লাভ করেছেন।\n\n\n== প্রারম্ভিক জীবন ==\nমার্তিন ওদেগর ১৯৯৮ সালের ১৭ই ডিসেম্বর তারিখে নরওয়ের দ্রাম্মেনে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\n\n\n=== যুব ===\nমার্টিন ওদেগর, ১৭ এবং ১৯ সেপ্টেম্বর, ২০১৩ তারিখে সুইডেনের বিপক্ষে নরওয়ে জাতীয় অনূর্ধ্ব-১৫ দলের দুটি ঘরের মাঠের খেলায়  শুরুর একাদশে ছিলেন। উভয় খেলায় নরওয়ে ২-১ এবং ২-০ ব্যবধানে জয়লাভ করে।\n২০১৪ সালের জানুয়ারিতে তুরস্কে স্কটল্যান্ড, মার্কিন যুক্তরাষ্ট্র এবং ফ্রান্সের সাথে একটি টুর্নামেন্টে নরওয়ের জাতীয় অনূর্ধ্ব-১৬ দলের হয়ে খেলেছিলেন ওদেগর। তিনি তিনটি ম্যাচেই পুরো ৯০ মিনিট খেলেন। নরওয়ে একটি ম্যাচে স্কটল্যান্ডের বিপক্ষে জিতলেও বাকি দুটি ম্যাচে হেরেছিল।\n২৮ ফেব্রুয়ারী ২০১৪ তারিখে আইসল্যান্ডের বিপক্ষে অ্যাওয়ে ম্যাচের জন্য তাকে নরওয়ের জাতীয় অনূর্ধ্ব-১৭ দলে উন্নীত করা হয়। ৬২তম মিনিটে ওদেগর বদলি হিসেবে মাঠে নেমে ২-১ গোলে জয়ে সহায়তা করেন। পরবর্তী তিনটি অ্যাওয়ে ম্যাচের জন্য তিনি শুরুর একাদশে ছিলেন। এর মধ্যে নরওয়ে ২ মার্চ আইসল্যান্ডের বিপক্ষে ৩-০ ব্যবধানে জয়, ২৫ মার্চ তুরস্কের বিপক্ষে ২-৩ ব্যবধানে পরাজয়  এবং অবশেষে ৩০ মার্চ ২০১৪ সালে গ্রিসের বিপক্ষে ০-৩ ব্যবধানে পরাজিত হয়।\n২০১৪ সালের সেপ্টেম্বরে, ২০১৫ উয়েফা ইউরোপীয় অনূর্ধ্ব-২১ চ্যাম্পিয়নশিপের যোগ্যতা অর্জনের চূড়ান্ত খেলার জন্য তাকে নরওয়ের জাতীয় অনূর্ধ্ব-২১ দলের জন্য নির্বাচিত করা হয়।  তিনি পর্তুগালের বিপক্ষে পুরো ম্যাচটি একজন ফরোয়ার্ড হিসেবে খেলেছিলেন। কিন্তু তিনি ম্যাচ সেরা নির্বাচিত হলেও প্রতিপক্ষকে ২-১ ব্যবধানে জয় থেকে আটকাতে পারেননি।\n৬ সেপ্টেম্বর ২০১৫ তারিখে ক্রোয়েশিয়ার বিপক্ষে সিনিয়র দলে অব্যবহৃত বদলি খেলোয়াড় ছিলেন। তিনি পরের দিন ইংল্যান্ডের বিপক্ষে ২০১৭ সালের উয়েফা ইউরোপীয় অনূর্ধ্ব-২১ চ্যাম্পিয়নশিপের যোগ্যতা অর্জনের ম্যাচে আবার অনূর্ধ্ব-২১ দলে যোগ দেন। তিনি পুরো ৯০ মিনিট খেলেছিলেন। এ ম্যাচে নরওয়ে ঘরের মাঠে জেমস ওয়ার্ড-প্রোউসের পেনাল্টি গোলের ফলে ০-১ গোলে হেরে যায়।\n\n\n=== সিনিয়র ===\n\n১৯ আগস্ট ২০১৪ তারিখে, স্ট্যাভাঙ্গারে সংযুক্ত আরব আমিরাতের বিপক্ষে একটি সিনিয়র আন্তর্জাতিক ম্যাচের জন্য ওদেগরকে ডাকা হয়।  ২৭ আগস্ট তিনি গোলশূন্য ড্র ম্যাচটি পুরো খেলেন। তিনি ১৫ বছর ২৫৩ দিন বয়সে নরওয়ের হয়ে সিনিয়র পর্যায়ে খেলা সবচেয়ে কম বয়সী খেলোয়াড় হন। এর আগে এই রেকর্ডটি ছিল টরমড কেজেলসেনের দখলে ছিল। তিনি ১৯১০ সালে অভিষেকের সময় ১৫ বছর ৩৫১ দিন বয়সে ছিলেন।\n৩০ সেপ্টেম্বর ২০১৪ তারিখে, তাকে মাল্টা এবং বুলগেরিয়ার বিপক্ষে নরওয়ের উয়েফা ইউরো ২০১৬ বাছাইপর্বের খেলায় ডাকা হয়েছিল। ২-১ ব্যবধানে ঘরের মাঠে জয়ের ৬৪তম মিনিটে ম্যাটস মোলার ডাহলির স্থলাভিষিক্ত হয়ে তিনি পরের ম্যাচে তার প্রতিযোগিতামূলক অভিষেক করেন। ১৫ বছর ৩০০ দিন বয়সে তিনি ইউরোপীয় চ্যাম্পিয়নশিপ বাছাইপর্বে খেলায় অংশগ্রহণ করা সর্বকনিষ্ঠ খেলোয়াড় হন। তিনি ১৯৮৩ সাল থেকে আইসল্যান্ডার সিগুরুদুর জন্সনের  সর্বকনিষ্ঠ খেলোয়াড় হিসেবে খেলার রেকর্ড ভেঙে দেন।\n২৯শে মার্চ ২০১৫ তারিখে, ক্রোয়েশিয়ার বিপক্ষে ৫-১ গোলে হেরে ১৬ বছর ১০১ দিন বয়সে ওদেগর ইউরোপীয় চ্যাম্পিয়নশিপের বাছাইপর্বে শুরুর একাদশে খেলা সর্বকনিষ্ঠ খেলোয়াড় হন। ৮ জুন, অসলোতে স্ক্যান্ডিনেভিয়ান প্রতিদ্বন্দ্বী সুইডেনের সাথে নরওয়ের ০-০ গোলে ড্র হওয়া প্রীতি ম্যাচে তিনি ম্যাচ সেরা হন। নরওয়ে তাদের যোগ্যতা অর্জনের গ্রুপে তৃতীয় স্থান অর্জনের পর হাঙ্গেরির বিরুদ্ধে প্লে-অফ ম্যাচ খেলার জন্য তাকে দলে নেওয়া হয়। প্রথম লেগে তিনি খেলেননি কিন্তু ১৫ নভেম্বর দ্বিতীয় লেগের প্রথমার্ধে তাকে বদলি হিসেবে খেলানো হয়। নরওয়ে ২-১ গোলে হারে এবং মোট ৩-১ গোলে অগ্রগামিতায় হেরে প্লে-অফ থেকে বাদ পড়ে।\n১৮ মাস ধরে জাতীয় দলে ডাক না পাওয়ার পর হিরেনভিনের হয়ে দুর্দান্ত খেলার পর লারস ল্যাগারবাকের অধীনে নরওয়ের জাতীয় দলে তাকে ফিরিয়ে আনেন। ২০১৭ সালের নভেম্বরে ম্যাসেডোনিয়ার বিপক্ষে তিনি তার দশম ম্যাচ খেলেন। ৭ জুন ২০১৯ তারিখে, ওদেগর উয়েফা ইউরো ২০২০ বাছাইপর্বের একটি ম্যাচে রোমানিয়ার বিপক্ষে তার প্রথম আন্তর্জাতিক গোল করেন। ম্যাচটি ২-২ গোলে ড্র হয়।\n২০২১ সালের মার্চ মাসে ওদেগরকে নতুন ম্যানেজার স্টেল সোলবাক্কেন জাতীয় দলের অধিনায়ক হিসেবে নিযুক্ত করেন।\n\n\n== খেলার ধরন ==\nওদেগরকে \"আধুনিক\" প্লেমেকার বলা হয়। যিনি তার দক্ষ স্পর্শ, কৌশল, ড্রিবলিং ক্ষমতা, দৃষ্টি এবং পাসিংয়ের পরিসর, সেইসাথে ডেড বল এবং সেট পিস থেকে সুনির্দিষ্ট, বাঁকানো ডেলিভারি দেওয়ার ক্ষমতার জন্য পরিচিত। বাম পায়ের এই ওডেগার্ডকে প্রায়শই আক্রমণাত্মক মিডফিল্ডার মেসুত ওজিল এবং গুটির সাথে তুলনা করা হয়। কারণ মাঠে মাঠে তার সৃজনশীলতা এবং সরাসরি ও কৌশলী বল চালনা সতীর্থদের জন্য গোলের সুযোগ তৈরি করে। এছাড়াও, আর্সেনালের ম্যানেজার মিকেল আর্তেতা মাঠে জায়গা খুঁজে বের করার ক্ষেত্রে তার অসাধারণ ফুটবল বুদ্ধিমত্তার পাশাপাশি তার কাজের গতির কথাও উল্লেখ করেছেন। তিনি বলেছেন যে \"তার দারুণ দম আছে এবং সে খুবই প্রতিভাবান, কিন্তু তার কাজের গতি অবিশ্বাস্য।\" পরিশ্রমী খেলোয়াড় হিসেবে ওডেগার্ড বল ছিনিয়ে নেওয়ার জন্য প্রচুর দৌড়ান এবং বিপক্ষের ওপর চাপ সৃষ্টি করেন। রিয়াল সোসিয়েদাদ এবং আর্সেনালের সাথে ধারে খেলার সময়তিনি পরিসংখ্যানগতভাবে দলের অন্যতম সেরা প্রেসার ছিলেন।\nতরুণ বয়সে ওডেগার্ডকে ফুটবল প্রতিভা হিসেবে বিবেচনা করা হতো এবং তার প্রজন্মের অন্যতম সেরা উদীয়মান খেলোয়াড় বলা হতো।  ২০১৪ সালে লিভারপুল ইকোতে প্রকাশিত একটি প্রবন্ধে ওডেগার্ডকে \"আধুনিক ধারার একজন আক্রমণাত্মক মিডফিল্ডার হিসেবে বর্ণনা করা হয়েছে। তিনি দ্রুতগতিসম্পন্ন ছোট ছোট পাস, প্রাকৃতিক ভারসাম্য ও গতি সম্পন্ন এবং অল্প বয়সেও তার শট নেওয়ার ক্ষমতা বিস্ময়কর\"।  স্ট্রমসগডসেটের তার ম্যানেজার ডেভিড নিলসেন তাকে ডেভিড সিলভা এবং লিওনেল মেসির সাথে তুলনা করেছেন। ২০১৪ সালের সেপ্টেম্বরে, আন্তর্জাতিক সতীর্থ এবং রোজেনবর্গ উইঙ্গার মর্টেন গ্যামস্ট পেডারসেন ওডেগার্ডকে তার দেখা সবচেয়ে প্রতিভাবান খেলোয়াড় বলে অভিহিত করে বলেছিলেন, \"তার বয়স অনুযায়ী সে অবিশ্বাস্য\" - খেলা সম্পর্কে তার জ্ঞান অবিশ্বাস্য এবং তার কারিগরি দক্ষতা অসাধারণ\"। পেডারসেন আরও বলেন যে, খেলার শারীরিক দিকগুলিতে উন্নতি করার জন্য ওডেগার্ডের সময়ের প্রয়োজন।\nতার ছেলের বর্ণনা দিতে গিয়ে, হ্যান্স এরিক ওডেগার্ড বলেন: \"বিভিন্ন স্তরের সাথে খাপ খাইয়ে নেওয়ার ক্ষেত্রে খেলার গতিই পার্থক্য তৈরি করে। চাপ কমাতে আমরা তার প্রথম এবং দ্বিতীয় স্পর্শের সাথে অনেক ঘন্টা কাজ করেছি। বলটিকে তার পায়ের কাছে আনার জন্য আমরা অনেক পরিশ্রম করেছি, যাতে সে দ্রুত দিক পরিবর্তন করতে পারে। তাই অন্যদের তুলনায় শারীরিকভাবে দুর্বল হলেও সে ধরা পড়ে না কারণ সে দ্রুত বেরিয়ে যেতে পারে।\"\n১৬ বছর বয়সে ওডেগার্ড রিয়াল মাদ্রিদে যোগদানের পর, নরওয়ের প্রাক্তন ফুটবল স্কাউট টর-ক্রিশ্চিয়ান কার্লসেন তার মানসিকতার প্রশংসা করেন। তিনি বলেন যে  \"ওদেগর তার সামনে থাকা প্রতিটি প্রতিকূলতা মোকাবেলা করেছেন\"। কার্লসেন তাকে \"এতটা সরলমনা এবং পরিণত\" বলে অভিহিত করেছিলেন এবংতার বুদ্ধিমত্তা ও স্কুলে ভালো ফলাফলের কথা উল্লেখ করেন। তবে তিনি এটাও বলেন যে এই শান্ত স্বভাব কখনো কখনো অসুবিধা হতে পারে, কারণ “সেরা ফুটবলারদের মধ্যে একটু উগ্রতা বা আগ্রাসী মনোভাব থাকে\"। নরওয়ের সাবেক আন্তর্জাতিক খেলোয়াড় ইয়ান ওগে ফিয়োর্তফ তার রিয়াল মাদ্রিদে যাওয়ার সিদ্ধান্তকে সমর্থন করেন। তিনি বলেন, জিনেদিন জিদানের  মতো কিংবদন্তির কাছ থেকে শেখার দারুণ সুযোগ পাবে ওডেগার্ড।\" তবে তিনি এটাও সতর্ক করে দেন যে, ওডেগার্ডের বয়স এখনো কম, তাই তার বিকশিত হতে সময় লাগবে। তিনি বলেন, \"মিডিয়া যে ওডেগার্ডের সঙ্গে মেসির তুলনা করছে, এটা একেবারেই অমূলক। মেসি এমন এক খেলোয়াড়, যিনি একাই ম্যাচের ফল বদলে দিতে পারেন। মার্টিনও একদিন তা করতে পারবে, তবে এখন এসব তুলনা গুরুত্ব দিয়ে দেখার কিছু নেই\"। ওডেগার্ড তার প্রতি মনোযোগ আকর্ষণের প্রতিক্রিয়ায় বলেন, \"যদি তুমি এখনই মুগ্ধ হও, তাহলে ১০ বছরেও বেশি দূর যেতে পারবে না। তখন আমার সেরাটা থাকার কথা, এখন নয়।\"\nবেশ কয়েকটি প্রকাশনা ২০২৩ সালে ওডেগার্ডকে বিশ্বের সেরা মিডফিল্ডারদের একজন হিসেবে তালিকাভুক্ত করেছে। তার কৌশল, ড্রিবলিং ক্ষমতা, দৃষ্টিশক্তি এবং পাসিংয়ের পরিসরের জন্য তাকে স্বীকৃতি দিয়েছে।\n\n\n== পরিসংখ্যান ==\n\n\n=== আন্তর্জাতিক ===\n৪ সেপ্টেম্বর ২০২১ পর্যন্ত হালনাগাদকৃত।\n\n\n== সম্মাননা ==\nরিয়াল সোসিয়েদাদ\n\nকোপা দেল রে : ২০১৯-২০ \nআর্সেনাল\n\nএফএ কমিউনিটি শিল্ড : ২০২৩ \nব্যক্তিগত\n\nগুলবালেন : ২০১৯\nনিক্সেন'স অনার অ্যাওয়ার্ড : ২০২২\nটিপ্পেলিগেন বর্ষসেরা তরুণ খেলোয়াড়: ২০১৪\nইদ্রেটসগ্যালেন বছরের সেরা সাফল্য: ২০১৪\nএরেডিভিসি বর্ষসেরা দল: ২০১৮–১৯\nভিটেসে বর্ষসেরা খেলোয়াড় : ২০১৮–১৯ \nউয়েফা লা লিগা রিভেলেশন টিম অফ দ্য ইয়ার: ২০১৯–২০ \nআর্সেনালের মৌসুমের সেরা খেলোয়াড় : ২০২২–২৩,  ২০২৩–২৪ \nপ্রিমিয়ার লিগের মাসের সেরা খেলোয়াড় : নভেম্বর/ডিসেম্বর ২০২২ \nলা লিগার মাসের সেরা খেলোয়াড় : সেপ্টেম্বর ২০১৯ \nএরেডিভিসি মাসের সেরা খেলোয়াড় : এপ্রিল ২০১৯ \nএরেডিভিসি মাসের সেরা প্রতিভা: মে ২০১৯ \nলন্ডন ফুটবল পুরষ্কার প্রিমিয়ার লিগের বর্ষসেরা খেলোয়াড়: ২০২৩ \nপিএফএ বর্ষসেরা দল : ২০২২–২৩ প্রিমিয়ার লীগ,  ২০২৩–২৪ প্রিমিয়ার লীগ \nবর্ষসেরা ইএসএম দল : ২০২২–২৩ \n\n\n== তথ্যসূত্র ==\n\n\n== বহিঃসংযোগ ==\n\nমার্তিন ওদেগর – ফিফা প্রতিযোগিতার রেকর্ড (ইংরেজি) \nমার্তিন ওদেগর – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে মার্তিন ওদেগর  (ইংরেজি)  \nসকারবেসে মার্তিন ওদেগর (ইংরেজি) \nবিডিফুটবলে মার্তিন ওদেগর  (ইংরেজি)  \nট্রান্সফারমার্কেটে মার্তিন ওদেগর (ইংরেজি) \nওয়ার্ল্ডফুটবল.নেটে মার্তিন ওদেগর (ইংরেজি) \nইএসপিএন এফসিতে মার্তিন ওদেগর (ইংরেজি) \nন্যাশনাল-ফুটবল-টিমস.কমে মার্তিন ওদেগর (ইংরেজি)"}