{"pageid": 1129031, "title": "কামরুল ইসলাম (চিকিৎসক)", "url": "https://bn.wikipedia.org/wiki?curid=1129031", "content": "কামরুল ইসলাম একজন বাংলাদেশী চিকিৎসক, যিনি চিকিৎসা বিদ্যায় অবদান রাখার জন্য ২০২২ সালে স্বাধীনতা পুরস্কার লাভ করেন।\n\n\n== জীবনী ==\nকামরুল ইসলামের পিতা আমিনুল ইসলাম ছিলেন পাবনার ইক্ষু গবেষণা কেন্দ্রের আরনোমিস্ট। আর মা রহিমা খাতুন ছিলেন অধ্যাপক। চার ভাই-বোনের মধ্যে কামরুল ছিলেন দ্বিতীয়।\n১৯৮০ সালে তিনি পাবনার চন্দ্রপ্রভা বিদ্যাপীঠ থেকে মাধ্যমিক শিক্ষা সম্পন্ন করেন এবং মেধা তালিকায় রাজশাহী বিভাগে ১৫তম স্থান অর্জন করেন। এরপর তিনি ঢাকা কলেজে ভর্তি হন এবং সেখান থেকে ১৯৮২ সালে উচ্চমাধ্যমিক পরীক্ষায় অংশ নিয়ে ১০ম স্থান অর্জন করেন।\nকামরুল ছিলেন ঢাকা মেডিকেল কলেজের কে ৪০তম ব্যাচের শিক্ষার্থী, ১৯৯০ সালে ঢাকা মেডিকেল কলেজ থেকে ৮টি মেডিকেল কলেজের সম্মিলিত ভর্তি পরীক্ষায় তিনি প্রথম স্থান অর্জন করে স্বর্ণপদকসহ এমবিবিএস ডিগ্রি লাভ করেন। ১৯৯৫ সালে এফসিপিএস এবং ২০০০ সালে বিএসএমএমইউ থেকে ইউরোলজিতে এমএস ডিগ্রি অর্জন করেন। ২০০৩ সালে ইংল্যান্ডের রয়েল কলেজ থেকে তিনি এফআরসিএস ডিগ্রি অর্জন করেন।\nকামরুল ১৯৯৩ সালে বিসিএসের মাধ্যমে স্বাস্থ্য ক্যাডারে যোগ দেন। তিনি ন্যাশনাল ইনস্টিটিউট অব কিডনি ডিজিজেস অ্যান্ড ইউরোলজি হাসপাতালের সহকারী অধ্যাপক হিসাবেও কর্মরত ছিলেন। ২০০৭ সালে তিনি প্রথমবারের মতো সফলভাবে কিডনি প্রতিস্থাপনের কাজ করেন। জাতীয় কিডনি ইন্সটিটিউটে সহকারী অধ্যাপক থাকাকালে ২০১১ সালে সরকারি চাকরি ছেড়ে প্রতিষ্ঠা করেন সিকেডি হাসপাতাল। ২০১৪ সালে শ্যামলীতে প্রতিষ্ঠা করেন সেন্টার ফর কিডনি ডিজিজেস অ্যান্ড ইউরোলজি। চিকিৎসা বিদ্যায় অবদান রাখার জন্য ২০২২ সালে তিনি স্বাধীনতা পুরস্কার লাভ করেন।\nব্যক্তিজীবনে কামরুল ইসলাম ৩ কন্যা সন্তানের জনক।\n\n\n== তথ্যসূত্র =="}