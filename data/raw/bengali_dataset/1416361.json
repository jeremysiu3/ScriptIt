{"pageid": 1416361, "title": "গ্রাৎস", "url": "https://bn.wikipedia.org/wiki?curid=1416361", "content": "গ্রাৎস (জার্মান: Graz; আ-ধ্ব-ব: [ɡʁaːts]; ; স্লোভেনীয়: Gradec) মধ্য ইউরোপের রাষ্ট্র অস্ট্রিয়ার ষ্টাইয়ারমার্ক (স্টাইরিয়া) প্রদেশের রাজধানী শহর। এটি ভিয়েনার পরে জনসংখ্যার বিচারে অস্ট্রিয়ার দ্বিতীয় বৃহত্তম শহর। ২০২১ সালের হিসাব অনুযায়ী এখানে ৩ লক্ষ ৩১ হাজার অধিবাসীর বাস। ২০১৮ সালে বৃহত্তম গ্রাৎস নগর অঞ্চলের জনসংখ্যা ছিল সাড়ে ছয় লক্ষেরও বেশি। গ্রাৎস শহরটি এর উচ্চশিক্ষা মহাবিদ্যালয় ও বিশ্ববিদ্যালয়গুলির জন্য বিখ্যাত; এখানে চারটি মহাবিদ্যালয় ও চারটি বিশ্ববিদ্যালয় আছে, যেখানে সব মিলিয়ে ৬০ হাজারের বেশি শিক্ষার্থী পড়াশোনা করে। শহরের ঐতিহাসিক কেন্দ্রটি (আল্টষ্টাট) মধ্য ইউরোপের সবচেয়ে ভালোভাবে সংরক্ষিত শহরকেন্দ্রগুলির একটি। ১৯৯৯ সালে গ্রাৎসের ঐতিহাসিক শহরকেন্দ্রটিকে ইউনেস্কোর বিশ্ব ঐতিহ্যবাহী স্থানের তালিকায় যুক্ত করা হয়। ২০১০ সালে শহরের পশ্চিম প্রান্তে অবস্থিত এগেনবের্গ শ্লস নামক প্রাসাদটিকে (জার্মান: Schloss Eggenberg) তালিকায় যুক্ত করা হয়। ২০০৩ সালে গ্রাৎসকে ইউরোপের একটি সাংস্কৃতিক রাজধানী এবং ২০০৮ সালে একটি উৎকৃষ্ট রন্ধনশৈলীর শহর হিসেবে স্বীকৃতি দেওয়া হয়।\n\n\n== তথ্যসূত্র =="}