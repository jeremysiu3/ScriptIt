{"pageid": 1492642, "title": "ধীরেন্দ্রনাথ গঙ্গোপাধ্যায় (চিকিৎসক)", "url": "https://bn.wikipedia.org/wiki?curid=1492642", "content": "ধীরেন্দ্রনাথ গঙ্গোপাধ্যায়  ( ২৫ ডিসেম্বর ১৯১১ - ২১ অক্টোবর ১৯৯৮) ছিলেন একজন বিখ‍্যাত ভারতীয় বাঙালি মনোরোগ বিশেষজ্ঞ। তিনি ভারতে প্রথম পাভলভীয় পদ্ধতিতে মনোরোগের চিকিৎসা শুরু করেন এবং সম্মোহন অভিভাবন প্রয়োগ করে শুধু ভারতে নয় এশিয়াতে এক নতুন চিকিৎসার ধারার সূত্রপাত করেন।  প্রাবন্ধিক, নাট্যকার এবং বাংলা ভাষায় বিজ্ঞান চর্চার অন্যতম পথিকৃৎ ছিলেন তিনি। নাট্যজগতে বিশেষ অবদানের জন্য ১৯৬৮ খ্রিস্টাব্দের লাভ করেন গিরিশ পুরস্কার এবং কৈশোর ও তার সমস্যা গ্রন্থটির জন্য ১৯৮৮ খ্রিস্টাব্দে লাভ করেন  পশ্চিমবঙ্গ সরকারের রবীন্দ্র পুরস্কার।\n\n\n== জন্ম ও প্রারম্ভিক জীবন ==\nধীরেন্দ্রনাথ গঙ্গোপাধ্যায়ের জন্ম ১৯১১ খ্রিস্টাব্দের ২৫ ডিসেম্বর  অবিভক্ত বাংলার অধুনা  বাংলাদেশের তৎকালীন খুলনা জেলার মূলঘরে। পিতা শৈলেন্দ্রকুমার গঙ্গোপাধ্যায় ও মাতা তরুবালা দেবী। বিদ‍্যালয়ের পাঠ শেষে ডাক্তারী পড়তে কলকাতায় আসেন। ১৯৩৩ খ্রিষ্টাব্দে কলকাতার মেডিকেল কলেজ থেকে ডাক্তারী পাশ করে তিনি প্রথমে আচার্য প্রফুল্লচন্দ্র রায়ের অনুপ্রেরণায় স্বাধীনভাবে ব‍্যবসা শুরু করে দেশের অর্থনীতি গড়ে তুলতে প্রথমে গুঁড়ো দুধের কারখানা গড়ে তোলার জন‍্য ১৯৩৬ খ্রিস্টাব্দে অস্টেলিয়া যান প্রয়োজনীয় প্রশিক্ষণ নিতে। তবে সেখানে যাওয়ার আগে তার স্বাধীনতা আন্দোলনে যুক্ত থাকার কারণে বাধার সৃষ্টি হয়। শেষে কলকাতা বিশ্ববিদ্যালয়ের ছাত্র পরিচয়ে এবং আচার্য প্রফুল্লচন্দ্র রায়ের শংসাপত্র নিয়ে যাত্রা করেন। অস্ট্রেলিয়ায় নেপলস্ কোম্পানীর কারখানায় শিক্ষার্থী হয়ে ২/৩ বছর কাজ শেখেন।\n\n\n== কর্মজীবন ==\n১৯৩৯ খ্রিস্টাব্দে দেশে ফিরে কলকাতার দমদমে একটি ও পরে বারাণসীতে আর একটি 'ন্যাশনাল নিউট্রিয়েন্টস লিমিটেড' নামে গুঁড়ো দুধের কারখানা তৈরি করেন। কারখানার টেকনিক্যাল ডিরেক্টর ছিলেন তিনিই। তবে তিনি সঙ্গে পেয়েছিলেন ডা নীহাররঞ্জন মুন্সি, ডা সুনীল বসু প্রমুখ ব্যক্তিকে। এশিয়া মহাদেশে তিনিই প্রথম সেসময়ে গুঁড়ো দুধ তৈরি করেন। দ্বিতীয় বিশ্বযুদ্ধের সময় তিনি আশি-নব্বই মণ দুধ বিক্রি করেন। তার তৈরি গুঁড়ো দুধের বাজারে নাম ছিল ভিটামিল্ক। দুধের সঙ্গে তিনি 'ভিটামিল্ক বিস্কুট' ও চা'য়ের জন্য গুঁড়ো দুধ বিক্রিরও ব্যবস্থা করেন। দুধের দাম মণ প্রতি ৬ টাকা থেকে ৪৫/৫০ টাকা হয়ে যাওয়ায় এবং বিদেশি দুধের দাম তুলনায় কম হওয়ার প্রতিযোগিতায় ব্যবসা টিকিয়ে রাখতে পারেন নি এবং শেষে তুলে দিতে হয়। তারপর তিনি চিকিৎসাক্ষেত্র আসেন। অস্ট্রেলিয়ায় অবস্থানকালে সেখানে মনোরোগ চিকিৎসায় পাভলভ পদ্ধতির চিন্তাভাবনা লক্ষ্য করেন। এসম্পর্কে ডা. নর্মান বেথুন তৈরি কিছু কাগজপত্রের সন্ধান পান। ১৯৫১ খ্রিস্টাব্দে কলকাতায় তৈরি করেন পাভলভ ইন্সটিটিউট। নিজে রুশ ভাষা শিখে এবং রাশিয়ান স্কুল অফ সাইকিয়াট্রিস্টের সঙ্গে যোগাযোগ করে রাশিয়া থেকে  ইভান পাভলভের পাভলভীয় চিকিৎসা পদ্ধতিতে চিকিৎসা সংক্রান্ত বহু বইপত্র আনান। ১৯৫৩ খ্রিস্টাব্দ হতে তিনি মনোরোগ চিকিৎসা শুরু করেন। সেই সময় কলকাতায় যে দুজন মনোরোগ বিশেষজ্ঞ ছিলেন তারা হলেন ডা গিরীন্দ্রশেখর বসু ও ডা নগেন দে। কিন্তু ওষুধ তেমন সহজলভ্য ছিল না। ধীরেন্দ্রনাথ ক্যাফিন ব্যবহারে হিপনোটাইজ করে চিকিৎসা করতেন। তিনি একই সঙ্গে সাইকিয়াট্রি এবং সাইকোথেরাপি (হিপনোসিস) দু ধরনের চিকিৎসা করতেন।\nচিকিৎসাক্ষেত্রে লিপ্ত থেকেও তিনি ১৯৬১ খ্রিস্টাব্দে মানবমন নামে এক পত্রিকার প্রকাশনা শুরু করেন। পত্রিকায় 'এলিনিয়েশন' বা 'বিচ্ছিন্নতা'র উপর তার রচিত নানান নিবন্ধ বিদগ্ধমহলে চর্চার বিষয় ছিল। বাংলায় ভাষায় বিজ্ঞানচর্চার উপর তার বিশেষ ভূমিকা ছিল। বাংলায় মনোরোগ বিষয়ক গ্রন্থ ছাড়াও বহু প্রবন্ধ ও নাটক রচনা করেছেন এবং নাটকগুলির প্রযোজনাও করেন তিনি।\n\n\n== রচিত গ্রন্থসমূহ ==\nমনোবিজ্ঞানের গ্রন্থ-\nবিচ্ছিন্নতার ভবিষ্যৎ (২ খণ্ড)\nপাভলভ পরিচিতি  (১৯৫৭)\nমনোবিদের ডায়েরি (১৯৫৯)\nশৈশব ও তার সমস্যা\nকৈশোর ও তার সমস্যা :মনস্তত্ত্ব ও মনোরোগ (রবীন্দ্র পুরস্কার প্রাপ্ত গ্রন্থ) আইএসবিএন 978-98-4965-947-1\nবিশ শতকের শেষ দশকের চিন্তাভাবনা\nএ সাইকিয়াট্রিস্ট বিভিয়্যুজ ইন্ডিয়ান রিলিজিয়ন\nনাটক -\nমরুঝঞ্ঝা\nস্ত্রী চরিত্র\nসম্রাট\nযুগান্ত\nঅপারেশন ফাউস্টাস (নিউট্রন বোমা ও বিশ্বশান্তি নিয়ে)\nলেনিন সরণি (মার্কসবাদী - লেনিনবাদী বামদলগুলির বিভাজন নিয়ে)\nদুস্থ মানুষের বিনা পয়সায় চিকিৎসা করেছেন তিনি। তেমনই জনসচেতনতা বৃদ্ধিতে পারমাণবিক অস্ত্র ও মনের উপর তার প্রভাব সম্পর্কে নানা লেখা নিবন্ধ প্রকাশ করেছেন। এবিষয়ে বক্তব্য রাখতে তিনি সাবেক সোভিয়েত রাশিয়ায় আয়োজিত বিশ্বশান্তি পরিষদে যোগ দেন। সামাজিক সমস্যা নিয়ে অসংখ্য সেমিনারও করেছেন।\nধীরেন্দ্রনাথ ওয়ার্ল্ড পিস কাউন্সিল, এশিয়াটিক সোসাইটি, ইন্ডিয়ান মেডিক্যাল অ্যাসোসিয়েশন  এবং ইন্ডিয়ান সাইকিয়াট্রিক সোসাইটির সদস্য ছিলেন। এছাড়াও, তিনি ইন্দো-সোভিয়েত কালচারাল সোসাইটির অন্যতম প্রতিষ্ঠাতা ও সাধারণ সম্পাদক ছিলেন।\n\n\n== পুরস্কার ও সম্মাননা ==\n১৯৬২ - নাট্যজগতে বিশেষ অবদানের জন্য- গিরিশ পুরস্কার\n১৯৭৭ - চিকিৎসাক্ষেত্র অবদানের জন্য- 'সোভিয়েত ল্যান্ড নেহরু পুরস্কার'\n১৯৮৮ - 'কৈশোর ও তার সমস্যা' গ্রন্থটির জন্য  পশ্চিমবঙ্গ সরকারের - রবীন্দ্র পুরস্কার\n\n\n== তথ্যসূত্র =="}