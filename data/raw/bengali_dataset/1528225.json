{"pageid": 1528225, "title": "শামস আলম", "url": "https://bn.wikipedia.org/wiki?curid=1528225", "content": "মোহাম্মদ শামস আলম শেখ (জন্ম: ১৭ জুলাই ১৯৮৬) একজন ভারতীয় প্যারা সাঁতারু। ২০২৪ সালের ২ ফেব্রুয়ারি পর্যন্ত, তিনি পুরুষদের ১০০ মিটার বাটারফ্লাই (S5 বিভাগ) এবং ৫০ মিটার ব্রেস্টস্ট্রোক (SB4 বিভাগ)-এ বিশ্ব প্যারা সাঁতার (WPS) কর্তৃক ১ নম্বর অবস্থানে রয়েছেন। ২০২৪ সালের ১০ নভেম্বর, তিনি দীর্ঘতম উন্মুক্ত পানিতে সাঁতার কাটার জন্য একটি বিশ্ব রেকর্ড স্থাপন করেন।\n\n\n== প্রাথমিক জীবন এবং শিক্ষা ==\nআলম বিহারের মধুবনী জেলার রাথাউস গ্রামে জন্মগ্রহণ করেন এবং পরে তার পরিবার মুম্বাইতে চলে আসে। ২৪ বছর বয়সে, তার পিঠের নীচের অংশে একটি টিউমার তৈরি হয়, যার কারণে ব্যর্থ অস্ত্রোপচারের পর তার নীচের অঙ্গগুলো অচল হয়ে পড়ে। তিনি বর্তমানে মুম্বাইয়ের ধারাভিতে বসবাস করছেন। রিজভি কলেজ অফ ইঞ্জিনিয়ারিং থেকে মেকানিক্যাল ইঞ্জিনিয়ারিংয়ে স্নাতক ডিগ্রি এবং চেন্নাইয়ের সত্যবামা বিশ্ববিদ্যালয় থেকে এমবিএ ডিগ্রি অর্জন করেছেন। তার পরিবার কুস্তিগীরদের পরিবার।\n\n\n== সাঁতার ক্যারিয়ার ==\nআলম ২০১৮ সালে ইন্ডিয়ান ওপেন প্যারা সুইমিং চ্যাম্পিয়নশিপে চারটি স্বর্ণ পদক এবং ২০১৬ সালে কুইবেকের গ্যাটিনিউতে অনুষ্ঠিত ক্যান-অ্যাম প্যারা সুইমিং চ্যাম্পিয়নশিপে একটি ব্রোঞ্জ পদক লাভ করেন। ২০২২ সালে তিনি পর্তুগালের মাদেইরা শহরে অনুষ্ঠিত বিশ্ব প্যারা সাঁতার চ্যাম্পিয়নশিপ এবং ২০১৮ সালে ইন্দোনেশিয়ার জাকার্তায় অনুষ্ঠিত এশিয়ান প্যারা গেমসে ভারতের প্রতিনিধিত্ব করেন। ৩ ডিসেম্বর ২০২১ তারিখে ভারতের রাষ্ট্রপতি তাকে \"সেরা প্রতিবন্ধী ক্রীড়াবিদ\" পুরস্কারে সম্মানিত করেন।\n\n\n== ক্রীড়া ক্যারিয়ার ==\nআলম ২০১০ সালের আগে কারাতে সম্পর্কে আগ্রহী ছিলেন এবং রাজ্য ও জাতীয় স্তরে কারাতে প্রতিযোগিতায় অংশগ্রহণ করতেন। কিন্তু অস্ত্রোপচারের পর তিনি সাঁতার শেখা শুরু করেন। তিনি ভারতীয় জাতীয় প্যারা সাঁতার চ্যাম্পিয়নশিপের ১২ তম থেকে ১৭ তম আসরে মোট ১৫টি পদক জিতেছেন এবং ২০১৮ সালের এশিয়ান প্যারা গেমসের জন্য ৫০ মিটার, ১০০ মিটার বাটারফ্লাই এবং ফ্রিস্টাইলসহ অন্যান্য বিভাগে নির্বাচিত হন। ২০১৬ সালে তিনি কুইবেকের গ্যাটিনিউতে অনুষ্ঠিত ক্যান-অ্যাম প্যারা সাঁতার চ্যাম্পিয়নশিপে পুরুষদের ১০০ মিটার ব্রেস্টস্ট্রোক SB4 বিভাগে ব্রোঞ্জ পদক লাভ করেন।\n\n\n== পুরস্কার ==\nমার্কিন যুক্তরাষ্ট্রের পররাষ্ট্র দপ্তরের গ্লোবাল স্পোর্টস মেন্টরিং প্রোগ্রামের মাধ্যমে ২০১৮ সালে প্রতিবন্ধী ক্রীড়া এবং ক্রীড়া কূটনীতিতে সেরা উদীয়মান নেতা হিসেবে আলম শেখকে সম্মানিত করা হয়। ২০২০ সালে, এশিয়ার ৩০০ প্রভাবশালী ব্যক্তির তালিকায় কিরণ রাইয়ের সঙ্গে তার সাক্ষাৎকার প্রকাশিত হয়েছিল। ২০২০ সালের আন্তর্জাতিক প্রতিবন্ধী ব্যক্তি দিবসে বিহার সরকারের সমাজকল্যাণ বিভাগ তাকে \"রোল মডেল রাষ্ট্রীয় পুরস্কার\" প্রদান করে। বিহার প্যারা স্পোর্টস অ্যাসোসিয়েশন তাকে ২০২০ সালের সেরা আন্তর্জাতিক ক্রীড়াবিদ পুরস্কারে ভূষিত করে। ২২ ফেব্রুয়ারি ২০২৫ তারিখে, চেন্নাইয়ে আয়োজিত ২৩ তম ক্যাভিনকেয়ার অ্যাবিলিটি অ্যাওয়ার্ডস-এ তিনি মাস্টারি অ্যাওয়ার্ড লাভ করেন।\n\n\n== রেকর্ডসমূহ ==\n২০১৭ সালের ৮ এপ্রিল, আলম গোয়ার ক্যান্ডোলিম সৈকতে ৪ ঘণ্টায় ৯ কিলোমিটার সাঁতার কেটে একজন পক্ষাঘাতগ্রস্ত ব্যক্তির জন্য দীর্ঘতম খোলা সমুদ্র সাঁতারের বিশ্ব রেকর্ড গড়েন। একই বছরে, পাটনা, বিহারে অনুষ্ঠিত জাতীয় তক্ষশীলা উন্মুক্ত পানির সাঁতার প্রতিযোগিতায় তিনি গঙ্গা নদীতে ১৩ কিলোমিটার সাঁতার কেটে নতুন বিশ্ব রেকর্ড স্থাপন করেন। এই রেকর্ডটি ওয়ার্ল্ড রেকর্ডস ইউনিয়ন কর্তৃক অনুমোদিত হয়।\n২০২৫ সালের জানুয়ারিতে, আলম আইসল্যান্ডে অনুষ্ঠিত রেইকজাভিক আন্তর্জাতিক গেমসে ২০০ মিটার ব্রেস্টস্ট্রোক ইভেন্টে সোনা জিতে নতুন ভারতীয় ও এশিয় রেকর্ড গড়েন।\n\n\n== তথ্যসূত্র =="}