{"pageid": 1400623, "title": "পরিধানযোগ্য কম্পিউটার", "url": "https://bn.wikipedia.org/wiki?curid=1400623", "content": "পরিধানযোগ্য কম্পিউটার, যা বহনযোগ্য কম্পিউটার নামেও পরিচিত,   একটি কম্পিউটিং ডিভাইস যা শরীরে পরিধান করা হয়। \n'পরিধানযোগ্য কম্পিউটার'-এর সংজ্ঞা সংকীর্ণ বা প্রশস্ত হতে পারে, স্মার্টফোন বা এমনকি সাধারণ হাতঘড়ি পর্যন্ত বিস্তৃত হতে পারে।  \nপরিধানযোগ্য জিনিসগুলো সাধারণ ব্যবহারের জন্য হতে পারে, সেক্ষেত্রে সেগুলো মোবাইল কম্পিউটিংয়ের একটি বিশেষ উদাহরণ হিসেবে বিবেচিত হয়। এছাড়া, এগুলো কোনো উদ্দেশ্য সাধনের জন্য বিশেষায়িত হতে পারে যেমন ফিটনেস ট্র্যাকার। এগুলোতে বিশেষ সেন্সর যুক্ত থাকতে পারে যেমন অ্যাক্সিলেরোমিটার, হার্ট রেট মনিটর, বা আরও উন্নত যন্ত্রে ইলেক্ট্রোকার্ডিওগ্রাম (ECG) এবং রক্তের অক্সিজেন স্যাচুরেশন (SpO2) মনিটর। পরিধানযোগ্য কম্পিউটারের সংজ্ঞার অধীনে, আমরা অভিনব ইউজার ইন্টারফেসগুলোকেও অন্তর্ভুক্ত করি যেমন গুগল গ্লাস, অপটিক্যাল হেড-মাউন্টেড ডিসপ্লে যা অঙ্গভঙ্গি দ্বারা নিয়ন্ত্রিত হয়৷ এটি হতে পারে যে বিশেষ পরিধানযোগ্য জিনিসগুলো সাধারণ অল-ইন-ওয়ান ডিভাইসে পরিণত হবে, যেমনটি পিডিএ এবং মোবাইল ফোন স্মার্টফোনে একত্রিত হওয়ার সাথে ঘটেছে।\nপরিধানযোগ্য জিনিসগুলি সাধারণত কব্জিতে (যেমন ফিটনেস ট্র্যাকার) পরা হয়, গলায় ঝুলানো হয় (একটি নেকলেসের মতো), বাহুতে বা পায়ে বাঁধা (ব্যায়াম করার সময় স্মার্টফোন), বা মাথায় (চশমা বা হেলমেট হিসাবে), যদিও কিছু ক্ষেত্রে অন্যান্য অংশে পরা হয়ে থাকে (যেমন আঙুলে বা জুতায়)। পকেটে বা ব্যাগে বহন করা ডিভাইসগুলি - যেমন স্মার্টফোন এবং অনুরূপ জিনিস, পকেট ক্যালকুলেটর এবং PDA, এগুলো 'পরা' হিসাবে বিবেচিত হতে পারে বা না-ও হতে পারে।\nঅন্যান্য মোবাইল কম্পিউটিং- এর মতো পরিধানযোগ্য কম্পিউটারেরও কিছু সাধারণ যান্ত্রিক সমস্যা আছে, যেমন ব্যাটারি, তাপ ব্যবস্থাপনা, সফ্টওয়্যার আর্কিটেকচার, ওয়্যারলেস এবং ব্যক্তিগত এলাকা নেটওয়ার্ক এবং ডেটা ব্যবস্থাপনা ইত্যাদি।  অনেক পরিধানযোগ্য কম্পিউটার সব সময় সক্রিয় থাকে, উদাহরণস্বরূপ- ক্রমাগত ডেটা প্রক্রিয়াকরণ বা রেকর্ডিং।\n\n\n== প্রয়োগ ==\n\nপরিধানযোগ্য কম্পিউটার শুধুমাত্র কব্জিতে পরা ফিটনেস ট্র্যাকারের মতো কম্পিউটারের মধ্যেই সীমাবদ্ধ নয়; এমনকি হার্ট পেসমেকার এবং অন্যান্য প্রস্থেটিকসও এর অন্তর্ভুক্ত। এগুলো বেশিরভাগ ক্ষেত্রে গবেষণায় ব্যবহার করা হয় যা আচরণগত মডেলিং, স্বাস্থ্য পর্যবেক্ষণ সিস্টেম, আইটি এবং মিডিয়া বিকাশ ইত্যাদি বিষয়ের উপর ফোকাস করে, যেখানে কম্পিউটার পরা ব্যক্তি নড়াচড়া করে অথবা তার আশেপাশের পরিবেশের সাথে সম্পৃক্ত থাকে। নিম্নলিখিত ক্ষেত্রসমূহে পরিধানযোগ্য কম্পিউটার ব্যবহার করা হয়ে থাকে:\n\nসাধারণ-উদ্দেশ্য সাধনের জন্য কম্পিউটিং (যেমন স্মার্টফোন এবং স্মার্টওয়াচ )\nসেন্সরি ইন্টিগ্রেশন, যেমন মানুষকে আরও ভালোভাবে দেখতে বা বিশ্বকে আরও ভালোভাবে বুঝতে সাহায্য করার জন্য (ক্যামেরা-ভিত্তিক ওয়েল্ডিং হেলমেটের মতো টাস্ক-নির্দিষ্ট অ্যাপ্লিকেশনে  বা গুগল গ্লাসের মতো দৈনন্দিন ব্যবহারের জন্য)\nআচরণগত মডেলিং\nস্বাস্থ্যসেবা পর্যবেক্ষণ সিস্টেম\nসেবা ব্যবস্থাপনা\nইলেকট্রনিক টেক্সটাইল এবং ফ্যাশন ডিজাইন, যেমন মাইক্রোসফটের ২০১১ প্রোটোটাইপ \"দ্যা প্রিন্টিং ড্রেস\"। \nপরিধানযোগ্য কম্পিউটিং হলো সক্রিয় গবেষণার বিষয়, বিশেষ করে ফর্ম-ফ্যাক্টর এবং শরীরে এর অবস্থান, যেখানে ইউজার ইন্টারফেস ডিজাইন, অগমেন্টেড রিয়েলিটি এবং প্যাটার্ন রিকগনিশন সহ বহু অধ্যয়নের ক্ষেত্র রয়েছে। নির্দিষ্ট অ্যাপ্লিকেশনের জন্য বা অক্ষমতা উত্তরণের জন্য বা বয়স্ক ব্যক্তিদের সহায়তা করার জন্য পরিধানযোগ্য জিনিসগুলোর ব্যবহার ক্রমাগত বৃদ্ধি পাচ্ছে। \n\n\n== তথ্যসূত্র =="}