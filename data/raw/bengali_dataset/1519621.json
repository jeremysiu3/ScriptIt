{"pageid": 1519621, "title": "আমারি সাইফি", "url": "https://bn.wikipedia.org/wiki?curid=1519621", "content": "আমারি সাইফি ( আরবি: عماري صيفي   ) (জন্ম ২৩ এপ্রিল ১৯৬৮), ইসলামপন্থী মিলিশিয়া সালাফিস্ট গ্রুপ ফর প্রিচিং অ্যান্ড কমব্যাট (জিএসপিসি) এর একজন নেতৃত্ব স্থানীয় নেতা।তিনি তার ছদ্মনাম আবু হায়দারা বা আবদেররাজাক লে পারা নামেও পরিচিত। প্যারিস ম্যাচ অনুসারে, সাইফি দাবি করেছিলেন যে, তিনি ১৯৯০ থেকে ১৯৯৩ সাল পর্যন্ত আলজেরিয়ার প্রতিরক্ষামন্ত্রী খালেদ নেজারের প্রধান দেহরক্ষী ছিলেন। ধারণা করা হয় যে, তিনি ১৯৯২ সালে সশস্ত্র ইসলামপন্থী আন্দোলনে যোগ দেন এবং পরে জিএসপিসির সেকেন্ড-ইন-কমান্ড হন। কিন্তু ২০০৪ সাল পর্যন্ত জিএসপিসির ওয়েবসাইটে তার নাম দেখা যায়নি।তার ডাকনাম \"এল প্যারা\" \"প্যারাট্রুপার\" শব্দটি থেকে এসেছে।এর কারণ হিসেবে ধারণা করা হয় যে, তিনি ইসলামপন্থী নেটওয়ার্কে যোগদানের পূর্বে আলজেরিয়ার সশস্ত্র বাহিনীর একজন প্রশিক্ষিত প্যারাসুটিস্ট ছিলেন।\n২০০৩ সালে আলজেরিয়ায় ৩২ জন পর্যটক, (যাদের বেশিরভাগই জার্মান)-এর অপহরণকারী হিসেবে চিহ্নিত হওয়ার পর সাইফি ব্যাপকভাবে পরিচিতি লাভ করেন। একই সময়ে আলজেরিয়ান সরকার দাবি করে যে, একজন প্রাক্তন সামরিক এজেন্ট পক্ষ পরিবর্তন করে পালিয়ে গেছে।অপহরণকৃত জিম্মিরা দুটি দলে বিভক্ত হয়ে মুক্তি লাভ করে। একদল মুক্তিপণের বিনিময়ে মুক্তি লাভ করে।অন্যদলকে অপহরণের পর আলজেরিয়ান সেনাবাহিনী কর্তৃক মুক্ত করা হয়। অপহরণকারী সাইফি এবং তার ৫০ জন লোক উত্তর মালি ত্যাগ করে এবং নাইজারের মধ্য দিয়ে উত্তর চাঁদে পৌঁছে। আলজেরিয়া ও মালির সম্মিলিত বাহিনী তাদের ধাওয়া করে উত্তর চাঁদে পৌঁছে গেলেও তাদের ধরতে ব্যর্থ হয়।\n২০০৪ সালের মার্চ মাসে, সাইফিকে চাঁদের বিদ্রোহী গোষ্ঠী মুভমেন্ট ফর ডেমোক্রেসি অ্যান্ড জাস্টিস ইন চাঁদ (এমডিজেটি) বন্দী করে। এমডিজেটির নেতারা তাকে বিচারের জন্য জার্মানিতে পাঠানোর চেষ্টা করেছিলেন, কিন্তু  ২০০৪ সালের অক্টোবরে তাকে আলজেরিয়ার গোপন পরিষেবার কাছে হস্তান্তর করা হয়।  ২০০৫ সালের জুন মাসে, আলজেরিয়ান সরকার ঘোষণা করে যে,তাকে যাবজ্জীবন কারাদণ্ড দেওয়া হয়েছে।\n২০০৫ সালে লে মন্ডে ডিপ্লোম্যাটিকের একটি তদন্তে নিশ্চিত করা হয়েছিল যে, সাইফি একজন প্রকৃত ইসলামপন্থী ছিলেন না বরং তিনি আলজেরিয়ান সরকারের একজন এজেন্ট ছিলেন। তিনি পর্যটকদের অপহরণ করে একটি মিথ্যা পতাকা হামলা চালিয়েছিলেন।  ব্রিটিশ লেখক জেরেমি কিনান ২০০৬ সাল থেকে এই তত্ত্বটি বিস্তারিতভাবে বর্ণনা করেছেন। তিনি অনুমান করেছেন যে, দক্ষিণ আলজেরিয়ায় (মিথ্যা) ইসলামপন্থী চরমপন্থী সন্ত্রাসী উপাদানের উপস্থিতি মার্কিন যুক্তরাষ্ট্রকে বেশ কয়েকটি সাহেল দেশের সাথে তাদের সন্ত্রাসবিরোধী চুক্তি সম্প্রসারণের সুযোগ করে দেবে।\n২০১১ সালের মার্চ মাসে, আলজেরিয়ার বিচারমন্ত্রী তাইয়েব বেলাইজ বলেন যে, আমারি সাইফিকে হাসান হাত্তাব ও আবদেরেজাক এল পারাকের সাথে একটি কঠোর নিরাপত্তা বলয়ে আবদ্ধ কারাগারে কারারুদ্ধ করে রাখা হয়েছে। \n\n\n== তথ্যসূত্র =="}