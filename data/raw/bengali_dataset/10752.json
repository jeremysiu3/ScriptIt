{"pageid": 10752, "title": "বেনাপোল", "url": "https://bn.wikipedia.org/wiki?curid=10752", "content": "বেনাপোল ভারতের সীমান্তবর্তী বাংলাদেশের একটি পৌরশহর। বেনাপোলে বাংলাদেশের প্রধান এবং সবচেয়ে বড় স্থলবন্দর অবস্থিত। এই স্থলবন্দরের শুল্ক কার্যক্রম পরিচালনার জন্য রয়েছে বেনাপোল কাস্টম হাউজ। স্থলবন্দরের কার্যক্রম পরিচালনা করে বাংলাদেশ স্থলবন্দর কর্তৃপক্ষ। ভারত-বাংলাদেশ সীমান্তবর্তী বন্দরনগরী বেনাপোল যশোর জেলার শার্শা উপজেলার অন্তর্গত।\nবেনাপোল বাংলাদেশের প্রথম সারির একটি পৌরশহর। এই পৌরশহর বর্তমানে শার্শা উপজেলা নির্বাহী কর্মকর্তা (ইউএনও) দ্বারা পরিচালিত হচ্ছে। শার্শা উপজেলার বর্তমান নির্বাহী কর্মকর্তা (ইউএনও) ড. কাজী নাজিব হাসান। বেনাপোল রেলস্টেশনের মধ্য দিয়ে বাংলাদেশ-ভারতের মধ্যকার রেল চলাচল করে। বেনাপোলের বিপরীতে ভারতের দিকের অংশটি পেট্রাপোল নামে পরিচিত। এটি পশ্চিমবঙ্গের বনগাঁ মহকুমার অন্তর্ভুক্ত। বেনাপোল থেকে পশ্চিমবঙ্গের কলকাতার দূরত্ব মাত্র ৮০ কিলোমিটার।\n\n\n== অবস্থান ==\n\nবেনাপোল যশোর জেলার, শার্শা উপজেলার অন্তর্গত একটি পৌরশহর। এর নিজস্ব একটি থানা আছে। এই থানাটি বেনাপোল পোর্ট থানা নামে পরিচিত।\n\n\n== গুরুত্ব ==\n\nবাংলাদেশ ও ভারতের মধ্যকার স্থল বাণিজ্যের প্রধান কেন্দ্র হিসাবে বেনাপোল স্থল বন্দর ব্যবহৃত হয়। এটি বাংলাদেশের সর্ববৃহৎ এবং প্রধান স্থল বন্দর। বেনাপোল হতে কলকাতা মাত্র ৮০ কিলোমিটার দূরে অবস্থিত। মোট স্থলবাণিজ্যের ৯০% এই বেনাপোলের মাধ্যমে সংঘটিত হয়ে থাকে। ১৯৯৬-৯৭ অর্থবছরে এখানে ৫০০ কোটি টাকার পণ্য বাণিজ্য সংঘটিত হয়। প্রতি বছর সরকার বেনাপোল স্থলবন্দর থেকে প্রায় ১০ হাজার কোটি টাকারও বেশি রাজস্ব অর্জন করে। এছাড়া বাংলাদেশ থেকে স্থল পথে গমনের প্রধান পথ যশোর-বেনাপোল-বনগাঁ-কোলকাতা গ্র্যান্ডট্রাংক রোড। এই পথে প্রতিদিন শত শত ভ্রমণকারী চলাচল করে থাকে। সকাল ৮টায় কার্যক্রম শুরু হয়।। এছাড়া রাজধানী ঢাকার সাথে সহজ যোগাযোগ এর জন্য, বেনাপোল থেকে নিয়মিত চলাচল করে \"বেনাপোল এক্সপ্রেস\" এবং \"রুপসী বাংলা\" নামে দুইটি ট্রেন।\n\n\n== তথ্যসূত্র =="}