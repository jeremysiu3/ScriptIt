{"pageid": 1356687, "title": "কল্যাণী কাজী", "url": "https://bn.wikipedia.org/wiki?curid=1356687", "content": "কল্যাণী কাজী (১৯৩৬ – ১২ মে ২০২৩) ছিলেন একজন ভারতীয় বাঙালী গায়িকা। তিনি নজরুলগীতির গায়িকা হিসেবে খ্যাতি অর্জন করেন। তিনি ছিলেন কাজী নজরুল ইসলামের কনিষ্ঠ পুত্র কাজী অনিরুদ্ধের স্ত্রী।\nকল্যাণী কলকাতার বেথুন স্কুলের ছাত্রী ছিলেন। অল্প বয়সেই তিনি খোলেন মেয়েদের অর্কেস্ট্রা দল। সেই দলে তিনি ছিলেন প্রধান তবলাবাদক। তিনি কাজী নজরুল ইসলামের গানের স্বরলিপির শুদ্ধতা রক্ষার প্রয়াসী ছিলেন। তিনি মঞ্চে একক গানের শিল্পী না হয়ে বৃন্দগানের পরিচালক হিসাবে পরিচিত হতে চেয়েছিলেন।\n১৫ কিংবা ১৬ বছর বয়সে ভারতের তৎকালীন বিহার রাজ্যের রাঁচী বেড়াতে গিয়ে আকস্মিকভাবে কাজী অনিরুদ্ধের সঙ্গে পরিচিত হবার পর, তিনি তাঁর সঙ্গে প্রেমে পড়েন। শেষে, প্রমীলা দেবীর ঐকান্তিক প্রচেষ্টায় কল্যাণী কাজীর ১৮ বছর বয়সে কাজী অনিরুদ্ধের সঙ্গে তাঁর বিয়ের কাজ সুসম্পন্ন হয়। তিনি 'অন্তরঙ্গ অনিরুদ্ধ' নামে পারিবারিক স্মৃতিবিজড়িত একটি গুরুত্বপূর্ণ গ্রন্থ রচনা করেন।\n২০১৫ সালে পশ্চিমবঙ্গ সরকার তাঁকে 'সঙ্গীত মহাসম্মান' পুরস্কারে ভূষিত করে। তিনি পশ্চিমবঙ্গ কাজী নজরুল ইসলাম আকাদেমির উপদেষ্টা পরিষদের সদস্যা ছিলেন।\nতিনি ১২ মে ২০২৩ তারিখে ৮৭ বছর বয়সে ব্লাড ক্যান্সারে আক্রান্ত হয়ে কলকাতার এসএসকেএম হাসপাতালে প্রয়াত হন। মৃৃত্যুকালে তিনি দুইজন পুত্র (কাজী অনির্বাণ, কাজী অরিন্দম) ও একজন কন্যা (অনিন্দিতা কাজী) সন্তান রেখে যান।\n\n\n== তথ্যসূত্র =="}