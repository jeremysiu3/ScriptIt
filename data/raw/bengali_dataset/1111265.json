{"pageid": 1111265, "title": "ওয়াহিদুজ্জামান কিরানবি", "url": "https://bn.wikipedia.org/wiki?curid=1111265", "content": "ওয়াহিদুজ্জামান কিরানবি (১৯৩০ – ১৫ এপ্রিল ১৯৯৫) ছিলেন একজন ভারতীয় ইসলামি পণ্ডিত, আরবি সাহিত্যিক ও ভাষাতত্ত্ববিদ। তিনি দীর্ঘ ২৭ বছর দারুল উলুম দেওবন্দে আরবি সাহিত্যের অধ্যাপনা করেছেন। তিনি মাসিক আদ দাঈ ও দাওয়াতুল হকের প্রতিষ্ঠাতা সম্পাদক ছিলেন। তার বিখ্যাত গ্রন্থসমূহের মধ্যে রয়েছে আল কিরাতুল ওয়াজিহা ও আল কামুস আল ওয়াহিদ। এছাড়াও তিনি কিছুকাল দারুল উলুম দেওবন্দের শিক্ষাসচিব ও সহকারি পরিচালক ছিলেন।\n\n\n== জীবনী ==\nওয়াহিদুজ্জামান ১৯৩০ সালের ১৭ ফেব্রুয়ারি মজঃফরনগর জেলার কিরানাহতে জন্মগ্রহণ করেন। তিনি দারুল উলুম দেওবন্দে প্রাথমিক শিক্ষা লাভ করেন। তারপর ১৯৪৬ সালে তিনি হায়দ্রাবাদ যান এবং শেখ মামুন দামেস্কির কাছ থেকে আরবি ভাষা শেখেন। ১৯৪৮ সালে তিনি পুনরায় দারুল উলুম দেওবন্দে ভর্তি হন এবং দাওরায়ে হাদিস সমাপ্ত করে। ১৯৫২ সালে তিনি দারুল উলুম দেওবন্দ থেকে আরবি সাহিত্যে উচ্চতর ডিগ্রি লাভ করেন।\nপড়াশোনা সমাপ্ত করার পর ১৯৫৬ সালে তিনি মজলিসে আহরারে ইসলামের প্রতিষ্ঠাতা হাবিবুর রহমান লুধিয়ানভির ব্যক্তিগত সচিব হিসেবে কাজ করেন এবং লুধিয়ানভির সভাপতিত্বে ৯ সদস্যের প্রতিনিধিদলের সাথে হজে গমন করেন। হজ্জ থেকে ফেরার পর তিনি সচিবের চাকরি ছেড়ে দিয়ে তার শিক্ষাভূমি দেওবন্দে ফিরে আসেন। তিনি ১৯৫৭ সালে \"দারুল ফিকর\" নামে একটি সাংস্কৃতিক ফোরাম প্রতিষ্ঠা করেন, যার লক্ষ্য ও উদ্দেশ্য ছিল মাদ্রাসার ছাত্রদের মধ্যে ইংরেজির সাথে আধুনিক আরবি ভাষা এবং তাদের আরবি ও ইংরেজি শেখার সুযোগ করে দেওয়া এবং দেওবন্দের ছাত্রদের মধ্যে আরবি কথ্য পরিবেশ তৈরি করা। তাই তিনি উর্দু মাসিক ম্যাগাজিন \"আল কাসিম\" প্রকাশ করেন এবং মাদ্রাসার স্নাতকদের আরবি ও ইংরেজি এবং আধুনিক সাংবাদিকতা শেখার জন্য অনুপ্রাণিত করেন এবং দারুল উলূম দেওবন্দের লক্ষ্য এবং এর শিক্ষা ও ধর্মীয় সেবা তুলে ধরেন। এই সময়ের মধ্যে ১৯৫৮ সালে তিনি তার বিখ্যাত আধুনিক আরবি-উর্দু অভিধান প্রকাশ করেন। এই গ্রন্থের মাধ্যমে তিনি প্রথমবারের মত আরবি শিক্ষক এবং ছাত্রদের মধ্যে একজন ভাষাবিদ হিসেবে আবির্ভূত হন।\nদারুল উলুম দেওবন্দের শূরা কমিটি ১৯৬৩ সালে তাকে অধ্যাপনার প্রস্তাব দেয় এবং আরবি ভাষা ও সাহিত্যের অধ্যাপক হিসেবে নিয়োগ দেয়। শিক্ষক হিসেবে যোগদানের পর তিনি আরবি পত্রিকা প্রকাশের প্রয়োজনীয়তা অনুভব করেন এবং ১৯৬৫ সালে আরবি ত্রৈমাসিক পত্রিকা \"দাওয়াতুল হক\" প্রকাশ করেন। তারপরে তিনি দারুল উলুমে ১৯৬৪ সালে ছাত্রদের জন্য আরবি সাহিত্য ক্লাব প্রতিষ্ঠা করেন। এই সময়ের মধ্যে তিনি তার বিখ্যাত আরবি গ্রন্থ \"আল কিরাতুল ওয়াজিহা\" সংকলন করে প্রকাশ করেন এবং এটি আরবি শিক্ষার্থীদের মধ্যে খ্যাতি লাভ করে। দাওয়াতুল হকের পর তিনি মাসিক আদ দাঈ প্রকাশ করেন।\n১৯৭৭ সালে তিনি সৌদি আরব, বাহরাইন এবং সংযুক্ত আরব আমিরাত সফর করেছেন এবং সেখানকার শিক্ষা ব্যবস্থা নিবিড়ভাবে পর্যবেক্ষণ করেছেন এবং বিশিষ্ট ব্যক্তিত্ব, শিক্ষাবিদ, চিন্তাবিদ এবং সমাজকর্মীদের সাথে মতবিনিময় করেছেন। তাদের কাছে দারুল উলুম দেওবন্দের বাণী প্রচার এবং ভারতীয় মুসলমানদের বর্তমান ধর্মীয়, অর্থনৈতিক এবং শিক্ষাগত বিষয়গুলো তুলে ধরেছেন। উপসাগরীয় দেশগুলো পরিদর্শন করার পর, তিনি দারুল উলুম দেওবন্দ কর্তৃপক্ষের কাছে তার শিক্ষা সংস্কার নিয়ে একটি সুপারিশ তুলে ধরেন। তিনি ১৯৮০ সালে দেওবন্দ মাদ্রাসার শতবর্ষ সম্মেলনে গুরুত্বপূর্ণ ভূমিকা পালন করেছিলেন এবং তিনি দারুল উলুম দেওবন্দ কর্তৃক গঠিত কমিটির প্রধান ছিলেন। ১৯৮৩ সালে তিনি শিক্ষা বিভাগের প্রধান নিযুক্ত হন এবং এ বছর তিনি ইউরোপ-আফ্রিকাসহ বিশ্বের বহু দেশ সফর করে দারুল উলুমের বাণীকে জনপ্রিয় করেন। ১৯৮৫ সালে তিনি ভারপ্রাপ্ত পরিচালক নিযুক্ত হন। এবছর তিনি \"আয়নায়ে দারুল উলুম\" প্রকাশ করেন এবং এটি এখনও প্রকাশিত হচ্ছে এবং ম্যাগাজিনটির সমস্ত বিষয়বস্তু এবং নিবন্ধগুলো তথ্যপূর্ণ এবং ব্যাপক। ১৯৮৭ সালে তিনি কিছু ব্যক্তিগত কারণে ভারপ্রাপ্ত পরিচালকের পদত্যাগ করেন। ১৯৮৮ সালে তিনি \"দারুল মুআল্লাফীন\" প্রতিষ্ঠা করেন। ১৯৯০ সালে তিনি সৌদি আরবের হজ্জ মন্ত্রকের আমন্ত্রণে হজ ও ওমরা পালন করেন। ১৯৯২ সালে তিনি কুয়েতি যুদ্ধবন্দীদের মুক্তির জন্য বিশ্ব সম্মেলনে যোগদান করেন। ১৯৯৩ থেকে ১৯৯৪ সালের মধ্যে তিনি বিশাল আরবি অভিধান \"আল কামুস আল ওয়াহিদ\" সংকলন করেন, যেটি তার মৃত্যুর পর প্রকাশিত হয়।\nতিনি ১৯৯৫ সালে ১৫ এপ্রিল দিল্লীতে মৃত্যুবরণ করেন, তাকে মাজারে কাসেমিতে দাফন করা হয়।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nওয়াহিদুজ্জামান কিরানবির বইসমূহ"}