{"pageid": 1030651, "title": "মূলধন মজুদ", "url": "https://bn.wikipedia.org/wiki?curid=1030651", "content": "মূলধন মজুদ (Capital stock) বা সংক্ষেপে মজুদ (Stock) বলতে কোনও কর্পোরেশন বা নিগমের মালিকানা যে অংশপত্রগুলিতে (শেয়ার) বিভক্ত, সেই সমস্ত অংশপত্রের সমষ্টিকে বোঝায়। মজুদের একটি অংশপত্র কর্পোরেশনের মালিকানার একটি ভগ্নাংশকে প্রতিনিধিত্ব করে। অংশপত্রের মালিক (Stockholder) কোম্পানির আয় কিংবা কোম্পানির সম্পদের তরলীকরণের পরে প্রাপ্ত অর্থের (সমস্ত জ্যেষ্ঠ দাবী যেমন সুরক্ষিত বা অরক্ষিত ঋণ মুক্তি দেবার পরে) বা ভোটপ্রদানের ক্ষমতার একটি ভগ্নাংশের উপরে অধিকার রাখেন। প্রতিটি অংশপত্র মালিক যে পরিমাণ অর্থ বিনিয়োগ করেছেন, তার সমানুপাতে অংশপত্রগুলি বিতরণ করা হয়। তবে সব অংশপত্র সমান নয়। কিছু নির্দিষ্ট শ্রেণীর অংশপত্র অন্যান্য শ্রেণীর সাপেক্ষে ভোটাধিকার ব্যতীত, কিংবা উন্নত ভোটাধিকারসহ, অথবা মুনাফা বা তরলীকরণের ফলে প্রাপ্ত অর্থ লাভে অগ্রাধিকারসহ বাজারে মুক্ত করা হতে পারে।\nঅংশপত্রের মালিকানা মজুদ সনদপত্র (স্টক সার্টিফিকেট) নামের একটি আইনি দলিলে লিপিবদ্ধ করে প্রকাশ করা হতে পারে। মজুদ সনদপত্রে অংশপত্র মালিক কতগুলি অংশপত্রের মালিক, অংশপত্রের অভিহিত মুদ্রামূল্য বা সমমূল্য (Par value), কিংবা অংশপত্রের শ্রেণী নির্দেশ করা থাকে।\nমজুদের অংশপত্রগুলি ব্যক্তিগত পর্যায়ে কিংবা মূলধন মজুদ বিনিময় বাজারে (স্টক এক্সচেঞ্জ) ক্রয়-বিক্রয় করা হতে পারে। সাধারণত এই ধরনের লেনদেনগুলি সরকার কর্তৃক কঠোরভাবে নিয়ন্ত্রিত হয়, যাতে প্রতারণা রোধ করা যায়, বিনিয়োগকারীদেরকে সুরক্ষা প্রদান করা যায় এবং বৃহত্তর অর্থনীতির সুবিধা হয়।\n\n\n== তথ্যসূত্র =="}