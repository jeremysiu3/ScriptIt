{"pageid": 1097509, "title": "নর্মা (তারামণ্ডল)", "url": "https://bn.wikipedia.org/wiki?curid=1097509", "content": "নর্মা দক্ষিণ খ-গোলার্ধে আরা ও লুপাস তারামণ্ডল দু’টির মধ্যে অবস্থিত একটি ছোটো তারামণ্ডল। অষ্টাদশ শতাব্দীর ফরাসি জ্যোতির্বিজ্ঞানী নিকোলা-লুই দ্য লাকায়ি যে বারোটি তারামণ্ডল অঙ্কন করেছিলেন, নর্মা তার অন্যতম। এছাড়া বৈজ্ঞানিক যন্ত্রপাতির সাহায্যে বর্ণিত বহুসংখ্যক তারামণ্ডলগুলোরও অন্যতম এটি। এই তারামণ্ডলের নামটি নর্ম্যালের লাতিন প্রতিশব্দ, যা একটি সমকোণ নির্দেশ করে এবং বিভিন্নরূপে রুল, ছুতোরের স্কোয়ার, সেট স্কোয়ার বা লেভেলের প্রতীকরূপে গণ্য হয়। নর্মা তারামণ্ডলটি আধুনিক ৮৮টি তারামণ্ডলের তালিকাভুক্তই থেকে গিয়েছে।\nনর্মার চারটি উজ্জ্বলতর তারা—গামা, ডেল্টা, ইপসিলন ও ইটা—অস্পষ্ট তারাদের ক্ষেত্রের উপর একটি বর্গাকার ক্ষেত্র গঠন করেছে। গামা২ নর্মি হল এই তারামণ্ডলের উজ্জ্বলতম তারা, যার আপাত মান ৪.০। মিউ নর্মি অদ্যাবধি জ্ঞাত সর্বাপেক্ষা উজ্জ্বল তারাগুলোর অন্যতম, এটির ঔজ্জ্বল্য সূর্য অপেক্ষা দশ লক্ষের এক-চতুর্থাংশ থেকে দশ লক্ষ গুণ বেশি। নর্মার চারটি নক্ষত্র জগতে গ্রহের উপস্থিতির কথা জানা যায়। আকাশগঙ্গা ছায়াপথ নর্মার মধ্য দিয়ে যায়। এই তারামণ্ডলের মধ্যে দূরবীনের সাহায্যে পর্যবেক্ষকদের কাছে দৃশ্যমান আটটি মুক্ত স্তবক অবস্থিত। নর্মা স্তবক নামে পরিচিত আবেল ৩৬২৭ এই তারামণ্ডলেই অবস্থিত। এই নর্মা গুচ্ছ জ্ঞাত সর্বাধিক গুরুভার ছায়াপথ স্তবকগুলোর অন্যতম।\n\n\n== ইতিহাস ==\n১৭৫১-৫২ সালে নিকোলা-লুই দ্য লাকায়ি ফরাসি আই’ইকুইরে এট লা রিগল (অর্থাৎ ‘স্কোয়ার ও রুল’) নামে নর্মাকে প্রথম পরিচিত করান। এর আগে তিনি উত্তমাশা অন্তরীপে দুই বছর বাস করে দক্ষিণ আকাশের ১০,০০০ তারা পর্যবেক্ষণ করে সেগুলোর সুবিন্যস্ত তালিকা প্রস্তুত করেন। ইউরোপ থেকে অদৃশ্য দক্ষিণ খ-গোলার্ধের অ-মানচিত্রায়িত অঞ্চলে তিনি ১৪টি নতুন তারামণ্ডল পরিকল্পনা করেন। একটি বাদে এগুলোর সব ক’টিই আলোকিত যুগের প্রতীক যে সকল বৈজ্ঞানিক যন্ত্রপাতি সেগুলোর সম্মানে নামাঙ্কিত। ১৭৫৬ সালে লাকায়ি দক্ষিণ আকাশের তারাগুলির মানচিত্রে নর্মা, সার্সিনাস ও ট্রাইঅ্যাঙ্গুলাম অস্ট্রালিকে যথাক্রমে নকশা-অঙ্কনকারীর যন্ত্রপাতির মধ্যে একটি সেট স্কোয়ার ও রুলার, একটি কম্পাস ও একটি সার্ভেয়ার্স লেভেল হিসেবে চিত্রিত করেন। লেভেলটি একটি ত্রিকোণের শীর্ষবিন্দু থেকে দোলানো বলে কোনও কোনও জ্যোতির্বিজ্ঞানী এই সিদ্ধান্তে উপনীত হয়েছেন যে, লাকায়ি আই’ইকুইরে এট লা রিগল নামটি পরিবর্তন করে \"লে নিভিউ\" (অর্থাৎ ‘লেভেল’) রাখেন। ১৭৬৩ সালে লাকায়ি তারামণ্ডলের নামটি সংক্ষিপ্ত ও লাতিন অনুবাদ করে রাখেন নর্মা।\n\n\n== সাধারণ বিবরণ ==\nনর্মা তারামণ্ডলের উত্তর দিকে বৃশ্চিক, উত্তর-পশ্চিমে লুপাস, পশ্চিমে সার্সিনাস, দক্ষিণে ট্রাইঅ্যাঙ্গুলাম অস্ট্রালি ও পূর্বে আরা তারামণ্ডলগুলো অবস্থিত। রাতের আকাশের ১৬৫.৩ বর্গ ডিগ্রি ও ০.৪০১ শতাংশ স্থান জুড়ে অবস্থান করা এই তারামণ্ডলটি আয়তনের দিক থেকে ৮৮টি তারামণ্ডলের মধ্যে ৭৪তম স্থানের অধিকারী। ১৯২২ সালে ইন্টারন্যাশনাল অ্যাস্ট্রোনমিক্যাল ইউনিয়ন এই তারামণ্ডলের তিন অক্ষরের নাম-সংক্ষেপ ‘নর’ গ্রহণ করে। ১৯৩০ সালে বেলজিয়ান জ্যোতির্বিজ্ঞানী ইউজিন জোসেফ ডেলপোর্ট এই তারামণ্ডলটির প্রামাণ্য সীমানা নির্ধারণ করে দেন, এই সীমা দশটি কর্তিতাংশের একটি বহুভূজ দ্বারা সংজ্ঞায়িত হয়। বিষুবীয় স্থানাঙ্ক ব্যবস্থায় এই সীমানার বিষুবাংশের স্থানাঙ্ক  ১৫ঘ ১২মি ১৩.৬১১৯সে ও  ১৬ঘ ৩৬মি ০৮.৩২৩৫সে-এর মধ্যে থাকে এবং বিষুবলম্ব স্থানাঙ্ক থেকে −৪২.২৭° ও −৬০.৪৪°-এর মধ্যে। ২৯°উ অক্ষাংশের দক্ষিণ থেকে পর্যবেক্ষকেরা সমগ্র তারামণ্ডলটি দেখতে পান।\n\n\n== বৈশিষ্ট্য ==\n\n\n=== তারা ===\n\n১৭৫৬ সালে লাকায়ি বেয়ার সূচকের পদ্ধতি অনুসারে দশটি তারা আলফা থেকে মিউ নামে মানচিত্রায়িত ও নামাঙ্কিত করেন। যদিও লাকায়িকৃত আলফা নর্মি স্থানান্তরিত হয় বৃশ্চিক তারামণ্ডলে এবং ফ্রান্সিস বেইলি কর্তৃক অনামাঙ্কিতই থেকে যায়। পরে বেঞ্জামিন অ্যাপথর্প গোল্ড এটির নামকরণ করেন এন স্করপি। গোল্ডের মনে হয়েছিল, এই তারাটির ঔজ্জ্বল্যের জন্যই এটিকে স্বীকৃতি জানানো ন্যায়সঙ্গত হবে। তারা মানচিত্রে রাখলেও লাকায়ি ১৭৬৩ সালের তালিকা থেকে অসাবধানতাবশত বিটা নর্মির নামটি বাদ দিয়ে দেন। বেইলি কর্তৃক এটি অ-বৃশ্চিক তারামণ্ডলে স্থানান্তরিত হয় এবং পরে গোল্ড এটির নামকরণ করেন এইচ স্করপি। নর্মার উজ্জ্বলতম তারা গামা২ নর্মির আপাত মান শুধুমাত্র ৪.০। সামগ্রিকভাবে এই তারামণ্ডলের সীমানার মধ্যে ৪৪টি তারা রয়েছে যেগুলোর আপাত মান ৬.৫-এর সমান বা তার থেকে বেশি।\n\nচারটি প্রধান তারা—গামা, ডেল্টা, ইপসিলন ও ইটা—অস্পষ্ট তারার এই অঞ্চলে একটি বর্গাকার ক্ষেত্র গঠন করেছে। গামা১ ও গামা২ নর্মি হল একটি দৃশ্যগত জোড়, যদিও তা প্রকৃত যুগ্ম তারা জগৎ নয়। পৃথিবী থেকে ১২৯ ± ১ আলোকবর্ষ দূরে অবস্থিত  গামা২ নর্মি হল বর্ণালিগত শ্রেণি জি৮তিন-এর একটি হলুদ দানব, যা সূর্য অপেক্ষা ২ থেকে ২.৫ গুণ বেশি ভারী। এটি স্ফীত হয়ে সূর্যের ব্যাস অপেক্ষা দশ গুণ ব্যাসবিশিষ্ট এবং সূর্যের ঔজ্জ্বল্য অপেক্ষা ৪৫ গুণ বেশি উজ্জ্বল হয়ে ওঠে। এছাড়াও এটি একটি বদ্ধ দৃশ্যগত জোড়ার অর্ধেক, যা ১০ আপাত মানবিশিষ্ট সঙ্গী তারাটির সঙ্গে শুধুমাত্র দৃশ্যরেখার দ্বারাই সম্পর্কিত। গামা১ নর্মি হল একটি হলুদ-সাদা অতিদানব। এটি পৃথিবী থেকে ১৫০০ আলোকবর্ষ, অর্থাৎ আরও দূরে অবস্থিত। এপসাইলন নর্মি হল একটি বর্ণালিগত যুগ্ম। এটি দু’টি নীল-সাদা প্রধান পর্যায়ভুক্ত তারা নিয়ে গঠিত। এই দুই তারার ভর ও বর্ণালিগত শ্রেণি (বি৩ভি) প্রায় সমরূপ এবং এগুলো একে-অপরকে প্রতি ৩.২৬ দিনে প্রদক্ষিণ করে চলেছে। একটি তৃতীয় তারা ২২ আর্কসেকেন্ড দ্বারা বিচ্ছিন্ন। এই তারাটির আপাত মান ৭.৫ এবং এটি সম্ভবত বি৯ভি বর্ণালিগত শ্রেণির একটি ক্ষুদ্রতর বি-শ্রেণির প্রধান পর্যায়ভুক্ত তারা। পৃথিবী থেকে ৫৩০ ± ২০ আলোকবর্ষ দূরে অবস্থিত ইটা নর্মি হল জি৮তিন বর্ণালিগত শ্রেণির একটি হলুদ দানব, যার আপাত মান ৪.৬৫। এটির ঔজ্জ্বল্য সূর্য অপেক্ষা ৬৬ গুণ বেশি।\nআইয়োটা১ নর্মি হল একটি বহু-নক্ষত্র জগৎ। এবি জোড়াটি (আপাত মান ৫.২ ও ৫.৭৬) ২৬.৯ বছরের পর্যায়ে পরস্পরকে প্রদক্ষিণ করে চলেছে; এগুলো সূর্য অপেক্ষা যথাক্রমে ২.৭৭ ও ২.৭১ গুণ ভারী। এই জোড়টি পৃথিবী থেকে ১২৮ ± ৬ আলোকবর্ষ দূরে অবস্থিত। একটি তৃতীয় তারাও রয়েছে। এটি জি৮ভি বর্ণালিগত শ্রেণির একটি হলুদ প্রধান পর্যায়ভুক্ত তারা, যার আপাত মান ৮.০২।\nমিউ নর্মি হল ও৯.৭আইএবি বর্ণালিগত শ্রেণির একটি প্রত্যন্ত নীল অতিদানব। জ্ঞাত উজ্জ্বলতম তারাগুলোর মধ্যে এটি অন্যতম হলেও দূরত্ব ও মহাজাগতিক ধূলিকণার জন্য এটিকে অংশত অস্পষ্ট দেখায়। এটির দূরত্বসংক্রান্ত অনিশ্চয়তার নিরিখে বিজ্ঞানীরা মনে করেন মিউ নর্মি তারাটি সূর্যের তুলনায় ২৫০,০০০ থেকে দশ লক্ষ গুণ বেশি উজ্জ্বল ও ৬০ গুণ ভারী হওয়ার সম্ভাবনা আছে, যদিও খুব সম্ভবত এটি সূর্য অপেক্ষা ৫০০,০০০ গুণ বেশি উজ্জ্বল ও ৪০ গুণ বেশি ভারী। এটিকে একটি আলফা সিগনি বিষম সন্দেহ করা হয়, যার আপাত মানের সীমা ৪.৮৭-৪.৯৮। কিউইউ নর্মি হল আরেকটি উত্তপ্ত নীল-সাদা তারা, যা একটি বিষম তারা এবং যার আপাত মান ৮ দিনের মধ্যে পরিবর্তিত হয় ৫.২৭ থেকে ৫.৪১-এর মধ্যে। ইটা নর্মির কাছে রয়েছে আর নর্মি নামে একটি মাইরা বিষম। এটির দৃশ্যগত আপাত মানের সীমা ৬.৫ থেকে ১৩.৯-এর মধ্যে এবং গড় পর্যায়কাল ৫০৭.৫ দিন। ইটা নর্মি ও গামা সার্সিনির ঠিক মাঝামাঝি স্থানে রয়েছে টি নর্মি নামে আরেকটি মাইরা বিষম।  এটির আপাত মানের সীমা ৬.২ থেকে ১৩.৬-এর মধ্যে এবং পর্যায়কাল ২৪৪ দিন। এস নর্মি হল একটি সুপরিচিত সেফেইড বিষম, যার আপাত মানের সীমা ৬.১২ থেকে ৬.৭৭-এর মধ্যে থাকে এবং এটির পর্যায়কাল ৯.৭৫৪১১ দিন। এটি মুক্ত স্তবক এনজিসি ৬০৮৭-এর কেন্দ্রস্থলে অবস্থিত। এটি এফ৮-জি০য়াইবি বর্ণালিগত শ্রেণির একটি হলুদ-সাদা অতিদানব, যা সূর্য অপেক্ষা ৬.৩ গুণ বেশি ভারী। এটি একটি যুগ্ম; এর সঙ্গী তারাটি ২.৪ সৌর ভরবিশিষ্ট (M☉) ও বি৯.৫ভি বর্ণালিগত শ্রেণির একটি নীল-সাদা প্রধান পর্যায়ভুক্ত তারা। কথ্যভাবে আপেপ নামে পরিচিত দু’টি উলফ-র‍্যায়েট তারা নিয়ে গঠিত একটি যুগ্ম নক্ষত্র জগৎকে এক দীর্ঘ গামা-রশ্মি বিস্ফোরণের সম্ভাব্য প্রজনয়িতারূপে চিহ্নিত করা হয়েছে। পৃথিবী থেকে প্রায় ৮,০০০ আলোকবর্ষ দূরে অবস্থিত এই নক্ষত্র জগৎটিই আকাশগঙ্গা ছায়াপথের প্রথম আবিষ্কৃত এই জাতীয় নক্ষত্র জগৎ।\nআইএম নর্মি হল আকাশগঙ্গা ছায়াপথের দশটি মাত্র জ্ঞাত পৌনঃপুনিক নবতারার অন্যতম। ১৯২০ ও ২০০২ সালে এটির উদ্গীরণ ঘটেছিল। উদ্গীরণের সময় এটির আপাত মান সর্বনিম্ন ১৮.৩ থেকে ৮.৫ পর্যন্ত হয়েছিল। প্রথম উদ্গীরণের পর এটিকে পর্যবেক্ষণ ভালোভাবে চালানো হয়নি, তাই সম্ভবত এর মধ্যেই এটির উদ্গীরণ ঘটেছিল। নর্মা তারামণ্ডলে আপাত মান ১০-এর দু’টি অস্পষ্ট আর করোনি বোরিয়ালিস বিষম তারা রয়েছে—আরটি নর্মি ও আরজেড নর্মি—এগুলো দুর্লভ অপজাত তারা। মনে করা হয় যে, দু’টি শ্বেত বামনের একীভবনের ফলে এটি গঠিত হয়েছিল। উক্ত শ্বেত বামন দু’টি থেকে প্রচুর পরিমাণে কার্বণ ধূলিকণা সবেগে নিঃসৃত হওয়ার সময় পর্যায়ক্রমে বিভিন্ন আপাত মানে ধীরে ধীরে বিবর্ণ হয়ে বিলীন হয়ে গিয়েছিল। আপাত মান ১৬-এর একটি অস্পষ্ট বস্তু কিউভি নর্মি হল পৃথিবী থেকে ১৫,০০০-২০,০০০ আলোকবর্ষ দূরে অবস্থিত উচ্চ ভরবিশিষ্ট একটি এক্স-রশ্মি যুগ্ম নক্ষত্র জগৎ। এই নক্ষত্র জগৎটি গঠিত হয়েছে সূর্য অপেক্ষা প্রায় ২০ গুণ অধিক ভরবিশিষ্ট একটি নীল-সাদা অতিদানব এবং সেটিকে প্রদক্ষিণকারী একটি নিউট্রন তারা নিয়ে। অধিকতর ভরযুক্ত তারা থেকে নাক্ষত্রিক বায়ু আকর্ষিত হয় নিউট্রন তারার চৌম্বক মেরুর দিকে, যার ফলে একটি উপচয় স্তম্ভ সৃষ্টি হয় এবং এক্স-রশ্মি উৎপাদিত হয়। ১৯,০০০ আলোকবর্ষ দূরে অবস্থিত কিউএক্স নর্মি হল একটি সক্রিয় নিম্ন ভরবিশিষ্ট এক্স-রশ্মি যুগ্ম। এটি গঠিত হয়েছে একটি নিউট্রন তারা এবং একটি সঙ্গী তারা নিয়ে। এই সঙ্গী তারাটি সূর্য অপেক্ষা ক্ষুদ্রতর ও শীতলতর। নিউট্রন তারাটি সূর্য অপেক্ষা ১.৭৪ ± ০.১৪ গুণ অধিক ভরযুক্ত, কিন্তু এটির ব্যাসার্ধ মাত্র ৯.৩ ± ১.০ কিলোমিটার। ১ই১৬১৩৪৮-৫০৫৫ হল আরসিডব্লিউ১০৩ অতিনবতারা অবশেষের কেন্দ্রস্থলে প্রাপ্ত একটি নিউট্রন তারা। এটি ৬.৬৭ ঘণ্টার পর্যায়ে একটি পর্যায়ক্রমিক এক্স-রশ্মি উৎসসূত্র, যা প্রায় ২০০০ বছরের পুরনো এবং পৃথিবী থেকে ১০,০০০ আলোকবর্ষ দূরে অবস্থিত। বয়সে নবীন হওয়া সত্ত্বেও একটি বহু-মিলিয়ন বছর প্রাচীন তারার মতো নিজের অক্ষের চারিদিকে অতি ধীরে ঘূর্ণায়মান হওয়ায় এই তারাটি বেশ বেদস্তুর। এসজিআর জে১৫৫০-৫৪১৮ হল একটি সফট গামা রিপিটার (এসজিআর)—এমন এক ম্যাগনেটার যা গামা রশ্মি শিখা নিঃসরণ করতে পারে। এটি পৃথিবী থেকে ৩০,০০০ আলোকবর্ষ দূরে অবস্থিত। এটির নিজের অক্ষের চারিদিকে ঘূর্ণনের কাল প্রায় ২.০৭ সেকেন্ড। এই হিসেবে এটি অদ্যাবধি পর্যবেক্ষিত দ্রুততম ম্যাগনেটার। এক্সটিই জে১৫৫০-৫৬৪ হল আরেকটি এক্স-রশ্মি যুগ্ম। এটি সূর্য অপেক্ষা প্রায় দশ গুণ বড়ো একটি কৃষ্ণগহ্বর ও একটি শীতল কমলা দাতা তারা নিয়ে গঠিত। কৃষ্ণগহ্বরটি হল একটি মাইক্রোকোয়াসার, যা খুব সম্ভবত এর উপচয় চাকতি থেকে বস্তুর জেট বর্ষণ করে।\nচারটি নক্ষত্র জগতে গ্রহের উপস্থিতির কথা জানা গিয়েছে। প্রায় ১৬৪ আলোকবর্ষ দূরে অবস্থিত সূর্যসদৃশ তারা এইচডি ৩৩০০৭৫-কে প্রতি ৩.৪ দিনে একটি উত্তপ্ত বৃহস্পতি প্রদক্ষিণ করে চলেছে। ২০০৪ সালে ঘোষিত হয় যে, এটিই ছিল হার্পস স্পেকট্রোগ্রাফ কর্তৃক আবিষ্কৃত প্রথম গ্রহ। এইচডি ১৪৮১৫৬ হল ১৬৮ ± ৭ আলোকবর্ষ দূরে অবস্থিত একটি তারা। এই তারাটি সূর্য অপেক্ষা সামান্য বৃহত্তর ও উত্তপ্ততর। জানা গিয়েছে যে, মোটামুটি বৃহস্পতির আকারবিশিষ্ট একটি গ্রহ ২.৮ বছরে এটিকে প্রদক্ষিণ করে চলেছে। এইচডি ১৪৩৩৬১ হল একটি যুগ্ম নক্ষত্র জগৎ, যা গড়ে উঠেছে একটি সূর্যসদৃশ তারা ও একটি অস্পষ্ট লাল বামন তারা নিয়ে। দু’টি তারার মধ্যবর্তী দূরত্ব ৩০.৯ জ্যোতির্বৈজ্ঞানিক একক। বৃহস্পতির ভরের মোটামুটি তিন গুণ ভরযুক্ত একটি গ্রহ প্রতি ১০৫৭ ± ২০ দিনে উজ্জ্বলতর তারাটিকে প্রদক্ষিণ করে চলেছে। এইচডি ১৪২৪১৫ প্রায় ১১৩ আলোকবর্ষ দূরে অবস্থিত। এই নক্ষত্র জগতে বৃহস্পতির আকারবিশিষ্ট একটি গ্রহ ৩৮৬ দিনে তারাটিকে প্রদক্ষিণ করছে।\n\n\n=== গভীর আকাশের বস্তু ===\n\nআকাশগঙ্গা ছায়াপথে এটির অবস্থানের জন্য নর্মা তারামণ্ডলের মধ্যে নক্ষত্র স্তবকসহ অনেকগুলো গভীর আকাশের বস্তু দেখা যায়। এর মধ্যে আটটি মুক্ত স্তবক দূরবীন যন্ত্রের মাধ্যমে দেখা যায়। নর্মার অন্তর্গত মুক্ত স্তবকগুলোর মধ্যে উজ্জ্বলতমটি হল এনজিসি ৬০৮৭। এটির আপাত মান ৫.৪। আলফা সেন্টাউরি ও জেটা এরির মধ্যবর্তী স্থানে তারামণ্ডলের দক্ষিণ-পূর্ব কোণে এটি অবস্থিত। মনে করা হয় যে এটি ১০০ মিলিয়ন বছর পুরনো, প্রায় ৩,৩০০ আলোকবর্ষ দূরে অবস্থিত এবং এটির ব্যাস প্রায় ১৪ আলোকবর্ষ। এটির উজ্জ্বলতম সদস্যটি হল সেফেইড বিষম এস নর্মি। পিছনের একটি সমৃদ্ধ নক্ষত্র ক্ষেত্র এটির স্পষ্টতা হ্রাস করেছে, যদিও ১৫০x বিবর্ধনে ১০ সেন্টিমিটার দূরবীন যন্ত্রে প্রায় ৩৬টি সদস্য তারা দৃশ্যমান হয়। কাপা নর্মির ০.৪° উত্তরে অবস্থিত এনজিসি ৬০৬৭। এটির আপাত মান ৫.৬। যদিও একটি সমৃদ্ধ নক্ষত্র ক্ষেত্রের মধ্যে পড়ায় এটিও অস্পষ্ট দেখায়।  মনে করা হয় যে এটি প্রায় ১০২ মিলিয়ন বছর পুরনো এবং ৮৯১ সৌর ভরযুক্ত। দুই সেফেইড বিষম—কিউজেড নর্মি ও ভি৩৪০ নর্মি—স্তবকের সদস্য হিসেবে চিহ্নিত হয়েছে। অস্পষ্টতর মুক্ত স্তবকগুলোর মধ্যে অন্যতম এনজিসি ৬১৩৪, এনজিসি ৬১৬৭, এনজিসি ৬১১৫, এনজিসি ৬০৩১ ও এনজিসি ৫৯৯৯। এনজিসি ৬১৩৪ পৃথিবী থেকে ৪,০০০ আলোকবর্ষ দূরে অবস্থিত এবং এটির একাঙ্গীভূত আমাত মান ৭.২। এনজিসি ৬১৬৭-র আপাত মান ৬.৭। এনজিসি ৬১১৫ গামা নর্মির কাছে অবস্থিত।\n\nপ্রায় ৪,৯০০ আলোকবর্ষ দূরে শেপলি ১ (বা পিকে ৩২৯+০২.১) নামে একটি গ্রহীয় নীহারিকা অবস্থিত। এটি সু-বলয় নীহারিকা নামে সমধিক পরিচিত। এই নীহারিকাটি আপাত দৃষ্টিতে বলয়াকৃতি হলেও মনে করা হয় যে প্রকৃতপক্ষে এটি সিলিন্ডারের আকৃতিবিশিষ্ট এবং সরাসরি পৃথিবীর অভিমুখী। প্রায় ৮,৭০০ বছর পুরনো এই নীহারিকাটি গামা১ নর্মির প্রায় পাঁচ ডিগ্রি পশ্চিম-উত্তরপশ্চিমে অবস্থিত। এটির একাঙ্গীভূত আপাত মান ১৩.৬ এবং গড় পৃষ্ঠতল উজ্জ্বলতা ১৩.৯। এই নীহারিকার কেন্দ্রীয় তারাটি হল একটি শ্বেত বামন, যার আপাত মান ১৪.০৩। এমজেড ১ হল একটি দ্বিমেরুবিশিষ্ট গ্রহীয় নীহারিকা। মনে করা হয় এটির আকৃতি পৃথিবীর পর্যবেক্ষকদের সম্মুখে একটি কোণে কাত হয়ে থাকা বালিঘড়ির ন্যায় এবং এটির দূরত্ব প্রায় ৩,৫০০ আলোকবর্ষ। পিঁপড়ের সঙ্গে আকারগত সাদৃশ্যের কারণে এমজেড ৩-কে বলা হয় পিপীলিকা নীহারিকা। এটির আকার জটিল। এটিতে অন্তত চারটি বহির্মুখী জেট ও দু’টি বৃহৎ লতি দেখা যায়।\nপৃথিবী থেকে প্রায় ২০০ মিলিয়ন আলোকবর্ষ দূরে ০.০১৬ লাল সরণে অবস্থান করছে আবেল ৩৬২৭; যেটি নর্মা স্তবক নামেও পরিচিত। এটি সর্বাধিক ভরযুক্ত জ্ঞাত ছায়াপথ স্তবকগুলোর অন্যতম, যার ভর স্তবকের গড় ভরের তুলনায় দশ গুণ বেশি। এই কারণে তাত্ত্বিকভাবে আবেল ৩৬২৭-কে মহা-আকর্ষক অর্থাৎ স্থানীয় গোষ্ঠী, কন্যা মহাস্তবক ও হাইড্রা-সেন্টাউরাস মহাস্তবককে এটির অবস্থানে ৬০০-১০০০ কিলোমিটার/সেকেন্ড বেগে আকর্ষণকারী একটি ভারী বস্তু মনে করা হয়।\n\n\n== উল্কাবৃষ্টি ==\nঅপেক্ষাকৃতভাবে দুর্বল উল্কাবৃষ্টি গামা নর্মিডসের (জিএনও) রশ্মিবিকিরণ কেন্দ্র গামা২ নর্মি তারাটির কাছে। এটি সাধারণত সক্রিয় থাকে মার্চ মাসের ৭ থেকে ২৩ তারিখ পর্যন্ত এবং সর্বোচ্চ বিন্দুতে পৌঁছায় ১৫ মার্চ তারিখে।\n\n\n== পাদটীকা ==\n\n\n== তথ্যসূত্র ==\n\n\n=== উৎসসূত্র ===\n\n\n== বহিঃসংযোগ ==\nদ্য ক্লিকেবল নর্মা"}