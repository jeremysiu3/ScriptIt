{"pageid": 1529211, "title": "শান্তি রঙ্গনাথন", "url": "https://bn.wikipedia.org/wiki?curid=1529211", "content": "শান্তি রঙ্গনাথন একজন ভারতীয় সমাজকর্মী এবং টি টি রঙ্গনাথন ক্লিনিক্যাল রিসার্চ ফাউণ্ডেশনের প্রতিষ্ঠাতা। এটি একটি বেসরকারি সংস্থা যারা টিটিকে হাসপাতাল পরিচালনা করে। চেন্নাইতে অবস্থিত এই হাসপাতাল হল মাদক ও অ্যালকোহল আসক্তদের চিকিৎসা ও পুনর্বাসনের জন্য একটি চিকিৎসা কেন্দ্র। তিনি জাতিসংঘের ভিয়েনা সিভিল সোসাইটি পুরস্কারের প্রথম প্রাপক এবং সমাজে তাঁর অবদানের জন্য ১৯৯২ সালে ভারত সরকারের চতুর্থ সর্বোচ্চ বেসামরিক পুরস্কার পদ্মশ্রী পেয়েছেন।\n\n\n== জীবনী ==\nশান্তি রঙ্গনাথনের জন্ম দক্ষিণ ভারতের তামিলনাড়ু রাজ্যে। তিনি ভারতের প্রাক্তন অর্থমন্ত্রী টি টি কৃষ্ণমাচারীর নাতি টি টি রঙ্গনাথনকে বিবাহ করেন, কিন্তু ১৯৭৯ সালে, মাত্র ৩৩ বছর বয়সে শান্তি বিধবা হন। তাঁর স্বামী মদ্যপান সম্পর্কিত স্বাস্থ্যগত সমস্যায় মারা যান। এই ঘটনা শান্তিকে প্ররোচিত করেছিল মাদকদ্রব্যের অপব্যবহার এবং আসক্তির সমস্যার দিকে মনোযোগ দিতে। মাদ্রাজ স্কুল অফ সোশ্যাল ওয়ার্ক থেকে সামাজিক কর্মে স্নাতকোত্তর ডিগ্রিধারী শান্তি, নিজেকে প্রস্তুত করার জন্য, আসক্তি মুক্তি কর্মসূচির প্রশিক্ষণের জন্য মিনিয়াপোলিসের হ্যাজেলডেন অ্যাডিকশন ট্রিটমেন্ট সেন্টারে যোগদান করেন। এরপর ১৯৮০ সালে চেন্নাইয়ের একটি পারিবারিক সম্পত্তিতে তিনি একটি ডে কেয়ার সেন্টার শুরু করেন। অল্প কিছু সহকারীর সাহায্যে শুরু হওয়া এই সাধারণ সূচনাটি ধীরে ধীরে টি টি রঙ্গনাথন ক্লিনিক্যাল রিসার্চ ফাউণ্ডেশনে পরিণত হয়। এখন ৬৫ শয্যা বিশিষ্ট টিটিকে হাসপাতাল  এর অন্তর্ভুক্ত। এই চিকিৎসা সুবিধাটি মাদক ও অ্যালকোহল আসক্তির চিকিৎসার জন্য নিবেদিত প্রথম ভারতীয় হাসপাতাল। প্রতিষ্ঠানটি জাতিসংঘের মাদক ও অপরাধ দপ্তরের সাথে সমন্বয় করে কাজ করে এবং ভারত সরকারের মাদকদ্রব্য অপব্যবহার বিরোধী কর্মসূচিতে অংশগ্রহণ করে। শান্তি স্বামী দয়ানন্দ সরস্বতী এডুকেশনাল সোসাইটির সাথেও যুক্ত এবং এর পরিচালনা পর্ষদেও আছেন।\nভারত সরকার ১৯৯২ সালের প্রজাতন্ত্র দিবসে পদ্মশ্রী পদকের জন্য তাঁকে বেসামরিক পুরস্কারের তালিকায় অন্তর্ভুক্ত করে। জাতিসংঘ, ১৯৯৯ সালে, জাতিসংঘ ভিয়েনা সিভিল সোসাইটি পুরস্কার চালু করে, মাদকের অপব্যবহার ও অপরাধের বিরুদ্ধে লড়াইয়ে অসামান্য অবদানের জন্য শান্তিকে এই পুরস্কারের জন্য নির্বাচিত করা হয়, যার ফলে তিনি এই পুরস্কারের প্রথম প্রাপক হন। তিনি ২০১৫ সালের জন্য তামিলনাড়ু সরকার কর্তৃক আভাইয়ার পুরস্কারের প্রাপক।\n\n\n== আরও দেখুন ==\nজাতিসংঘের মাদক ও অপরাধ বিষয়ক কার্যালয়\nমাদ্রাজ স্কুল অফ সোশ্যাল ওয়ার্ক\n\n\n== তথ্যসূত্র ==\n\n\n== আরও পড়ুন ==\nরঙ্গনাথন, এস. (আগস্ট ২০০৫)। \"কনভার্সেশন উইথ শান্তি রঙ্গনাথন\": ১৫৭৮–১৫৮৩। ডিওআই:10.1111/j.1360-0443.2005.01197.x । পিএমআইডি 16312052। \n\n\n== বহিঃসংযোগ ==\n\"Dr.Shanthi Ranganathan happy to be selected for Avvaiyar Award\"। YouTube video। Thanthi TV। ৮ মার্চ ২০১৫। সংগ্রহের তারিখ ২৩ অক্টোবর ২০১৫। \n\"Margadarsi Dr. Shanthi Ranganathan Part 1\"। YouTube video। ETV। ২৬ ফেব্রুয়ারি ২০১২। সংগ্রহের তারিখ ২৪ অক্টোবর ২০১৫। \n\"Margadarsi Dr. Shanthi Ranganathan Part 2\"। YouTube video। ETV। ২৬ ফেব্রুয়ারি ২০১২। সংগ্রহের তারিখ ২৪ অক্টোবর ২০১৫। \n\"Margadarsi Dr. Shanthi Ranganathan Part 3\"। YouTube video। ETV। ২৬ ফেব্রুয়ারি ২০১২। সংগ্রহের তারিখ ২৪ অক্টোবর ২০১৫। \n\"Margadarsi Dr. Shanthi Ranganathan Part 4\"। YouTube video। ETV। ২৬ ফেব্রুয়ারি ২০১২। সংগ্রহের তারিখ ২৪ অক্টোবর ২০১৫। \nটেমপ্লেট:Padma Shri Award Recipients in Social Work"}