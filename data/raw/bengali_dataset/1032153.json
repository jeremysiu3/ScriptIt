{"pageid": 1032153, "title": "থিরায়াট্টম", "url": "https://bn.wikipedia.org/wiki?curid=1032153", "content": "থিরায়াট্টম হল ভারতের কেরল রাজ্যের দক্ষিণ মালাবার অঞ্চলের একটি আচারমূলক আনুষ্ঠানিক সম্পাদন। এটি নৃত্য, থিয়েটার, সংগীত, ব্যঙ্গ, মুখমণ্ডল এবং শরীরের বর্ণলেপন, মুখোশের ব্যবহার, মার্শাল আর্ট এবং ধর্মীয় আচার মিশ্রিত একটি অনুষ্ঠান। এই প্রাণবন্ত শিল্প রূপটির প্রাচীন সভ্যতার ঐতিহ্য এবং রীতিনীতিগুলির সাথে অত্যন্ত সাদৃশ্য রয়েছে। \n\n\n== বর্ণনা ==\nথিরায়াট্টম সাধারণত কেরালায় কাভুকাল (পবিত্র উপবন) এবং দক্ষিণ মালাবার অঞ্চলের (কালিকট এবং মালাপ্পুরম জেলা) মন্দিরগুলিতে প্রদর্শিত হত। ঐতিহ্যগতভাবে, শুধুমাত্র \"পেরুমান্নান\" সম্প্রদায়ের অধিকার ছিল কাভুকাল এবং মন্দিরে এই বিশিষ্ট শিল্প রূপটি সম্পাদন করার। আজকের দিনে, \"পানান\" এবং \"চেরুমার\" সম্প্রদায়ের সদস্যরাও থিরায়ট্টম প্রদর্শন করার অধিকার পেয়েছেন। এই শিল্প রূপের কিংবদন্তিগুলি সমান, তবে প্রতিটি সম্প্রদায়ের থিরায়াট্টম সম্পাদনের জন্য নিজস্ব অনন্য বিশ্বাস, শৈলী, পোশাক এবং রীতিনীতি রয়েছে।\nথিরায়াট্টম বিভিন্ন বিষয় নিয়ে অভিনীত হয়, তার মধ্যে যেমন আছে ঈশ্বরত্বের মত বিষয়, তেমনি আছে কিংবদন্তি সামাজিক ব্যক্তিত্বের মত বিষয় নিয়ে অভিনয় যাঁদের বীরত্ব স্থানীয় অঞ্চলগুলিতে জনপ্রিয়। আদিবাসীরা ‘কুলাম’ বা ‘মুর্তি’ নামে পরিচিত তাদের দেবদেবীদের প্রতি ভক্তি সহকারে থিরায়াট্টম উদ্‌যাপন করে। নৃত্যশিল্পীরা প্রাণবন্ত অনন্য পোশাক এবং অলঙ্কারে নিজেদের ‘কুলাম’ এর মত সাজায়।\n\n\n== দৃষ্টিভঙ্গি ==\nকুলামের পোশাকের দুটি গুরুত্বপূর্ণ দিক হল মুঘামেজুথু (মুখের চিত্রকর্ম) এবং মেলিজুথু (দেহের চিত্রকর্ম), দক্ষ শিল্পীরা এই কাজটি করেন। প্রাকৃতিক সামগ্রী, যেমন গাছের পাতা ও বাকল বা বাঁশ ও নারকেল গাছ থেকে মুখোশ, চুল এবং দাড়ি তৈরি করা হয়। অভিনয়শিল্পীরা মোহগ্রস্তের মত 'কুলাম' এর চরিত্রে প্রবেশ করেন এবং তাঁরা কুলামের পবিত্র আক্রমণাত্মক পদক্ষেপ এবং ভঙ্গিতে অভিনয় করেন। থিরায়াট্টম নৃত্য পরিবেশন করার সময় নৃত্যশিল্পীদের অসামান্য নমনীয়তা থাকা প্রয়োজন। কেউ কেউ বিশ্বাস করেন যে মার্শাল আর্টের অনেক রূপই এর থেকেই উদ্ভূত হয়েছে। “ভাল” (তরোয়াল), “পারিচা” (ঢাল), \"শূলম\" (ত্রিশূল), \"কুন্থাম\" (গোলক), \"অম্বুমভিলুম\" (ধনুক এবং তীর) এর মতো কয়েকটি অস্ত্র সাধারণত থিরায়াট্টমে ব্যবহৃত হয় ।\n\n\n== তথ্যসূত্র =="}