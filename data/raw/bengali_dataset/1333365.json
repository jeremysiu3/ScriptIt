{"pageid": 1333365, "title": "জ্যোতি ইয়ারাজি", "url": "https://bn.wikipedia.org/wiki?curid=1333365", "content": "জ্যোতি ইয়ারাজি (জন্ম ২৮শে আগস্ট ১৯৯৯) হলেন একজন ভারতীয় ট্র্যাক এবং ফিল্ড অ্যাথলিট। তিনি ১০০ মিটার হার্ডলস দৌড়ে (বাধা দৌড়) বিশেষজ্ঞ। ২০২২ সালের ১০ই মে তিনি ১৩.২৩ সেকেন্ড সময় নিয়ে ১০০ মিটার হার্ডলস দৌড়ে অনুরাধা বিসওয়ালের করা দীর্ঘস্থায়ী রেকর্ডটি ভেঙে দিয়ে নতুন ভারতীয় জাতীয় রেকর্ড গড়েন। অনুরাধার রেকর্ডটি ছিল ১৩.৩৮ সেকেন্ডের। এরপর থেকে তিনি একাধিকবার রেকর্ড ভেঙেছেন।\n\n\n== প্রাথমিক জীবন ==\nজ্যোতি ইয়ারাজি ১৯৯৯ সালের ২৮শে আগস্ট, অন্ধ্রপ্রদেশ রাজ্যের বিশাখাপত্তনমে (ভাইজাগ) জন্মগ্রহণ করেন। অনেক প্রাক্তন এবং সমসাময়িক ভারতীয় ক্রীড়াবিদদের মতোই তিনিও সীমিত সামর্থে বড় হয়েছেন। তাঁর বাবা, সূর্যনারায়ণ ছিলেন একজন ব্যক্তিগত নিরাপত্তা রক্ষী এবং তাঁর মা কুমারী ছিলেন একজন গৃহকর্মী, তিনি শহরের একটি হাসপাতালে ঝাড়ুদার হিসাবে আংশিক সময়ের জন্য কাজ করেছেন। জ্যোতি ভাইজাগের পোর্ট হাই স্কুলে পড়াশোনা করেছেন। তাঁর শারীরিক শিক্ষার শিক্ষক অনুভব করেছিলেন যে তাঁর উচ্চতা ভালো থাকায় তিনি হার্ডলার হিসেবে ভালো দৌড়োবেন। এরপর তাঁকে আর পিছনে ফিরে তাকাতে হয়নি।\n\n\n== খেলোয়াড় জীবন ==\nতিনি ২০২২ কমনওয়েলথ গেমসে অংশ নিয়ে ১০০ মিটার হার্ডলসে ভারতের প্রতিনিধিত্ব করেছিলেন। এছাড়াও তিনি ভারতীয় মহিলাদের ৪ X ১০০ মিটার রিলে দলের একজন ছিলেন। এই দলটি ফাইনালে ৫ম স্থানে দৌড় শেষ করেছিল।\n২০২২ সালে ভারতের জাতীয় গেমসে, তিনি ১০০ মিটার সাধারণ দৌড় এবং ১০০ মিটার হার্ডলস দৌড় উভয় ক্ষেত্রেই সোনা জিতেছিলেন।\n২০২২ সালের ১৭ই অক্টোবর তারিখে, তিনি প্রথম ভারতীয় মহিলা হার্ডলার হিসেবে ১০০ মিটার দূরত্ব ১৩ সেকেন্ডের নিচে সময় করেন - এটি তাঁকে সেই বছরের মহিলাদের ১০০ মিটার হার্ডলসে দ্বিতীয় সেরা এশীয় এবং সব সময়ের জন্য ১১তম সেরা এশীয় করেছে৷\n২০২২ সালে ইন্ডিয়ান ওপেন ন্যাশনালসে, তিনি মহিলাদের মধ্যে সেরা ক্রীড়াবিদ নির্বাচিত হন।\n\n\n== তথ্যসূত্র ==\n\n\n== বহিঃসংযোগ ==\nজ্যোতি ইয়ারাজির আইএএএফ প্রোফাইল (ইংরেজি)"}