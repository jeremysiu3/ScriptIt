{"pageid": 1514342, "title": "মহিলা মিলন", "url": "https://bn.wikipedia.org/wiki?curid=1514342", "content": "মহিলা মিলন হল বোম্বের মহিলা ফুটপাথবাসীদের একটি স্ব-সংগঠিত, বিকেন্দ্রীভূত সমষ্টি। এই গোষ্ঠীটি আবাসন, স্বাস্থ্যব্যবস্থা এবং তৃণমূল পর্যায়ে ঋণ প্রকল্পের মতো বিষয়গুলি নিয়ে কাজ করে। এদের লক্ষ্য হলো গুরুত্বপূর্ণ সিদ্ধান্ত গ্রহণের কর্মকাণ্ডে নারীদের অংশগ্রহণের পাশাপাশি তাদের সম্প্রদায়ের উন্নতির জন্য সমান স্বীকৃতি অর্জন করা। প্রয়োজনের সময় গ্রুপ কর্তৃক সদস্যদের দেওয়া ঋণ গৃহকর্ত্রীর নামে অনুমোদিত হয়।\nমহিলা মিলন আরোপিত ২% সুদের পরিমাণকে বলা হয় 'সার্ভিস চার্জ', প্রতি ১০০ টাকার উপর দুই টাকা। ঋণ আদায়ের প্রক্রিয়ার জন্য, মহিলারা ঋণ খেলাপির বাড়িতে যান। যদি মনে হয় যে তারা সত্যিই ঋণ ফেরত দেওয়ার মতো অবস্থায় নেই, তাহলে দ্বিতীয় ঋণের মাধ্যমে, পরিবারটি যাতে নিজেদের পায়ে দাঁড়াতে পারে এবং টিঁকে থাকতে পারে তা নিশ্চিত করার জন্য তাদের আরেকটি ঋণ দেওয়া হয়। যদি বাড়ির মালিক মারা যান অথবা হঠাৎ অসুস্থ হয়ে শয্যাশায়ী হন, তাহলে তাঁরা ঋণ মকুব করে দেন। এই মহিলারা, যাঁরা তাঁদের দুঃখের দিনের মাধ্যমে অনেক বেশি অভিজ্ঞতা অর্জন করেছেন, তাঁরা সহানুভূতিশীল হন এবং দ্রুত পদক্ষেপ নেন।\n\n\n== ইতিহাস ==\n১৯৮০-এর দশকে, যখন জাতীয় বস্তিবাসী ফেডারেশন (এনএসডিএফ) তাদের নিজস্ব পরিপূরক একটি সহযোগী সংগঠন তৈরি করতে সম্মত হয়, তখন বস্তি উন্নয়ন এবং দারিদ্র্য বিমোচনে নেতৃত্বের ভূমিকায় আরও বেশি নারীকে উৎসাহিত করার জন্য শীলা প্যাটেল এবং তাঁর গ্রুপ এসপিএআরসি-এর সহায়তায় মহিলা মিলন গঠিত হয়। সোসাইটি ফর দ্য প্রমোশন অফ এরিয়া রিসোর্স সেন্টারস (এসপিএআরসি)-এর সাথে, সম্প্রদায়ক-ভিত্তিক দুটি সংগঠন, মহিলা মিলন এবং এনএসডিএফ, ১৯৮০-এর দশকের মাঝামাঝি থেকে মধ্য মুম্বাইয়ের বাইকুল্লায় ফুটপাথের বাসিন্দাদের আবাসন পরিস্থিতির উন্নতির জন্য একসাথে কাজ করে আসছে। যখন এই তিনটি সংস্থা একত্রিত হয়ে অ্যালায়েন্স নামে একটি সংস্থা গঠন করে, তখন ফুটপাথের বাসিন্দারা শহরের সবচেয়ে খারাপ অবস্থার মধ্যে ছিল। যদিও রাস্তায় তাদের বেশ ভালোভাবেই দেখা যেত, কিন্তু সরকারি নীতিতে ফুটপাথের বাসিন্দাদের কথা ভাবা হয়নি। তারা রেশন কার্ড পায়নি অর্থাৎ তাদের কোন পরিচয়পত্র ছিলনা। নাগরিক হিসেবে স্কুলে পড়াশোনার সুবিধা এবং ভর্তুকিযুক্ত খাবারের অধিকার, এমনকি জল, স্যানিটেশন ও বিদ্যুতের মতো মৌলিক পরিষেবাগুলিও তারা পায়নি। বস্তিবাসীদের মতো ফুটপাথের বাসিন্দাদেরও ভোটার তালিকা এবং সারা দেশে গৃহীত যেকোনো সরকারি আদমশুমারি থেকে বাদ দেওয়া হয়েছিল।\n১৯৮৫ সালের সুপ্রিম কোর্টের রায়ে বৃহত্তর মুম্বাই পৌর কর্পোরেশনকে ক্ষমতা দেওয়া হয়েছিল মুম্বাই ফুটপাতের বাসিন্দাদের গৃহস্থালির কাঠামো ভেঙে ফেলার। এর প্রতিক্রিয়ায় মহিলা মিলন গঠিত হয়েছিল। ফুটপাতের গৃহস্থালি ছিল \"ফুটপাথ বাসী\" নামে পরিচিতদের বাড়ি। অনেক এনজিও এবং সম্প্রদায়-ভিত্তিক সংস্থা এই ধ্বংসযজ্ঞ মোকাবিলায় ব্যাপক কর্মসূচির পরিকল্পনা করেছিল, তবে এসপিএআরসি কর্মীরা দেখতে পান যে ফুটপাথ বসতির মহিলারা সংঘর্ষ চান না এবং শহরের বাকি মানুষের সাথে সহাবস্থানের উপায় খুঁজে বের করতে পছন্দ করেন।\n১৯৮৫ সালের জুলাই থেকে অক্টোবরের মধ্যে এসপিএআরসি দ্বারা পরিচালিত একটি জরিপে দেখা গেছে যে ফুটপাতে বসবাসকারীরা ক্ষণস্থায়ী জনগোষ্ঠী নয়, বরং এমন মানুষ যারা দুই দশকেরও বেশি সময় ধরে শহরে বসবাস করেছে। এটি \"উই দ্য ইনভিজিবল\" পত্রিকায় নথিভুক্ত এবং প্রকাশিত হয়েছিল, যেখানে ভারতের দরিদ্রতম জেলাগুলির এই মানুষদের পটভূমি বিস্তারিতভাবে বর্ণনা করা হয়েছিল - তারা অনুন্নয়ন, সাম্প্রদায়িক সহিংসতা, বন্যা, দুর্ভিক্ষ এবং অন্যান্য সংকটের শিকার। এরপর আর কোনও উচ্ছেদ করা হয়নি। ১৯৮৭ সালের মার্চ মাসের মধ্যে প্রতিটি বসতির দরিদ্র নিরক্ষর মহিলাদের সাহায্য করার জন্য মহিলা মিলন প্রতিষ্ঠিত হয়েছিল,- শহরে বাড়ি করার জন্য তারা কেন জমি পাবেনা তার রাজনীতি বোঝা এবং শহরের কাছে উপস্থাপন করার জন্য একটি পরিকল্পনা তৈরি করা এদের মূল উদ্দেশ্য ছিল।\n১৯৯২ সালে, উদীয়মান দক্ষিণ আফ্রিকান হোমলেস পিপল'স ফেডারেশনে-এর নেতারা একটি জরিপ এবং আবাসন প্রদর্শনীতে অংশগ্রহণের জন্য মুম্বাই গিয়েছিলেন। এর ফলে মহিলা মিলন এবং এনএসডিএফ নেতারা ডারবান সফরে অংশগ্রহণে উৎসাহিত হন। সেখানে, তাঁরা পিসাং নদীর পাঁচটি বসতি থেকে সম্প্রদায়ের নেতাদের জন্য প্রথম প্রশিক্ষণ শুরু করেন। যা একটি জরিপ দিয়ে শুরু হয়েছিল, তা একটি আবাসন প্রদর্শনীর মাধ্যমে শেষ হয়েছিল।\nদক্ষিণ আফ্রিকান ফেডারেশন এবং মহিলা মিলন দ্বারা গঠিত জোট, ৩০টিরও বেশি দেশের একই লক্ষ্য সম্পন্ন ফেডারেশনগুলির সাথে, এখন শ্যাক/স্লাম ডুয়েলার্স ইন্টারন্যাশনাল (এসডিআই) -এর ছাতা সংগঠনের অধীনে একত্রিত হয়েছে। তাদের অনেক অভিজ্ঞতা এবং উদ্দেশ্য নিজেদের মধ্যে ভাগ করে নেওয়ার সাথে সাথে, এই কেন্দ্রীয় ব্যবহারিক আবাসন নকশা এবং উন্নয়ন প্রক্রিয়াগুলি অন্বেষণ করে শহরে একটি সেক্টর হাউসের প্রতিশ্রুতি দিয়েছে। ২০০১ সালে ৩৬ সদস্যের একটি আন্তর্জাতিক দলকে নিউ ইয়র্কে নিয়ে যাওয়ার পর এসডিআই আগের চেয়ে অনেক বেশি পরিচিতি লাভ করে। জাতিসংঘের পরিচালনা পরিষদের সভায়, দলটি জাতিসংঘ ভবনে একটি পূর্ণাঙ্গ বাড়ির মডেল এবং একটি কমিউনিটি টয়লেট ব্লক তৈরি করে। মাত্র পাঁচ বা ছয় বছরের মধ্যে, এসডিআই বিশ্বব্যাপী স্বীকৃতি অর্জন এবং বিশ্বব্যাপী বাসস্থান-সম্পর্কিত আলোচনায় তাদের দাবি তুলে ধরার পথ প্রশস্ত করার পথে এগিয়ে যাচ্ছিল। তবে এসডিআই-এর সদস্যরা হতাশ হয়েছিলেন কারণ আনুষ্ঠানিক কার্যক্রমে নগরীর দরিদ্রদের কি বলার আছে তা নিয়ে খুব কম সংখ্যক সদস্যই চিন্তিত ছিলেন। জাতিসংঘের তৎকালীন প্রধান কফি আনান এসডিআই প্রতিনিধিদলের সাথে আধ ঘন্টারও বেশি সময় কাটিয়েছিলেন। এসডিআই নিজেদের ব্র্যাণ্ডিং এবং চিত্রকল্প বোঝার আগেই, জাতিসংঘে গৃহ মডেল প্রদর্শনীটি বিশ্ব সম্প্রদায়ের কাছে পরিচিত হয়ে গিয়েছিল, কারণ পরপর প্রতিনিধিদল এসডিআই গৃহ বা টয়লেট মডেলের সামনে দাঁড়িয়ে তাদের ছবি তুলছিল।\n\n\n== কার্যক্রম ==\nসোসাইটি ফর দ্য প্রমোশন অফ এরিয়া রিসোর্স সেন্টারস (এসপিএআরসি) -এর সহায়তায়, মহিলা মিলন বেশ কয়েকটি কার্যক্রম পরিচালনা করে। এর মধ্যে রয়েছে:\n\nমিলন নগর, একটি সমবায় যা তাদের আবাসনের জন্য বিকল্প স্থান খুঁজতে তৈরি করা হয়েছে;\nনতুন বাড়ি কেনার ক্ষেত্রে মহিলাদের সহায়তা করার জন্য সঞ্চয় প্রকল্প স্থাপন করে ব্যাংক অ্যাকাউন্ট খোলা।\nপ্রতিটি পরিবারকে প্রয়োজনীয় খাবার এবং পোশাক সরবরাহ করা\nসংকট মোকাবিলা করা, যেমন জরুরি ঋণের ব্যবস্থা করা, অথবা পুলিশ-সম্পর্কিত সমস্যায় সহায়তা করা।\n\n\n== সংকটকালীন ঋণ প্রকল্প ==\n১৯৮৭ সালে যখন ফুটপাথ বাসিন্দাদের ছয়টি গোষ্ঠী নিজেদের জন্য আশ্রয় নির্মাণের একটি প্রকল্প সম্পন্ন করে, তখন তারা বুঝতে পারে যে তাদের আবাসনের চেয়ে আরও বেশি কিছুর প্রয়োজন। তাই তারা একটি ক্রাইসিস ক্রেডিট স্কিম তৈরি করেছে, যেখানে প্রত্যেক ব্যক্তি ১ বা ২ টাকা করে অবদান রাখে এবং যে কেউ যখন প্রয়োজন হয় তখন কিছু টাকা ধার নিতে পারে। এক বছর পর, মহিলা মিলন ভারত জুড়ে বিভিন্ন গোষ্ঠীকে এই ধরণের একটি প্রকল্প কিভাবে স্থাপন করা যায় সে সম্পর্কে নির্দেশনা দিচ্ছিল এবং ১৯৮৯ সালে গোষ্ঠীগুলি একে অপরকে ঋণ দিচ্ছিল। ২০০১ সালের মধ্যে, এই প্রকল্পের আওতায় ২৫,০০০ পরিবার এবং ৫,০০০ ঋণগ্রহীতা ছিল।\nযেহেতু বেশিরভাগ মহিলাই নিরক্ষর ছিল, মহিলা মিলন এমন একটি ব্যবস্থা শেখায় যেখানে প্রত্যেকের কাছে একটি থলিতে বিভিন্ন রঙের কাগজের টুকরো থাকে এবং রঙ দিয়ে প্রত্যেকের সঞ্চয়ের পরিমান বোঝা যায়। সবচেয়ে ছোট ইউনিট হল ১৫টি পরিবার, যাদের সবাই একে অপরকে চেনে এবং বিশ্বাস করে। ঋণ প্রদানের ব্যাপারে প্রতিটি গোষ্ঠী নিজস্ব সিদ্ধান্ত নেয়।\n\n\n== আবাসন ==\nমহিলা মিলন গৃহহীনদের জন্য খালি জমি বরাদ্দের পক্ষে এবং দরিদ্রদের তাদের নিজস্ব বাড়িতে সাহায্য করার কৌশল তৈরিতে সক্রিয়ভাবে কাজ করে আসছে। ১৯৮৫ থেকে ১৯৯৫ সালের মধ্যে এই সংস্থাটি অন্যান্য এনএসডিএফ-অনুমোদিত সংস্থাগুলির জন্য একটি মডেল হয়ে উঠেছে, যারা বিধিবহির্ভুত বসতি এবং শহরগুলির মধ্যে আলোচনার ভিত্তি তৈরির জন্য নীতি এবং কাঠামো প্রদান করে। ১৯৯৫ সালে, মহারাষ্ট্র সরকার প্রথমবারের মতো জমি পাওয়ার অধিকারী পরিবারের শ্রেণীবিভাগে ফুটপাথের বাসিন্দাদের অন্তর্ভুক্ত করে, বস্তি পুনর্বাসন আইনে তাদের স্থানান্তরের জন্য।\nমুম্বাইয়ের সবচেয়ে বড় বস্তি ধারাভিতে, মহিলারা মহিলা মিলনে যোগ দিয়েছিলেন এবং স্থায়ী বাড়ি তৈরির জন্য জমি চেয়েছিলেন। তাঁরা তাদের বাজেট অনুযায়ী ঘরগুলি নকশা এবং নির্মাণ করেছেন।\n\n\n== সুস্বাস্থ্যবিধি ==\nমহিলা মিলন স্থানীয় প্রশাসনের সাথে আলোচনা করে যাতে মহিলারা তাদের নিজস্ব এলাকায় নিজস্ব স্যানিটেশন ইউনিট তৈরি করতে পারে। ২০১৬ সাল পর্যন্ত, গ্রুপটি ১০০টি টয়লেট ব্লক নির্মাণে সহায়তা করেছে।\n\n\n== তথ্যসূত্র ==\n\n\n== আরও পড়ুন ==\n\"ক্রসওভার ইণ্ডিয়া ম্যাগাজিনে মহিলা মিলনের প্রবন্ধ\"\nটেমপ্লেট:Indian non-profit"}