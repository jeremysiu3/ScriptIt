{"pageid": 1499385, "title": "নিজাম উদ্দিন", "url": "https://bn.wikipedia.org/wiki?curid=1499385", "content": "নিজাম উদ্দিন (জন্ম: ৩ এপ্রিল ১৯৭২) একজন বাংলাদেশী রসায়নবিদ। তিনি সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের রসায়ন বিভাগের অধ্যাপক এবং সুনামগঞ্জ বিজ্ঞান ও প্রযুক্তি বিশ্ববিদ্যালয়ের দ্বিতীয় উপাচার্য।\n\n\n== প্রাথমিক জীবন ও শিক্ষা ==\nনিজাম উদ্দিনের জন্ম ১৯৭২ সালের ৩ এপ্রিল। তিনি ১৯৯৩ সালে শাহজালাল বিজ্ঞান ও প্রযুক্তি বিশ্ববিদ্যালয় থেকে রসায়নে স্নাতক (সম্মান) এবং ১৯৯৪ সালে ভৌত রসায়নে স্নাতকোত্তর ডিগ্রি সম্পন্ন করেন। ১৯৯৯ সালে তিনি বাংলাদেশ প্রকৌশল বিশ্ববিদ্যালয় থেকে রসায়নে এমফিল ডিগ্রি অর্জন করেন। পরবর্তীকালে, তিনি জাপানের সাগা বিশ্ববিদ্যালয় থেকে ২০০২ সালে অ্যাপ্লাইড কেমিস্ট্রিতে মাস্টার অব ইঞ্জিনিয়ারিং এবং ২০০৫ সালে এনার্জি ও ম্যাটেরিয়ালস সায়েন্সে পিএইচডি ডিগ্রি লাভ করেন।\n\n\n== কর্মজীবন ==\nনিজাম উদ্দিন ১৯৯৫ সালে ঢাকার বীরশ্রেষ্ঠ নূর মোহাম্মদ পাবলিক কলেজের রসায়ন বিভাগে প্রভাষক হিসেবে শিক্ষকতা জীবন শুরু করেন। ১৯৯৬ সালে তিনি সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের রসায়ন বিভাগে প্রভাষক হিসেবে যোগ দেন। এরপর তিনি ১৯৯৯ সালে সহকারী অধ্যাপক, ২০০৭ সালে সহযোগী অধ্যাপক এবং ২০১০ সালে অধ্যাপক পদে উন্নীত হন। অধ্যাপনার পাশাপাশি তিনি বিভিন্ন প্রশাসনিক দায়িত্ব পালন করেছেন এবং একাধিক সংগঠনের শীর্ষস্থানীয় পদে নেতৃত্ব দিয়েছেন।\nতিনি ২০২৪ সালের ১৯ ডিসেম্বর সুনামগঞ্জ বিজ্ঞান ও প্রযুক্তি বিশ্ববিদ্যালয়ের দ্বিতীয় উপাচার্য হিসেবে নিয়োগ লাভ করেন।\n\n\n== তথ্যসূত্র =="}