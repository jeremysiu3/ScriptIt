{"pageid": 10919, "title": "শর্মিলা ঠাকুর", "url": "https://bn.wikipedia.org/wiki?curid=10919", "content": "শর্মিলা ঠাকুর (জন্ম: ৮ ডিসেম্বর ১৯৪৪) একজন ভারতীয় বাঙালি অভিনেত্রী। তার প্রথম চলচ্চিত্র ছিল সত্যজিৎ রায় পরিচালিত অপুর সংসার। তিনি ১৯৭০-এর দশকের সর্বোচ্চ পারিশ্রমিক গ্রহীতা অভিনেত্রীদের একজন। তিনি দুইবার জাতীয় চলচ্চিত্র পুরস্কার অর্জন করেন; প্রথমবার মৌসম (১৯৭৫) চলচ্চিত্রে অভিনয় করে শ্রেষ্ঠ অভিনেত্রী বিভাগে এবং দ্বিতীয়বার আবার অরণ্যে (২০০৩) চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে। এছাড়া তিনি আরাধনা (১৯৬৯) চলচ্চিত্রে অভিনয় করে শ্রেষ্ঠ অভিনেত্রী বিভাগে ফিল্মফেয়ার পুরস্কার অর্জন করেন। তার বাবা গীতীন্দ্রনাথ ঠাকুর ছিলেন স্বয়ং গগনেন্দ্রনাথ ঠাকুরের নাতি। \nশর্মিলা কলকাতার বিখ্যাত ঠাকুর পরিবারে জন্মগ্রহণ করেন। বিখ্যাত ক্রিকেটার মনসুর আলি খান পাতৌদির স্ত্রী। তার ছেলে সইফ আলি খান একজন হিন্দি চলচ্চিত্রের সফল অভিনেতা এবং তার মেয়ে সোহা আলি খান  হিন্দি চলচ্চিত্রের একজন অভিনেত্রী। তিনি ২০০৪ সালের অক্টোবর থেকে ২০১১ সালের মার্চ পর্যন্ত ভারতীয় চলচ্চিত্র সেন্সর বোর্ডের প্রধান ছিলেন। ২০০৫ সালের ডিসেম্বরে তিনি ইউনিসেফের শুভেচ্ছাদূত নির্বাচিত হন। তিনি ২০০৯ সালের কান চলচ্চিত্র উৎসবের আন্তর্জাতিক প্রতিযোগিতার জুরি সদস্যদের একজন ছিলেন। ২০১৩ সালে ভারত সরকার তাকে ভারতের তৃতীয় সর্বোচ্চ বেসামরিক সম্মাননা পদ্মভূষণে ভূষিত করে।\n\n\n== আরাধনা (চলচ্চিত্র) ==\n১৯৬৯ সালে শক্তি সামন্তের পরিচালনায় বলিউডে আরাধনা চলচ্চিত্রটি মুক্তি পায়। এতে তিনি ভারতীয় চলচ্চিত্র জগৎ বা বলিউডের অন্যতম ব্যক্তিত্ব রাজেশ খান্নার বিপরীতে নায়িকার ভূমিকায় অবতীর্ণ হয়েছিলেন। চলচ্চিত্রটি ১৯৪৬ সালে হলিউডে 'টু ইচ হিস অউন' শিরোনামে সর্বপ্রথম নির্মিত হয়েছিল যা পরবর্তীতে হিন্দিতে 'আরাধনা' নামে নতুন করে নির্মিত হয়। বছরের সেরা চলচ্চিত্র হিসেবে এটি ফিল্মফেয়ার পুরস্কার লাভ করে। শর্মিলা ঠাকুরও ফিল্মফেয়ার সেরা অভিনেত্রীর পুরস্কার লাভ করেন যা হলিউড চলচ্চিত্রে একই ভূমিকায় অবতীর্ণ হয়ে অলিভিয়া দ্য হ্যাভিল্যান্ড তার সেরা অভিনেত্রী হিসেবে একাডেমি পুরস্কার লাভ করেছিলেন।\nহিন্দিতে প্রথমে চলচ্চিত্রটি নির্মিত হলেও পরবর্তীতে বাংলা ভাষায়ও এটি ডাবিং করা হয়। আরাধনা চলচ্চিত্রের ব্যাপক ব্যবসায়িক সাফল্যে আরো দু'টি ভাষা - তামিল ও তেলুগু ভাষায় যথাক্রমে শিবাগামিইন সেলভান (১৯৭৪) ও কন্যাবাড়ি কালাউ (১৯৭৪) নামে পুনরায় নির্মিত হয় যাতে শর্মিলা ঠাকুরের চরিত্রে বানিশ্রী অভিনয় করেছিলেন।\n\n\n== চলচ্চিত্রের তালিকা ==\nঅপুর সংসার\nদেবী\nঅরণ্যের দিন রাত্রি\nআনাড়ি\nকাশ্মীর কি কলি\nঅনুপমা\nঅ্যান ইভেনিং ইন প্যারিস\nআমনে সামনে\nআরাধনা\nসত্যকাম\nছোট বউ\nসফর\nদুরিয়াঁ\nআবিষ্কার\nগৃহপ্রবেশ\nনামকিন\nমৌসম\nবিরুদ্ধ\nঅন্তহীন...\n\n\n== পুরস্কার ও সম্মাননা ==\nবেসামরিক সম্মাননা\n২০১৩ - পদ্মভূষণ\nজাতীয় চলচ্চিত্র পুরস্কার\n১৯৭৫ - শ্রেষ্ঠ অভিনেত্রী - মৌসম\n২০০৩ - শ্রেষ্ঠ পার্শ্ব অভিনেত্রী - আবার অরণ্যে\nফিল্মফেয়ার পুরস্কার\n১৯৭০ - শ্রেষ্ঠ অভিনেত্রী - আরাধনা\n১৯৯৮ - আজীবন সম্মাননা\nঅন্যান্য সম্মাননা\n২০০২ - স্ক্রিন আজীবন সম্মাননা পুরস্কার\n২০১০ - আনন্দলোক আজীবন সম্মাননা পুরস্কার\n২০১৪ - সংস্কৃতি কলাশ্রী আজীবন সম্মাননা পুরস্কার\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে শর্মিলা ঠাকুর (ইংরেজি)"}