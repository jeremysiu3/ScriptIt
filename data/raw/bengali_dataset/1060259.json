{"pageid": 1060259, "title": "শিক্ষক বাতায়ন", "url": "https://bn.wikipedia.org/wiki?curid=1060259", "content": "শিক্ষক বাতায়ন বাংলাদেশ সরকারের শিক্ষামূলক ডিজিটাল ওয়েবসাইট। শিক্ষকগণের মেধার উম্মেষে লক্ষাধিক শিক্ষক এই ওয়েবসাইটে বিষয়বস্তু আপলোড, ডাউনলোড ও পড়াশুনার সাথে জড়িত। রয়েছে শিক্ষক বাতায়ন কমিটি। ডিজিটাল পদ্ধতিতে শিক্ষার মান ত্বরান্বিত করার জন্য ১ম শ্রেণি থেকে দ্বাদশ শ্রেণি পর্যন্ত সরকার কর্তৃক নির্ধারিত পাঠ্যপুস্তকের উপর বিষয়সামগ্রী তৈরির মাধ্যমে শিক্ষার বিষয় আদান-প্রদানের মাধ্যম হিসেবে শিক্ষক বাতায়ন কাজ করে।\n\n\n== ইতিহাস ==\nপ্রাথমিক, মাধ্যমিক, কলেজ, কারিগরি, মাদরাসা এবং বিশ্ববিদ্যালয় মিলে দেশের শিক্ষাপ্রতিষ্ঠানের সংখ্যা কয়েক লাখ। প্রায় দুই কোটি শিক্ষার্থী শিক্ষকের সংখ্যা দশ লাখের কাছাকাছি। আগামী প্রজন্মকে গড়তে এই দশ লাখ শিক্ষকের মজবুত ভিত্তি জরুরি। এই উপলব্ধি থেকে সরকারি উদ্যোগে প্রায় ২১ হাজার বিদ্যালয়ে মাল্টিমিডিয়া শ্রেণীকক্ষ তৈরি হয়েছে। ৭০ হাজার শিক্ষককে দেওয়া হয়েছে মাল্টিমিডিয়া শ্রেণীকক্ষ পরিচালনার প্রশিক্ষণ। প্রশিক্ষণ কার্যক্রম এখনো চলমান। কিন্তু মাল্টিমিডিয়া ক্লাস পরিচালনার জন্য যত বিষয়সামগ্রী প্রয়োজন তা নির্দিষ্ট প্রতিষ্ঠানের শিক্ষকের পক্ষে তৈরি করাও সম্ভব নয়। এমন প্রয়োজনেই তৈরি হয়েছে বাংলায় তৈরি উন্মুক্ত অনলাইন প্ল্যাটফর্ম শিক্ষক বাতায়ন। ২০১৩ সালের ১৬ মে যাত্রা শুরু হয় এর। বর্তমানে ৮০ হাজারেরও বেশি শিক্ষক এই বাতায়নের সদস্য। এখানে ৪৬ হাজারেরও বেশি বিষয়ভিত্তিক মাল্টিমিডিয়া বিষয়সামগ্রী রয়েছে। একসেস টু ইনফরমেশন প্রোগ্রাম এর পরিকল্পনায়, বাংলাদেশ সরকারের শিক্ষা মন্ত্রণালয় পোর্টালটি প্রকাশ ও বাস্তবায়ন করেছে। বর্তমানে শিক্ষক বাতায়নে সাধারণ, কারিগরি ও মাদ্রাসা শিক্ষাব্যবস্থার প্রাথমিক, মাধ্যমিক ও উচ্চমাধ্যমিক স্তরের উন্নতমানের ডিজিটাল বিষয়সামগ্রী রয়েছে।\n\n\n== নিবন্ধন পদ্ধতি ==\nশিক্ষক বাতায়নে নিবন্ধন করতে গেলে আগে শিক্ষক বাতায়ন থেকে সদস্য হওয়ার আমন্ত্রণ পেতে হতো। কিন্তু এখন আর নিবন্ধিত সদস্যের কাছ থেকে আমন্ত্রণ পেতে হয় না। শিক্ষক বাতায়নে নিবন্ধিত হতে ইচ্ছুক শিক্ষকগণ নিবন্ধন ফরম পূরণ করে সহজে নিবন্ধিত হতে পারেন। তবে নিবন্ধিত হবার পর প্রোফাইল হালনাগাদ করে কর্তৃপক্ষ থেকে তা যাচাই করে নিতে হয়। \nএখানে কন্টেন্ট সংখ্যা = ৪৭৭৯৯৪, সদস্য সংখ্যা= ৫৭৯২৭১ এবং মডেল কনটেন্ট = ৯৫৩ (১৫-৬-২০২১ পর্যন্ত।\n\n\n== আপলোডের বিষয় ==\nশিক্ষকগণ এখানে ব্লগ, চিত্র, প্রকাশনা, ম্যাগাজিন, খবর, মুজিব বর্ষ, ভিডিও বিষয়সামগ্রী, উদ্ভাবনের গল্প, নেতৃত্বের গল্প, প্রেজেন্টেশন, শিক্ষায় অগ্রযাত্রা, বৈশ্বিক বিষয়াবলি আপলোড করতে পারে আবার ডাউনলোডও করতে পারেন। এ ক্ষেত্রে একটি নতুন ভার্সন উদ্বোধন করা হয়েছে। এখানে শিক্ষকগণ নিজেদের অনলাইন ক্লাসরুটিন, অনলাইন ক্লাসও করতে পারে।  \n\n\n== পুরস্কার ==\nকনটেন্ট ব্যবহারকারীদের অনলাইন মতামতের ভিত্তিতে প্রথমে সপ্তাহে তিনজন শিক্ষককে সেরা কনটেন্ট প্রস্তুতকারী হিসেবে নির্বাচিত করা হতো। বর্তমানে সেরা কন্টেন্ট নির্মাতা, সেরা উদ্ভাবক, সেরা অনলাইন পারফর্মার পাক্ষিকভাবে নির্বাচন করা হয়। সেরা নেতৃত্ব ইত্যাদির মাধ্যমে শিক্ষকগণকে পুরস্কৃত করা হয়। \n\n\n== অনলাইন প্রকাশনা ==\nশিক্ষকদের অনলাইন প্ল্যাটফর্ম 'শিক্ষক বাতায়ন' থেকে প্রকাশিত হচ্ছে দ্বিমাসিক ক্রোড়পত্র 'বাতায়ন ম্যাগ'। এখানে স্থান পাচ্ছে শিক্ষকদের সৃজন ও মননশীল লেখা এবং পেশাগত বিভিন্ন অভিজ্ঞতার কথা। মাঠপর্যায় থেকে তুলে আনা হচ্ছে শিক্ষকদের বিভিন্ন অর্জনের খবর। শিক্ষকদের বিভিন্ন তথ্য দেওয়ার পাশাপাশি সৃজনশীল লেখালেখিতে অনুপ্রেরণা দেওয়াই এই ই-ম্যাগের প্রধান লক্ষ্য।\n\n\n== তথ্যসূত্র ==\n\n\n== বহিঃসংযোগ ==\nশিক্ষক বাতায়ন শিক্ষা পোর্টালের ঠিকানা\nশিক্ষক বাতায়ন ব্লগের ঠিকানা  ওয়েব্যাক মেশিনে আর্কাইভকৃত ২৫ জুন ২০২১ তারিখে"}