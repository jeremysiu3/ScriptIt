{"pageid": 1521811, "title": "লালপিলার গল্প (ভারতীয় লোককথা)", "url": "https://bn.wikipedia.org/wiki?curid=1521811", "content": "লালপিলার গল্প হল একটি ভারতীয় লোককাহিনী। নৃতাত্ত্বিক ভেরিয়ার এলউইন বাইগা জনগোষ্ঠীর লোককাহিনী থেকে এই গল্পটি থেকে সংগৃহ করেছিলেন। \nএই গল্পে একজন নারী এক রাজাকে প্রতিশ্রুতি দেয় যে সে এক অসাধারণ গুণাবলী সম্পন্ন সন্তান জন্ম দেবে, কিন্তু তার ঈর্ষান্বিত আত্মীয়স্বজন বা রাজার অন্যানয স্ত্রীরা তার বিরুদ্ধে ষড়যন্ত্র করে।  ভারত, ইরান, আফ্রিকার এবং স্পেনে এই ধরণের অনেক রূপকথার গল্পের প্রচলন রয়েছে।\n\n\n== সূত্র ==\nভেরিয়ার এলউইনের মতে, গল্পটি মান্ডলা জেলার তালিয়াপানি অঞ্চলের বাইগাদের মধ্যে প্রচলিত ছিল।  গল্পটি পূর্বে এলউইনের \"দ্য সংস অফ দ্য ফরেস্ট\" বইয়ে প্রকাশিত হয়েছিল এবং তিনি বিলাসপুরের একটি প্রত্যন্ত গ্রামে হোথু নামক বযাক্তির কাছে গল্পটি শুনেছিলেন। হোথুর গল্পে, রাজপুত্রের নাম ছিল লাল ।  শ্যাম পারমার গল্পটিকে পুনঃপ্রকাশ করেন। তিনি উল্লেখ করেন যে গল্পটি কাগ-উদাওয়ান নামক একটি মালবি গল্পের সংস্করন গন্ডি জাতির লোকেদের মধ্যেও প্রচলিত ছিল। উত্তর ভারতের অন্যান্য রূপকথার গল্পের সাথে এই গল্পের মিল খুজা পাওয়া যায়। \n\n\n== সারাংশ ==\nএক রাজা, যার ছয় রানি ছিল, দীর্ঘদিন ধরে নিঃসন্তান ছিলেন। একদিন তিনি শিকারে বেরিয়ে গভীর বনে প্রবেশ করেন। হঠাৎ তার দৃষ্টি পড়ে এক রুগ্ণ, শীর্ণকায় নারীর ওপর, যিনি একটি গাছের ডালে বসে ছিলেন। তার পোশাক মলিন, দেহ কঙ্কালসার, কিন্তু তার চেহারায় এক অদ্ভুত মহিমা ছিল। রাজা এবং তার সঙ্গীরা বিস্মিত হয়ে জানতে চাইলেন, তিনি কি কোনো দেবতা, রাক্ষসী, ভূত, প্রেত না কি এক সাধারণ মানবী?\nনারীটি ধীরে ধীরে গাছ থেকে নেমে এলেন এবং ক্ষুধার্ত অবস্থায় রাজা ও তার অনুচরদের দেওয়া খাবার খেলেন। রাজা বুঝলেন, এই নারী সাধারণ কেউ নন, বরং এক রহস্যময় শক্তির অধিকারী। তিনি তাকে রাজপ্রাসাদে নিয়ে গেলেন এবং তাকে বিবাহ করলেন। তবে এই নতুন রানির আগমনে রাজ্যের ছয় পুরনো রানি ঈর্ষান্বিত হলেন।\nকিছুদিন পর, বনরানির গর্ভে সন্তান এলো। রাজা আনন্দে তাকে একটি ঘন্টা দিলেন, যাতে সন্তান জন্মানোর সময় তিনি সংকেত দিতে পারেন। কিন্তু রাজপরিবারের ষড়যন্ত্র শুরু হয়ে গেল। রানির যখন সন্তান জন্ম নিল, ষড়যন্ত্রকারী ছয় রানি শিশুটিকে চুরি করে তার বদলে একটি পাথর রেখে দিলেন এবং নবজাতককে নদীর পাশে মহিষের পাল দিয়ে পিষে মারার জন্য ফেলে দিলেন। কিন্তু আশ্চর্যজনকভাবে মহিষেরা শিশুটিকে মেরে না ফেলে বরং তাকে পালন করাতে লাগল।\nপরে শিশুটিকে ছাগলশালায় ফেলে দেওয়া হয়, যেখানে এক ছাগল চরানো নারী তাকে খুঁজে পান। তিনি ও তার স্বামী শিশুটিকে দত্তক নেন এবং আদর-যত্নে লালন-পালন করেন। ছেলেটির নাম রাখা হয় \"লাল\"।\nবছর কেটে যায়, লাল বড় হয়। একদিন সে কাঠের তৈরি একটি ঘোড়া বানানোর নির্দেশ দেয় এবং সেই ঘোড়াকে নিয়ে নদীর ধারে যায়, যেখানে ছয় রানি তখন স্নান করছিলেন। সে উচ্চস্বরে বলে ওঠে, \"কাঠের ঘোড়া, তুমি জল পান করো!\" রানিরা হাসতে হাসতে বলে, \"কাঠের ঘোড়া কি কখনো জল পান করে?\" লাল তখন বিদ্রূপের সুরে জবাব দেয়, \"যেমন একজন মানবী একটি পাথরের সন্তান জন্ম দিতে পারে, তেমনি কাঠের ঘোড়াও জল পান করতে পারে!\" কথাটি শুনে ছয় রানি ভীত ও বিস্মিত হয়ে পড়েন। তারা বুঝতে পারেন, এই ছেলেটিই বনরানির হারানো সন্তান।\nরাজপ্রাসাদে ফিরে গিয়ে তারা কিংকর্তব্যবিমূঢ় হয়ে পড়েন। রাজা ঘটনাটি শুনে লালকে তার সামনে ডেকে পাঠান। লাল তার জীবনের কাহিনি বলেন এবং এক পরীক্ষার ব্যবস্থা করার অনুরোধ করেন। পরীক্ষা অনুযায়ী, বনরানিকে পুরু পর্দার আড়ালে রাখা হবে। যদি তিনি সত্যিই লালের জন্মদাতা মা হন, তাহলে তার স্তন থেকে দুধ প্রবাহিত হয়ে লালের মুখে পৌঁছাবে।\nরাজা এই পরীক্ষা গ্রহণ করেন এবং বিস্ময়ের সঙ্গে দেখেন, বনরানির স্তন থেকে সত্যিই দুধ প্রবাহিত হয়ে লালের মুখে প্রবেশ করে! রাজা তার হারানো সন্তানকে ফিরে পেয়ে আবেগে আপ্লুত হন। তিনি সঙ্গে সঙ্গে বনরানিকে পুনরায় তার সম্মানের আসনে বসান এবং ষড়যন্ত্রকারী ছয় রানিকে রাজ্য থেকে নির্বাসিত করেন।\nঅবশেষে, বনরানি তার সন্তানকে ফিরে পেলেন এবং রাজ্য আবার শান্তি ফিরে পেল। \n\n\n== তথ্যসূত্র =="}