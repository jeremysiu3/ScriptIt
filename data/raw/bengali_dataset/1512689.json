{"pageid": 1512689, "title": "ধ্বনি দেশাই", "url": "https://bn.wikipedia.org/wiki?curid=1512689", "content": "ধ্বনি দেশাই একজন ভারতীয় অ্যানিমেশন চলচ্চিত্র নির্মাতা, কিউরেটর এবং কবি। তিনি তাঁর শৈল্পিক অ্যানিমেটেড চলচ্চিত্র মনপসন্দ (পারফেক্ট ম্যাচ)  এবং চক্রব্যূহ (দ্য ভিশিয়াস সার্কেল)-এর জন্য সর্বাধিক পরিচিত।\n\n\n== প্রারম্ভিক জীবন ==\nধ্বনি দেশাই জন্মগ্রহণ করেছিলেন মুম্বাইয়ের এক সম্ভ্রান্ত লেখক, কবি এবং চলচ্চিত্র নির্মাতা পরিবারে। তাঁর বাবা ডঃ সুধীর দেশাই একজন কবি, চিন্তাবিদ ও পণ্ডিত। তাঁর মা, তারিণী দেশাই, গুজরাটি ভাষার একজন আধুনিক ছোটগল্প লেখিকা। তাঁর বড় বোন, সংস্কৃতিরাণী দেশাইও একজন গুজরাটি কবি এবং ভাই সংস্কার একজন বরিষ্ঠ তথ্যচিত্র নির্মাতা।\n\n\n== কর্মজীবন ==\nধ্বনি দেশাই মুম্বাইয়ের এলফিনস্টোন কলেজ থেকে পরিসংখ্যানে স্নাতক এবং মুম্বাইয়ের এসভিকেএম'স এনএমআইএমএস থেকে অর্থায়নে ব্যবসায় প্রশাসনে স্নাতকোত্তর ডিগ্রি অর্জন করেছেন। পরে তিনি জমনালাল বাজাজ ইনস্টিটিউট অফ ম্যানেজমেন্ট স্টাডিজ থেকে কম্পিউটার ম্যানেজমেন্টে স্নাতকোত্তর ডিপ্লোমা অর্জন করেন।\nধ্বনি দেশাই ১৯৯১ সালে অ্যানিমেশনের ক্ষেত্রে প্রবেশ করেন। তিনি একটি কম্পিউটার অ্যানিমেশন স্টুডিওতে প্রশিক্ষণার্থী হিসেবে কাজ করতেন, যেখানে তিনি দ্বি-মাত্রিক অ্যানিমেশন শিখেছিলেন। এরপর, তিনি দুটি অ্যানিমেশন স্টুডিওতে কাজ করার আগে, ত্রিমাত্রিক অ্যানিমেশনের উপর আনুষ্ঠানিক প্রশিক্ষণের জন্য মুম্বাইয়ের জেভিয়ার্স ইনস্টিটিউট অফ কমিউনিকেশনে যোগদান করেন। এরপর তিনি কম্পিউটার গ্রাফিতিতে (তৎকালীন সময়ে, ভারতীয় অ্যানিমেশনের ক্ষেত্রে একটি অগ্রণী স্টুডিও) যোগদান করেন। সেখানে তিনি পদ্মশ্রী রাম মোহনের নির্দেশনায় অসংখ্য বিজ্ঞাপনে কাজ করেন যেখানে তিনি দ্বিমাত্রিক অ্যানিমেশনের সাথে লাইভ অ্যাকশন এবং ত্রিমাত্রিকের সমন্বয় করেছিলেন। তিনি এরপর মুম্বাইতে  মেটামরফোসিস নামে নিজস্ব অ্যানিমেশন স্টুডিও প্রতিষ্ঠা করেন, যেখানে বিজ্ঞাপনী চলচ্চিত্রের জন্য অ্যানিমেশন এবং বিশেষ আবহ তৈরি করা হয়।\nবড় ভাই সংস্কারের সাথে তিনি একটি ছোট অ্যানিমেশন চলচ্চিত্র, দ্য মহাত্মার সহ-পরিচালনা করেছিলেন। মহাত্মা গান্ধী ফাউণ্ডেশন এর প্রযোজনা করেছিল। তিনি এই সঙ্গে এমন আরও পাঁচটি চলচ্চিত্রের সহ-পরিচালনা করেছিলেন যেগুলিতে গান্ধীজির নীতিগুলি চিত্রিত করা হয়েছে। ২০০১ সালে তেহরান আন্তর্জাতিক অ্যানিমেশন উৎসব এবং মুম্বাই আন্তর্জাতিক চলচ্চিত্র উৎসবে চলচ্চিত্রগুলি নির্বাচিত হয়েছিল।\nচিলড্রেন'স ফিল্ম সোসাইটি অফ ইণ্ডিয়ার প্রযোজনায় ধ্বনি ১১ মিনিটের অ্যানিমেটেড ছবি, মনপসন্দ (দ্য পারফেক্ট ম্যাচ) পরিচালনা করেন। এটি জার্মানি, চেক প্রজাতন্ত্র, স্লোভাকিয়া, গ্রীস, তুরস্ক, কানাডা, তাইওয়ান এবং কেনিয়ার বিভিন্ন উৎসবে আনুষ্ঠানিকভাবে নির্বাচিত হয়েছিল এবং বেশ কয়েকটি আন্তর্জাতিক পুরস্কার জিতেছিল। পঞ্চতন্ত্র -ভিত্তিক এই গল্পটিতে বৈষ্ণব সাঁঝি শিল্প শৈলী ব্যবহার করা হয়েছে, যা স্টেনসিল শিল্পের একটি রূপ,  এবং এটি তৈরি করতে দুই বছরেরও বেশি সময় লেগেছিল, ৪২ জন শিল্পী এতে কাজ করেছেন।\nমনপসন্দ হলিউডে ইন্টারন্যাশনাল অ্যানিমেশন ফিল্ম ফেস্টিভ্যালে মনোনীত হয় এবং অন্যান্য আন্তর্জাতিক ফিল্ম ফেস্টিভালে নির্বাচিত হয়। ২০০৭ সালের নভেম্বরে ছবিটি হায়দ্রাবাদের দ্য গোল্ডেন এলিফ্যান্ট (১৫ তম আন্তর্জাতিক শিশু চলচ্চিত্র উৎসব)-এ প্রদর্শিত হয় এবং ২০০৮ সালে এটি নতুন দিল্লিতে এশিয়ান উইমেন ফিল্ম ফেস্টিভ্যালের উদ্বোধনী চলচ্চিত্র ছিল।\nধ্বনি দেশাই ভারতের জাতীয় চলচ্চিত্র উন্নয়ন কর্পোরেশন দ্বারা নির্মিত কার্টুন এবং অ্যানিমেটেড শীর্ষকগুলিতেও কাজ করেছেন।\nভারতের তথ্য অধিকার আইন (আরটিআই) সম্পর্কে সচেতনতা প্রচারের আইনের উপর তাঁর চক্রব্যূহ (দ্য ভিশিয়াস সার্কেল), চলচ্চিত্রটি প্রথমবার চলচ্চিত্র বিভাগ দ্বারা নির্মিত হয়েছিল এবং পাবলিক কনসার্ন ফর গভর্নেন্স ট্রাস্ট (পিসিজিটি), ইণ্ডিয়ান মার্চেন্টস চেম্বার (আইএমসি) অ্যান্টি করাপশন সেল এবং বম্বে চার্টার্ড অ্যাকাউন্ট্যান্টস সোসাইটি দ্বারা আয়োজিত একটি ইভেন্টে আরটিআই আইনের ৮ম বার্ষিকীতে প্রকাশিত হয়েছিল। এই ছবিটি বিশ্বব্যাপী বেশ কয়েকটি পুরস্কার এবং মনোনয়ন জিতেছিল।\nধ্বনি দেশাই ভারতে এবং বিদেশে অ্যানিমেশন প্রোগ্রামের জন্য অনেক আন্তর্জাতিক চলচ্চিত্র উৎসবের উৎসব কিউরেটর হিসাবে যুক্ত হয়েছেন।\n\n\n== পুরস্কার ==\nগোল্ড রেমি অ্যাওয়ার্ড, ৪১তম ওয়ার্ল্ড ফেস্ট হিউস্টন, মার্কিন যুক্তরাষ্ট্র ২০০৮ (মনপসন্দ— দ্য পারফেক্ট ম্যাচ )-এর জন্য\nব্রোঞ্জ ওয়ার্ল্ড মেডেল ২০০৮ নিউ ইয়র্ক ফিল্ম ফেস্টিভ্যাল\nরৌপ্য পুরস্কার (একজন পরিচালকের সেরা স্বল্পদৈর্ঘ্য কল্পকাহিনী), ভারতীয় তথ্যচিত্র প্রযোজক সমিতি, ২০০৭\nপ্রিক্স ড্যানিউব ফেস্টিভ্যাল পুরস্কার, স্লোভাকিয়া ২০০৮\nভারত সরকারের কর্মী, জন-অভিযোগ ও পেনশন মন্ত্রণালয় থেকে পুরস্কার, ২০১৫\nসর্বাধিক জনপ্রিয় চলচ্চিত্র পুরস্কার, মুম্বাই আন্তর্জাতিক চলচ্চিত্র উৎসব, ২০১৪\n\n\n== সম্মাননা এবং অর্জন ==\n৬৬তম জাতীয় চলচ্চিত্র পুরস্কার ২০১৯-এ নন-ফিচার বিভাগে জুরি\nবেঙ্গালুরু আন্তর্জাতিক চলচ্চিত্র উৎসব ২০২০ বিফস -এ জুরি বোর্ড\nপুনে আন্তর্জাতিক চলচ্চিত্র উৎসব পিআইএফএফ ২০১৬-তে অ্যানিমেশন বিভাগে জুরি\nনিউ ইয়র্ক ফেস্টিভ্যাল ২০১৪-এ গ্র্যাণ্ড জুরি\nথার্ড আই এশিয়ান ফিল্ম ফেস্টিভ্যাল ২০১৫-এ জুরি বোর্ড\nআন্তর্জাতিক ভারতীয় চলচ্চিত্র উৎসব ২০২২-এ জুরি\nতিনি ভারত এবং বিদেশে বেশ কয়েকটি আন্তর্জাতিক চলচ্চিত্র উৎসবে জুরি হিসেবে দায়িত্ব পালন করেছেন।\n\n\n== তথ্যসূত্র ==\n\n\n== আরও পড়ুন ==\nকুঞ্চেভ, পেঞ্চো; নিকোলোভা, স্বেতোমিরা (২০০৮)। \"ভারতীয় অ্যানিমেশন - পরিচালক ধ্বনী দেশাইয়ের সাথে কথোপকথন\"। ৯ ফেব্রুয়ারি ২০১০ তারিখে মূল থেকে আর্কাইভ করা। সংগ্রহের তারিখ ২০ জানুয়ারি ২০১০। \nলেন্ট, জন এ (১ মে ২০০৯)। \"দক্ষিণ এশিয়ায় অ্যানিমেশন\": 101–117। ডিওআই:10.1386/safm.1.1.101_1। \n\n\n== বহিঃসংযোগ ==\n\"মনপসন্দ (পারফেক্ট ম্যাচ): সারমর্ম\"। চিলড্রেনস ফিল্ম সোসাইটি, ইণ্ডিয়া। ১৮ ফেব্রুয়ারি ২০১০ তারিখে মূল থেকে আর্কাইভ করা। সংগ্রহের তারিখ ২০ জানুয়ারি ২০১০।"}