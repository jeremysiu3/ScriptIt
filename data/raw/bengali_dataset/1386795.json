{"pageid": 1386795, "title": "দিলীপ কুমারের বাড়ি", "url": "https://bn.wikipedia.org/wiki?curid=1386795", "content": "দিলীপ কুমারের বাড়ি ভারতীয় চলচ্চিত্র অভিনেতা দিলীপ কুমারের জন্মস্থান। তার আসল নাম মোহাম্মদ ইউসুফ খান যিনি পেশাওয়ারে (ব্রিটিশ ভারতের উত্তর-পশ্চিম সীমান্ত প্রদেশ) (১৯২২-১২-১১)১১ ডিসেম্বর ১৯২২ সালে জন্মগ্রহণ করেন, বারো ভাইবোনের অন্যতম দিলীপ ১৯৩০-এর দশকের শেষের দিকে তার পরিবারের সাথে বোম্বেতে চলে আসেন।\nপাকিস্তানের প্রধানমন্ত্রী নওয়াজ শরীফ ১৩ জুলাই ২০১৪ সালে এটিকে পাকিস্তানের জাতীয় সাংস্কৃতিক ঐতিহ্যবাহী স্থান হিসেবে চিহ্নিত করেন।\nদিলীপ কুমার একবার তার বাড়িতে গিয়ে আবেগে মাটিতে চুমু খেয়েছিলেন। ১৯৮৮ সালে তিনি পেশাওয়ারে ভ্রমণকালে পিসি হোটেলে প্রদত্ত একটি সাক্ষাৎকারে নিজের শৈশব ও বেড়ে ওঠার দিনগুলোর কথা স্মরণ করার সময় বারবার হিন্দকো ও পশতু ভাষাতে কথা বলছিলেন।\n১৯৯৭ সালে যখন তাকে পাকিস্তানের সর্বোচ্চ বেসামরিক সম্মান নিশানে ইমতিয়াজ প্রদান করা হয় তখন অনিয়ন্ত্রিত ভিড়ের কারণে তিনি বাড়িতে পৌঁছাতে পারেননি। সরকার তখন বাড়িটি অধিগ্রহণের চেষ্টা চালায়।\n\n\n== অবস্থান ==\nবাড়িটি পাকিস্তানের খাইবার পাখতুনখোয়ার পেশোয়ারের কিচ্ছা খবানি বাজারে অবস্থিত।\n\n\n== অধিগ্রহণ ==\n১৩ জুলাই ২০১৩ সালে নওয়াজ শরিফ তথ্য, সম্প্রচার ও জাতীয় ঐতিহ্য মন্ত্রণালয়কে বাড়িটি অধিগ্রহণের নির্দেশ দেন। আদেশটি বাস্তবায়নের জন্য পাকিস্তান জাতীয় শিল্প পরিষদের মহাপরিচালকের কাছে পাঠানো হয়। সংবাদমাধ্যম সূত্রে জানা গেছে, সাংস্কৃতিকভাবে ভারত–পাকিস্তান সম্পর্ককে উন্নিত করার উদ্দেশ্যেই এই পদক্ষেপ নেওয়া হয়েছে।\n\n\n== জাদুঘরে রূপান্তর ==\nপাকিস্তান সরকার অধিগ্রহণের পর জায়গাটিকে জাদুঘরে রূপান্তর করার পরিকল্পনা করে। দিলীপ কুমার ও তাঁর পরিবারের অন্যান্য সদস্যদের আমন্ত্রণ জানানোর পরিকল্পনাও করা হয়েছিল।\n২৬ জুলাই ২০১৪ সালে বাড়িটিকে ১৯৯৭ সালের পুরাকীর্তি আইনের অধীনে \"সুরক্ষিত স্মৃতিস্তম্ভ\" হিসেবে ঘোষণা করা হয়।\n\n\n== দিলীপ কুমার ও কাপুর পরিবার ==\nপেশোয়ার ও বোম্বেতে বেড়ে ওঠা দিলীপ কুমার ও তার পরিবারের কাপুরদের সাথে ঘনিষ্ঠ বন্ধুত্বপূর্ণ সম্পর্ক ছিল। দিলীপ কুমার তার দ্য সাবস্ট্যান্স অ্যান্ড দ্য শ্যাডো আত্মজীবনীতে লিখেছেন: “আমরা যখন অবিভক্ত ভারতে বাস করছিলাম তখন সেখানে প্রচুর হিন্দু জনসংখ্যা ছিল। পুরুষের পাশাপাশি মহিলারা বাজার চত্বরে মুসলমানদের সাথে অবাধে মিশতো, একে অপরকে শুভেচ্ছা জানাতো ও সুখ দুঃখের ভাগিদার হতো। আগাজির (আমার বাবা) অনেক হিন্দু বন্ধু ছিল ও তাদের মধ্যে একজন ছিলেন বসেশ্বরনাথজি যিনি সিভিল সার্ভিসে একটি গুরুত্বপূর্ণ চাকরি করছিলেন। তার বড় ছেলে তার সাথে কয়েকবার আমাদের বাড়িতে এসেছিল ও সে তার সুদর্শন চেহারা দিয়ে মহিলাদের স্তম্ভিত করেছিল। তিনি ছিলেন রাজ কাপুরের বাবা পৃথ্বীরাজ কাপুর।”\n\n\n== তথ্যসূত্র ==\n\n\n== বহিঃসংযোগ ==\n\nফেসবুকে দিলীপ কুমারের বাড়ি"}