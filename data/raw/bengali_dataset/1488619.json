{"pageid": 1488619, "title": "ছানাউল্লাহ", "url": "https://bn.wikipedia.org/wiki?curid=1488619", "content": "ছানাউল্লাহ (১ মার্চ ১৯০৫—১৩ ফেব্রুয়ারি ১৯৬৩) ছিলেন তৎকালীন পূর্ব পাকিস্তানের ইসলামী স্কলার, আইনজীবী ও রাজনীতিবিদ। তিনি ব্রিটিশ ভারতের বঙ্গীয় আইন পরিষদের সদস্য (এমএলএ) ছিলেন।\n\n\n== জন্ম ও প্রাথমিক জীবন ==\nছানাউল্লাহ ১ মার্চ ১৯০৫ সালে চট্টগ্রামের হাটহাজারীর উত্তর মাদার্শা গ্রামে জন্মগ্রহণ করেন। তার পিতা আনর আলী ও মাতা রাফেয়া খাতুনের তিনি একমাত্র সন্তান। তার পিতা বর্তমান মিয়ানমারের আকিয়াব শহরে ইংরেজদের অধীনে পদস্থ কর্মকর্তা ছিলেন।\nছানাউল্লাহ হাটহাজারী মইনুল ইসলাম মাদ্রাসা থেকে উত্তীর্ণ হয়ে ভারতের মাজাহির উলুম সাহারানপুর থেকে দাওরায়ে হাদীস (টাইটেল) ডিগ্রী অর্জন করেন। ১৯২৬ সালে দারুল উলুম দেওবন্দ হতে ডিগ্রী অর্জন করেন।\n১৯২৭ সালে তিনি হাটহাজারী পার্বতী উচ্চ বিদ্যালয় হতে মেট্রিক পাস করেন। চট্টগ্রাম কলেজ থেকে আই.এ পাস করেন ১৯২৯ সালে। ১৯৩১ সালে বি.এ পাস করেন কলকাতা প্রেসিডেন্সি কলেজ থেকে। এর পর এম.এ পাস করেন কেন্টাকি বিশ্ববিদ্যালয় থেকে।\n১৯৩৪ সালে লিংকন্‌স-ইন ইউনিভার্সিটি থেকে বার-এট-ল ডিগ্রী অর্জন করেন। ১৯৩৫ সাথে ইউনিভার্সিটি অফ লন্ডন থেকে পিএইচডি ডিগ্রী অর্জন করেন।\n\n\n== কর্মজীবন ==\nছানাউল্লাহ ১৯৩২ ও ১৯৩৩ সালে ইন্ডিয়ান সিভিল সার্ভিস পরীক্ষায় পর পর ২ বার উত্তীর্ণ হন। তিনি কলকাতা বিশ্ববিদ্যালয়ে শিক্ষকতা দিয়ে কর্মজীবন শুরু করে ১২ বছর আরবী, ফার্সি ও ইসলামের ইতিহাস বিভাগে অধ্যাপনা ও প্রধান পরীক্ষক হিসেবে দায়িত্ব পালন করেন। \n১৯৪২ সালে ভারতের পি.এস.সি তাকে বিভিন্ন উচ্চতর ও গুরুত্বপূর্ণ পদে মনোনীত করেন। সর্বশেষ পশ্চিম বাংলার সিনিয়র এডুকেশনাল সার্ভিসের ‘প্রফেসর’(আই.সি.এস. সমতুল্য) হিসেবে মনোনীত হন। ১৯৪৭ সালে ভারতীয় পররাষ্ট্র বিষয়ক মন্ত্রণালয়ে ফেডারেল পাবলিক কমিশনার পদেও তিনি দায়িত্ব পালন করেন। \nআট বছর তিনি চট্টগ্রাম জেলা বোর্ডের চেয়ারম্যান ও স্কুল বোর্ডের প্রেসিডেন্ট ছিলেন। \nকলকাতা হাইকোর্টে প্রথম শ্রেণির গেজেটেড জুডিশিয়াল কর্মকর্তা হিসেবে তিনি কাজ করেন। \n১৯৫৮ সালে তিনি পাকিস্তান কেন্দ্রীয় সরকারের এডিশনাল ক্লেইম কমিশনার নিযুক্ত হয়ে গুরুত্বপূর্ণ দায়িত্ব পালন করেন। ঢাকা হাইকোর্টের এডমিনিস্ট্রেটর জেনারেল পদে আমৃত্যু দায়িত্ব পালন করেন।  \n\n\n=== রাজনৈতিক জীবন ===\nছানাউল্লাহ মনিরুজ্জমান ইসলামাবাদীর সাথে জমিয়ত উলামায়ে হিন্দেের যোগ দিয়ে রাজনৈতিক জীবন শুরু করেন।\nমহাত্মা গান্ধী ও পণ্ডিত জহরলাল নেহেরুর নেতৃত্বে নিখিল ভারত কংগ্রেস দলের সাথে ইংরেজ বিরোধী আন্দোলনে সহযোগী ভূমিকা পালন করেন। ১৯৩৭ ও ১৯৪৫ সালে অবিভক্ত ভারতের বঙ্গ প্রাদেশিক পরিষদের উত্তর চট্টগ্রাম আসন হতে দু’বার এম এল এ নির্বাচিত হন।\n\n\n== পারিবারিক জীবন ==\nছানাউল্লাহ পরিবারের ইচ্ছায় চট্টগ্রামের রাউজানের সুলতানপুর গ্রামের ডেপুটি বাড়ির সাহেব মিয়া চৌধুরীর কন্যা জরিনা বেগমকে বিয়ে করেন।\nতার পৌত্র বাংলাদেশের সাবেক মন্ত্রী ও সংসদ সদস্য আনিসুল ইসলাম মাহমুদ।\n\n\n== মৃত্যু ==\nছানাউল্লাহ ১৩ ফেব্রুয়ারি ১৯৬৩ সালে ঢাকায় মৃত্যুবরণ করেন। তাকে চট্টগ্রামের হাটহাজারীর উত্তর মাদার্শার পারিবারিক কবরস্থানে সমাহিত করা হয়।\n\n\n== তথ্যসূত্র =="}