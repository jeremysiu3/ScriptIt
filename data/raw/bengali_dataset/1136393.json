{"pageid": 1136393, "title": "শাহী ইদগাহ মসজিদ", "url": "https://bn.wikipedia.org/wiki?curid=1136393", "content": "শাহী ইদগাহ মসজিদ (পাঞ্জাবি ও উর্দু: شاہی عید گاہ مسجد) হলো পাকিস্তানের পাঞ্জাব প্রদেশের দক্ষিণাঞ্চলের মুলতান শহরের একটি মসজিদ। মসজিদটি মুঘল আমলে অষ্টাদশ শতকের শুরুর দিকে নির্মিত হয়েছিল।\n\n\n== অবস্থান ==\nশাহী ইদগাহ মসজিদ মুলতানের উত্তর-পূর্বাঞ্চলের পুরনো শহরে অবস্থিত। মুলতান–লাহোর মহাসড়ক মসজিদটির পাশ দিয়ে চলে গিয়েছে। ২০শ শতকের সুফি সাধক আহমদ সাঈদ কাজেমীর মাজার মসজিদটির অতি নিকটে অবস্থিত।\n\n\n== ইতিহাস ==\n\n\n=== প্রতিষ্ঠা ===\nমুঘল সম্রাট মুহাম্মদ শাহের শাসনামলে ১৭৩৫ সালে মসজিদটি প্রতিষ্ঠিত হয়। মুলতানের তৎকালীন মুঘল সুবেদার নওয়াব আবদুল সামাদ খান মসজিদটি প্রতিষ্ঠা করেন।\n\n\n=== শিখ শাসন ===\nপাঞ্জাবে শিখ শাসনামলে শিখদের হাতে মুলতানের পতনের পর তারা মসজিদটিকে অস্ত্রশালায় পরিণত করে এবং এখানে গোলা-বারুদ মজুদ করা হয়। ১৮৪৮ সালে শিখেরা প্রায় ২,০০০ সৈন্য নিয়ে এই মসজিদ ঘিরে ফেলে এবং দুই ব্রিটিশ গুপ্তচরকে হত্যা করে। এই ঘটনার প্রেক্ষিতে সময় পরিক্রমায় ব্রিটিশরা মুলতান অবরোধ করে এবং একসময় শিখ সাম্রাজ্যের পতন ঘটে। মুলতান অবরোধের সময় সংঘর্ষকালে ব্রিটিশদের গোলার আঘাতে মসজিদে মজুদ করা প্রায় ৪০,০০০ পাউন্ড বারুদ বিস্ফোরিত হয়। বিস্ফোরণে মসজিদের একাংশ ক্ষতিগ্রস্ত হয়।\n\n\n=== ব্রিটিশ শাসন ===\nমুলতানে ব্রিটিশ শাসনের শুরুর দিকে মসজিদটি প্রশাসনের বিচারালয় হিসেবে ব্যবহৃত হতে থাকে। ডেপুটি কমিশনার এইচ.সি. কুকসনের সময়ে ১৮৯১ সালে মসজিদটি সংস্কার করা হয় এবং পুনরায় মুসলিমদের ধর্মীয় প্রার্থনার কাজে ব্যবহৃত হতে থাকে।\n\n\n=== আধুনিক যুগ ===\nপাকিস্তানের স্বাধীনতার পর আরও মুসল্লির নামাজের জায়গা ধারণের সুবিধার জন্য মসজিদটিকে আরও বর্ধিত করা হয়।\n\n\n== স্থাপত্য ==\nমসজিদটি একটি বিশাল প্রাঙ্গণ ও নামাজের ঘরসহ বিশাল এলাকা নিয়ে অবস্থিত। মূল মসজিদ দৈর্ঘ্যে প্রায় ২৪০ ফুট ও প্রস্থে প্রায় ৫৪ ফুট জায়গা নিয়ে অবস্থিত। মসজিদের ছাদে মোট সাতটি গম্বুজ রয়েছে।\nমসজিদের বহির্ভাগের দেয়াল মুলতানি রীতির চকচকে নীল টালি দিয়ে সজ্জিত। অন্যদিকে এর অন্তর্ভাগের দেয়াল জটিল কারুকাজে মণ্ডিত মোজাইক পাথর দিয়ে সজ্জিত।\n\n\n== আরও দেখুন ==\nপাকিস্তানে ইসলাম\n\n\n== তথ্যসূত্র =="}