{"pageid": 1079216, "title": "আল-নকীব চৌধুরী", "url": "https://bn.wikipedia.org/wiki?curid=1079216", "content": "আল-নকীব চৌধুরী (জন্ম: ১৮ ফেব্রুয়ারি ১৯৬১) একজন বাংলাদেশী রসায়নবিদ ও শিক্ষাবিদ। তিনি বাংলাদেশ প্রকৌশল বিশ্ববিদ্যালয়ের (বুয়েট) রসায়ন বিভাগের অধ্যাপক এবং পাবনা বিজ্ঞান ও প্রযুক্তি বিশ্ববিদ্যালয়ের (পাবিপ্রবি) সাবেক উপাচার্য।\n\n\n== জন্ম ==\nতিনি ১৯৬১ সালের ১৮ ফেব্রুয়ারি কুমিল্লায় জন্মগ্রহণ করেন। তার বাবার নাম মাজেজুল ইসলাম চৌধুরী এবং মায়ের নাম শামসুন নাহার।\n\n\n== শিক্ষাজীবন ==\nচৌধুরী ঢাকা বিশ্ববিদ্যালয়ের রসায়ন বিভাগ থেকে ১৯৮৩ সালে বিএসসি (সম্মান) ও ১৯৮৪ সালে এমএসসি ডিগ্রি লাভ করেন। তিনি বাংলাদেশ প্রকৌশল বিশ্ববিদ্যালয় থেকে ১৯৯২ সালে এমফিল এবং জাপানের হিরোশিমা বিশ্ববিদ্যালয় থেকে ১৯৯৪ সালে পিএইচডি ডিগ্রি অর্জন করেন।\n\n\n== কর্মজীবন ==\nচৌধুরী ১৯৮৯ সালে বাংলাদেশ প্রকৌশল বিশ্ববিদ্যালয়ের রসায়ন বিভাগে প্রভাষক হিসেবে যোগ দেন। তিনি ১৯৯৬ সালে সহকারী অধ্যাপক, ২০০০ সালে সহযোগী অধ্যাপক এবং ২০০৫ সালে বিশ্ববিদ্যালয়টির অধ্যাপক পদে পদোন্নতি লাভ করেন। এর পাশাপাশি তিনি ইউনিভার্সিটি অব এশিয়া প্যাসিফিক এবং ইসলামিক ইউনিভার্সিটি অব টেকনোলজিতে খণ্ডকালীন অধ্যাপক হিসেবেও শিক্ষকতা করেন।\nকর্মজীবনে অধ্যাপনার পাশাপাশি তিনি বুয়েটের আহসানউল্লাহ হলের প্রভোস্ট, ছাত্র কল্যাণ দপ্তরের পরিচালক, রসায়ন বিভাগের প্রধান, বিভিন্ন কমিটির সদস্য, বুয়েট শিক্ষক সমিতির সাধারণ সম্পাদকসহ বহু গুরুত্বপূর্ণ পদে দায়িত্ব পালন করেছেন।\nআল-নকীব চৌধুরী ২০১৪ সালের ২ জানুয়ারি থেকে ২০১৮ সালের ১ জানুয়ারি পর্যন্ত পাবনা বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nতিনি একাধিক বইয়ের সহলেখক ও সম্পাদক। দেশী ও আন্তর্জাতিক জার্নালে তার প্রায় অর্ধশত গবেষণা প্রবন্ধ প্রকাশিত হয়েছে।\n\n\n== সদস্যপদ ==\nচৌধুরী বাংলাদেশ রসায়ন সমিতি, বাংলাদেশ অ্যাসোসিয়েশন ফর দ্যা এডভান্সমেন্ট অব সায়েন্স, আমেরিকান অ্যাসোসিয়েশন ফর দ্যা এডভান্সমেন্ট অব সায়েন্সসহ বিভিন্ন পেশাজীবী ও গবেষণা সংগঠনের সদস্য। তিনি বহু সংগঠনের নেতৃত্বও দিয়েছেন।\n\n\n== তথ্যসূত্র =="}