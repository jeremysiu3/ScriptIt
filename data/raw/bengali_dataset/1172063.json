{"pageid": 1172063, "title": "নিজামউদ্দিন আহমেদ (স্থপতি)", "url": "https://bn.wikipedia.org/wiki?curid=1172063", "content": "নিজামউদ্দিন আহমেদ একজন বাংলাদেশী স্থপতি, শিক্ষাবিদ ও মুক্তিযোদ্ধা। তিনি বাংলাদেশ প্রকৌশল বিশ্ববিদ্যালয়ের (বুয়েট) স্থাপত্য বিভাগের অবসরপ্রাপ্ত অধ্যাপক এবং বিজিএমইএ ইউনিভার্সিটি অব ফ্যাশন অ্যান্ড টেকনোলজির (বিইউএফটি) সাবেক উপাচার্য। এছাড়া তিনি জাতীয় বিশ্ববিদ্যালয়ের উপ-উপাচার্য হিসেবেও দায়িত্ব পালন করেন।\n\n\n== শিক্ষাজীবন ==\nতিনি যুক্তরাজ্যের শেফিল্ড বিশ্ববিদ্যালয় থেকে পিএইচডি লাভ করেন। একই বিশ্ববিদ্যালয় থেকে তিনি পোস্ট ডক্টরেট ডিগ্রি সম্পন্ন করেন। তিনি কমনওয়েলথ স্কলার ও ফেলো ছিলেন।\n\n\n== কর্মজীবন ==\nনিজামউদ্দিন আহমেদ তিন দশকেরও বেশি সময় ধরে বাংলাদেশ প্রকৌশল বিশ্ববিদ্যালয়ের স্থাপত্য বিভাগে অধ্যাপনা করেছেন। অধ্যাপনার পাশাপাশি তিনি ডিন ও বিভাগীয় প্রধান হিসেবেও দায়িত্ব পালন করেছেন। তিনি বুয়েটের শিক্ষক সমিতির সাবেক সাধারণ সম্পাদক। খেলাধুলার প্রতি আগ্রহী নিজামউদ্দিন দীর্ঘদিন বাংলাদেশ টাইমস ও ডেইলি স্টার পত্রিকায় ক্রীড়া সাংবাদিকতায় যুক্ত ছিলেন। তিনি বাংলাদেশ ক্রিকেট বোর্ডের পরিচালক হিসেবেও দায়িত্ব পালন করেছেন। তিনি ২ নম্বর সেক্টরের প্রশিক্ষণপ্রাপ্ত একজন মুক্তিযোদ্ধা ছিলেন।\nনিজামউদ্দিন বিজিএমইএ ইউনিভার্সিটি অব ফ্যাশন অ্যান্ড টেকনোলজির (বিইউএফটি) উপাচার্য ছিলেন। এছাড়া তিনি ২০২২ থেকে ২০২৪ সাল পর্যন্ত জাতীয় বিশ্ববিদ্যালয়ের উপ-উপাচার্য হিসেবে দায়িত্ব পালন করেন।\n\n\n== প্রকাশনা ==\nতিনি কিশোর বিশ্ব স্থাপত্য, অগ্নি নিরাপত্তা, অকোসিস অব আর্কিটেক্ট,  ইন্ডাস্ট্রিয়াল আর্কিটেকচার ফর ডেভেলপিং কান্ট্রিজ প্রভৃতি বইয়ের রচয়িতা।\n\n\n== স্থাপত্যকর্ম ==\nনিজামউদ্দিন আহমেদ ছায়ানট, শিল্পকলা একাডেমি নাট্যশালা, সেনাকুঞ্জ, রোভার পল্লী অডিটোরিয়াম, গলফ গার্ডেন অডিটোরিয়াম প্রভৃতির ইন্টেরিয়র ডিজাইন করেছেন। এছাড়া তার উল্লেখযোগ্য স্থাপত্যকর্মের মধ্যে রয়েছে—\n\nকুর্মিটোলা গল্‌ফ ক্লাব\nএমআইএসটি হোস্টেল\nঅ্যাপেক্স ফুটওয়ার বিল্ডিং\nরাঙামাটি ওয়াটরফল রিসোর্ট\nবাংলাদেশ ইউনিভার্সিটি অব প্রফেশনালস\n\n\n== তথ্যসূত্র =="}