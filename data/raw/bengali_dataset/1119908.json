{"pageid": 1119908, "title": "জাতীয় অঙ্গীকার (ভারত)", "url": "https://bn.wikipedia.org/wiki?curid=1119908", "content": "জাতীয় অঙ্গীকার হল ভারতীয় প্রজাতন্ত্রের প্রতি আনুগত্যের শপথ। এটি সাধারণত ভারতীয়েরা সাধারণ সমাবেশের অনুষ্ঠানে, বিশেষ করে বিদ্যালয়ে, স্বাধীনতা দিবস এবং প্রজাতন্ত্র দিবস উদযাপনের সময় একত্রে আবৃত্তি করে। এটি সাধারণত বিদ্যালয়ের পাঠ্যপুস্তক এবং ডায়েরি তথা দিনপঞ্জি বা ক্যালেন্ডারের প্রথম পাতায় মুদ্রিত থাকে। ভারতের বেশিরভাগ বিদ্যালয়ে দৈনিক সকালের প্রার্থনাসভায় আবৃত্তি করা হয়।\n\n\n== উৎপত্তি ==\n১৯৬২ খ্রিস্টাব্দে অঙ্গীকারটি একজন বিশিষ্ট  তেলুগু লেখক ও সরকারি আমলা (জেলা ট্রেজারি অফিসার) পি ভি সুব্বা রাও তেলুগু ভাষায় রচনা করেন। ১৯৬৩ খ্রিস্টাব্দে প্রথম  বিশাখাপত্তনমের এক বিদ্যালয়ে পঠিত হয়  এবং তারপর ভারতের বিভিন্ন আঞ্চলিক ভাষায় অনূদিত হয়।  রচয়িতা হিসাবে পি ভি সুব্বা রাওয়ের নামোল্লেখ  ভারত সরকারের শিক্ষা মন্ত্রণালয়ের রেকর্ডে পাওয়া যায়। তবে এটিকে যে অন্যান্য প্রতীকের সঙ্গে  জাতীয় অঙ্গীকার বা শপথের মর্যাদা দেওয়া হয়েছে তা' রচয়িতারই  গোচরে ছিল না। তিনি  নাতনির পাঠ্যপুস্তক পাঠের সময়ই বিষয়টি জানতে পারেন।\n\n\n=== তেলুগু হতে ইংরেজীতে অনূদিত অঙ্গীকার ===\n\n\n=== বাংলা ভাষায় অনূদিত অঙ্গীকার ===\nভারত আমার দেশ। সব ভারতবাসী আমার ভাই বোন। আমি আমার দেশকে ভালোবাসি। আমার দেশের সমৃদ্ধ ও বিচিত্র ঐতিহ্যে  আমি গর্বিত। আমি, আমার দেশের সুযোগ্য অধিকারী হওয়ার জন্য সদা প্রচেষ্টায় থাকবো। আমি নিজের পিতামাতা, শিক্ষক এবং প্রবীণদের সদা সম্মান করবো এবং বিনীত থাকবো। আমি আমার দেশ ও দেশবাসীদের প্রতি সত্যনিষ্ঠার প্রতিজ্ঞাবদ্ধ হলাম। এঁদের কল্যাণ এবং সমৃদ্ধিতেই আমার সুখ।\nজয় হিন্দ\n\n\n== ব্যবহার ==\n১৯৬৪ খ্রিস্টাব্দে ব্যাঙ্গালোরে, ভারত সরকারের তৎকালীন শিক্ষামন্ত্রী এম সি চাগলা’র (মহম্মদালী করিম চাগলা’র) সভাপতিত্বে  অনুষ্ঠিত কেন্দ্রীয় শিক্ষা বিষয়ক উপদেষ্টা পরিষদের সভায় সিদ্ধান্ত হয় যে, জাতীয় অঙ্গীকার ১৯৬৫ খ্রিস্টাব্দের ২৬ জানুয়ারি প্রজাতন্ত্র দিবস উদযাপন অনুষ্ঠানের পূর্বেই বিদ্যালয়সমূহে নিয়মিত পঠিত হবে।\nবর্তমানে জাতীয় অঙ্গীকার অনেক ভারতীয় স্কুলে দৈনিক সমাবেশের সময়, স্বাধীনতা দিবস ও প্রজাতন্ত্র দিবসের অনুষ্ঠানে আবৃত্তি করা হয়। \n\n\n== তথ্যসূত্র =="}