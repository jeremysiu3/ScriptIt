{"pageid": 1109541, "title": "বি কোষ", "url": "https://bn.wikipedia.org/wiki?curid=1109541", "content": "বি কোষ বা বি লসিকাকোষ এক ধরনের লসিকাকোষ উপপ্রকারের শ্বেতকণিকা। এগুলি দেহের উপযোজী অনাক্রম্যতন্ত্রের প্রতিরক্ষিকা-মধ্যস্থতাকৃত অনাক্রম্যতা অংশটিতে কাজ করে। বি কোষগুলি প্রতিরক্ষিকা (অ্যান্টিবডি) অণু উৎপাদন করে। তবে এই প্রতিরক্ষিকাগুলি বি কোষ থেকে নিঃসৃত হয় না, বরং এগুলি প্লাজমা ঝিল্লিতে প্রোথিত হয়ে বি-কোষ গ্রাহকের অংশ হিসেবে কাজ করে। যখন কোনও সরল বা স্মৃতি বি কোষ  কোনও প্রত্যুৎপাদক দ্বারা সক্রিয় হয়, তখন এটি সংখ্যাবৃদ্ধি করে একটি প্রতিরক্ষিকা-নিঃসরণকারী সক্রিয়ক কোষে পরিণত হয়, যার নাম প্লাজমাব্লাস্ট বা প্লাজমা কোষ। অধিকন্তু, বি কোষগুলি প্রত্যুৎপাদক উপস্থাপন করে (এগুলিকে পেশাদার প্রত্যুৎপাদক উপস্থাপক কোষ হিসেবেও শ্রেণীবদ্ধ করা হয়) এবং সাইটোকাইন নামক রাসায়নিক সংকেতবাহী পদার্থ নিঃসরণ করে। স্তন্যপায়ী প্রাণীসমূহে বি কোষগুলি অস্থিমজ্জায় পরিপক্বতা লাভ করে। পাখিদের ক্ষেত্রে বি কোষগুলি ফ্যাব্রিসিয়াসের থলিতে পরিপক্বতা লাভ করে, যেটিকে ইংরেজিতে বার্সা অভ ফ্যাব্রিসিয়াস বলে। এখানেই বিজ্ঞানী চ্যাং ও গ্লিক সর্বপ্রথম কোষগুলি আবিষ্কার করেন; তাই বার্সা শব্দটির ইংরেজি আদ্যক্ষর বি-এর নামে এই কোষগুলির নাম দেওয়া হয় বি কোষ।\nবি কোষগুলি তাদের কোষপর্দায় বি-কোষ গ্রাহক অভিব্যক্ত করে। বি-কোষ গ্রাহকগুলির মাধ্যমে একটি বি কোষ একটি বহিরাগত প্রত্যুৎপাদকের সাথে আবদ্ধ হতে পারে এবং সেটির বিরুদ্ধে একটি প্রতিরক্ষিকা-ভিত্তিক প্রতিক্রিয়া শুরু করতে পারে।\n\n\n== তথ্যসূত্র =="}