{"pageid": 1496802, "title": "কেতনার বিল গণহত্যা", "url": "https://bn.wikipedia.org/wiki?curid=1496802", "content": "কেতনার বিল গণহত্যা বলতে ১৯৭১ সালের ১৫ মে তৎকালীন পূর্ব পাকিস্তানের (বর্তমানে বাংলাদেশ) বরিশাল জেলার কেতনার বিল এলাকায় পাকিস্তানি সেনাবাহিনী কর্তৃক বাঙালি হিন্দুদের বিরুদ্ধে পরিচালিত একটি গণহত্যাকাণ্ডকে বোঝায়।\n\n\n== প্রেক্ষাপট ==\nকেতনার বিল হলো বরিশাল জেলায় অবস্থিত একটি উন্মুক্ত জলাভূমি। এখানে মূলত ধান ও পাটের চাষ করা হয়৷ বিল বলতে বস্তুত নদীর চলার পথে তৈরি হওয়া একটি বদ্ধপানির জলাধারকে বোঝায়। এর গঠন অনেকটা অশ্বখুরাকৃতির হ্রদের মতো। বিলে ক্রমাগত পলি সঞ্চয়ের ফলে তা কৃষিউপযোগী জমিতে পরিণত হয়। ১৯৭১ সালে কেতনার বিল অঞ্চল অবিভক্ত বরিশাল জেলার সদর মহকুমার গৌরনদী থানার অন্তর্ভুক্ত ছিল। বর্তমানে এলাকাটি বরিশাল জেলার আগৈলঝাড়া উপজেলার অন্তর্ভুক্ত। বিলটি রাজিহার ইউনিয়নের রাংতা গ্রামের উত্তরে হিন্দু অধ্যুষিত গ্রাম বাকাল ও কোদালধোওয়ার মাঝামাঝি অবস্থিত। বাকাল গ্রামটির নাম প্রকৃতপক্ষে বাকাই হলেও ইংরেজি i ও l বর্ণের পার্থক্যকরণে সমস্যার কারণে পাকিস্তানি সেনাবাহিনী একে বাকাল নামে অবহিত করেছিল।\n২৫ এপ্রিল তারিখে পাকিস্তানি সেনাবাহিনী ঢাকা – বরিশাল মহাসড়ক ধরে গৌরনদীতে আগমন করে। গৌরনদীতে মুক্তিবাহিনী পাকিস্তানি সেনাবাহিনীর আটজন সৈন্যকে হত্যা করতে সমর্থ হয়। পাকিস্তানি সেনাবাহিনী এতে ক্ষুব্ধ হয়ে এলোপাতাড়ি গুলি করতে থাকে। এতে ২০০-এর অধিক গ্রামবাসী নিহত হন। সেনারা স্থানীয় ঘাট ও তৎসংলগ্ন শতাধিক বাড়িতে আগুন লাগিয়ে দেয়। মে মাসের শুরুর দিকে পাকিস্তানি সেনাবাহিনী গৌরনদী কলেজে একটি স্থায়ী ক্যাম্প স্থাপন করে। প্রায় ২৫০ জন সেনা ও প্রায় ৫০ জন স্থানীয় সহায়তাকারী ক্যাম্পে অবস্থান করে। তারা নিকটবর্তী গৌরনদী পুলিশ থানার অন্তর্ভুক্ত বাটাজোর, ভুরঘাটা, মাহিলারা, অশোককাঠী ও কসবা সেতুতে বাঙ্কার স্থাপন করে। তারা উত্তরে ভুরঘাটা, দক্ষিণে শিকারপুর (ওয়াজিরপুর থানা), পশ্চিমে পয়সারহাট (আগৈলঝাড়া থানা) ও পূর্বে মূলাদী পর্যন্ত এলাকার নিয়ন্ত্রণ রাখে। স্থানীয় সহায়তাকারী ও শান্তি কমিটির সদস্যরা পাকিস্তানি সেনাবাহিনীর হত্যা, লুটতরাজ ও ধর্ষণে প্রত্যক্ষভাবে সহায়তা করে।\n\n\n== হত্যাকাণ্ড ==\n১৪ মে চিত্ত বল্লভ নামের একজনের নেতৃত্বে স্থানীয় লোকজন দোনারকান্দির কাছে সেনাবাহিনীর টহল দিতে থাকা সদস্যদের ঢাল-বল্লম নিয়ে আক্রমণ করে চারজন সৈন্যকে হত্যা করে। এই আক্রমণে ক্ষিপ্ত হয়ে পরদিন সকাল দশটা নাগাদ প্রায় ১০০ সৈন্যের একটি দল কসবা ও চাঁদশি পার হয়ে পশ্চিমে অগ্রসর হয়। পথিমধ্যে তাদের সামনে যারাই পড়েছে, তাদের গুলি করে হত্যা করে। সেনাবাহিনীর আক্রমণের খবর ছড়িয়ে পড়লে আশেপাশের সাত-আটটি গ্রামের হাজার হাজার লোকজন নিরাপদ আশ্রয়ের খোঁজে কেতনার বিলের ধান ও পাটগাছের পেছনে আত্মগোপন করে। সেনাবাহিনী রাংতার নিকট পৌঁছালে গ্রামবাসীদের জলাভূমির দিকে পালানোর বিষয়টি তাদের দৃষ্টিগোচর হয়। তারা পলায়নরত গ্রামবাসীর ওপর মেশিনগানের গুলিবর্ষণ শুরু করে। এই ঘটনায় প্রায় পাঁচ শতাধিক মানুষের মৃত্যু ঘটে। পাকিস্তানি সেনাবাহিনী এরপর শতশত বাড়িতে আগুন লাগিয়ে দেয়, গবাদিপশুকে হত্যা করে। বারো বছর বয়সী এক নাবালককে পিটিয়ে হত্যার কথাও জানা যায়। আরেকটি শিশুকে বেয়নেট দিয়ে খুঁচিয়ে হত্যার বিষয়ও শোনা যায়। এই হত্যাকাণ্ড সংঘটনে স্থানীয় সহায়ক ও শান্তি কমিটির সদস্যরা প্রত্যক্ষভাবে সহায়তা করে।\nএই ঘটনায় স্থানীয় পাত্র পরিবারের ১৯ জন নিহত হয়। পাত্র পরিবারের বেঁচে যাওয়া সদস্যরা তাদের বাড়ির আঙিনায় তাদের পরিবারের সদস্যসহ প্রায় ১৫০টি লাশ পাঁচ-ছয়টি গণকবরে একসাথে দাফন করে। বাকি লাশগুলো কেতনার বিলে উন্মুক্তভাবে পচে নিঃশেষ হয়ে যায় অথবা জন্তু-জানোয়ারের খাদ্যে পরিণত হয়।\n\n\n== স্মৃতিসৌধ ==\nহত্যাকাণ্ডে মৃত্যুবরণ করা মানুষদের স্মরণে কেতনার বিল এলাকায় কোনো বধ্যভূমি স্মৃতিসৌধ নির্মাণ করা হয়নি। এমনকি অনেকে বাংলাদেশ সরকার কর্তৃক শহিদ মুক্তিযোদ্ধা হিসেবে স্বীকৃতিও পাননি। ২০১১ সালে মুক্তিযোদ্ধা সংসদের ডেপুটি কমান্ড এ আর সেরনিয়াবাত কেতনার বিল এলাকা পরিদর্শন করেন এবং একে দক্ষিণ বাংলাদেশের বৃহত্তম বধ্যভূমি বলে মন্তব্য করেন।\n\n\n== তথ্যসূত্র =="}