{"pageid": 109383, "title": "ক্যারোলিনা কুর্কোভা", "url": "https://bn.wikipedia.org/wiki?curid=109383", "content": "ক্যারোলিনা ইসেলা কুর্কোভা (চেক: Karolína Isela Kurková) (জন্ম: ২৮ ফেব্রুয়ারি, ১৯৮৪) একজন চেক মডেল। প্রাক্তন ভিক্টোরিয়া’স সিক্রেট মডেল ও একজন উৎসাহী অভিনেত্রী হিসেবে তিনি বেশি পরিচিত। ফ্যাশন আলোকচিত্রী মারিও টেস্টিনো কুর্কোভা সম্মন্ধে বলেন, “তাঁর মুখমণ্ডল ও দেহের অনুপাত, সেই সাথে তাঁর শক্তিমত্তা, তাঁকে এমন একজন মডেলে পরিণত করেছে যে, সর্বাবস্থায় সে মডেলিংয়ের জন্য প্রস্তুত।” ফ্যাশন ম্যাগাজিন ভোগ-এর সম্পাদক অ্যানা উইনটোর কুর্কোভাকে ‘পরবর্তী সুপারমডেল’ বলে আখ্যায়িত করেছেন।\n\n\n== প্রাথমিক ও পেশা জীবন ==\nচেকোস্লোভাকিয়ার ডেইচিন শহরে ক্যারোলিনা কুর্কোভার জন্ম। তার বাবা ছিলেন একজন চেক বাস্কেটবল খেলোয়াড়। তার মা ছিলেন জাতিতে স্লোভাক। ছোটবেলায় কুর্কোভার উচ্চতা নিয়ে সবাই তার সাথে মজা করতো। ১৫ বছর বয়সে তার এক বন্ধু কুর্কোভার একটি ছবি প্রাগের একটি এজেন্সির কাছে পাঠায়। সেবার ঐ বয়সেই তাকে রানওয়েতে মডেলিংয়ে দেখা যায়। পরবর্তীতে তিনি আরো অভিজ্ঞতা অর্জনের জন্য মিলানে চলে যান। এবং মিউসিয়া প্রাদার সাথে একটি মডেলিং চুক্তিতে আবদ্ধ হন।\n১৯৯৯ সালের সেপ্টেম্বরে কুর্কোভাকে ফ্যাশন ও লাইফস্টাইল ম্যাগাজিন ভোগ-এর মার্কিন সংস্করণে দেখা যায়। দুই বছরের মাথায় তিনি নিউ ইয়র্ক সিটিতে চলে যান, এবং ২০০১ সালের ফেব্রুয়ারিতে, ১৭ বছর বয়সে তিনি স্থান পান ভোগ ম্যাগাজিনের প্রচ্ছদে।\n\n\n== ব্যক্তিগত জীবন ==\nক্যারোলিন কুর্কোভা নিউ ইয়র্ক সিটির ট্রাইবেকা ডিসট্রিক্টে বাস করেন, এবং তিনি ম্যাডিসন স্কয়ার গার্ডেনের বাস্কেটবল খেলা উপভোগ করেন। কুর্কোভা স্বীকার করেছেন তিনি হাইপোথাইরয়েডিজমে ভুগছেন এবং এটি তার ওজন বাড়ার একটি অন্যতম কারণ।\n২০০৯ সালের জুলাইয়ে কুর্কোভা ঘোষণা করেন যে, তিনি তার বাগদত্তা আর্চি ড্রুরির সন্তানের মা হতে চলেছেন। পরবর্তীতে অক্টোবরের ২৯ তারিখে তিনি একটি পুত্র সন্তানের জন্ম দেন। শিশুটির নাম রাখা হয় টোবিন জ্যাক ড্রুরি। জন্মের সময় সন্তানের ওজন ছিলো ৬ পাউন্ড ৩ আউন্স। এটি এই যুগলের একমাত্র সন্তান।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে ক্যারোলিনা কুর্কোভা (ইংরেজি)\nক্যারোলিনা কুর্কোভা - ফ্যাশন মডেল ডিরেক্টরি"}