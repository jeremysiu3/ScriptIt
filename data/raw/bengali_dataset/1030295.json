{"pageid": 1030295, "title": "অ্যান্ড্রু রবার্টসন", "url": "https://bn.wikipedia.org/wiki?curid=1030295", "content": "অ্যান্ড্রু হেনরি রবার্টসন (ইংরেজি: Andrew Robertson; জন্ম: ১১ মার্চ ১৯৯৪; অ্যান্ড্রু রবার্টসন নামে সুপরিচিত) হলেন একজন স্কটিশ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব লিভারপুল এবং স্কটল্যান্ড জাতীয় দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় হিসেবে খেলে থাকেন।\nস্কটিশ ফুটবল ক্লাব সেল্টিকের যুব পর্যায়ের হয়ে খেলার মাধ্যমে রবার্টসন ফুটবল জগতে প্রবেশ করেছেন এবং পরবর্তীকালে কুইনস পার্কের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১২–১৩ মৌসুমে, স্কটিশ ক্লাব কুইনস পার্কের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; কুইনস পার্কের হয়ে তিনি ৩৪ ম্যাচে ২টি গোল করেছেন। অতঃপর ২০১৩–১৪ মৌসুমে তিনি ডান্ডি ইউনাইটেডে যোগদান করেছেন, ডান্ডি ইউনাইটেডে মাত্র ১ মৌসুম অতিবাহিত করার পর ২.৮৫ মিলিয়ন ইউরোর বিনিময়ে স্কটিশ ক্লাব হাল সিটির সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ১১৫ ম্যাচে ৫টি গোল করেছেন। ২০১৭–১৮ মৌসুমে, তিনি ৮ মিলিয়ন ইউরোর বিনিময়ে হাল সিটি হতে স্কটিশ ক্লাব লিভারপুলে যোগদান করেছেন, যেখানে তিনি ইয়ুর্গেন ক্লপের অধীনে এপর্যন্ত ৪টি শিরোপা জয়লাভ করেছেন।\n২০১৩ সালে, রবার্টসন স্কটল্যান্ড অনূর্ধ্ব-২১ দলের হয়ে স্কটল্যান্ডের বয়সভিত্তিক পর্যায়ে অভিষেক করেছিলেন। তিনি ২০১৪ সালে স্কটল্যান্ডের হয়ে আন্তর্জাতিক পর্যায়ে অভিষেক করেছেন; স্কটল্যান্ডের জার্সি গায়ে তিনি এপর্যন্ত ৪০-এর অধিক ম্যাচে একাধিক গোল করেছেন।\nব্যক্তিগতভাবে, রবার্টসন বেশ কিছু পুরস্কার জয়লাভ করেছেন, যার মধ্যে ২০১৮–১৯ উয়েফা চ্যাম্পিয়নস লিগের মৌসুম সেরা দলের স্থান পাওয়া অন্যতম। দলগতভাবে, রবার্টসন এপর্যন্ত ৫টি শিরোপা জয়লাভ করেছেন, যার মধ্যে ১টি হাল সিটির হয়ে এবং ৪টি লিভারপুলের হয়ে জয়লাভ করেছেন।\n\n\n== প্রারম্ভিক জীবন ==\nঅ্যান্ড্রু হেনরি রবার্টসন ১৯৯৪ সালের ১১ই মার্চ তারিখে স্কটল্যান্ডের গ্লাসগোয় জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি ছোটবেলা থেকেই সেল্টিকের ভক্ত ছিলেন। তার বাবার নাম ব্রায়ান একজন অপেশাদার ফুটবল খেলোয়াড় ছিলেন।\n\n\n== আন্তর্জাতিক ফুটবল ==\nরবার্টসন স্কটল্যান্ড অনূর্ধ্ব-২১ দলের হয়ে খেলার মাধ্যমে স্কটল্যান্ডের প্রতিনিধিত্ব করেছেন। ২০১৩ সালের ১০ই অক্টোবর তারিখে তিনি ২০১৩ উয়েফা ইউরোপীয় অনূর্ধ্ব-২১ চ্যাম্পিয়নশিপ বাছাইপর্বে স্লোভাকিয়া অনূর্ধ্ব-২১ দলের বিরুদ্ধে ম্যাচে স্কটল্যান্ড অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন। স্কটল্যান্ডের বয়সভিত্তিক দলের হয়ে তিনি প্রায় ২ বছরে ৪ ম্যাচে অংশগ্রহণ করেছেন।\n২০১৪ সালের ৫ই মার্চ তারিখে, মাত্র ১৯ বছর ১১ মাস ২২ দিন বয়সে, বাম পায়ে ফুটবল খেলায় পারদর্শী রবার্টসন পোল্যান্ডের বিরুদ্ধে এক প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে স্কটল্যান্ডের হয়ে অভিষেক করেছেন। উক্ত ম্যাচের ৬৭তম মিনিটে কেন্দ্রীয় মধ্যমাঠের খেলোয়াড় ব্যারি ব্যানানের বদলি খেলোয়াড় হিসেবে তিনি মাঠে প্রবেশ করেন; ম্যাচে তিনি একজন মধ্যমাঠের খেলোয়াড় হিসেবে খেলেছেন। ম্যাচটি স্কটল্যান্ড ১–০ গোলের ব্যবধানে জয়লাভ করেছিল। স্কটল্যান্ডের হয়ে অভিষেকের বছরে রবার্টসন সর্বমোট ৫ ম্যাচে ১টি গোল করেছেন। জাতীয় দলের হয়ে অভিষেকের ২৫৯ দিন পর, স্কটল্যান্ডের জার্সি গায়ে প্রথম গোলটি করেন; ২০১৪ সালের ১৮ই নভেম্বর তারিখে, ইংল্যান্ডের বিরুদ্ধে ম্যাচে দলের একমাত্র গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন। ২০১৮ সালের ৭ই সেপ্টেম্বর তারিখে, তিনি বেলজিয়ামের বিরুদ্ধে এক প্রীতি ম্যাচে স্কটল্যান্ডের হয়ে প্রথমবারের মতো অধিনায়কের দায়িত্ব পালন করেন, ম্যাচটিতে স্কটল্যান্ড ৪–০ গোলের ব্যবধানে পরাজিত হয়েছিল।\n\n\n== ব্যক্তিগত জীবন ==\nরবার্টসন র‍্যাচেল রবার্টসর সাথে একটি সম্পর্কে আবদ্ধ রয়েছেন। তাদের উভয়ের রোকো (২০১৭ সালের ২৬শে আগস্ট জন্মগ্রহণ করেছে) নামে একটি পুত্রসন্তান এবং আরিয়া (২০১৯ সালের জানুয়ারি মাসে জন্মগ্রহণ করেছে) নামে একটি কন্যাসন্তান রয়েছে।\n\n\n== পরিসংখ্যান ==\n\n\n=== আন্তর্জাতিক ===\n৩ মার্চ ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে অ্যান্ড্রু রবার্টসন  (ইংরেজি)  \nসকারবেসে অ্যান্ড্রু রবার্টসন (ইংরেজি) \nবিডিফুটবলে অ্যান্ড্রু রবার্টসন  (ইংরেজি)  \nওয়ার্ল্ডফুটবল.নেটে অ্যান্ড্রু রবার্টসন (ইংরেজি) \nন্যাশনাল-ফুটবল-টিমস.কমে অ্যান্ড্রু রবার্টসন (ইংরেজি)"}