{"pageid": 1488757, "title": "বরবাদ (২০২৫-এর চলচ্চিত্র)", "url": "https://bn.wikipedia.org/wiki?curid=1488757", "content": "বরবাদ ২০২৫ সালের ভারত-বাংলাদেশ যৌথ প্রযোজনার বাংলা ভাষার চলচ্চিত্র। যা রচনা ও পরিচালনা করেছেন মেহেদী হাসান হৃদয়। বাংলাদেশের রিয়েল এনার্জি প্রোডাকশন এবং ভারতের রিধি সিধি এন্টারটেইনমেন্টের ব্যানারে আজিম হারুন ও শাহরিন আক্তার সুমি প্রযোজনা করেছেন। প্রধান চরিত্রে অভিনয় করেছেন শাকিব খান, যিশু সেনগুপ্ত ও ইধিকা পাল। চলচ্চিত্রটি আরিয়ান মির্জাকে অনুসরণ করে (শাকিব খান অভিনীত) যিনি অতীতের প্রণয়ে ক্ষতবিক্ষত এবং তার বাবা আদিব মির্জার পরামর্শে পরিচালিত, নীতুর বিরুদ্ধে প্রতিশোধের পথে যাত্রা শুরু করেন, যে মহিলা তার হৃদয় ভেঙ্গেছিলেন। \nজানা গেছে, ছবিটি ২০২৪ সালের আগস্টের শেষের দিকে অথবা সেপ্টেম্বরে শুরু হওয়ার কথা ছিল। তবে জুলাই ও আগস্ট মাসে বাংলাদেশে বৈষম্যবিরোধী ছাত্র আন্দোলনের কারণে চিত্রগ্রহণ বিলম্বিত হয়েছিল। প্রায় এক মাস বিলম্বের পর, অবশেষে ২০২৪ সালের ২০ অক্টোবর ভারতের মুম্বাইয়ের ইলোরা স্টুডিওতে প্রধান চিত্রগ্রহণ শুরু হয়। ৳ ১৫  - ৳ ১৮ কোটি প্রযোজনা বাজেটে নির্মিত এই ছবিটি এ যাবৎকালের সবচেয়ে ব্যয়বহুল বাংলাদেশী চলচ্চিত্রগুলির মধ্যে একটি। প্রিয়তমা (২০২৩) এর সাফল্যের পর শাকিব খান এবং ইধিকা পাল তাদের দ্বিতীয় সহযোগিতায়, যা সর্বকালের দ্বিতীয় সর্বোচ্চ আয়কারী বাংলাদেশী চলচ্চিত্র হয়ে ওঠে । এটি খান এবং যীশু সেনগুপ্তের মধ্যে প্রথম সহযোগিতা, যিনি প্রায় ২৩ বছর পর বাংলাদেশী সিনেমায় ফিরে এসেছেন ; এর আগে ২০০২ সালের ছবিতে \"মনের মাঝে তুমি\" তে অভিনয় করেছিলেন।\n\n\n== পটভূমি ==\nশহরের অন্যতম বিখ্যাত ব্যবসায়ী ও রাজনীতিবিদ আদিব মির্জা। তাঁর একমাত্র ছেলে আরিয়ান মির্জা। ছেলেই আদিব মির্জার সব। ছোটবেলা থেকেই আদরে আদরে হয়ে ওঠে অপ্রতিরোধ্য এক ‘দানব’। এমন কোনো খারাপ কাজ ছিল না যা আরিয়ান করেনি। মাদক, নারী কেলেঙ্কারি, মারামারি—ইউটিউবে আরিয়ান মির্জাকে সার্চ করলে এমন অনেক কনটেন্ট আসে। কিন্তু ছেলের সব রকমের কুকর্ম সামলানোর জন্য আদিব মির্জা ঢাল হয়ে দাঁড়িয়ে ছিলেন সব সময়। তাই এত কিছু করার পরও আরিয়ানকে কেউ ছুঁতে পারত না। \nআরিয়ান প্রায়ই বেপরোয়া পার্টির আয়োজন করত এবং পার্টিতে নেশা আর ফূর্তি করে প্রচুর টাকা ওড়াতো। এমন এক পার্টিতে আরিয়ানের সঙ্গে দেখা হয় নিতুর। পার্টি শেষে আরিয়ানের কাছে একটি দাতব্য সংস্থার জন্য সাহায্য চাইতে আসে নিতু। প্রথম দেখাতেই নিতুর প্রেমে পড়ে যায় আরিয়ান। তারপর শুরু হয় নিতুর ওপর তাঁর ‘ভালোবাসার অত্যাচার’। নিতুকে নিজের করে পেতে সে চেষ্টার ত্রুটি রাখে না। উপহারে উপহারে ভরিয়ে দেয় তাকে। অন্যদিকে নিতুকে কেউ অবহেলা করলে তার জীবন একনিমেষে তছনছ করতে ছাড়ে না আরিয়ান। একবার আরিয়ানের মামা—শিহাবের বন্ধুর ছেলে প্রিন্স নিতুকে অপমান করেছিল। এর পরিবর্তে প্রিন্সের মুখমণ্ডলে আরিয়ান মূত্র ত্যাগ করে। \nপ্রতিশোধ নেওয়ার জন্য প্রিন্স তার বাবা নাভেদ খানকে তার বড় ছেলে ফারহানকে দেশে ফিরিয়ে আনার কথা বলে। কিন্তু নাভেদ খান তার হিংস্র ছেলেকে দেশে ফিরিয়ে আনতে রাজি নন। \nঅন্যদিকে, আরিয়ানের মামা শিহাব যখন দেখলেন নিতু থাকলে তার শ্যালকের সম্পত্তি সে ভোগ করতে পারবে না, তখনই সে নিতুকে হত্যার ষড়যন্ত্র করে। সে নিতুকে তার লোকের মাধ্যমে নিতুকে গুলি করে। এ কথা জানতে পেরে আরিয়ান তার মামা শিহাবকে নৃশংসভাবে হত্যা করে। \nআরিয়ানের বাবা যখন জানতে পারে নিতুর জন্যই আরিয়ান তার মামাকে হত্যা করেছে, তখন তিনি আরিয়ানকে নিতুকে তাদের সাথে দেখা করতে নিয়ে আসতে বললেন। আরিয়ান মহাখুশি হয়ে পরদিনই নিতুকে তার বাড়িতে নিয়ে আসে। কিন্তু নিতু কোনো কথা না বলে সরাসরি আদিব মির্জার সাথে অসভ্য আচরণ করতে থাকে। বাবা আদিব মির্জা ছেলের দিকে রাগান্বিত হয়ে তাকিয়েছিলেন। অতঃপর নিতু আরিয়ানকে বলে, “তোমার বাবার জন্যই আমার পরিবার ধ্বংস হয়েছে—আমার বাবা, আমার বোন”। \nনিতুর বাবা সবুজ মিয়া হলো একজন দরিদ্র শ্রমিক যাকে আদিব মির্জা, নাভেদ খানসহ আরও অনেক নেতা হত্যার অভিযোগে ফাঁসিয়ে দিয়েছিল। পরে সবুজ মিয়ার মৃত্যুদণ্ড হয়। নিতুর বোন আদিব মির্জার কাছে যায় তার বাবার মুক্তির জন্য অনুরোধ করতে কিন্তু আদিব মির্জা তাকে খারাপ কাজ করতে বলে, অসহায় মিতু বাধ্য হয়ে রাজি হয়। কিন্তু আদিব নিতুর বাবাকে ছেড়ে দিতে চাইলেও টা পারেননি। তাই মিতু আত্মহত্যা করে। \nসবটা জানিয়ে নিতু সেখান থেকে উঠে চলে যায়। এরপর থেকেই নিতু আরিয়ানকে এড়িয়ে চলতে থাকে। আরিয়ান নিতুকে অনেকবার মানানোর চেষ্টা করেছে, কিন্তু নিতু প্রত্যেকবারই তার সাথে অসভ্য আচরণ করেছে, ভালোবাসার অভিনয় করেছে। নিতু রাজি হয়নি দেখে আরিয়ান তার বাবাকে দিয়ে নিতুর কাছে ক্ষমা চাওয়ায়। এরপর নাভেদ খানের বাড়িতে গিয়ে আরিয়ান নাভেদ খানসহ যারা নিতুর বাবার হত্যার জন্য দায়ী তাদের সবাইকে মাইক্রোগান দিয়ে হত্যা করে। তবুও নিতুর মন গলে না। \nনিজের বাবার মৃত্যুর কথা শুনে ফারহান দেশে ফিরে আসে এবং প্রিন্স তাকে সবটা খুলে বলে। ফারহান আরিয়ানকে হত্যার পরিকল্পনা করে। অতঃপর ট্রাক দিয়ে দুর্ঘটনা ঘটায়। যাতে আরিয়ান গুরুতরভাবে আহত হয়। \nফারহান নিতুকে অপহরণ করে এবং যখন তাকে দেখে তখন সে নিজেই নিতুর প্রেমে পরে যায়। সে নিতুকে বিয়ে করার চিন্তা করে। \nএর মধ্যেই আরিয়ান যখন একটু সুস্থ হয় তখন সে জানতে পারে নিতু বিয়ে করছে। এক প্রতিশোধময় মেজাজ নিয়ে সে নিতুর বিয়ের অনুষ্ঠানে যায়। তারপর একে একে প্রিন্স, ফারহানকে হত্যা করে। এরপর নিতুকে গুলি করে। নিতু মৃত্যুশয্যায় আবেগের সাথে বলে যে সে আরিয়ানকে কতটা ভালবেসেছে। আরিয়ান সবটা বুঝতে পারলে সে নিতুকে হাসপাতালে নিয়ে যাওয়ার আগেই নিতু তার প্রাণ ত্যাগ করে।\nবিধ্বস্ত আরিয়ান পুলিশের কাছে আত্মসমর্পণ করে। সে আদালতে সবটা স্বেচ্ছায় শিকার করে। ফলে আদালত তার মৃত্যুদণ্ড ঘোষণা করে।\nছেলে হারানোর দুঃখ সহ্য করতে না পেরে আদিব মির্জা আত্মহত্যা করেন।\n\n\n== অভিনয়শিল্পী ==\n\n\n== প্রযোজনা ==\n\n\n=== উন্নয়ন ===\nএই চলচ্চিত্রটি নির্মাণে বাজেট ধরা হয়েছে ৳১৫ কোটি, যা এটিকে বাংলাদেশের অন্যতম ব্যয়বহুল চলচ্চিত্রে পরিণত করেছে। ভারতের রবি ভার্মা এই চলচ্চিত্রের অ্যাকশন দৃশ্য পরিচালনা করেছেন। ভার্মার সঙ্গে মুম্বাইয়ের এজাজ মাস্টারসহ আরও কয়েকজন শীর্ষস্থানীয় স্টান্ট পরিচালক কাজ করেছেন। বলিউড কোরিওগ্রাফার আদিল শেখ এই চলচ্চিত্রের নৃত্য পরিচালনার দায়িত্বে রয়েছেন। চলচ্চিত্রের চিত্রগ্রহণ পরিচালনার দায়িত্বে রয়েছেন ভারতীয় চিত্রগ্রাহক শৈলেশ আওয়াস্থি। এই চলচ্চিত্রের কাহিনি ও চিত্রনাট্য লিখেছেন এবং পরিচালনা করেছেন মেহেদী হাসান হৃদয়, যা তার প্রথম পূর্ণদৈর্ঘ্য চলচ্চিত্র। তিনি এর আগে শতাধিক নাটক পরিচালনা করেছেন।\n\n\n=== অভিনয়শিল্পী ===\nশাকিব খান ২০২৩ সালের অক্টোবরে এই চলচ্চিত্রে চুক্তিবদ্ধ হন। চলচ্চিত্রের প্রথম ঝলক প্রকাশের অনুষ্ঠানে খান জানান, পরিচালককে চিত্রনাট্য উপস্থাপনের জন্য তিনি মাত্র ১৫ মিনিট সময় দিয়েছিলেন। ইধিকা পাল এই চলচ্চিত্রে প্রধান নারী চরিত্রে অভিনয় করছেন। বাংলাদেশের বিশিষ্ট অভিনেতা মামুনুর রশীদ এই চলচ্চিত্রে নেতিবাচক চরিত্রে অভিনয় করছেন। তিনি বলেন, \"এটি আমার অভিনয় জীবনে নতুন এক অভিজ্ঞতা। দর্শক আমাকে নতুনভাবে দেখতে পাবেন।\" ভারতীয় অভিনেত্রী নুসরাত জাহান একটি আইটেম গানে পারফর্ম করেছেন, যা মুম্বাইয়ে চিত্রায়িত হয়েছে।\n\n\n== সঙ্গীত ==\n\nপ্রীতম হাসান আবারও শাকিব খানের সঙ্গে কাজ করেছেন; এর আগে তাঁরা ২০২৪ সালের ছবি তুফান-এর জনপ্রিয় গান লাগে উরা ধুরা-তে একসঙ্গে সাফল্য পেয়েছিলেন। চলচ্চিত্রটির ব্যাকগ্রাউন্ড স্কোর তৈরি করেছেন আরাফাত মোহসিন, যিনি তুফান-এর জন্য প্রশংসিত সঙ্গীত পরিচালনা করেছিলেন এবং সেখানে দুটি গানেও অবদান রেখেছিলেন। এ ছবির একটি রোমান্টিক গানে কণ্ঠ দিয়েছেন আসিফ আকবর, যিনি ২০১৫ সালের রাজাবাবু: দ্য পাওয়ার ছবির পর দীর্ঘ এক দশক পর আবারও শাকিব খানের জন্য কণ্ঠ দিলেন। প্রথম গান দিধা-র টিজার ১২ মার্চ প্রকাশিত হয় এবং ১৪ মার্চ এটি একক গান হিসেবে মুক্তি পায়; এটি লিখেছেন ইনামুল তাহসিন এবং সুর ও কণ্ঠ দিয়েছেন প্রীতম হাসান। দ্বিতীয় গান নিশ্বাস ২৪ মার্চ লিরিক্যাল ভার্সনে প্রকাশিত হয়, যেখানে কণ্ঠ দেন জি. এম. আশরাফ এবং সঙ্গীত আয়োজন করেন আদিব কবির। তৃতীয় গান চাঁদ মামা মুক্তি পায় ২৮ মার্চ, শাকিব খানের ৪৬তম জন্মদিনে, যা একটি আইটেম সং; গানটির কথা, সুর ও কণ্ঠ প্রীতম হাসানের এবং এতে ডোলা রহমানও কণ্ঠ দেন। গানটি ব্যাপক জনপ্রিয়তা পায় এবং শাকিব খান ও নুসরাত জাহানের পারফরম্যান্সও প্রশংসিত হয়। নাকাব (২০১৮)-এর পর নুসরাত জাহান আবার শাকিবের সঙ্গে জুটি বাঁধেন এবং দীর্ঘ দশ বছর পর আইটেম সং-এ ফিরে আসেন। চূড়ান্ত গান মোহমায়া, যেটি গেয়েছেন মাইনুল আহসান নোবেল, তা ১৪ এপ্রিল বাংলা নববর্ষ ১৪৩২-তে মুক্তি পায় এবং ইউটিউবে প্রকাশের আগেই গানটি আলোচনায় উঠে আসে।\n\n\n== মুক্তি ==\n২০২৫ সালের ৩১ মার্চ ঈদুল ফিতরে উপলক্ষে জংলি, দাগি, জ্বীন ৩, চক্কর ৩০২ ও অন্তরাত্মার সাথে সংঘর্ষে বাংলাদেশের প্রেক্ষাগৃহে মুক্তি পায়।\n\n\n== বিতর্ক ==\nছবিটির সিনেমাটোগ্রাফির কৃতিত্ব নিয়ে বিতর্ক দেখা দেয়। ভারতীয় সিনেমাটোগ্রাফার শৈলেশ আওয়াস্থি দাবি করেন যে তিনিই ছবিটির প্রধান সিনেমাটোগ্রাফার এবং এর সৃজনশীল ও দৃশ্যমান সম্পাদনায় মুখ্য ভূমিকা পালন করেছেন। তিনি অভিযোগ করেন যে তাকে চূড়ান্ত কৃতিত্ব থেকে বাদ দেওয়া হয়েছিল, যেখানে সিনেমাটোগ্রাফির পরিবর্তে রাজু রাজকে কৃতিত্ব দেওয়া হয়েছিল। তবে, আওয়াস্থি পরে বিষয়টিকে ভুল বোঝাবুঝি বলে উল্লেখ করেন এবং পরিচালকের প্রচেষ্টার প্রশংসা করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে বরবাদ  (ইংরেজি)\nবাংলা মুভি ডেটাবেজে বরবাদ"}