{"pageid": 1047816, "title": "তিরুবেরকাড়ু", "url": "https://bn.wikipedia.org/wiki?curid=1047816", "content": "তিরুবেরকাড়ু দক্ষিণ ভারতের তামিলনাড়ু রাজ্যের তিরুভেলুর জেলার একটি আবাসিক অঞ্চল ও চেন্নাই মহানগরের পশ্চিমের লোকালয়৷ তিরুবেরকাড়ু শব্দের অর্থ পবিত্র গাছ সংবলিত অরণ্য। এটি কূবম নদীর উত্তর তীরে অবস্থিত। এই লোকালয়ে থাকা দুটি পরিচিত মন্দির হল করুমারী আম্মান মন্দির‌‌ ও বেদপুরীশ্বর মন্দির। এই বেদপুরীশ্বর মন্দিরের গর্ভগৃহে শিব পার্বতী মূর্তি বৈবাহিক আঙ্গিকে তৈরি।\n\n\n== জনতত্ত্ব ==\n\n২০১১ খ্রিস্টাব্দে ভারতের জনগণনা অনুসারে তিরুবেরকাড়ু লোকালয়ের জনসংখ্যা ছিল ৬২,৮২৪ জন, যেখানে প্রতি হাজার পুরুষে ৯৭৭ জন নারী বাস করতেন অর্থাৎ রাষ্ট্রীয় গড়ের তুলনায় অধিক। মোট শিশু সংখ্যা ৭,১৮৯ জন যেখানে শিশুপুত্র সংখ্যা ৩,৬১৭ জন এবং শিশুকন্যা সংখ্যা ৩,৫৭২ জন। জনসংখ্যা অনুপাতে তপশিলি জাতি এবং তপশিলি উপজাতি শতাংশ যথাক্রমে ২৩.৮৬ ও ০.৩৭। শহরটির সাক্ষরতার হার ছিল ৮২.৩৭ শতাংশ যা জাতীয় সাক্ষরতার হারের তুলনায় বেশি। শহরে মোট পরিবার সংখ্যা ১৫,৮৬৩ টি। মোট শ্রমজীবীর সংখ্যা ২৫,২৪৫ জন, যার মধ্যে কৃষক ১৩৮ জন, মূল কৃষিজীবী ২১০ জন গৃহস্থলী সংক্রান্ত শ্রমজীবী ৬২৮ জন, অন্যান্য শ্রমজীবী ২১,৭৭০ জন। মোট প্রান্তিক শ্রমজীবী সংখ্যা ২,৪৯৯ জন, যার মধ্যে প্রান্তিক কৃষক ৫৭ জন, প্রান্তিক কৃষিজীবী ৮১ জন, প্রান্তিক গৃহস্থলী সংক্রান্ত শ্রমজীবী ১৫৬ জন, অন্যান্য প্রান্তিক শ্রমজীবী ২,২০৫ জন।\n\n\n== অবস্থান ==\nএই লোকালয়টি চেন্নাই-ব্যাঙ্গালোর মহাসড়ক থেকে ২ কিলোমিটার ও আবাড়ি-পুন্তমল্লী সড়ক তথা ৫৫ নং রাজ্য সড়ক থেকে ১.৫ কিলোমিটার দূরে অবস্থিত। চেন্নাই মেট্রোপলিটন বাস টার্মিনাস বা সিএমবিডি থেকে এটি ১০ কিলোমিটার দূরে অবস্থিত। নিকটবর্তী লোকালয়গুলি হল পোরূর, কাট্টুবক্কম, আইয়াপ্পানতাঙ্গল, কুমাননচাবাড়ি, করয়ানচাবাড়ি, পুন্তমল্লী, পারুতিপট্টু, অয়বক্কম, অম্বাত্তুর, বানগরম ও মাদুরবায়ল।\n\n\n== পরিবহন ==\nতিরুবেরকাড়ুর নিকটবর্তী দুটি রেল স্টেশন হলো, আন্নানূর ও তিরুমুল্লাইবায়ল রেলওয়ে স্টেশন। এই লোকাল রয়েছে চেন্নাই মহানগর বাস পরিষেবার একটি বাস টার্মিনাল। বাস পরিষেবার মাধ্যমে সড়কপথে এখান থেকে সরাসরি ব্রডওয়ে, আবাড়ি, তিরুবোত্রিয়ুর, ভিল্লিবক্কম, আন্না স্কোয়ার, ত্যাগরায়নগর, পেরাম্বুর, পট্টাভিরাম, মঙ্গাড়ু, তাম্বরম, বেলাচেরি যাওয়া যায়৷\n\n\n== তথ্যসূত্র =="}