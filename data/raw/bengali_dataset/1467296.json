{"pageid": 1467296, "title": "সঙ্গীত কোষ", "url": "https://bn.wikipedia.org/wiki?curid=1467296", "content": "সঙ্গীত কোষ হল ১৮৯৩ খ্রিস্টাব্দে উপেন্দ্রনাথ মুখোপাধ্যায় সম্পাদিত বাংলা সঙ্গীতের সংগ্রহ।  এটি বাংলা ভাষায় রচিত নানা বিষয়ের গানের বৃহদাকার সঙ্গীত সংকলন যা বর্তমানে বিরল গ্রন্থের পর্যায়ভুক্ত। ভারতের জাতীয় গ্রন্থাগার সংকলনটি 'ই-বুকে' উপলব্ধ করে। \n\n\n== ইতিহাস ==\nবাংলা গানের সংগ্রহ প্রস্তুত করতে প্রথমে উদ্যোগী হন স্বামী বিবেকানন্দ তবে সন্ন্যাস গ্রহণের পূর্বে যখন তিনি নরেন্দ্রনাথ দত্ত নামেই পরিচিত ছিলেন। নরেন্দ্রনাথ এবং বৈষ্ণবচরণ বসাকের যৌথ সম্পাদনায় ৬৪৭ টি গানের সংকলন 'সঙ্গীত কল্পতরু' প্রকাশিত হয় ১৮৮৭ খ্রিস্টাব্দে, যার নতুন সংস্করণে স্বামী বিবেকানন্দের বারোটি প্রিয় রবীন্দ্র সঙ্গীত যোগ করে ২০০০ খ্রিস্টাব্দে প্রকাশ করে রামকৃষ্ণ মিশন ইনস্টিটিউট অফ কালচার।  তবে উপেন্দ্রনাথ মুখোপাধ্যায়ের সম্পাদনায় ১৮৯৯ খ্রিস্টাব্দে পরিবর্তিত ও পরিবর্ধিত দ্বিতীয় সংস্করণ টি ছিল বৃহদাকার সঙ্গীতের সংকলন। ৪০৯৬ টি গান ১২৭১ পৃষ্ঠায় সংগৃহীত হয়েছিল এবং গ্রন্থটি একুশটি ভাগে বিভক্ত ছিল। সেগুলি হল-\n\nপ্রণয় সঙ্গীত\nবিরহ সঙ্গীত\nশ্যামা সঙ্গীত\nশিব সঙ্গীত\nগঙ্গা সঙ্গীত\nসরস্বতী সঙ্গীত\nগণেশ সঙ্গীত\nউমার বাল্যলীলা\nআগমনী সঙ্গীত\nবিজয়া সঙ্গীত\nহরিনাম সঙ্গীত\nকর্তাভজা সঙ্গীত\nনগর সংকীর্তন\nব্রহ্মসঙ্গীত\nখ্যাতি সঙ্গীত\nভারত সঙ্গীত\nসামাজিক সঙ্গীত\nরহস্য সঙ্গীত\nকবির গান\nবিবিধ ধর্মসঙ্গীত\nচন্দ্রকিশোর রায়গুণসাগরের সঙ্গীত মাহাত্ম্য শীর্ষক প্রবন্ধটি গ্রন্থের ভূমিকা হিসাবে রচিত হয়েছিল। \nপরবর্তীকালে বাংলা ভাষায় রচিত এই 'সঙ্গীত কোষ'-এর অনুসরণে নানা ভাষায় সঙ্গীতের অভিধান বা সংকলন গ্রন্থ প্রকাশিত হয়।\n\n\n== আরো দেখুন ==\nসঙ্গীতকল্পতরু\nবাংলা সঙ্গীত\n\n\n== তথ্যসূত্র =="}