{"pageid": 1020053, "title": "দি অ্যাডভেঞ্চারস অফ শার্লক হোমস", "url": "https://bn.wikipedia.org/wiki?curid=1020053", "content": "দি অ্যাডভেঞ্চারস অফ শার্লক হোমস (ইংরেজি: The Adventures of Sherlock Holmes) হল আর্থার কোনান ডয়েল রচিত বারোটি ছোটগল্পের একটি সংকলন। বইটি প্রথম প্রকাশিত হয় ১৮৯২ সালের ১৪ অক্টোবর। এই সংকলনে পরামর্শদাতা গোয়েন্দা শার্লক হোমসের কীর্তিকলাপ-সম্পর্কিত প্রথম ছোটোগল্পগুলি অন্তর্ভুক্ত হয়েছে। গল্পগুলি এর আগে দ্য স্ট্র্যান্ড ম্যাগাজিন-এ জুলাই ১৮৯১ থেকে জুন ১৮৯২ পর্যন্ত বারোটি মাসিক সংখ্যায় প্রকাশিত হয়েছিল। গল্পগুলিও সেই একই ক্রমে সংকলিত হয়; এগুলির কোনও কাল্পনিক কালানুক্রম রক্ষিত হয়নি। শুধুমাত্র হোমস ও ড. ওয়াটসনই বারোটি গল্পের সাধারণ চরিত্র এবং গল্পগুলি লেখা হয়েছে ওয়াটসনের দৃষ্টিকোণ থেকে উত্তম পুরুষে।\nসাধারণভাবে দি অ্যাডভেঞ্চারস অফ শার্লক হোমস সংকলনের গল্পগুলিতে সামাজিক অন্যায়-অবিচারগুলিকে চিহ্নিতকরণ এবং সংশোধনের প্রয়াস লক্ষিত হয়। হোমসের চরিত্রটিতে ন্যায়বিচারের এক নতুন ও ন্যায্যতর বোধ চিত্রিত হয়েছে। গল্পগুলি জনপ্রিয়তা অর্জন করেছিল এবং তার ফলে দ্য স্ট্র্যান্ড ম্যাগাজিন-এর গ্রাহকসংখ্যাও বৃদ্ধি পেয়েছিল। তাই শার্লক হোমসকে নিয়ে আরেক প্রস্থ গল্প লেখার জন্য ডয়েলও বেশি পরিমাণে অর্থ দাবি করতে সক্ষম হয়েছিলেন। দি অ্যাডভেঞ্চারস অফ শার্লক হোমস সংকলনের প্রথম গল্প \"আ স্ক্যান্ডেল ইন বোহেমিয়া\"-র আইরিন অ্যাডলারের চরিত্রটি ডয়েলের লেখা একটি মাত্র গল্পে স্থান পেলেও, আধুনিক শার্লক হোমস অভিযোজনাগুলিতে এটি একটি বিশিষ্ট চরিত্র। সাধারণভাবে চরিত্রটিকে হোমসের প্রেমিকা হিসেবে চিত্রিত করা হয়। ডয়েল তাঁর নিজের প্রিয় বারোটি শার্লক হোমস কাহিনির মধ্যে এই সংকলন থেকে চারটি গল্পকে বেছে নিয়েছিলেন এবং সেই সঙ্গে \"দি অ্যাডভেঞ্চার অফ দ্য স্পেকলড ব্যান্ড\" গল্পটিকে তাঁর সামগ্রিকভাবে প্রিয় গল্প হিসেবে উল্লেখ করেছিলেন।\n\n\n== প্রেক্ষাপট ==\n\n১৮৭০-এর দশকের শেষের দিকে বিশ্ববিদ্যালয়ে চিকিৎসাবিদ্যা অধ্যয়নের সময়েই আর্থার কোনান ডয়েল লেখালিখি শুরু করেন। তাঁর প্রথম ছোটোগল্প \"দ্য মিস্ট্রি অফ সাসাসা ভ্যালি\" প্রকাশিত হয় ১৮৭৯ সালের সেপ্টেম্বর মাসে। আট বছর পরে তাঁর প্রথম শার্লক হোমস উপন্যাস আ স্টাডি ইন স্কারলেট প্রকাশিত হয় ওয়ার্ড লক অ্যান্ড কোম্পানি থেকে। উপন্যাসটি জনপ্রিয়তা লাভ করলেও ডয়েল এটির জন্য সামান্য অর্থই পেয়েছিলেন। এটির সিক্যোয়েল উপন্যাস দ্য সাইন অফ দ্য ফোর প্রকাশিত হয় লিপিনকট’স মান্থলি ম্যাগাজিন-এ। এরপরই উপন্যাস থেকে সরে এসে ডয়েল ছোটোগল্প লেখায় মন দেন। এর কিছুকাল পরেই ১৮৯১ সালের জানুয়ারি মাসে দ্য স্ট্র্যান্ড ম্যাগাজিন চালু হয়। ডয়েল এই নতুন মাসিক পত্রটির সম্পাদক হারবার্ট গ্রিনহগ স্মিথের কাছে দু’টি লেখা পাঠান। পরবর্তীকালে তাঁর প্রতিক্রিয়া বর্ণনা করতে গিয়ে তিনি লেখেন: \"আমি তৎক্ষণাৎ উপলব্ধি করলাম যে এডগার অ্যালান পোর পর শ্রেষ্ঠ ছোটোগল্প লেখক উপস্থিত।\" (\"I at once realised that here was the greatest short story writer since Edgar Allan Poe.\") এই দু’টি গল্পের প্রথমটি অর্থাৎ \"আ স্ক্যান্ডেল ইন বোহেমিয়া\" গল্পটি সিডনি প্যাগেড অঙ্কিত দশটি অলংকরণ সহ প্রকাশিত হয় জুলাই সংখ্যায়। গল্পগুলি জনপ্রিয়তা অর্জনে সক্ষম হয় এবং তার ফলে পত্রিকাটির প্রচারসংখ্যা ব্যাপক হারে বৃদ্ধি পায় বারোটি গল্পের প্রত্যেকটির অগ্রিম হিসেবে ডয়েলকে ৩০ গিনি পারিশ্রমিক দেওয়া হয়েছিল। এই বারোটি গল্প জুলাই ১৮৯১ থেকে জুন ১৮৯২ পর্যন্ত মাসিক কিস্তিতে প্রকাশিত হয়েছিল। এরপর বারোটি গল্প সংকলিত হয়ে দি অ্যাডভেঞ্চারস অফ শার্লক হোমস শিরোনামে দ্য স্ট্র্যান্ড ম্যাগাজিন-এর প্রকাশক জর্জ নিউনেস কর্তৃক গ্রন্থাকারে প্রকাশিত হয় ১৮৯২ সালেরই ১৪ অক্টোবর তারিখে। যুক্তরাজ্যে প্রাথমিক মুদ্রণে ১০,০০০ কপি বিক্রি হয়। পরের দিন হারপার প্রকাশিত মার্কিন সংস্করণটির আরও ৪,৫০০ কপি প্রাথমিকভাবে বিক্রি হয়।\nদ্য স্ট্র্যান্ড ম্যাগাজিন-এর সংখ্যাগুলিতে ও সংকলন গ্রন্থে সিডনি প্যাজিটই অলংকরণের কাজ করেছিলেন। এর আগে শার্লক হোমস উপন্যাসগুলি অলংকরণ করেছিলেন অন্যান্য শিল্পীরা।\n\n\n== সংকলিত গল্পসমুচ্চয় ==\n\n\n=== সাধারণ বিবরণ ===\nদি অ্যাডভেঞ্চার অফ শার্লক হোমস সংকলনের গল্পগুলি ড. ওয়াটসনের দৃষ্টিকোণ থেকে উত্তম পুরুষে বর্ণিত হয়েছে। চারটি শার্লক হোমস কাহিনি ছাড়া সব ক’টিই এই রীতিতেই কথিত। অক্সফোর্ড ডিকশনারি অফ ন্যাশানাল বায়োগ্রাফি গ্রন্থের আর্থার কোনান ডয়েল-সম্পর্কিত ভুক্তি অনুযায়ী, দি অ্যাডভেঞ্চারস অফ শার্লক হোমস সংকলনের গল্পগুলিতে \"এক অপেরা গায়িকার প্রতি এক রাজার প্রবঞ্চনা, জাল প্রেমিক রূপে নিজের আশ্রিতার প্রতি এক সৎ-পিতার প্রতারণা, এক অভিজাত শঠের কর্তৃক এক বন্ধকী কারবারির অপারগতার সুযোগ গ্রহণ, কেন্টে এক ভিখারির বিস্তৃত ভূসম্পত্তি\" ইত্যাদি সামাজিক অন্যায়গুলির প্রতি অঙ্গুলিনির্দেশ করার প্রবণতা দেখা যায়। অপরপক্ষে হোমসকে চিত্রিত করা হয়েছে \"প্রাতিষ্ঠানিক অযোগ্যতা ও অভিজাতবর্গের সুযোগসুবিধা\"র অন্যায়ের জগতের প্রতি একটি তরতাজা ও ন্যায্য পথের প্রদর্শক হিসেবে। দি অ্যাডভেঞ্চারস অফ শার্লক হোমস সংকলনে ডয়েলের নিজের প্রিয় কয়েকটি শার্লক হোমস কাহিনি অন্তর্ভুক্ত হয়েছে। ১৯২৭ সালে তিনি দ্য স্ট্র্যান্ড ম্যাগাজিন-কে তিনি তাঁর প্রিয় বারোটি শার্লক হোমস কাহিনির একটি তালিকা দিয়েছিলেন। এই তালিকার মধ্যে ছিল দি অ্যাডভেঞ্চার অফ শার্লক হোমস সংকলনভুক্ত চারটি গল্প: \"দি অ্যাডভেঞ্চার অফ দ্য স্পেকলড ব্যান্ড\" (তাঁর সর্বাপেক্ষা প্রিয়), \"দ্য রেড-হেডেড লিগ\" (দ্বিতীয়), \"আ স্ক্যান্ডেল ইন বোহেমিয়া\" (পঞ্চম) ও \"দ্য ফাইভ অরেঞ্জ পিপস\" (সপ্তম)। ১৯২৯ সালে \"অতিপ্রাকৃতবাদ\"-এর অভিযোগে বইটি সোভিয়েত ইউনিয়নে নিষিদ্ধ ঘোষিত হয়। কিন্তু একই রকমের নিষিদ্ধ বইগুলির মতো এই বইটিও কালোবাজারে বিপুল জনপ্রিয়তা অর্জন করে। ১৯৪০ সালে নিষেধাজ্ঞাটি তুলে নেওয়া হয়।\n\n\n== তথ্যসূত্র ==\n\nসূত্রনির্দেশ\n\nডয়েল, আর্থার কোনান (২০০৫)।  ক্লিংগার, লেসলি, সম্পাদক। দ্য নিউ অ্যানোটেড শার্লক হোমস। ১ম খণ্ড। নিউ ইয়র্ক: ডব্লিউ. ডব্লিউ. নর্টন। আইএসবিএন 0-393-05916-2। ওসিএলসি 57490922। \n\n\n== বহিঃসংযোগ ==\n উইকিসংকলনে দি অ্যাডভেঞ্চারস অফ শার্লক হোমস সম্পর্কিত কর্ম দেখুন।\n উইকিমিডিয়া কমন্সে দি অ্যাডভেঞ্চারস অফ শার্লক হোমস সম্পর্কিত মিডিয়া দেখুন।\n\nগুটেনবের্গ প্রকল্পে The Adventures of Sherlock Holmes \n দি অ্যাডভেঞ্চারস অফ শার্লক হোমস লিব্রিভক্সে পাবলিক ডোমেইন অডিওবই (ইংরেজি)"}