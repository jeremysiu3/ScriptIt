{"pageid": 1123303, "title": "দুরুস কুরা", "url": "https://bn.wikipedia.org/wiki?curid=1123303", "content": "দুরুস কুরা বা সংক্ষেপে দুরুস হচ্ছে মুরগির মাংস দিয়ে তৈরী আরাকানের রোহিঙ্গা আর  চট্টগ্রামের  চাটগাঁইয়াদের একটি ঐতিহ্যবাহী মাংসের তরকারি, যা মূলত চামড়া ছাড়ানো আস্ত মুরগীকে ঘন ঝোল দিয়ে বিশেষ পদ্ধতিতে রান্না করা হয়। জামাই আদর, অতিথি আপ্যায়ন কিংবা কোন বিশেষ মেহমানদারিতে আরাকান আর চট্টগ্রামে মুরগীর দুরুস বা দুরুস কুরা বেশ জনপ্রিয়। পোলাও বা খিচুড়ির সঙ্গে দুরুস পরিবেশন করা যায। চাটগাঁইয়া ভাষা এবং রোহিঙ্গা ভাষায় মুরগিকে কুরা বা কুরো বলে, যার থেকে নামটির উৎপত্তি।\n\n\n== উপকরণ ==\nচামড়া ছাড়ানো আস্ত মুরগি, লবণ, হলুদ বাটা, কাঁচা মরিচ বাটা, লাল শুকনো মরিচ বাটা, জিরা বাটা, ধনিয়া বাটা, গরম মসলা বাটা, আদা বাটা, রসুন বাটা ও পেঁয়াজ বাটা।\nঝোল ঘন করার জন্য-\nবাদাম বাটা, নারিকেল বাটা, পোস্তদানা বাটা, ঘন করা তরল দুধ, চিনি ও পানি প্রয়োজনমতো।\n\nবাগার এর জন্য-\nতেল, পেঁয়াজ কুচি, শুকনো মরিচ, এলাচ, দারুচিনি ও তেজপাতা। \n\n\n== প্রণালি ==\nআস্ত মুরগি ভালোভাবে পরিষ্কার করে ধুয়ে নিয়ে মুরগির বুকের দুই পাশ ছিদ্র করে রান আটকে দিতে হয়। মাথা, গলার দিক দিয়ে ভেতরে সব মসলা মাংসের সঙ্গে ভালোভাবে মাখাতে হয়। পরে চুলায় একটি কড়াইয়ে আস্ত মুরগি, পিয়াজ বাটা, আদা বাটা, রসুন বাটা, কাঁচামরিচ বাটা, হলুদ গুঁড়া, জিরা গুঁড়া, লবণ, পোস্ত বাটা, নারিকেল বাটা, বাদাম বাটা, তেজপাতা ও পানি দিয়ে নাড়াচাড়া করে ঢাকনা দিয়ে ঢেকে ২০ মিনিট সেদ্ধ করে নিতে হয়। ২০ মিনিট পরে ঢাকনা খুলে কড়াই থেকে নামিয়ে চুলায় আরেকটি কড়াইয়ে তেল দিতে হয়। তেল গরম হলে সেদ্ধ করা মুরগি এপিঠওপিঠ ভালো করে ভেজে নিতে হয়। অতঃপর মুরগি সেদ্ধ করা মসলার কড়াইটা চুলায় দিয়ে মসলার মধ্যে গুঁড়া দুধ গোলানো, বেরেস্তা, গরম মসলা গুঁড়া দিয়ে মসলা একটু কষিয়ে সেদ্ধ করা মুরগি দিয়ে নাড়াচাড়া করে অল্প আঁচে ঢেকে ৫ মিনিট রান্না করতে হয়। সব শেষে লাল রং হয়ে এলে নামিয়ে নিতে হয়।   \n\n\n== তথ্যসূত্র ==\n\n\n== আরও দেখুন ==\nচুইঝালের মাংস\nবাংলাদেশী রন্ধনশৈলী"}