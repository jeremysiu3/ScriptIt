{"pageid": 1018945, "title": "থিয়েটার ওয়ার্ল্ড পুরস্কার", "url": "https://bn.wikipedia.org/wiki?curid=1018945", "content": "থিয়েটার ওয়ার্ল্ড পুরস্কার নিউ ইয়র্ক সিটিতে ব্রডওয়ে বা অফ-ব্রডওয়েতে প্রথম মঞ্চস্থ নাটকে অভিনেতা ও অভিনেত্রীদের সেরা কাজের জন্য প্রদত্ত সম্মাননা। এটি ১৯৪৫-১৯৪৬ মৌসুমে প্রথমবার প্রদান করা হয়। থিয়েটার ওয়ার্ল্ড-এর সম্পাদক জন এ. উইলিস এই পুরস্কারের প্রবর্তক। নিউ ইয়র্ক ভিত্তিক মঞ্চ সমালোচকদের একটি কমিটি এই পুরস্কারের বিজয়ী নির্বাচন করে থাকেন।\n\n\n== ইতিহাস ==\nথিয়েটার ওয়ার্ল্ড-এর সম্পাদক জন এ. উইলিস এই পুরস্কারের প্রবর্তন করেন। প্রথম পুরস্কার বিজয়ীরা ছিলেন বেটি কমডেন, জুডি হলিডে, ও জন রেইট। নিউ ইয়র্ক ভিত্তিক মঞ্চ সমালোচকদের একটি কমিটি এই পুরস্কারের বিজয়ী নির্বাচন করে থাকেন। ২০১৫ সালে মে মোতাবেক, এই কমিটিতে রয়েছেন রোমা টোর (নিউ ইয়র্ক), ডেভিড কোট (টাইম আউট নিউ ইয়র্ক), জো জিমিয়ানোভিচ (নিউ ইয়র্ক ডেইলি নিউজ), পিটার ফিলিচিয়া (দ্য নিওয়ার্ক স্টার-লেজার), এমিরিটাস), হ্যারি হোন (প্লেবিল), ম্যাথু মারি (টকিনব্রডওয়ে.কম), ও ফ্র্যাঙ্ক শেক (নিউ ইয়র্ক পোস্ট)।\n\n\n== পুরস্কারের প্রতিমূর্তি ==\nরোমান দেবতা ইয়ানুসের নামানুসারে এই পুরস্কারের প্রতিমূর্তির নামকরণ করা হয়েছে। ইয়ানুস হলেন প্রবেশ, বহির্গমন ও সব কিছু শুরুর দেবতা। এই পুরস্কারের ব্রোঞ্জ মূর্তিটির নকশা করেন ভাস্কর হ্যারি মারিন্‌স্কি।\n\n\n== বিশেষ সম্মাননা পুরস্কার ==\n২০০৯ সালে ডরথি লোডন স্টারবেবি পুরস্কার প্রবর্তিত হয়। অভিনেত্রী ও গায়িকা ডরথি লোডনের (১৯২৫-২০০৩) সম্মানার্থে এই পুরস্কারের প্রবর্তন করা হয় এবং ২০১০ সাল থেকে ডরথি লোডেন ফাউন্ডেশন এই  পুরস্কার প্রদান করছে। প্রথম স্টারবেবি পুরস্কার গ্রহীতা ছিলেন সুজান লুইস ওকনর (ব্লাইদ স্পিরিট)। ২০১৩ সালে এই পুরস্কারের নাম পরিবর্তন করে রাখা হয় মঞ্চে অনন্য কাজের জন্য ডরথি লোডেন পুরস্কার।\n২০১০-১১ আয়োজনে প্রথমবার অভিনয়শিল্পীদলের অনন্য কাজের জন্য বার্ষিক লুন্ট-ফনট্যান পুরস্কার প্রদান করা হয়। অভিনেতা আলফ্রেড লুন্ট ও অভিনেত্রী লিন ফনট্যানের সম্মানার্থে অভিনয়শিল্পীদলের অনন্য কাজের স্বীকৃতি প্রদানের লক্ষ্যে এই পুরস্কারের প্রবর্তন করা হয়। এই পুরস্কারের প্রথম বিজেতা ছিলেন দ্য মাদারফাকার উইথ দ্য হ্যাট নাটকের ববি ক্যানাভেল, ক্রিস রক, অ্যানাবেল স্কিওরা, এলিজাবেথ রদ্রিগেজ, ইয়ুল ভাস্কেস।\n\n\n== জন উইলিস পুরস্কার ==\n২০১২-২০১৩ মৌসুমে জন উইলিস পুরস্কার প্রবর্তিত হয়। এটি জন উইলিসের প্রতি সম্মাননা প্রদর্শনার্থে মঞ্চে আজীবন অবদানের জন্য প্রদান করা হয়। এই পুরস্কারের প্রথম গ্রহীতা ছিলেন অ্যালান আলডা।\n\n\n== আরও দেখুন ==\nটনি পুরস্কার\nওবি পুরস্কার\nড্রামা ডেস্ক পুরস্কার\nড্রামা লীগ পুরস্কার\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}