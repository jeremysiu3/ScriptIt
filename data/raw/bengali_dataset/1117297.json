{"pageid": 1117297, "title": "মুহাম্মদ মাহফুজুল ইসলাম", "url": "https://bn.wikipedia.org/wiki?curid=1117297", "content": "মুহাম্মদ মাহফুজুল ইসলাম (জন্ম ১৯৭৩) একজন বাংলাদেশী কম্পিউটার প্রকৌশলী। তিনি বাংলাদেশ প্রকৌশল বিশ্ববিদ্যালয়ের (বুয়েট) কম্পিউটার বিজ্ঞান ও প্রকৌশল বিভাগের অধ্যাপক। তিনি কানাডিয়ান ইউনিভার্সিটি অব বাংলাদেশ এবং বঙ্গবন্ধু শেখ মুজিবুর রহমান ডিজিটাল ইউনিভার্সিটির সাবেক উপাচার্য।\n\n\n== প্রাথমিক জীবন ==\nতিনি ১৯৭৩ সালে জামালপুরে জন্মগ্রহণ করেন। তিনি বাংলাদেশ প্রকৌশল বিশ্ববিদ্যালয়ের কম্পিউটার বিজ্ঞান ও প্রকৌশল বিভাগ থেকে স্নাতক ও স্নাতকোত্তর ডিগ্রি লাভ করেন। তিনি অস্ট্রেলিয়ার মোনাশ বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nমাহফুজুল ইসলাম বাংলাদেশ প্রকৌশল বিশ্ববিদ্যালয়ের (বুয়েট) কম্পিউটার বিজ্ঞান ও প্রকৌশল বিভাগে দীর্ঘসময় অধ্যাপনা করেছেন। তিনি বুয়েটের শহীদ স্মৃতি হলের প্রভোস্ট, বিভাগীয় প্রধানসহ বিভিন্ন গুরুত্বপূর্ণ দায়িত্ব পালন করেছেন।\nঅধ্যাপনার পাশাপাশি তিনি ঢাকা বিদ্যুৎ সরবরাহ কোম্পানি (ডেসকো) লিমিটেডের স্বতন্ত্র পরিচালক হিসেবে দায়িত্ব পালন করেন। তিনি জাতীয় পরিচয়পত্র এবং এমআরপি-সহ বাংলাদেশের আইসিটি ক্ষেত্রে গুরুত্বপূর্ণ অবদান রেখেছেন।\nমুহাম্মদ মাহফুজুল ইসলাম ২০১৮ থেকে ২০২১ সাল পর্যন্ত ঢাকায় অবস্থিত বেসরকারি বিশ্ববিদ্যালয়, কানাডিয়ান ইউনিভার্সিটি অব বাংলাদেশের উপাচার্য হিসেবে দায়িত্ব পালন করেন। ২০২২ সালের ১৬ নভেম্বর তিনি বঙ্গবন্ধু শেখ মুজিবুর রহমান ডিজিটাল ইউনিভার্সিটির (বিডিইউ) উপাচার্য হিসেবে নিয়োগ লাভ করেন এবং ২০ নভেম্বর আনুষ্ঠানিকভাবে বিশ্ববিদ্যালয়টির দ্বিতীয় উপাচার্য হিসেবে দায়িত্ব গ্রহণ করেন।। ২০২৪ সালের ১৪ সেপ্টেম্বর তিনি বিডিইউ-এর উপাচার্য পদ থেকে পদত্যাগ করেন।\n\n\n== প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে।\n\n\n== সদস্যপদ ==\nমুহাম্মদ মাহফুজুল ইসলাম বাংলাদেশ কম্পিউটার সোসাইটির কম্পিউটার প্রকৌশল বিভাগের সভাপতি হিসেবে দায়িত্ব পালন করেন। এছাড়াও তিনি বিভিন্ন পেশাজীবী সংগঠনের সদস্য।\n\n\n== তথ্যসূত্র =="}