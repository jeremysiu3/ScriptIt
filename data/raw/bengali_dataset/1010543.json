{"pageid": 1010543, "title": "পেনেলোপি ফিটজেরাল্ড", "url": "https://bn.wikipedia.org/wiki?curid=1010543", "content": "পেনেলোপি ম্যারি ফিটজেরাল্ড (জন্ম: নক্স; ১৭ ডিসেম্বর ১৯১৬ - ২৮ এপ্রিল ২০০০) একজন ইংরেজ ঔপন্যাসিক, কবি, প্রাবন্ধিক ও জীবনীকার ছিলেন। তার অফশোর উপন্যাসটি ১৯৭৯ সালে বুকার পুরস্কার অর্জন করে। ২০০৮ সালে দ্য টাইমস তাকে \"১৯৪৫ সালের পর থেকে ৫০ সেরা ব্রিটিশ লেখক\" তালিকায় স্থান প্রদান করে। ২০১২ সালে দি অবজারভার তার সর্বশেষ উপন্যাস দ্য ব্লু ফ্লাওয়ার-কে সেরা ১০ ঐতিহাসিক উপন্যাসের একটি হিসেবে স্থান দেয়।\n\n\n== জীবনী ==\nপেনেলোপি ফিটজেরাল্ড ১৯১৬ সালের ১৭ই ডিসেম্বর লিংকনের ওল্ড বিশপ্‌স প্যালেসে জন্মগ্রহণ করেন। তার জন্মনাম পেনেলোপি ম্যারি নক্স। তার পিতা এডমুন্ড নক্স পরবর্তীকালে পাঞ্চ পত্রিকার সম্পাদক ছিলেন এবং তার মাতা ক্রিস্টিনা (বিবাহপূর্ব হিকস) লিংকনের বিশপ এডওয়ার্ড হিকসের কন্যা ও অক্সফোর্ডের প্রথমদিকের নারী শিক্ষার্থীদের একজন ছিলেন। পেনেলোপি ভাষাবিদ ও অপরাধধর্মী গল্পলেখক রোনাল্ড নক্স, তথ্যগুপ্তিবিদ ডিলউইন নক্স, বাইবেল বিষয়ক পণ্ডিত উইলফ্রেড নক্স, এবং ঔপন্যাসিক ও জীবনীকার উইনিফ্রেড পেকের (বিবাহপূর্ব নক্স) ভাইঝি।\nতিনি ওয়াইকোম্ব অ্যাবি নামে একটি স্বাধীন বালিকা বোর্ডিং স্কুলে পড়াশোনা করেন। এরপর তিনি ১৯৩৮ সালে সমারভিল কলেজ, অক্সফোর্ড থেকে প্রথম স্থান নিয়ে স্নাতক সম্পন্ন করেন এবং শিক্ষার্থীদের সংবাদপত্র আইসিসের \"বর্ষসেরা নারী\" খেতাবে ভূষিত হন। তিনি দ্বিতীয় বিশ্বযুদ্ধকালীন বিবিসিতে কর্মরত ছিলেন। ১৯৪২ সালে তিনি ডেসমন্ড ফিটজেরাল্ডকে বিয়ে করেন। ১৯৪০ সালে অক্সফোর্ডে থাকাকালীন তাদের পরিচয় হয়েছিল। ডেসমন্ড তখন আইন নিয়ে অধ্যয়ন করছিলেন এবং আইরিশ গার্ডের সৈনিক হিসেবে তালিকাভুক্ত হয়েছিলেন। তাদের বিয়ের ছয়মাস পর ডেসমন্ডের রেজিমেন্টকে উত্তর আফ্রিকায় প্রেরণ করা হয়। তিনি লিবিয়ায় ওয়েস্টার্ন ডেজার্ট ক্যাম্পেইনে মিলিটারি ক্রস লাভ করেন, কিন্তু বেসামরিক জীবনে ফিরে আসার পর মদ্যপ হয়ে পড়েন। এই দম্পতির তিন সন্তান ছিল। তারা হলেন পুত্র ভ্যাল্পি, এবং দুই কন্যা টিনা ও মারিয়া।\n\n\n== রচনাবলি ==\n\n\n=== জীবনী ===\nএডওয়ার্ড বার্ন-জোন্স (১৯৭৫)\nদ্য নক্স ব্রাদার্স (১৯৭৭)\nশার্লট মিউ অ্যান্ড হার ফ্রেন্ডস: উইথ আ সিলেকশন অব হার পোয়েমস (১৯৮৪)\n\n\n=== উপন্যাস ===\nদ্য গোল্ডেন চাইল্ড (১৯৭৭)\nদ্য বুকশপ (১৯৭৮)\nঅফশোর (১৯৭৯)\nহিউম্যান ভয়েসেস (১৯৮০)\nঅ্যাট ফ্রেডিস (১৯৮২)\nইনোসেন্স (১৯৮৬)\nদ্য বিগিনিং অব স্প্রিং (১৯৮৮)\nদ্য গেট অব অ্যাঞ্জেলস (১৯৯০)\nদ্য ব্লু ফ্লাওয়ার (১৯৯৫, যুক্তরাজ্য; ১৯৯৭, যুক্তরাষ্ট্র)\n\n\n=== ছোটগল্প সংকলন ===\nদ্য মিন্স অব এসকেপ (২০০০)\nপেপারব্যাক সংস্করণ (২০০১)-এ ২টি অতিরিক্ত গল্প রয়েছে।\n\n\n=== প্রবন্ধ ও পর্যালোচনা ===\nআ হাউজ অব এয়ার (যুক্তরাষ্ট্র শিরোনাম: দি আফটারলাইফ), সম্পাদনা করেছেন টেরেন্স ডুলি এবং ভূমিকা লিখেছেন হারমিওনি লি (২০০৫)\n\n\n=== পত্র ===\nসো আই হ্যাভ থট অব ইউ। দ্য লেটারস অব পেনেলোপি ফিটজেরাল্ড, সম্পাদনা করেছেন টেরেন্স ডুলি এবং প্রারম্ভিকা লিখেছেন এ. এস. বাইয়াট (২০০৮)।\n\n\n== তথ্যসূত্র ==\n\n\n== বহিঃসংযোগ =="}