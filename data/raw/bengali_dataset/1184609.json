{"pageid": 1184609, "title": "আবুল কালাম আজাদ (রাজনীতিবিদ, জন্ম ১৯৫৭)", "url": "https://bn.wikipedia.org/wiki?curid=1184609", "content": "আবুল কালাম আজাদ বাংলাদেশ সিভিল সার্ভিসের একজন অবসরপ্রাপ্ত কর্মকর্তা, রাজনীতিবিদ ও জামালপুর-৫ আসনের সাবেক সংসদ সদস্য। তিনি ২০২৪ সালের দ্বাদশ জাতীয় সংসদ নির্বাচনে বাংলাদেশ আওয়ামী লীগের প্রার্থী হিসেবে জামালপুর-৫ আসন থেকে সংসদ সদস্য নির্বাচিত হয়েছিলেন। এর আগে তিনি বাংলাদেশ সরকারের প্রধানমন্ত্রীর মুখ্য সচিব, অর্থনৈতিক সম্পর্ক বিভাগ, বিদ্যুৎ বিভাগ ও প্রধানমন্ত্রীর কার্যালয়ের সচিব হিসেবে দায়িত্ব পালন করেছেন। তিনি ২০২৪ সালে অসহযোগ আন্দোলনের মাধ্যমে জাতীয় সংসদ বিলুপ্তের মাধ্যমে সংসদ সদস্য পদ হারান।\n\n\n== প্রাথমিক জীবন ==\nআজাদ ১৯৫৭ সালের ৭ জানুয়ারি জামালপুর সদর উপজেলার দেওয়ান পাড়ায় জন্মগ্রহণ করেন। তিনি জামালপুর জেলা স্কুল থেকে মাধ্যমিক, সরকারি আশেক মাহমুদ কলেজ থেকে উচ্চ মাধ্যমিক এবং ঢাকা বিশ্ববিদ্যালয় থেকে আইন বিভাগে স্নাতক ও স্নাতকোত্তর ডিগ্রী অর্জন করেন।\n\n\n== কর্মজীবন ==\nআবুল কালাম আজাদ ১৯৮২ সালের বিশেষ বিসিএস ব্যাচের একজন কর্মকর্তা। কর্মজীবনে তিনি প্রশাসনের বিভিন্ন স্তরে কাজ করেছেন। তিনি বাংলাদেশ সরকারের অর্থ মন্ত্রণালয়ের অর্থনৈতিক সম্পর্ক বিভাগের সচিব, বিদ্যুৎ, জ্বালানি ও খনিজ সম্পদ মন্ত্রণালয়ের বিদ্যুৎ বিভাগের সচিব, প্রধানমন্ত্রীর কার্যালয়ের সচিব এবং প্রধানমন্ত্রীর মুখ্য সচিব হিসেবে দায়িত্ব পালন করেছেন।\nতিনি প্রধানমন্ত্রীর কার্যালয়ের এসডিজি বিষয়ক সাবেক মুখ্য সমন্বয়ক। এছাড়াও তিনি তিনি জাতিসংঘের ক্লাইমেট ভালনারেবল ফোরাম (সিভিএফ) প্রেসিডেন্সির বিশেষ দূত, ওয়ার্ল্ড ইকোনমিক ফোরামের বায়োডাইভারসিটি বিষয়ক গ্লোবাল কমিশনের কমিশনারসহ বিভিন্ন দায়িত্ব পালন করেন। তিনি বাংলাদেশ স্কাউটসের সাবেক সভাপতি।\n\n\n== রাজনৈতিক জীবন ==\nআবুল কালাম আজাদ ২৬ নভেম্বর ২০২৩ সালে দ্বাদশ জাতীয় সংসদ নির্বাচনে বাংলাদেশ আওয়ামী লীগের সংসদ সদস্য প্রার্থী হিসেবে জামালপুর-৫ আসনে মনোনয়ন লাভ করেন। তিনি ২০২৪ সালে অসহযোগ আন্দোলনের মাধ্যমে জাতীয় সংসদ বিলুপ্তের মাধ্যমে সংসদ সদস্য পদ হারান।\n\n\n== পুরস্কার ==\nজাপান-বাংলাদেশ বন্ধুত্বে অপরিসীম অবদান রাখার স্বীকৃতিস্বরূপ তিনি জাপান সরকার কর্তৃক জাপানের দ্বিতীয় সর্বোচ্চ সম্মানজনক পদক ‘অর্ডার অব দ্য রাইজিং সান, গোল্ড অ্যান্ড সিলভার স্টার’ লাভ করেন।\n\n\n== স্কাউটিং ==\nতিনি ২০০০-২০০৩ সালে জাতীয় কমিশনার (প্রশিক্ষণ),২০০৩-২০০৮ সালে জাতীয় কমিশনার (প্রোগ্রাম),২০১২-২০১৮ সালে এপিআর স্কাউট কমিটি সদস্য, ২০০৭-২০০৯ সালে এপিআর প্রোগ্রাম সাব-কমিটি সদস্য ছিলেন। বর্তমানে বাংলাদেশ স্কাউটস সভাপতি হিসেবে দায়িত্ব পালন করছেন।\n\n\n=== পুরস্কার ===\nবাংলাদেশ স্কাউটস রোভারদের সর্বোচ্চ অ্যাওয়ার্ড প্রেসিডেন্ট রোভার স্কাউট , বাংলাদেশ স্কাউট এর দ্বিতীয় সর্বোচ্চ অ্যাওয়ার্ড রৌপ্য ইলিশ, লং • লং সার্ভিস অ্যাওয়ার্ড,বাংলাদেশ স্কাউটস সর্বোচ্চ পুরস্কার রৌপ্য ব্যাঘ্র পুরস্কার পান।\n\n\n== তথ্যসূত্র =="}