{"pageid": 1494817, "title": "ক্যাথলিক ধর্মতত্ত্বে দশ অনুশাসন", "url": "https://bn.wikipedia.org/wiki?curid=1494817", "content": "দশ অনুশাসন হল একগুচ্ছ অবশ্যপালনীয় ধর্মীয় ও নৈতিক কর্তব্য, যা ক্যাথলিক চার্চ সহ বিভিন্ন আব্রাহামীয় ধর্মের নৈতিক ভিত্তি হিসেবে স্বীকৃত হয়। পুরাতন নিয়মের যাত্রাপুস্তক ও দ্বিতীয় বিবরণ পুস্তকদ্বয়ে বর্ণিত এই অনুশাসনগুলি ইসরায়েলীয়দের পাপের আধ্যাত্মিক দাসত্ব থেকে মুক্তিদানের জন্য তাদের প্রতি ঈশ্বর-প্রদত্ত অঙ্গীকারপত্রের অংশ। ক্যাথলিক চার্চের খ্রিস্টীয় বিশ্বাসের প্রাতিষ্ঠানিক ব্যাখ্যা ক্যাটিকিজম অফ দ্য ক্যাথলিক চার্চ গ্রন্থে এই অনুশাসনগুলিকে আধ্যাত্মিক সুস্বাস্থ্য ও বিকাশের জন্য অপরিহার্য বলা হয়েছে এবং এও জানানো হয়েছে যে এগুলিই ক্যাথলিক সামাজিক শিক্ষার মূল ভিত্তি হিসেবে কাজ করে। পাপস্বীকারের পূর্বে ক্যাথলিকেরা যে ধরনের বিবেকপরীক্ষাগুলি করে থাকেন, তার মধ্যে অনুশাসনের পুনরালোচনা বহুল প্রচলিত পরীক্ষাগুলির একটি।\nআদিতম খ্রিস্টীয় রচনাবলিতে দশ অনুশাসনের উল্লেখ পাওয়া যায়। ক্যাটিকিজম-এ বলা হয়েছে, আউরেলিয়ুস আউগুস্তিনুসের (৩৫৪-৪৩০ খ্রিস্টাব্দ) সময় থেকেই দশ অনুশাসন খ্রিস্টধর্ম শিক্ষাদানের ক্ষেত্রে \"প্রধান স্থান অধিকার করে রয়েছে\"। ১২১৫ খ্রিস্টাব্দে আয়োজিত লাতেরানের চতুর্থ পরিষদের আগে ক্যাথলিক চার্চের ধর্মীয় নির্দেশদানের কোনো প্রাতিষ্ঠানিক প্রামাণিক নির্দেশিকা ছিল না। প্রাপ্ত প্রমাণগুলি থেকে অনুমান করা হয়, আদি খ্রিস্টীয় মণ্ডলীর যুগে খ্রিস্টীয় শিক্ষাদানের ক্ষেত্রে দশ অনুশাসনগুলিকে ব্যবহার করা হত এবং সমগ্র মধ্যযুগে তা অব্যাহত ছিল। ক্যাথলিক চার্চের বিরুদ্ধে প্রোটেস্টান্ট ধর্মসংস্কারকদের আনীত অভিযোগগুলির মধ্যে অন্যতম ছিল কোনো কোনো ডায়োসিসে দশ অনুশাসন শিক্ষার বিষয়ে নির্দেশিকার দৃশ্যত অভাব। পরবর্তীকালে ১৫৬৬ খ্রিস্টাব্দে প্রথম ক্যাথলিক চার্চ-ব্যাপী ক্যাটকিজমে \"প্রত্যেকটি অনুশাসনের বিস্তারিত আলোচনা\" করা হলেও সাতটি সংস্কারের উপর অধিকতর গুরুত্ব আরোপ করা হয়। সাম্প্রতিকতম ক্যাটিকিজম-এর একটি বড়ো অংশ জুড়ে প্রতিটি অনুশাসনের ব্যাখ্যা প্রদান করা হয়েছে।\nদশ অনুশাসন বিষয়ে ক্যাথলিক চার্চের শিক্ষার মূল ভিত্তি হল পুরাতন ও নূতন নিয়ম এবং আদি চার্চ ফাদারদের রচনাবলি। নূতন নিয়মে দেখা যায়, যিশু অনুশাসনগুলির বৈধতা স্বীকার করছেন এবং নিজের শিষ্যদের আরও অগ্রসর হয়ে ন্যায়নিষ্ঠায় শাস্ত্রী ও ফরিশিদের অতিক্রম করে যেতে বলছেন। দশটি অনুশাসনের সার সংকলিত করে দু’টি \"মহানুশাসন\"-এর মাধ্যমে যিশু \"ঈশ্বরকে ভালোবাসা\" ও \"প্রতিবেশীকে ভালোবাসা\"র শিক্ষা দিয়েছেন। এই দু’টি অনুশাসনের মাধ্যমে খ্রিস্টধর্মে বিশ্বাসীকে একাধারে ঈশ্বর ও প্রতিবেশী উভয়ের প্রতি কর্তব্যের শিক্ষা সংক্ষেপে দেওয়া হয়েছে। উদাহরণস্বরূপ, প্রথম তিনটি অনুশাসনের মাধ্যমে ঈশ্বরের নামের প্রতি শ্রদ্ধা ও সম্মান জ্ঞাপন, প্রভুর দিন পালন এবং অন্য দেবতা পূজায় নিষেধাজ্ঞা ঈশ্বরকে ভালোবাসার উপদেশের মাধ্যমে শিক্ষা দেওয়া হয়েছে। আবার অন্যান্য অনুশাসনগুলিতে মানুষের পরস্পরের প্রতি সম্পর্কের দিকটি, অর্থাৎ পিতামাতার প্রতি সন্তানের কর্তব্য পালনের উপদেশ এবং মিথ্যাভাষণ, চুরি, হত্যা, ব্যভিচার ও লোভ থেকে বিরত থাকার নির্দেশ প্রতিবেশীকে ভালোবাসার উপদেশের মাধ্যমে শিক্ষা দেওয়া হয়েছে।\n\n\n== সংখ্যাবিন্যাস ==\n\nপুরাতন নিয়মে দশটি পৃথক অনুশাসনের উল্লেখ আছে। অবশ্য প্রাসঙ্গিক দু’টি পুস্তক যাত্রাপুস্তক (২০:১-১৭) ও দ্বিতীয় বিবরণে (৫:৬-২১) দশের বেশি অবশ্যপালনীয় নৈতিক কর্তব্যের উল্লেখ পাওয়া যায়। কীভাবে এই পাঠগুলি বিভাজিত হয়ে দশ অনুশাসনে এসে পৌঁছেছে তার কোনো স্পষ্ট বিবরণ পুরাতন নিয়মে পাওয়া যায় না। ক্যাথলিক ও লুথারীয় চার্চে প্রথাগতভাবে যে বিভাজনটি অনুসরণ করা হয়, সেটি প্রথম উদ্ভাবনা করেন লাতিন চার্চ ফাদার আউরেলিয়ুস আউগুস্তিনুস (৩৫৪-৪৩০ খ্রিস্টাব্দ)। তিনি কোয়েশ্চনস অন এক্সোডাস গ্রন্থে মূল বিন্যাসটির সংস্কারসাধন করেছিলেন। ইস্টার্ন অর্থোডক্স চার্চ ও অনেক প্রোটেস্টান্ট চার্চ সহ অন্যান্য খ্রিস্টীয় সম্প্রদায় পূর্বদেশীয় খ্রিস্টধর্মের গ্রিক ফাদারদের দ্বারা স্থিরীকৃত প্রণালীটি অনুসরণ করে। এই দুই পৃথক ধারায় সংখ্যাবিন্যাসে সামান্য পার্থক্য দেখা যায়, তবে একই সারাংশ দু’টিতেই বজায় আছে। অবশ্য কয়েকজন প্রোটেস্টান্ট বিপরীতটাই দাবি করে থাকেন। রব্বিপন্থী ইহুদিদের সংখ্যায়ন ইস্টার্ন অর্থোডক্স চার্চের প্রথার সঙ্গে অনেক ঘনিষ্ঠভাবে মেনে। এই মতে লোভ-সংক্রান্ত অনুশাসনটিকে একটি একক প্রতিষেধ ধরা হয়। কিন্তু সেই-সব খ্রিস্টান সম্প্রদায়গুলির প্রথার থেকে এর পার্থক্য আছে, যেখানে এটিকে সমগ্র প্রথম অনুশাসনের প্রস্তাবনা মনে করা হয়।\n\n\n== ইতিহাস ==\nইহুদি ধর্ম, খ্রিস্টধর্ম ও ইসলামের অন্যতম নৈতিক ভিত্তি হিসেবে দশ অনুশাসন স্বীকৃত। পুরাতন নিয়মের যাত্রাপুস্তকে প্রথম এই অনুশাসনগুলির উল্লেখ পাওয়া যায়। এই পুস্তকের বর্ণনা অনুযায়ী, মোশি ঈশ্বরের আদেশানুসারে উদ্যোগী হয়ে ইসরায়েলীয়দের মিশরে কায়িক দাসত্ব থেকে মুক্ত করে আনেন। ক্যাথলিক চার্চের শিক্ষা অনুযায়ী, এরপর ঈশ্বর তাদের \"আধ্যাত্মিক দাসত্ব\" থেকে মুক্ত করার জন্য একটি অঙ্গীকারপত্র প্রদান করেন। দশ অনুশাসন ছিল এই অঙ্গীকারপত্রেরই অংশ। কোনো কোনো ইতিহাসবিদ এই ঘটনাটিকে \"প্রাচীন ইসরায়েলের ইতিহাসের প্রধান ঘটনা\" বলে বর্ণনা করেছেন।\nযিশুর আগমনকে ক্যাথলিক চার্চ পুরাতন নিয়মের পরিপূর্ণকরণের ঘটনা হিসেবে দেখে। পিটার ক্রিফটের ব্যাখ্যা অনুযায়ী, একই সঙ্গে ঈশ্বরের নির্বাচিত জাতি ইসরায়েলীয়রা যে \"জগৎকে সত্য ঈশ্বরের সঙ্গে পরিচিত করাবে\" সে-ধারণাও ক্যাথলিক ধর্মতত্ত্বে স্বীকার করে নেওয়া হয়। যিশুও অনুশাসনগুলি স্বীকার করে নিয়েছিলেন এবং অনুগামীদের আরো অগ্রসর হতে নির্দেশ দিয়েছিলেন। শিষ্যদের যিশু যে নির্দেশটি দিয়েছিলেন, ক্রিফটের মতে তা হল, অধিক পরিমাণে ন্যায়নিষ্ঠ হওয়ার নির্দেশ, যাতে তারা শাস্ত্রী ও ফরিশিদেরও ছাপিয়ে যেতে পারে। অন্যদিকে ক্যাথলিক চার্চের শিক্ষাটির ব্যাখ্যাপ্রসঙ্গে লিখেছেন, \"আদিপুস্তক ১-এর সৃষ্টিকাহিনিটি প্রাকৃতিক শৃঙ্খলা রক্ষার কাছে যেমন, অনুশাননগুলিও নৈতিক শৃঙ্খলা রক্ষার কাছে ঠিক তেমনই। বিশৃঙ্খলা জয়ে এগুলি ঈশ্বরের আদেশ। এগুলি ঈশ্বর সম্পর্কে মানুষের ধারণা নয়, বরং মানুষ সম্পর্কে ঈশ্বরের ধারণা।\" ক্যাথলিক চার্চের শিক্ষা অনুযায়ী, যিশু মানুষকে মুক্ত করেছিলেন \"৬১৩টি পৃথক নিয়ম-সবগবলিত দুর্বহ ইহুদি আইনের (তোহরা বা মোশির বিধান) হাত থেকে, [তবে] দশ অনুশাসনের প্রতি আনুগত্যের বন্ধন থেকে নয়।\" কারণ, এই দশটি অনুশাসন লিখিত হয়েছিল ‘ঈশ্বরের অঙ্গুলি’ দ্বারা’, কিন্তু [অন্য নিয়মগুলি] মোশির রচনা\"। ট্রেন্টের পরিষদ (১৫৪৫-১৫৬৩ খ্রিস্টাব্দ) ও দ্বিতীয় ভ্যাটিকান পরিষদে (১৯৬২-১৯৬৫ খ্রিস্টাব্দ) এই শিক্ষা পুনরানুমোদিত হয়।\nআদিযুগের খ্রিস্টীয় উপাসনাপ্রণালীতে দশ অনুশাসনের কী ভূমিকা ছিল তা নিশ্চিত করে বলা না গেলেও, প্রাপ্ত প্রমাণগুলি থেকে অনুমান করা হয় যে এগুলি কোনো কোনো উপাসনাকৃত্যে আবৃত্তি করা হত এবং খ্রিস্টানদের শিক্ষাব্যবস্থাতেও ব্যবহৃত হত। উদাহরণস্বরূপ, দিদাখে (বা জাতিসমূহের প্রতি বারোজন শিষ্যের মাধ্যমে প্রভুর শিক্ষা)নামে পরিচিত অন্যতম প্রাচীন খ্রিস্টীয় রচনায় অনুশাসনগুলি উল্লিখিত হয়েছে। বিশেষজ্ঞদের মতে, আদিযুগের খ্রিস্টীয় মণ্ডলীতে ঈশ্বরের বিধানের সারসংক্ষেপ হিসেবে অনুশাসনগুলির স্থান ছিল অতি উচ্চে। প্রোটেস্টান্ট বিশেষজ্ঞ ক্লজ বকমুয়েল মনে করেন যে, ৪০০ থেকে ১২০০ খ্রিস্টাব্দের মধ্যবর্তী সময়ে ক্যাথলিক চার্চ অনুশাসনগুলিকে সপ্ত মহাপাপ ইত্যাদি গুণ ও পাপের তালিকাগুলি দ্বারা প্রতিস্থাপিত করেছিল। অন্যান্য বিশেষজ্ঞদের মতে, ক্যাথলিক চার্চ বরাবরই অনুশাসনগুলিকে বিবেকপরীক্ষার অন্যতম উপাদান হিসেবে ব্যবহার করে এসেছে এবং অনেক ধর্মতত্ত্ববিদই এগুলি নিয়ে লিখেছেন। প্রাপ্ত প্রমাণ থেকে জানা যায় যে, খ্রিস্টীয় মঠে ও অন্যান্য ক্যাটকিসিসের অংশ ছিল অনুশাসনগুলি। তবে মধ্যযুগে কীভাবে ধর্মপ্রচার করা হবে তার কোনো প্রণালী ক্যাথলিক চার্চের তরফ থেকে প্রাতিষ্ঠানিকভাবে স্থির করে দেওয়া হয়নি। এই সমস্যার সমাধানের প্রথম প্রয়াসটি ছিল চতুর্থ লাতেরান পরিষদ (১২১৫ খ্রিস্টাব্দ)। প্রাপ্ত প্রমাণ থেকে জানা যায় যে, কয়েকজন বিশপ এই পরিষদের সিদ্ধান্ত বলবৎ করার জন্য প্রয়াসী হয়ে নিজ নিজ ডায়োসিসে অনুশাসন শিক্ষাদানের ব্যাপারে বিশেষ গুরুত্ব আরোপ করেছিলেন। কিন্তু কয়েক শতাব্দী পরেও কোনো কোনো ডায়োসিসে অনুশাসন শিক্ষাদান বিষয়ে নির্দেশিকার অভাবটিকে ক্যাথলিক চার্চের বিরুদ্ধে প্রোটেস্টান্ট ধর্মপ্রচারকেরা অন্যতম প্রধান অভিযোগ হিসেবে উপস্থাপিত করেছিলেন।\nখ্রিস্টীয় চতুর্দশ শতাব্দীর মধ্যভাগে নির্দিষ্ট কয়েকটি ডায়োসিসে ক্যাটকিজম প্রবর্তিত হয় এবং সেগুলিতে অনুশাসন শিক্ষাদানের উপর গুরুত্ব আরোপ করা হয়। এরই মধ্য দিয়ে ১৫৬৬ খ্রিস্টাব্দে প্রকাশিত হয় সমগ্র ক্যাথলিক চার্চের প্রথম প্রাতিষ্ঠানিক ক্যাটকিজম, যার নাম ছিল রোমান ক্যাটকিজম। ট্রেন্টের পরিষদ কর্তৃক প্রবর্তিত এই ক্যাটকিজমে \"প্রতিটি অনুশাসনের বিস্তারিত আলোচনা\" দেওয়া হয়, কিন্তু ক্যাথলিক ধর্মতত্ত্বে অধিক গুরুত্ব আরোপের জন্য অধিকতর গুরুত্ব দেওয়া হয় সাতটি ধর্মীয় সংস্কারের উপর। বলা হয়, খ্রিস্টানের জীবন ক্যাথলিক চার্চের সংস্কারমূলক জীবনের মাধ্যমে পাওয়া ঐশী করুণার উপরেই শুধুমাত্র নির্ভরশীল। এই ধরনের গুরুত্বারোপের সঙ্গে প্রোটেস্টান্ট বিশ্বাসের বিরোধ বাধে, কারণ প্রোটেস্টান্টরা অনুশাসনগুলিকেই ঐশী করুণার উৎস মনে করত। সাম্প্রতিকতর পোপ-লিখিত ইনসিকলিকল প্রচারপত্রগুলিতে প্রতিটি অনুশাসন সম্পর্কে চার্চের শিক্ষার ব্যাখ্যা দেওয়া হয়। তবে সমগ্র ইতিহাস জুড়ে অনুশাসন সম্পর্কে চার্চের প্রাতিষ্ঠানিক শিক্ষার ভিত্তি ছিল পুরাতন ও নূতন নিয়মে সেগুলির উল্লেখ এবং আদিযুগের চার্চ ফাদার ওরিজেন, আইরেনিয়াস ও অগাস্টিনের রচনাবলি। পরবর্তীকালে ধর্মতত্ত্ববিদ টমাস অ্যাকুইনাস ও বনাভেনচার অনুশাসনগুলির উপর উল্লেখযোগ্য টীকা রচনা করেন। ডক্টর অফ দ্য চার্চ অ্যাকুইনাস এগুলিকে মনে করতেন \"ন্যায় ও সকল আইনের প্রাথমিক বিধান, এবং সাধারণভাবে প্রামাণিক নীতি হওয়ায় প্রাকৃতিক কারণও এগুলির প্রতি তাৎক্ষণিক সম্মতি জ্ঞাপন করে।\" এছাড়া অ্যাকুইনাস দু’টি সারাংশমূলক ফলকের বিন্যাসকরণের দিকে অঙ্গুলিনির্দেশ করেন, যেখানে \"প্রথম ফলকে লিখিত তিনটি অনুশাসনের বিষয়বস্তু ঈশ্বরপ্রেম; এবং অন্য ফলকে লিখিত সাতটি অনুশাসন আমাদের প্রতিবেশীর প্রতি ভালোবাসার সঙ্গে সম্পর্কিত\"। তিনি বলেছেন, এর মাধ্যমে একইভাবে ঈশ্বর দুইভাগে বিভক্ত মহানুশাসন প্রদান করেছিলেন ঈশ্বরের প্রতি ও প্রতিবেশীর প্রতি কর্তব্য নির্দেশ করে, যার ভিত্তি ছিল পরহিতের চারটি কারণের গুণ।\nসাম্প্রতিকতম ক্যাটকিজম অফ দ্য ক্যাথলিক চার্চ (চার্চের বিশ্বাসের প্রাতিষ্ঠানিক সারসংক্ষেপ) গ্রন্থে অনুশাসনগুলির উপর একটি বৃহৎ অংশ বরাদ্দ করা হয়েছে। এই অংশটিই ক্যাথলিক সামাজিক শিক্ষার ভিত্তি হিসেবে কাজ করে। এই ক্যাটকিজম অনুযায়ী, খ্রিস্টীয় পঞ্চম শতাব্দী থেকেই ক্যাথলিক চার্চ এই অনুশাসনগুলিকে খ্রিস্টধর্ম শিক্ষায় প্রধান স্থান প্রদান করে এসেছে। ক্রিফটের ব্যাখ্যা অনুযায়ী, ক্যাথলিক চার্চ অনুশাসনগুলিকে \"জীবনের পথ\" এবং \"মুক্তির পথ\" মনে করে ঠিক সেই অর্থে যে অর্থে বিদ্যালয়প্রাঙ্গনের বেড়া শিশুদের \"জীবনঘাতী বিপদ\" থেকে রক্ষা করে। অস্ট্রেলীয় লেখক মাইকেল টেট মনে করেন যে, \"দশ অনুশাসন\" শব্দবন্ধটিকে \"দশ রেসপন্স\" (গির্জায় পুরোহিতের সঙ্গে গেয় গীত) দ্বারা প্রতিস্থাপিত করাই ভালো, যার মাধ্যমে শব্দবন্ধটির দ্বারা \"বৈশিষ্ট্যচিহ্নিত [হবে] ‘প্রভু, তোমার পরমেশ্বর’ কর্তৃক দাসত্ব থেকে মুক্তিপ্রাপ্ত এক মুক্ত ব্যক্তিকে\"।\n\n\n== আরও দেখুন ==\n\nকম্যান্ডমেন্টস অফ দ্য চার্চ\nক্যাথলিক মণ্ডলী-বিষয়ক নিবন্ধের নির্ঘণ্ট\nক্যাথলিকবাদ ও ইহুদি ধর্মের মধ্যে সম্পর্ক\n\n\n== পাদটীকা ==\n\n\n== তথ্যসূত্র ==\n\n\n== উল্লেখপঞ্জি ==\n\nটেমপ্লেট:ক্যাথলিক নৈতিক সদাচার\nটেমপ্লেট:ক্যাথলিকবাদ\nটেমপ্লেট:দশ প্রত্যাদেশ\n\n}}"}