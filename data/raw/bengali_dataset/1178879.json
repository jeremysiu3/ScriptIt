{"pageid": 1178879, "title": "ক্যারোলিন রুথ বার্টোজি", "url": "https://bn.wikipedia.org/wiki?curid=1178879", "content": "ক্যারোলিন রুথ বার্টোজি (ইংরেজি: Carolyn Ruth Bertozzi, জন্ম ১০ই অক্টোবর, ১৯৬৬) একজন নোবেল পুরস্কার বিজয়ী মার্কিন রসায়নবিদ যিনি রসায়নশাস্ত্র ও জীববিজ্ঞান শাস্ত্রে ব্যাপক অবদান রেখেছেন। তিনি \"জৈব-লম্বকোণী রসায়ন\" (bioorthogonal chemistry) নামক পরিভাষাটি প্রচলন করেন, যা দিয়ে জৈব ব্যবস্থা বা তন্ত্রসমূহের সাথে সামঞ্জস্যপূর্ণ রাসায়নিক বিক্রিয়াগুলিকে নির্দেশ করা হয়। তাঁর সাম্প্রতিক গবেষণা প্রচেষ্টাগুলির মধ্যে কোষীয় পৃষ্ঠতলে অবস্থিত গ্লাইক্যান নামক শর্করাগুলি এবং এগুলি কীভাবে কর্কটরোগ বা ক্যান্সার, প্রদাহ ও কোভিড-১৯-এর মতো ভাইরাসঘটিত রোগগুলির উপর প্রভাব ফেলে, সেটি অধ্যয়ন করার জন্য রাসায়নিক সরঞ্জামসমূহ সংশ্লেষণ করার কাজটি অন্যতম। তিনি স্ট্যানফোর্ড বিশ্ববিদ্যালয়ের মানববিদ্যা ও বিজ্ঞান বিদ্যালয়ের অ্যান টি ও রবার্ট এম ব্যাস অধ্যাপক পদের অধিকারী। এছাড়া তিনি হাওয়ার্ড হিউজ চিকিৎসাবিজ্ঞান ইনস্টিটিউটের একজন অনুসন্ধানী গবেষক। তিনি লরেন্স বার্কলি জাতীয় গবেষণাগারে ন্যানোবিজ্ঞান গবেষণা কেন্দ্রের প্রাক্তন পরিচালক। তিনি ৩৩ বছর বয়সে ম্যাকারথার প্রতিভা পুরস্কার লাভ করেন। ২০১০ সালে তিনি প্রথম নারী হিসেবে মর্যাদাবাহী লেমেলসন-এমআইটি পুরস্কার লাভ করেন। \nতিনি মার্কিন যুক্তরাষ্ট্রের জাতীয় বিজ্ঞান অ্যাকাডেমি (২০০৫), চিকিৎসাবিজ্ঞান ইনস্টিটিউট (২০১১) এবং জাতীয় উদ্ভাবক অ্যাকাডেমির (২০১৩) সদস্য। ২০১৪ সালে তিনি মার্কিন রসায়ন সমাজের প্রথম সমকক্ষ-পর্যালোচিত এসিএস সেন্ট্রাল সায়েন্স নামক জনসাধারণের জন্য সম্পূর্ণ উন্মুক্ত উন্মুক্ত অভিগম্য গবেষণা সাময়িকীটির নেতা নির্বাচিত হন। উচ্চশিক্ষায়তনিক ও বিজ্ঞানের জগতে তিনি একজন স্বঘোষিত নারী সমকামী হিসেবে অনেক শিক্ষার্থী ও সহকর্মীর জন্য আদর্শ।\nতিনি ২০২২ সালে ডেনীয় রসায়নবিদ মর্টেন পেটার মেলডল ও মার্কিন রসায়নবিদ ব্যারি শার্পলেসের সাথে যৌথভাবে রসায়নে নোবেল পুরস্কার লাভ করেন। \"ক্লিক রসায়ন ও জৈব-লম্বকোণী রসায়নে অবদান\" রাখার জন্য তাদেরকে এই পুরস্কার প্রদান করা হয়।\n\n\n== তথ্যসূত্র =="}