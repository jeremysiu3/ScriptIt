{"pageid": 1385663, "title": "খড় পোড়ানো", "url": "https://bn.wikipedia.org/wiki?curid=1385663", "content": "খড় পোড়ানো বা নাড়া পোড়ানো বলতে ধান, গম, ইত্যাদি খাদ্যশস্যের ফসল কাটার পড়ে ফসলের অবশিষ্ট যে খড় বা নাড়া মাটিতে পড়ে থাকে, সেগুলিকে ইচ্ছাকৃতভাবে আগুন লাগিয়ে পুড়িয়ে ফেলার চর্চাকে বোঝায়। এটি বহু দেশে প্রচলিত।\n\n\n== প্রভাব ==\n\nফসলের খড় পোড়ানোর ইতিবাচক ও নেতিবাচক উভয় ধরনের পরিণাম আছে।\n\n\n=== সাধারণ উপকারী প্রভাব ===\nখড় অপসারণের অন্যান্য পদ্ধতির তুলনায় এটি অধিক সস্তা ও সহজ।\nবালাই ও আগাছা প্রতিরোধে সহায়তা করে।\nমাটির নাইট্রোজেন অচলীকরণ হ্রাস করতে পারে।\n\n\n=== সাধারণ ক্ষতিকর প্রভাব ===\nপুষ্টি উপাদান হানি\nধোঁয়াজনিত দূষণ, যার মধ্যে গ্রিনহাউজ গ্যাস এবং ওজোন স্তরের ক্ষতিকারী গ্যাসগুলিও অন্তর্ভুক্ত।\nপোড়া ছাই ও ধূলিকণা বাতাসে উড়ে বৈদ্যুতিক তারের লাইনে শর্ট সার্কিট ও অন্যান্য ক্ষতির কারণ হতে পারে।\nআগুন নিয়ন্ত্রণের বাইরে চলে যেতে পারে।\n\n\n=== খড় পোড়ানোর বিকল্প ===\nকৃষি ফসলের অবশিষ্ট খড় অন্য কাজে লাগানো যায়, যেমন গুঁড়োতক্তা (particle board) ও জৈবজ্বালানি, যদিও এই প্রয়োগগুলি থেকেও ভূমিক্ষয় ও পুষ্টি উপাদানের হানি জাতীয় সমস্যার সৃষ্টি হতে পারে।\nউৎসেচক ছিটিয়ে খড়কে জৈববিযোজিত করে উপকারী সারে পরিণত করলে মৃত্তিকার উন্নতি হয়, বায়ুদূষণ এড়ানো যায় এবং কার্বন ডাই-অক্সাইডের নিঃসরণ প্রতিরোধ করা যায়।\nবিশ্বব্যাপী বেশ কিছু কোম্পানি অবশিষ্ট কৃষি বর্জ্য ব্যবহার করে নতুন পণ্যদ্রব্য উৎপাদন করে। কৃষি বর্জ্য নতুন নতুন প্রয়োগ যেমন কাগজ বা তক্তা, জৈব-তেল, চামড়া, একবার ব্যবহার্য থালা-বাসন, fuel ও প্লাস্টিক দ্রব্যের  কাঁচামাল হিসেবে ব্যবহৃত হতে পারে।\n\n\n== বিভিন্ন দেশে খড় পোড়ানোর প্রতি মনোভাব ==\nযুক্তরাজ্যে ১৯৯৩ সাল থেকে কার্যত খড় পোড়ানো নিষিদ্ধ। তবে আপাতদৃষ্টিতে কালোঘাসের বৃদ্ধি, বিশেষ করে আগাছানাশক প্রতিরোধী কালোঘাসের বৃদ্ধির কারণে কিছু কৃষক খড় পোড়ানোর চর্চা ফিরিয়ে আনার জন্য আন্দোলন করেছেন\nঅস্ট্রেলিয়াতে সিংহভাগ কৃষকই খড় পোড়ানোর চর্চা পছন্দ করে না। তবে এটি নিষিদ্ধ নয় এবং কিছু কিছু ক্ষেত্রে এর ব্যবহারের সুপারিশও করা হয়। কৃষকদেরকে খড়ে মই দিয়ে সারি (windrow) বানিয়ে তিন মিটার অন্তর দূরত্ব বজায় রেখে পুড়িয়ে ফেলার উপদেশ দেওয়া হয়।\nমার্কিন যুক্তরাষ্ট্রে মধ্য-পশ্চিম অঙ্গরাজ্যগুলিতে খড়ে আগুন লাগানো খুবই সাধারণ একটি ঘটনা, তবে ওরেগন ও আইডাহোসহ আরও কিছু অঙ্গরাজ্য এই চর্চাটি আইনের মাধ্যমে নিয়ন্ত্রণ করে।\nইউরোপীয় ইউনিয়নের সাধারণ কৃষি নীতিতে খড় পোড়ানোকে কঠোরভাবে নিরুৎসাহিত করা হয়েছে।\nচীনে সরকার খড় পোড়ানো নিষিদ্ধ করলেও এটি এখনও বহুল চর্চিত।\nউত্তর ভারতে পাঞ্জাব দূষণ নিয়ন্ত্রণ বোর্ড নিষিদ্ধ করা সত্ত্বেও ১৯৮০-র দশক থেকে আজও খড় পোড়ানোর চর্চা অব্যাহত আছে। কর্তৃপক্ষ নিষেধাজ্ঞাটি আরও সক্রিয়ভাবে প্রয়োগ করতে শুরু করেছে এবং বিকল্প পদ্ধতি নিয়ে গবেষণা চলছে।\nকানাডার কিছু প্রদেশে অনুমতিসাপেক্ষে খড় পোড়ানো যায়। এর মধ্যে ম্যানিটোবাতে ৫% কৃষক এ কাজটি করে থাকে (২০০৭ সালের তথ্য অনুযায়ী)।\n\n\n=== ভারত ===\n\n১৯৮০ সাল থেকে পাঞ্জাব, হরিয়ানা ও উত্তর প্রদেশে খড় পোড়ানোকে রাজধানী দিল্লির বায়ুদূষণের অন্যতম প্রধান কারণ হিসেবে উল্লেখ করা হচ্ছে। এর জের ধরে সরকার আরাবল্লী পর্বত বরাবর ১৬০০ কিলোমিটার দীর্ঘ ও ৫ কিলোমিটার প্রশস্ত এক সবুজ মহাপ্রাচীর বাস্তবায়নের চিন্তাভাবনা করছে।  প্রতি বছর এপ্রিল থেকে মে ও অক্টোবর থেকে নভেম্বর মাস পর্যন্ত পাঞ্জাব, হরিয়ানা ও উত্তর প্রদেশের কৃষকেরা আনুমানিক প্রায় ৩ কোটি ৫০ লক্ষ টন পরিমাণের কৃষি বর্জ্য আগুনে পুড়িয়ে থাকে। মূলত গম ও ধানের ক্ষেতগুলিতে ফসল কাটা ও তোলার পরে খড়ের বিহিত করার একটি সাশ্রয়ী পদ্ধতি হিসেবে এবং গ্রীষ্মকালীন ফসল ও শীতকালীন ফসল বোনার অন্তর্বর্তী সময় কমিয়ে আনতে এই কাজটি করে। এই খড় পোড়ানোর ফলে উৎপন্ন ধোঁয়া মহাকাশ থেকেও দৃশ্যমান হয়। এটি নতুন দিল্লি নগরীতে এক বিষাক্ত মেঘের সৃষ্টি করে এবং সেখানে প্রায়শই বায়ুদূষণজাত জরুরি অবস্থা জারি করতে হয়। এজন্য ২০১৮ সালে জাতীয় সবুজ আদালত (National Green Tribunal) দিল্লি নগর সরকারকে ২ লাখ টাকা জরিমানা করেছে, কেননা তারা কৃষকদেরকে কোনও উৎসাহ বা প্রণোদনা এবং অবকাঠামোগত সহায়তা দিয়ে খড় পোড়ানো বন্ধ করে বায়ু দূষণ প্রতিরোধ করার কোনও কর্মপরিকল্পনা নথিবদ্ধ করেনি।\nযদিও ভারতে-নির্মিত হ্যাপি সিডার জাতীয় ফসল কাটার যন্ত্রগুলি দিয়ে ফসলের অবশিষ্টকে ক্ষুদ্র ক্ষুদ্র খণ্ডে কুটো করা যায় ও সেগুলিকে সুষমভাবে ক্ষেতের সর্বত্র ছড়িয়ে দেওয়া যায়, এবং যব ও ভুট্টাকে ধান ও গমের পরিবর্তে একটি পানি সংরক্ষণকারী টেকসই বিকল্প হিসেবে চাষ করা যায়, কিছু কিছু কৃষকের মতে এই যন্ত্রগুলির খরচ তাৎপর্যপূর্ণ আর্থিক বোঝার সৃষ্টি করে। এর চেয়ে খড় পোড়ানো অনেক সাশ্রয়ী।\nভারতীয় কৃষি গবেষণা ইনস্টিটিউট এমন একটি ছত্রাকভিত্তিক জৈব-বিযোজক উৎসেচক দ্রবণ তৈরি করেছে, যেটিকে ফসল কাটার পরে ছিটিয়ে দিলে মাটির জৈব কার্বনের পরিমাণ বৃদ্ধি পায় এবং সামগ্রিকভাবে মাটির স্বাস্থ্য বজায় থাকে। ২০২১ সালে তারা বিভিন্ন ব্যবসা প্রতিষ্ঠানকে এটি ব্যবহার করার জন্য অনুমতিপত্র প্রদান করা শুরু করে।\n\n\n== আরও দেখুন ==\nস্থানান্তরিক কৃষি\n\n\n== তথ্যসূত্র =="}