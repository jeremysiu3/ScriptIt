{"pageid": 1153236, "title": "তেলেঙ্গানা দিবস", "url": "https://bn.wikipedia.org/wiki?curid=1153236", "content": "তেলেঙ্গানা দিবস বা তেলেঙ্গানা গঠন দিবস হলো ভারতের তেলেঙ্গানা রাজ্য হিসেবে স্বীকৃতি লাভের স্মরণে পালিত একটি রাষ্ট্রীয় দিবস। ২০১৪ সাল থেকে প্রতি বছর ২ জুন দিনটি তেলেঙ্গানা দিবস পালন করা হয়। তেলেঙ্গানা দিবসে নানা অনুষ্ঠানের মাধ্যমে তেলেঙ্গানার ইতিহাস ও ঐতিহ্য তুলে ধরা হয়। এর পাশাপাশি কুচকাওয়াজ এবং রাজনৈতিক বক্তৃতারও আয়োজন থাকে। এই দিবসে বিভিন্ন অনুষ্ঠানের মাধ্যমে রাজ্য জুড়ে দিনটি পালন করা হয়। তেলেঙ্গানার মুখ্যমন্ত্রী দ্বারা জাতীয় পতাকা উত্তোলনের পর, প্যারেড গ্রাউন্ডে আনুষ্ঠানিক কুচকাওয়াজ অনুষ্ঠিত হয়। তেলেঙ্গানা রাজ্যের তেত্রিশটি জেলায় এই দিবসটি উদযাপিত হয়।\n\n\n== ইতিহাস ==\nআগে তেলেঙ্গানা অন্ধ্রপ্রদেশের একটি অংশ ছিল। ২০১৪ সালে তেলেঙ্গানা রাজ্য আনুষ্ঠানিকভাবে গঠিত হয়। কালভাকুন্তলা চন্দ্রশেখর রাও তেলেঙ্গানার প্রথম মুখ্যমন্ত্রী হিসাবে নির্বাচিত হন। ঐ নির্বাচনে তেলেঙ্গানা রাষ্ট্র সমিতি পার্টি সংখ্যাগরিষ্ঠতা লাভ করে।\n২০১৩ সালের ১ জুলাই কংগ্রেস ওয়ার্কিং কমিটি সর্বসম্মতিক্রমে একটি পৃথক তেলেঙ্গানা রাজ্য গঠনের সুপারিশ করার জন্য একটি প্রস্তাব অনুমোদন করে। বিভিন্ন পর্যায়ের মধ্য দিয়ে যাবার পর ২০১৪ সালের ফেব্রুয়ারি মাসে বিলটি ভারতের সংসদে পেশ করা হয়। ২০১৪ সালের ফেব্রুয়ারি মাসে উত্তর-পশ্চিম অন্ধ্রপ্রদেশের দশটি জেলা নিয়ে তেলেঙ্গানা রাজ্য গঠনের জন্য ভারতের সংসদে অন্ধ্রপ্রদেশ পুনর্গঠন আইন, ২০১৪ বিলটি অনুমোদন লাভ করে। বিলটি রাষ্ট্রপতির সম্মতি লাভ করে এবং ১ মার্চ ২০১৪ তারিখে বিলটি গেজেটে প্রকাশিত হয়।\n\n\n== তাৎপর্য ==\nরাজ্যের ইতিহাসে বছরের পর বছর ধরে তেলেঙ্গানা আন্দোলনের জন্য দিনটি বিশেষ তাৎপর্যপূর্ণ।\n\n\n== সাংস্কৃতিক কার্যক্রম ==\nরাজ্য সরকার চার দিনব্যাপী অনুষ্ঠান এবং উদযাপনের পৃষ্ঠপোষকতা করে। বিভিন্ন ক্ষেত্রে অবদানের জন্য তেলেঙ্গানা রাজ্য পুরস্কার দেওয়া হয়। রবীন্দ্র ভারতী মিলনায়তনে বিভিন্ন ধরনের সাংস্কৃতিক অনুষ্ঠান হয়। এছাড়া বিভিন্ন হোটেলে তেলেঙ্গানা খাদ্য মেলার আয়োজন করা হয়।\n\n\n== তথ্যসূত্র =="}