{"pageid": 1037520, "title": "সারাহ খান", "url": "https://bn.wikipedia.org/wiki?curid=1037520", "content": "সারাহ খান ( উর্দু: سارہ خان ‎‎ ) হলেন একজন পাকিস্তানি অভিনেত্রী যিনি উর্দু ভাষার টেলিভিশন ধারাবাহিকে অভিনয় করেন। তিনি সারাহ ফালাক নামেও পরিচিত। তিনি সবা ধারাবাহিকে মিরাল চরিত্রে অভিনয়ের জন্য সর্বাধিক পরিচিতি পেয়েছেন।\n\n\n== কর্মজীবন ==\n২০১২ সালে হাম টিভির টেলিভিশন ধারাবাহিক বাদি আপা-তে পার্শ্ব চরিত্রে অভিনয় করে পর্দায় আত্মপ্রকাশ করেছিলেন এবং বেশ কয়েকটি সফল টেলিভিশন ধারাবাহিকে ছোটখাটো অভিনয় পালন করেছেন। ২০১৫ সালে মুমাল প্রযোজিত রোমান্টিক নাটক আলবিদা-তে স্বার্থপর সুবিধাবাদী চরিত্রে অভিনয় করে তিনি  খ্যাতি অর্জন করেছিলেন। এরপর তিনি রহস্য নাটক মোহব্বত আগ সি (২০১৫)-তে একজন মাথামোটা গৃহিণীর চরিত্রে অভিনয় করেন, যা তাকে শ্রেষ্ঠ পার্শ্ব অভিনেত্রী হিসেবে হাম পুরস্কার এনে দিয়েছিল। পরবর্তীতে তিনি রোমান্টিক নাটক তুমহারে হ্যায় (২০১৭), কালো জাদুভিত্তিক রোম্যান্স নাজার-ই-বাদ (২০১৭) এবং ভৌতিক নাটক বেলাপুর কি দায়ান (২০১৮)-এ প্রধান চরিত্রে অভিনয়ের জন্য ব্যাপক স্বীকৃতি এবং জনসাধারণের প্রশংসা অর্জন করেছেন, যার ফলে তিনি সেরা অভিনেত্রী বিভাগে হাম পুরস্কারের জন্যেও মনোনয়ন পেয়েছিলেন। ২০১৮ সালে রহস্য নাটক বন্দ খিরকিয়ান-এ অভিনয়ের জন্য তিনি আরও প্রশংসা কুড়িয়েছেন।\n\n\n== ব্যক্তিজীবন ==\nসারাহ খান ২০২০ সালের জুলাই মাসে পাকিস্তানি গায়ক এবং গীতিকার ফালাক শাবিরকে বিয়ে করেছেন। বিয়ের পর থেকে তিনি সারাহ ফালাক নামেও পরিচিতি পেয়েছেন।\n\n\n== তথ্যসূত্র =="}