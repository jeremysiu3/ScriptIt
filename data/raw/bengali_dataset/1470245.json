{"pageid": 1470245, "title": "জুলকারনাইন সায়ের খান", "url": "https://bn.wikipedia.org/wiki?curid=1470245", "content": "জুলকারনাইন সায়ের খান ওরফে সামি একজন নির্বাসিত বাংলাদেশি সাংবাদিক যিনি কাতারভিত্তিক সংবাদমাধ্যম আল জাজিরার অনুসন্ধানী সাংবাদিক ও মানবাধিকার কর্মী। তিনি আল জাজিরা ইনভেস্টিগেটস কর্তৃক প্রচারিত অনুসন্ধানী প্রামাণ্যচিত্র \"ওরা প্রধানমন্ত্রীর লোক\" নিয়ে কাজ করে আলোচনায় আসেন, যেখানে তিনি গোপন রেকর্ডিংয়ের মাধ্যমে বুদাপেস্টে হারিস আহমেদের ব্যবসায়িক কার্যকলাপ নিয়ে অনুসন্ধান চালান।\n\n\n== মামলা ==\nতাকে দেশবিরোধী অপপ্রচার চালানোর অভিযোগে অভিযুক্ত করা হয় এবং ২০২০ সালে বাংলাদেশের সমালোচিত ডিজিটাল নিরাপত্তা আইনের আওতায় আসামি করে রমনা থানায় মামলা করেছিল র‌্যাব। বাংলাদেশ পরিস্থিতি নিয়ে কাতারভিত্তিক আন্তর্জাতিক টেলিভিশন চ্যানেল আলজাজিরায় সংবাদ প্রকাশের পর তার বিরুদ্ধে প্রথমে গ্রেপ্তারি পরোয়ানা জারি পরবর্তীতে তার সম্পত্তি ক্রোকের নির্দেশ দেন। সর্বশেষ ২০২১ সালে তাকে ডিজিটাল নিরাপত্তা আইনের এই মামলা থেকে অব্যাহতি দেয়া হয়। রমনা থানার তৎকালীন ওসি মনিরুল ইসলাম জানান, ‘তদন্তে তার প্রকৃত ঠিকানা খুঁজে পাওয়া যায়নি, এ কারণে তাকে মামলা থেকে অব্যাহতি দেওয়া হয়েছে। তার বিরুদ্ধে হাঙ্গেরিতে জঙ্গিবাদে জড়িত থাকার অভিযোগ ও রয়েছে। ২০২১ সালে তাকে রাষ্ট্রদ্রোহ মামলায় জড়ানোর চেষ্টা করা হলেও শেষ পর্যন্ত ঢাকার আদালত মামলাটি গ্রহণ করেনি। রাষ্ট্রদ্রোহ মামলায় সরকারের অনুমোদন প্রয়োজন হয় এবং সে মামলায় কোন অনুমোদন ছিল না বলে বিবিসি বাংলার এক প্রতিবেদনে উল্লেখ করা হয়।\n\n\n== প্রতিক্রিয়া ==\n২০২৩ সালের ১৭মার্চ কিছু দুষ্কৃতিকারী সামির ছোটভাই মাহিনুরকে তার পশ্চিম শেওড়াপাড়ার বাসার সামনে রড দিয়ে পিটিয়ে মারাত্মকভাবে আহত করে। অনুসন্ধানী সাংবাদিকদের বিশ্বব্যাপী নেটওয়ার্ক দ্য অর্গানাইজড ক্রাইম অ্যান্ড করাপশন রিপোর্টিং প্রজেক্ট (ওসিসিআরপি) জানায়, অনুসন্ধানী সাংবাদিক জুলকারনাইন সায়ের খানকে দুর্নীতি নিয়ে প্রতিবেদনের জন্য টার্গেট করা হয়েছে। এরই প্রেক্ষিতে যুক্তরাজ্যে সায়ের খানের কাছে পৌঁছাতে না পারার কারণে বাংলাদেশের বাহিনী বাংলাদেশে থাকা তার পরিবারের ওপর হামলা করছে। জাতিসংঘের বিশেষ র‌্যাপোর্টিয়ার ম্যারি ললোর ও ঢাকায় যুক্তরাষ্ট্রের দূতাবাস এ ঘটনার তদন্ত ও বিচার এবং জুলকারনাইনের পরিবারের সুরক্ষা নিশ্চিত করার আহ্বান জানায়। ভয়েস অফ আমেরিকার সাথে এক সাক্ষাৎকারে খান জানিয়েছেন, এ ঘটনায় মামলা হলেও প্রত্যক্ষদর্শীরা ভয়ে নাম না বলায় শেষ পর্যন্ত অজ্ঞাতনামা ৪ জনকে আসামী করে মামলাটি দায়ের করতে বাধ্য হন।\n\n\n== অবদান ==\nবাংলাদেশে ঘটে যাওয়া কোটা সংস্কার আন্দোলনের সময় তার ভূমিকা নিয়ে বিশিষ্ট সাংবাদিক জিল্লুর রহমান তার তৃতীয় মাত্রা অনুষ্ঠানে ভূয়সী প্রশংসা করে তৎকালীন সময়ের সবচেয়ে রিসোর্সফুল সাংবাদিক হিসেবে আখ্যা দেন। ২০২৪-এ বাংলাদেশে ঘটে যাওয়া ছাত্র–জনতার গণঅভ্যুত্থানের সময় সামাজিক যোগাযোগ মাধ্যমে নিরাপত্তা বাহিনী সংক্রান্ত গোপনীয় তথ্য ও নথি প্রকাশ করেন। এছাড়াও তিনি ২০০৯ সালের ২৫ ও ২৬ ফেব্রুয়ারি ঢাকার পিলখানায় তৎকালীন বিডিআর বিদ্রোহ নিয়ে একাধিক গোপন তথ্য প্রকাশ করেন। ২০২৪ সালের ২৪ আগষ্ট, তিনি এক নাগরিক সংলাপে আড়ি পাতাকে আইনি কাঠামো ও জবাবদিহির আওতায় আনার পরামর্শ দেন। ১২ জুলাই ২০২৪ সালে বিএসইসির তৎকালীন চেয়ারম্যান শিবলী রুবাইয়াত-উল-ইসলামের ১৩ মিলিয়ন ডলার জালিয়াতির সঙ্গে যুক্ত একাউন্ট থেকে অর্থ প্রাপ্তির অনুসন্ধানী প্রতিবেদন প্রকাশ করেন।\n\n\n== পুরস্কার ==\nওরা প্রধানমন্ত্রীর লোক অনুসন্ধানী সাংবাদিকতার জন্য অ্যামনেস্টি মিডিয়া পুরস্কারের একটি বিভাগে তিনি ও তার তদন্ত টিম অনুসন্ধানী সাংবাদিকতার জন্য ২০২২ সালে ‘বেস্ট হিউম্যান রাইটস জার্নালিজম’ বিভাগে অ্যামনেস্টি মিডিয়া পুরস্কার অর্জন করে।\n\n\n== তথ্যসূত্র ==\n\n\n== বহিঃসংযোগ ==\nফেসবুকে জুলকারনাইন সায়ের খান \n উইকিমিডিয়া কমন্সে জুলকারনাইন সায়ের খান সম্পর্কিত মিডিয়া দেখুন।"}