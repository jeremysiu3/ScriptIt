{"pageid": 1431622, "title": "আবু হাইয়ান আল-তাওহিদী", "url": "https://bn.wikipedia.org/wiki?curid=1431622", "content": "আরব অথবা পারস্য বংশোদ্ভূত আবু হাইয়ান আল-তাওহিদি (আরবি: أبو حيان التوحيدي) দশম শতাব্দীর অন্যতম প্রভাবশালী বুদ্ধিজীবী এবং চিন্তাবিদ ছিলেন। ইয়াকুত আল-হামাভি তাকে \"সাহিত্যিকদের দার্শনিক এবং আধুনিক চিন্তাবিদদের সাহিত্যিক\" হিসেবে বর্ণনা করেন। কিন্তু, তার সমসাময়িক ইতিহাসবিদরা তাকে অবহেলা করেছিলেন। আল-তাওহিদি নিজেই নিজের সম্পর্কে যা লিখেছিলেন, তার উপর নির্ভর করে ইয়াকুতই তার বিখ্যাত গ্রন্থ \"মুজাম আল-উদাবা\" (معجم الأدباء)-তে আল-তাওহিদির একটি জীবনীমূলক রূপরেখা লেখার আগ পর্যন্ত এই অবহেলা অব্যাহত ছিল।\n\n\n== জীবন ==\nআল-তাওহিদির জন্ম ও মৃত্যুর তারিখ নিয়ে ভিন্ন ভিন্ন মত রয়েছে। 'তারিখ-ই সিস্তান' অনুসারে, তিনি ৯২৩ সালে বাগদাদের কাছে অথবা ফার্সে জন্মগ্রহণ করেছিলেন। আল-তাওহিদির শৈশব কঠিন ছিল। তিনি একটি দরিদ্র পরিবারে জন্মগ্রহণ করেন যারা 'তাওহিদ' নামক খেজুর বিক্রি করতেন (এজন্যই তার এই পদবী), এবং শৈশবের বেশিরভাগ সময়ই একজন এতিম হিসেবে কাটিয়েছেন অপরিচিত আত্মীয়ের যত্নে, যিনি তার সাথে খারাপ ব্যবহার করতেন।\nলেখাপড়া শেষ করার পর, আল-তাওহিদি মুসলিম বিশ্বের বিভিন্ন শহরে বিভিন্ন পক্ষের জন্য লেখক হিসেবে কাজ করেন। তার শেষ জানা নিয়মিত কাজটি ছিল ইবনে সা'দানের জন্য, যার অধীনে তিনি ৯৮০ থেকে সা'দানের মৃত্যুদণ্ড কার্যকর হওয়া অবধি, ৯৮৫ সাল পর্যন্ত কাজ করেছিলেন। এই সময়ে, তিনি আবু সোলায়মান মানতেকি সিজিস্তানিকে কেন্দ্র করে গড়ে ওঠা একটি সাহিত্য চক্রের সদস্য ছিলেন। এই চক্র সম্পর্কে আমরা যা জানি, তার অধিকাংশই এসেছে আল-তাওহিদির লেখা থেকে।\nসা'দানের মৃত্যুদন্ড কার্যকরের পর, আল-তাওহিদির আর লেখক হিসেবে কোন নিয়মিত কাজ ছিল বলে মনে হয় না, যদিও তিনি লেখালেখি অব্যাহত রাখেন। জীবনের শেষ বিশ বছর তিনি চরম দারিদ্র্যের মধ্যে কাটিয়েছেন। জানা যায় তিনি ১০০৯ সালে বেঁচে ছিলেন, এবং ১০২৩ সালে শিরাজে মারা যান।\n\n\n== সাহিত্যকর্ম ==\nআল-তাওহিদী নিজের সম্পর্কে অত্যন্ত সমালোচনামূখী ছিলেন এবং তার অনেক কাজে অসন্তুষ্ট ছিলেন। তিনি জীবনের শেষের দিকে তার নিজের অনেক বই পুড়িয়ে ফেলেছিলেন। তবুও তিনি সাহিত্য, দর্শন ও সুফিবাদের কিছু গ্রন্থ রেখে গেছেন, যেগুলো আরবি সাহিত্যের ইতিহাসে স্বতন্ত্র স্থান অধিকার করে আছে। তার সবচেয়ে গুরুত্বপূর্ণ কাজগুলি হল:\n\nআল-বাসাইর ওয়া আল-ধাখাইর: দর্শন ও চিন্তার একটি অনন্য সংকলন। (দর্শনতত্ত্ব সম্পর্কিত একটি বই)\nআল-হাওয়ামিল ওয়া আল-শাওয়ামিল: একটি প্রশ্নোত্তর ভিত্তিক গ্রন্থ যেখানে তিনি তার শিক্ষকদের সাথে জ্ঞানচর্চা করেন।\nআল-ইমতা ওয়া আল-মুআনাসা: গল্প-উপাখ্যানের একটি সুন্দর সংকলন, যেখানে প্রাণিবিদ্যা সংক্রান্ত একটি আকর্ষণীয় অধ্যায় আছে। সম্ভবত তিমোথিয়াস অফ গাজার প্রাণীবিদ্যা গ্রন্থের আলোকে এই অংশটি লেখা।\nআল-ইশারাত আল-ইলাহিয়া: সুফিবাদের গভীর রহস্যময়তার ওপর একটি রচনা।\nআল-মুকাবাসাত: সমসাময়িক বিভিন্ন বিষয়ের উপর চিন্তাভাবনার সমাহার। ( ধর্মতাত্বিক ও দার্শনিক আলোচনার সংকলন)\nআল-সাদাকা ওয়া আল-সাদিক: বন্ধুত্বের ধারণা নিয়ে একটি বই।\nমাসালিব আল-ওয়াযিরাইন (দুই উজিরের দোষত্রুটি): সমসাময়িক রাজনীতি ও সংস্কৃতির অভ্যন্তরীণ দ্বন্দ্বের ওপর একটি সমালোচনা। এই বইটি সম্প্রতি ২০২৩ সালে \"The Vices of The Two Viziers\" নামে ইংরেজিতে অনূদিত হয়েছে। আব্দেলমালেদ এসসাদি বিশ্ববিদ্যালয়ের নওসাইবা রুসি এই অনুবাদ করেন।\n\n\n== তথ্যসূত্র =="}