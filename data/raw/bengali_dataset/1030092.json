{"pageid": 1030092, "title": "ক্রেগ গর্ডন", "url": "https://bn.wikipedia.org/wiki?curid=1030092", "content": "ক্রেগ সিনক্লেয়ার গর্ডন (ইংরেজি: Craig Gordon; জন্ম: ৩১ ডিসেম্বর ১৯৮২; ক্রেগ গর্ডন নামে সুপরিচিত) হলেন একজন স্কটিশ পেশাদার ফুটবল খেলোয়াড়। তিনি বর্তমানে স্কটল্যান্ডের পেশাদার ফুটবল লিগের শীর্ষ স্তর স্কটিশ চ্যাম্পিয়নশিপের ক্লাব হার্ট অফ মিডলোদিয়ান এবং স্কটল্যান্ড জাতীয় দলের হয়ে একজন গোলরক্ষক হিসেবে খেলেন।\nস্কটিশ ফুটবল ক্লাব কুরি বয়েজের যুব পর্যায়ের হয়ে খেলার মাধ্যমে গর্ডন ফুটবল জগতে প্রবেশ করেছেন এবং পরবর্তীকালে হার্ট অফ মিডলোদিয়ানের যুব দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০০১–০২ মৌসুমে, স্কটিশ ক্লাব হার্ট অফ মিডলোদিয়ানের মূল দলে অন্তর্ভুক্ত হওয়ার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, তবে হার্ট অফ মিডলোদিয়ানের হয়ে খেলার পূর্বেই তিনি ধারে কাওডেনবিথে যোগদান করেছেন, যেখানে তিনি ১ মৌসুমে ১২ ম্যাচে অংশগ্রহণ করেছেন। পরবর্তী মৌসুমে তিনি হার্ট অফ মিডলোদিয়ানে ফিরে আসেন এবং সেখানে ৫ মৌসুম অতিবাহিত করে ১৩৯ ম্যাচে অংশগ্রহণ করেছেন। অতঃপর তিনি ইংরেজ ক্লাব সান্ডারল্যান্ডে যোগদান করেছেন, সান্ডারল্যান্ডের হয়ে ৫ মৌসুম অতিবাহিত করার পর তিনি ২ বছরের জন্য ফুটবল খেলা হতে দূরে থাকেন। অতঃপর স্কটিশ ক্লাব সেল্টিকের সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ২৪২ ম্যাচে অংশগ্রহণ করেছেন। ২০১৯–২০ মৌসুমে, তিনি বিনামূল্যে সেল্টিক হতে হার্ট অফ মিডলোদিয়ানে যোগদান করেছেন।\n২০০২ সালে, গর্ডন স্কটল্যান্ড অনূর্ধ্ব-২১ দলের হয়ে স্কটল্যান্ডের বয়সভিত্তিক পর্যায়ে অভিষেক করেছিলেন। তিনি ২০০৪ সালে স্কটল্যান্ডের হয়ে আন্তর্জাতিক পর্যায়ে অভিষেক করেছেন; স্কটল্যান্ডের জার্সি গায়ে তিনি এপর্যন্ত ৫০-এর অধিক ম্যাচে অংশগ্রহণ করেছেন।\nব্যক্তিগতভাবে, গর্ডন বেশ কিছু পুরস্কার জয়লাভ করেছেন, যার মধ্যে স্কটিশ প্রিমিয়ার লিগের বর্ষসেরা ফুটবলারের পুরস্কার জয় অন্যতম। দলগতভাবে, গর্ডন এপর্যন্ত ১৫টি শিরোপা জয়লাভ করেছেন, যার মধ্যে ৩টি হার্ট অফ মিডলোদিয়ানের হয়ে এবং ১২টি সেল্টিকের হয়ে জয়লাভ করেছেন।\n\n\n== প্রারম্ভিক জীবন ==\nক্রেগ সিনক্লেয়ার গর্ডন ১৯৮২ সালের ৩১শে ডিসেম্বর তারিখে স্কটল্যান্ডের এডিনবরায় জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবার নাম ডেভিড গর্ডন, যিনি বিভিন্ন ফুটবল ক্লাবে গোলরক্ষকের দায়িত্ব পালন করেছিলেন।\n\n\n== আন্তর্জাতিক ফুটবল ==\nগর্ডন স্কটল্যান্ড অনূর্ধ্ব-২১ এবং স্কটল্যান্ড বি দলের হয়ে খেলার মাধ্যমে স্কটল্যান্ডের প্রতিনিধিত্ব করেছেন। ২০০২ সালের ৪ঠা সেপ্টেম্বর তারিখে তিনি স্কটল্যান্ড অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন। স্কটল্যান্ড অনূর্ধ্ব-২১ দলের হয়ে তিনি উয়েফা ইউরোপীয় অনূর্ধ্ব-২১ চ্যাম্পিয়নশিপের বাছাইপর্বে অংশগ্রহণ করেছেন। স্কটল্যান্ডের বয়সভিত্তিক দলের হয়ে তিনি প্রায় ৪ বছরে ৭ ম্যাচে অংশগ্রহণ করেছেন।\n২০০৪ সালের ৩০শে মে তারিখে, মাত্র ২১ বছর ৪ মাস ২৯ দিন বয়সে, ডান পায়ে ফুটবল খেলায় পারদর্শী গর্ডন ত্রিনিদাদ ও টোবাগোর বিরুদ্ধে এক প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে স্কটল্যান্ডের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন। ম্যাচটি স্কটল্যান্ড ৪–১ গোলের ব্যবধানে জয়লাভ করেছিল। স্কটল্যান্ডের হয়ে অভিষেকের বছরে গর্ডন সর্বমোট ৫ ম্যাচে অংশগ্রহণ করেছেন। জাতীয় দলের হয়ে অভিষেকের মাত্র ৫৬ মিনিট পর, তিনি স্কটল্যান্ডের জার্সি গায়ে প্রথম গোলটি হজম করেন।\n২০১৭ সালের ৫ই অক্টোবর তারিখে স্কটল্যান্ডের গ্লাসগোর হ্যাম্পডেন পার্কে অনুষ্ঠিত স্লোভাকিয়ার বিরুদ্ধে ম্যাচে অংশগ্রহণ করার মাধ্যমে তিনি স্কটল্যান্ডের জার্সি গায়ে তার ৫০তম ম্যাচ খেলেছেন, ম্যাচটি স্কটল্যান্ড ১–০ গোলের ব্যবধানে জয়লাভ করেছিল, যেখানে তিনি পূর্ণ ৯০ মিনিট খেলেছেন।\n\n\n== পরিসংখ্যান ==\n\n\n=== আন্তর্জাতিক ===\n৩ মার্চ ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nক্রেগ গর্ডন – ফিফা প্রতিযোগিতার রেকর্ড (ইংরেজি) \nসকারওয়েতে ক্রেগ গর্ডন  (ইংরেজি)  \nসকারবেসে ক্রেগ গর্ডন (ইংরেজি) \nবিডিফুটবলে ক্রেগ গর্ডন  (ইংরেজি)  \nওয়ার্ল্ডফুটবল.নেটে ক্রেগ গর্ডন (ইংরেজি) \nইএসপিএন এফসিতে ক্রেগ গর্ডন (ইংরেজি) \nন্যাশনাল-ফুটবল-টিমস.কমে ক্রেগ গর্ডন (ইংরেজি)"}