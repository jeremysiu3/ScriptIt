{"pageid": 1027177, "title": "হাওয়ার্ড শোর", "url": "https://bn.wikipedia.org/wiki?curid=1027177", "content": "হাওয়ার্ড লেসলি শোর ওসি (জন্ম ১৮ অক্টোবর ১৯৪৬) একজন কানাডীয় সুরকার ও সঙ্গীত নির্দেশক। তিনি চলচ্চিত্রের সুর ও সঙ্গীতায়োজনের জন্য প্রসিদ্ধ। তিনি দ্য লর্ড অব দ্য রিংস ও দ্য হবিট ত্রয়ীসহ ৮০-এর অধিক চলচ্চিত্রের সুর সৃষ্টি করেছেন। তিনি দ্য লর্ড অব দ্য রিংস-ের জন্য তিনটি একাডেমি পুরস্কার অর্জন করেন। তিনি পরিচালক ডেভিড ক্রোনেনবার্গের দীর্ঘকালীন সহযোগী এবং ১৯৭৯ সাল থেকে তার একটি ব্যতীত সকল চলচ্চিত্রের সুরারোপ করেছেন।\nশোর কয়েকটি কনসার্টেরও সুর করেছেন, তন্মধ্যে রয়েছে ক্রোনেনবার্গের ১৯৮৬ সালের চলচ্চিত্র অবলম্বনে তৈরি গীতিনাট্য দ্য ফ্লাই, যা ২০০৮ সালের ২রা জুলাই প্যারিসের তিয়াত্র দ্যু শাতেলে প্রথমবার মঞ্চস্থ হয়; ফ্যানফেয়ার ফর দ্য ওয়ানামেকার অর্গান অ্যান্ড দ্য ফিলাডেলফিয়া অর্কেস্ট্রা নামক একটি ছোট সুর, এবং সুইস টুয়েন্টিফার্স্ট সেঞ্চুরি সিমফনি অর্কেস্ট্রার জন্য একটি ছোট যন্ত্রসঙ্গীত। শোর ১৯৭৫ থেকে ১৯৮০ সাল পর্যন্ত মার্কিন স্কেচ কমেডি অনুষ্ঠান স্যাটারডে নাইট লাইভ-এর জন্যও সুরারোপ করেছেন।\nতিনটি একাডেমি পুরস্কার ছাড়াও তিনি তিনটি গোল্ডেন গ্লোব পুরস্কার ও চারটি গ্র্যামি পুরস্কার অর্জন করেন।\n\n\n== প্রারম্ভিক জীবন ==\nহাওয়ার্ড শোর ১৯৪৬ সালের ১৮ই অক্টোবর কানাডার অন্টারিও প্রদেশের টরন্টো শহরে এক ইহুদি পরিবারে জন্মগ্রহণ করেন। তার পিতা ম্যাক শোর এবং মাতা বার্নিস (বিবাহপূর্ব অ্যাশ)। তিনি ৮ বা ৯ বছর বয়সে সঙ্গীতের তালিম নেওয়া শুরু করেন। তিনি একাধিক বাদ্যযন্ত্র বাজানো শিখেন এবং ১৩ ও ১৪ বছর বয়সেই সঙ্গীতদলে বাজানো শুরু করেন। শোরের বয়স যখন ১৩, তখন তিনি এক গ্রীষ্মকালীন ক্যাম্পে তরুণ লর্ন মাইকেলসের সাথে পরিচিত হন এবং তার ঘনিষ্ঠ বন্ধু হয়ে ওঠেন। তাদের বন্ধুত্ব পরবর্তীকালে তার কর্মজীবনে ব্যাপক প্রভাব রাখে। ১৭ বছর বয়সে তিনি সঙ্গীতকেই তার কর্মজীবন হিসেবে বেছে নিতে চান। তিনি ফরেস্ট হিল কলেজিয়েট ইনস্টিটিউট থেকে পাস করার পর বস্টনের বার্কলি কলেজ অব মিউজিকে সঙ্গীত নিয়ে অধ্যয়ন করেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট মুভি ডেটাবেজে হাওয়ার্ড শোর (ইংরেজি)\nHoward Shore Interview at Tracksounds  ওয়েব্যাক মেশিনে আর্কাইভকৃত ১৫ ডিসেম্বর ২০০৬ তারিখে\nডিস্কওগ্‌সে হাওয়ার্ড শোর ডিস্কতালিকা\nNational Film Board of Canada ওয়েবসাইটে A Composer's Dream, a short film tribute to Shore on his Governor General's Performing Arts Award"}