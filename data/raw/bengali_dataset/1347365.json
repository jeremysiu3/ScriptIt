{"pageid": 1347365, "title": "রোজাক", "url": "https://bn.wikipedia.org/wiki?curid=1347365", "content": "রুজাক ( ইন্দোনেশিয়ান বানান) বা রোজাক ( মালয় বানান) হল জাভানিজ বংশোদ্ভূত একটি ফলের সালাদ খাবার, যা সাধারণত ইন্দোনেশিয়া, মালয়েশিয়া এবং সিঙ্গাপুরে পাওয়া যায়।  তিনটি দেশেই এটি সাধারণত বিভিন্ন কাটা ফলের মধ্যে মসলাযুক্ত পাম চিনি মিশিয়ে পরিবেশন করা হয়। মরিচ, পাম চিনি এবং চিনাবাদাম দিয়ে তৈরি মিষ্টি এবং মশলাদার স্বাদের একটি সস এই সালাদে মেশানো হয়। সেই কারণে এটি একটি জনপ্রিয় খাবার। \n\n\n== ব্যুৎপত্তি ==\n\nঐতিহাসিকভাবে রুজাক জাভার প্রাচীনতম খাবার হিসাবে চিহ্নিত। রুজাক শব্দটি প্রাচীন জাভানিজ রুরুজক শব্দ থেকে এসেছে। মধ্য জাভার প্রাচীন মাতারাম রাজ্যের তাজি শিলালিপিতে (৯০১ খ্রী) এই শব্দের উল্লেখ আছে।\nএই সালাদটি পরবর্তীতে অন্যান্য প্রতিবেশী দেশগুলিতে জাভানিজদের দ্বারা প্রচারিত হয়েছে। সেইসাথে জাভাতে বসবাসকারী ভারতীয় বংশোদ্ভূতদের দ্বারা এর প্রবর্তন হয়েছিল। মালয়েশিয়া এবং সিঙ্গাপুরে এর বানান রোজাক। \n\n\n== ইন্দোনেশিয়ান রুজাক ==\n\n\n=== রুজাক বুয়া (ফলের রুজক) ===\n\nইন্দোনেশিয়ায় রুজাক বুয়া নামক সালাদটি রুজাক মানিস (মিষ্টি রুজাক) নামেও পরিচিত। ইন্দোনেশিয়ান এই ফলের রুজাক বিভিন্ন গ্রীষ্মমণ্ডলীয় ফল যেমন জামরুল, আনারস, কাঁচা আম, বেংকোয়াং ( জিকামা ), শসা, কেডনডং এবং কাঁচা লাল উবি জালার ( মিষ্টি আলু ) ইত্যাদি টুকরো করে কেটে মেশানো হয় এবং এই সালাদ তৈরি করা হয়। কখনও কখনও সবুজ আপেল, বেলিম্বিং (স্টারফ্রুট) এবং জেরুক বালি (পোমেলো) ফলও এই সালাদে যোগ করা হয়। মিষ্টি এবং মশলাদার-গরম বুম্বু রুজাকে জল, গুলা জবা (খেজুর চিনি), আসেম জবা (তেঁতুল), চূর্ণ চিনাবাদাম, তেরসি (চিংড়ির পেস্ট), লবণ, এবং লাল মরিচ দিয়ে তৈরি একটি বিশেষ চাটনি বা সস এই সালাদে মেশানো হয়। সমস্ত ফল ছোট আকারের টুকরো করে কেটে থালায় রেখে এই সালাদ তৈরি হয়।\n\n\n=== রুজাক কুকা ===\nরুজাক কুকার আক্ষরিক অর্থ ভিনেগার রুজাক। এটি পশ্চিম জাভার সুদানিজ খাবারের একটি বিশেষত্ব, যা এর টক সতেজ স্বাদের জন্য বিখ্যাত। এটি আনারস এবং কাঁচা আমের মতো টুকরো টুকরো ফল এবং জিকামা, বাঁধাকপি, শিমের স্প্রাউট এবং শসার মতো সবজি দিয়ে তৈরি হয় এবং তার সাথে ভিনিগার যোগ করা হয়। টক এবং মশলাদার স্বাদের জন্য কারণে এটিকে স্থানীয় খাবার আসিনানের সংগে তুলনা করা হয়, কারণ উভয় খাবারেই ভিনেগার, পাম চিনি এবং মরিচ থাকে।\n\n\n=== রুজাক তুম্বুক (রুজাক বেবেক) ===\n\nএটি ইন্দোনেশিয়ান ফল রুজাকের আরেকটি প্রকার যা পশ্চিম জাভা থেকে এসেছে। এর উপাদানগুলি প্রায় সাধারণ ইন্দোনেশিয়ান ফলের রুজাকের মতোই। শুধু ব্যতিক্রম এই যে সমস্ত উপাদানগুলিকে একটি কাঠের পেষণীতে একত্রে মেশানো হয় (এই কাঠের পেষণীকে ইন্দোনেশিয়ান ভাষায় তুম্বুক বা বেবেক বলা হয়)।  কচি/সবুজ পিসাং বাটু (কলার একটি প্রজাতি), কাঁচা লাল ইয়াম, জিকামা, জাভা আপেল, কেডনডং এবং কচি কাঁচা আম এই সালাদে ব্যবহার করা হয়। এই সমস্ত উপাদান একসাথে থেঁতলানো হয় এবং মেশানো হয়। তেরাসি চিংড়ির পেস্ট, পাম চিনি, লবণ এবং স্থানীয় মরিচ দিয়ে এই সালাদের সস তৈরি হয়। ঐতিহ্যগতভাবে, পিঙ্কুক নামক কলার পাতার থালায় পৃথক ছোট অংশে রুজাক তুম্বুক পরিবেশন করা হয়। এটি প্লাস্টিকের কাপেও পরিবেশন করা হয়।\n\n\n== তথ্যসূত্র =="}