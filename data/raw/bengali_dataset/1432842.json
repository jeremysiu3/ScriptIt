{"pageid": 1432842, "title": "মেরি গাওথর্প", "url": "https://bn.wikipedia.org/wiki?curid=1432842", "content": "মেরি এলেনর গাওথর্প (১২ই জানুয়ারি ১৮৮১ - ১২ই মার্চ ১৯৭৩) ছিলেন একজন ইংরেজ ভোটাধিকারী, সমাজতান্ত্রিক, ট্রেড ইউনিয়নবাদী এবং সম্পাদক। রেবেকা ওয়েস্ট তাঁকে \"একজন আনন্দিত জঙ্গি সাধু\" হিসাবে বর্ণনা করেছিলেন।\n\n\n== জীবনী ==\n\nমেরি গাওথর্প লিডসের উডহাউসে এ জন্মগ্রহণ করেন। তাঁর বাবা ও মা ছিলেন যথাক্রমে একজন চামড়ার কর্মী জন গাওথর্প এবং অ্যানি এলিজা (মাউন্টেন) গাওথর্প। মেরি গাওথর্পের চার ভাইবোন ছিল; একটি শিশু এবং বড় বোন নিউমোনিয়ার কারণে একে অপরের এক বছরের মধ্যে মারা যায়, তখন মেরির বয়স সাত ছিল। বাকি দুইজন, অ্যানি গ্যাটেনবি এবং জেমস আর্থার, প্রাপ্তবয়স্ক হয়ে বেঁচে ছিলেন।\nস্থানীয় লিডসে ব্রামলির হাফ লেন স্কুলে একজন শিক্ষক হিসেবে যোগ্যতা অর্জন করার পর, মেরি গাওথর্প একজন সমাজতান্ত্রিক হয়ে ওঠেন এবং ন্যাশনাল ইউনিয়ন অফ টিচার্সের স্থানীয় শাখায় যোগ দিয়ে সক্রিয় হন। তিনি স্বাধীন লেবার পার্টিতে যোগ দেন এবং ১৯০৬ সালে নবগঠিত মহিলা শ্রমিক লীগের সেক্রেটারি হন। তিনি মহিলাদের ভোটাধিকার আন্দোলনের সাথে জড়িত হন এবং ১৯০৫ সালে মহিলা সামাজিক ও রাজনৈতিক ইউনিয়নে যোগদান করেন। ১৯০৬ সালে, তিনি লিডসে মহিলা সামাজিক ও রাজনৈতিক ইউনিয়নের (ডব্লিউএসপিইউ)  একজন পূর্ণ-সময়ের, বেতনভুক্ত সংগঠক হওয়ার জন্য শিক্ষকতা ছেড়ে দেন। সিলভিয়া প্যাঙ্কহার্স্ট ১৯০৭ সালে লিসেস্টারে এসেছিলেন। তিনি অ্যালিস হকিন্সের সাথে যোগ দেন এবং দুজনে ভূমিকা শুরু করেন। মেরি গাওথর্প তাঁদের সাথে যোগ দেন এবং তাঁরা লিসেস্টারে একটি ডব্লিউএসপিইউ শাখা প্রতিষ্ঠা করেন।\nমেরি গাওথর্প লিডস আর্টস ক্লাবের একজন সক্রিয় সদস্য ছিলেন, তাঁর সাংবাদিক প্রেমিক তাঁকে এই ক্লাবের সাথে যুক্ত করেছিলেন। আলফ্রেড ওরেজের সাথে তাঁর ঘনিষ্ঠ বন্ধুত্ব ছিল, যিনি লিডসের এক প্রাথমিক বিদ্যালয়ে তাঁর সহশিক্ষক ছিলেন। তাঁর আত্মজীবনীতে, গাওথর্প ক্লাবের শান্ত পড়ার স্থান এবং দলগত সভার বর্ণনা করেছেন। এটি ফ্যাবিয়ান সোসাইটি এবং থিওসফিক্যাল সোসাইটির সাথে প্রাঙ্গণ ভাগ করে করা হত। এক সমিতির সদস্যরা প্রায়শই অন্য সভায় যোগদান করতেন। গাওথর্প বর্ণনা করেছেন যে কিভাবে তিনি এই ক্লাবে অ্যানি বেসান্তের লেখার সাথে পরিচিত হয়েছিলেন এবং সত্য ও সমতার বিষয়ে থিওসফিক্যাল ধারনাগুলি দেখতে পেয়েছিলেন। ক্লাবটি নারীদেরকে বিতর্কে অংশগ্রহণের জন্য উৎসাহিত করেছে, যাকে গাওথর্প 'চেতনায় একটি নতুন শিল্প বাস্তবতা' নিয়ে এসেছে বলে বর্ণনা করেছেন।\nপরে তিনি ওয়েলসের ক্রিস্টবেল প্যাঙ্কহার্স্টের সঙ্গে যোগদান করেন। সেখানে তিনি তাঁর শ্রমিক-শ্রেণির পটভূমি এবং শ্রম আন্দোলনে জড়িত থাকার বিষয়ে সম্পর্ক খুঁজে পান। সংসদে পুনঃনির্বাচনের জন্য দাঁড়ানো স্যামুয়েল ইভান্স দ্বারা সংগঠিত ওয়েলসের সভায়, গাওথর্প নিখুঁত ওয়েলশ ভাষা ব্যবহার ক'রে, ইভান্সকে তাঁর নিজস্ব সভায় তাঁর নিজের ভাষায় প্রশ্ন রেখে চিন্তান্বিত করেছিলেন। সভায় সভাপতি ওয়েলশ জাতীয় সঙ্গীত শুরু করেন, কিন্তু গাওথর্প তাঁর সমৃদ্ধ কন্ঠে গান গাওয়াতে নেতৃত্ব দিয়ে এটিকে তাঁর সুবিধায় পরিণত করেছিলেন, যা \"জনগণের হৃদয় আরও বেশি জয় করেছিল\"।\n১৯০৭ সালে, মেরি গাওথর্প রাটল্যাণ্ডের উপনির্বাচনে প্রচারণা চালান। তিনি আপিংহামে অন্যান্য মহিলার সাথে একটি ওয়াগনের ওপর দাঁড়িয়ে একটি উন্মুক্ত বৈঠকের আয়োজন করেছিলেন। \"কোলাহলপূর্ণ যুবকদের একটি ভিড় 'বুল'স আইজ' পিপারমিন্ট এবং অন্যান্য শক্ত মিষ্টি ছুঁড়তে শুরু করে\"। উচ্ছৃঙ্খল শিশুদের দ্বারা নিরুৎসাহিত না হয়ে,  তিনি তাঁর মুখে হাসি নিয়ে \"মিষ্টির জন্য মিষ্টি\" প্রতিক্রিয়া দিয়েছিলেন এবং তাঁর তর্ক চালিয়ে যান যতক্ষণ না ভিড় থেকে ছুঁড়ে দেওয়া একটি ডিম-পাত্র তাঁর মাথায় আঘাত করে এবং তিনি অজ্ঞান হয়ে পড়েন। তাঁকে বয়ে নিয়ে যাওয়া হয়েছিল কিন্তু পরের দিন, \"সত্যিকারের ভোটাধিকারীর মতো\" নির্ভীক হয়ে ফিরে এসেছিলেন। সিলভিয়া প্যাঙ্কহার্স্ট লিখেছেন যে \"ঘটনা এবং তাঁর অদম্য আত্মা তাঁকে নির্বাচনের নায়িকা করে তুলেছে\"।\nমেরি গাওথর্প ১৯০৭ সালের জ্যারো উপ-নির্বাচনে জেসি স্টিফেনসন এবং নেলি মার্টেলের সাথে প্রচারণা চালান। তিনি বিভিন্ন শ্রোতাদের সাথে কথা বলেছিলেন, যার মধ্যে ছিল ১৯০৮ সালের ১৭ই এপ্রিল অ্যাবরদিনের এক্সচেঞ্জ স্ট্রীটে এবং সেই এলাকার অন্যান্য অনুষ্ঠানে ২০০ জনেরও বেশি কৃষকের একটি দল। তাঁকে স্টোনহেভেনে একটি টেম্পারেন্স মিটিংয়ে প্রশ্নবাণে জর্জরিত করা হয়েছিল, কারণ ভোটাধিকারীরা মদের দোকানের পরিবেশিকাদের সমর্থনকারী করেছিল। কিন্তু তিনি ঘোষণা করেছিলেন যে তিনি একজন টেম্পারেন্স সংস্কারকও বটে।\n\nমেরি গাওথর্প ১৯০৮ সালে হাইড পার্কে একটি সমাবেশ সহ জাতীয় ইভেন্টে বক্তৃতা করেছিলেন, যেখানে ২০০,০০০ জনেরও বেশি লোক অংশগ্রহণ করেছিল। তাঁর রাজনৈতিক কর্মকাণ্ডের জন্য বেশ কয়েকটি অনুষ্ঠানে কারাবরণ করার পাশাপাশি, ১৯০৯ সালে উইনস্টন চার্চিলকে প্রশ্নবাণে জর্জিত করার পরে গাওথর্পকে গুরুতরভাবে মারধর করা হয়েছিল, তাঁর গভীর অভ্যন্তরীণ আঘাত লেগেছিল।\n১৯০৬ সালের অক্টোবরে, হাউস অফ কমন্সে একটি বিক্ষোভের পরে তাঁকে গ্রেপ্তার করা হয়েছিল কারণ তিনি শান্তি বজায় রাখতে আবদ্ধ হতে অস্বীকার করেছিলেন এবং তাঁকে দুই মাসের কারাদণ্ডে দণ্ডিত করা হয়েছিল। কারাগার থেকে মুক্তি পাওয়ার পর, গাওথর্পকে ১৯০৭ সালের ফেব্রুয়ারিতে আরেকটি হাউস অফ কমন্স বিক্ষোভের জন্য গ্রেপ্তার করা হয়েছিল, \"খারাপভাবে আঘাত করা হয়েছিল এবং আদালতে উপস্থিত হতে পারেননি\"। পরের মাসে মামলাটি খারিজ হয়ে যায়।\nবেশ কয়েক মাস পরে, ১৯০৭ সালের নভেম্বরে, তিনি বার্মিংহামে বন্দী মহিলাদের সম্পর্কে লর্ড মর্লেকে জিজ্ঞাসা করার কারণে ম্যানচেস্টার ইউনিভার্সিটিতে ডোরা মার্সডেন এবং রোনা রবিনসনের সাথে এই সময় গ্রেপ্তার হন। তিন মহিলাকে লর্ড মর্লের সভা থেকে বের করে দেওয়া হয়েছিল এবং পুলিশ সহিংসভাবে গ্রেপ্তার করেছিল।\n১৯১০ সালের জানুয়ারিতে সাউথপোর্টে ভোটের দিন, মেরি গাওথর্প সহ ভোটাধিকারী ডোরা মার্সডেন এবং মেবেল ক্যাপার ভোট কেন্দ্রে বিক্ষোভ করার সময় একটি সহিংস হামলার শিকার হন। ফেব্রুয়ারিতে, এই তিনজন ভোটাধিকারী তিনজন পুরুষের বিরুদ্ধে হামলার অভিযোগ আনেন। ম্যাজিস্ট্রেটরা অভিযোগগুলো খারিজ করে দেন। আদালতের বাইরে, আসামীদের সমর্থক এবং তিন আবেদনকারীদের মধ্যে যে সহিংসতা হয়েছিল তাতে পুলিশ হস্তক্ষেপ করে।\n১৯১২ সালের ফেব্রুয়ারিতে ভোটাধিকারী উইলিয়াম বলের কারাবাস এবং তাঁর প্রতি নৃশংস আচরণের প্রতিবাদে গাওথর্প হোম অফিসের একটি জানালা ভেঙে দেন। তিনি নিজে কারারুদ্ধ হওয়ার দাবি করেছিলেন, তবে ম্যাজিস্ট্রেট তাঁকে চিকিৎসার ভিত্তিতে ছেড়ে দেন।\nডোরা মার্সডেনের সাথে, গাওথর্প র‌্যাডিক্যাল সাময়িকী দ্য ফ্রিওম্যান: এ উইকলি ফেমিনিস্ট রিভিউ- এর সহ-সম্পাদক ছিলেন, যেটি নারীদের মজুরি কাজ, গৃহকর্ম, মাতৃত্ব, ভোটাধিকার আন্দোলন এবং সাহিত্যের মতো বিষয় নিয়ে আলোচনা করেছিল। যৌনতা, নৈতিকতা ও বিবাহ এবং পুরুষ সমকামিতার প্রতি সহনশীলতার আহ্বানের বিষয়ের উপর খোলামেলা আলোচনা করার জন্য এর কুখ্যাতি এবং প্রভাব নির্ভর করেছিল। খারাপ স্বাস্থ্য এবং মার্সডেনের সাথে মতবিরোধের কারণে, গাওথর্প সহ-সম্পাদক হিসাবে তাঁর দায়িত্ব থেকে পদত্যাগ করেছিলেন; তাঁর অধীনে শেষ প্রকাশের তারিখ ছিল ১৯১২ সালের ৭ই মার্চ। \nমেরি গাওথর্প ১৯১৬ সালে নিউ ইয়র্ক শহরে চলে আসেন। তিনি আমেরিকান ভোটাধিকার আন্দোলনে এবং পরে ট্রেড ইউনিয়ন আন্দোলনে সক্রিয় ছিলেন। তিনি  আমেরিকা ইউনিয়নের অ্যামালগামেটেড ক্লোথিং ওয়ার্কার্সের একজন কর্মকর্তা হয়েছিলেন। তিনি তাঁর আত্মজীবনী, আপ হিল টু হলোওয়ে (১৯৬২) তে তাঁর প্রথম দিকের প্রচেষ্টাগুলিকে বিবরণীভুক্ত করেছেন।\n\n\n== মরণোত্তর স্বীকৃতি ==\nলন্ডনের পার্লামেন্ট স্কয়ারে মিলিসেন্ট ফসেটের মূর্তির চূড়ায় ২০১৮ সালে মেরি গাওথর্পের নাম এবং ছবি (এবং অন্যান্য ৫৮ জন মহিলা ভোটাধিকার সমর্থকদেরও) উন্মোচিত হয়েছে।\n\n\n== আরও দেখুন ==\nভোটাধিকার ও ভোটাধিকারীদের তালিকা\n\n\n== তথ্যসূত্র ==\n\n\n== বহিঃসংযোগ ==\nস্পার্টাকাস শিক্ষামূলক ওয়েবসাইট থেকে মেরি গাওথর্পের ছবি\nটামিমেন্ট লাইব্রেরিতে মেরি ই. গাওথর্প পেপারস এবং নিউ ইয়র্ক বিশ্ববিদ্যালয়ের রবার্ট এফ. ওয়াগনার লেবার আর্কাইভস"}