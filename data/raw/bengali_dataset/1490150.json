{"pageid": 1490150, "title": "হাজারী গলির সহিংসতা", "url": "https://bn.wikipedia.org/wiki?curid=1490150", "content": "২০২৪ সালের নভেম্বরে, বাংলাদেশের চট্টগ্রামের হাজারী গলিতে আন্তর্জাতিক কৃষ্ণভাবনামৃত সংঘ (ইসকন)-বিরোধী ফেসবুক পোস্টকে কেন্দ্র করে সংঘর্ষ ও সহিংসতার ঘটনা ঘটে। পোস্টে ইসকনকে একটি \"জঙ্গি সংগঠন\" হিসেবে উল্লেখ করে নিষিদ্ধের দাবি তোলা হয়, যা ইসকন সমর্থকদের মধ্যে উত্তেজনা তৈরি করে। পরবর্তীকালে ইসকন সদস্যদের একটি দল পোস্ট শেয়ার করা মুসলিম ব্যক্তিকে আক্রমণ করে এবং তাঁর দোকানে হামলা চালায়।\nপুলিশ এবং সেনাবাহিনী নিয়ে গঠিত যৌথ বাহিনী উত্তেজিত জনতাকে ছত্রভঙ্গ করতে স্থানীয় বাড়িতে তল্লাশি ও অভিযান চালায়। যৌথ বাহিনীর বিবৃতির ভিত্তিতে জানা যায়, ঘটনাস্থলে উপস্থিত কিছু ব্যক্তি যৌথ বাহিনীর উপর অ্যাসিড এবং অন্যান্য বস্তু নিক্ষেপ করে আক্রমণ চালায়, যার ফলে বেশ কয়েকজন সদস্য আহত হন। এই ঘটনার সাথে জড়িত থাকার অভিযোগে চট্টগ্রাম মেট্রোপলিটন পুলিশ ৮০ জনকে আটক করে এবং যাচাই-বাছাই শেষে ৪৯ জনকে গ্রেফতার দেখানো হয়।\n\n\n== পটভূমি ==\nহিন্দু সম্প্রদায়ের সদস্যরা ২০২৪ সালের অক্টোবর মাসের শেষের দিকে আট দফা দাবিতে চট্টগ্রামের লালদীঘি ময়দানে একটি সমাবেশ করে। সেখানে তাঁরা সাম্প্রতিক সময়ে সংখ্যালঘুদের ওপর হামলা ও নিপীড়নের বিচার, জড়িতদের শাস্তি দেয়া, ক্ষতিপূরণ দেয়া, সংখ্যালঘু সুরক্ষা আইন করার মতো দাবি জানান। লালদীঘি ময়দানের সমাবেশের পর দৈনিক আমার দেশ পত্রিকার সম্পাদক মাহমুদুর রহমান এক অনুষ্ঠানে ইসকন-বিদ্বেষী বক্তব্য রাখেন, যেখানে তিনি বলেছিলেন: \"ইসকনের মতো একটা সাম্প্রদায়িক ও র-এর একটি সংগঠন চট্টগ্রামে এতো বড় সভা করে। ইসকনের মধ্যে দেখবেন ছাত্রলীগ-যুবলীগের গুণ্ডারা বসে আছে। সরকার সমর্থকরা অভিযোগ করেছিল যে, \"সরকারকে চাপে ফেলতে কিংবা আওয়ামী লীগকে সুযোগ করে দিতে তারা মাঠে নেমেছে।\" তবে এসব অভিযোগ অস্বীকার করে ইসকন বাংলাদেশের সাধারণ সম্পাদক চারু চন্দ্র দাস ব্রহ্মচারী ইসকনকে একটি অরাজনৈতিক ধর্মীয় আন্তর্জাতিক সংগঠন হিসাবে উল্লেখ করেন।\nমাহমুদুর রহমানের বক্তব্য পরবর্তী চট্টগ্রামের হিন্দু-অধ্যুষিত হাজারী গলির এক মুসলিম ব্যবসায়ী ইসকন-বিরোধী পোস্ট ফেসবুকে শেয়ার করে। উক্ত পোস্টকে কেন্দ্র করে বিক্ষুব্ধ লোকজন তাঁর দোকানে হামলা ও ভাংচুর চালায়।\n\n\n== ঘটনাক্রম ==\nওসমান আলী নামে এক মুসলিম ব্যবসায়ী ইসকনকে \"সন্ত্রাসী সংগঠন\" উল্লেখ করে ফেসবুকে একটি পোস্ট শেয়ার করেন। এই পোস্টটি হিন্দুদের মধ্যে ক্ষোভ ও উত্তেজনা তৈরি করে। পোস্টের প্রতিক্রিয়ায়, ক্ষমা চাওয়ার দাবিতে হাজারী গলিতে মিয়া শপিং সেন্টারের বাইরে একদল হিন্দু একত্রিত হয়। ৫ নভেম্বর মঙ্গলবার সন্ধ্যায়, বিক্ষুব্ধ লোকজন দোকানের সামনে অবস্থান নিয়ে বিক্ষোভ করতে থাকে। এই ঘটনাকে কেন্দ্র করে কয়েক ঘণ্টা ধরে উত্তেজনা চলে ও এক পর্যায়ে সংঘর্ষের সৃষ্টি হয়। পরে ফেসবুকে পোস্ট দেয়া ব্যক্তিকে হিন্দু সম্প্রদায়ের মানুষ দোকানের ভেতরে ঘিরে ফেলে ও তাঁর দোকানে হামলার ঘটনা ঘটে।\nফেসবুকে পোস্ট করা ব্যক্তিকে উদ্ধার করে থানায় পৌঁছে দিতে পুলিশ ও সেনা সদস্যদের একটি যৌথ দল ঘটনাস্থলে উপস্থিত হয়। উদ্ধার অভিযানের সময়, আন্দোলনকারীরা যৌথ বাহিনীর পথে বাধা দেওয়ার জন্য ইট নিক্ষেপ করে। পরিস্থিতি সামাল দিতে বাহিনী কয়েক রাউন্ড ফাঁকা গুলি ছোড়ে, যাতে বিক্ষোভকারীরা ছত্রভঙ্গ হয়। পরদিন ৬ নভেম্বর অনুষ্ঠিত এক সংবাদ সম্মেলনে, যৌথ বাহিনীর মুখপাত্র লেফটেন্যান্ট কর্নেল ফেরদৌস আহমেদ জানান, অভিযানের সময় সেনা সদস্যদের উপর ইট এবং গয়নার কাজে ব্যবহৃত অ্যাসিড নিক্ষেপ করা হয়। এতে পাঁচজন সেনা কর্মকর্তাসহ সাতজন পুলিশ সদস্য আহত হন।\n৫ নভেম্বর রাত সাড়ে আটটার দিকে যৌথবাহিনী হাজারী গলিতে পুনরায় প্রবেশ করে অভিযান চালায় এবং সহিংসতাকারীদের লাঠিচার্জ ও আটক করে। যৌথবাহিনী কর্তৃক হিন্দু বাড়িতে অভিযান ও গয়নার দোকানে থাকা সিসি ক্যামেরাগুলো ভেঙে ফেলার অভিযোগ ওঠে। সহিংসতা পরবর্তী সব দোকান বন্ধ করে দেওয়া হয়।\n৮ নভেম্বর পুলিশ একজন ম্যাজিস্ট্রেটকে সঙ্গে নিয়ে হাজারী গলিতে গিয়ে দোকানগুলো খুলে দেয়। দোকানের সিসিটিভির হার্ডডিস্ক খুলে নিয়ে যাওয়া এবং \"দোকানে কোনও ক্ষয়ক্ষতি হয়নি\" মর্মে মুচলেকাও নেওয়ার অভিযোগ করে হিন্দু ব্যবসায়ীরা।\n\n\n== প্রতিক্রিয়া ==\n৮ই নভেম্বর হেফাজতে ইসলাম বাংলাদেশ চট্টগ্রামের আন্দরকিল্লা শাহী জামে মসজিদ চত্বরে হাজারী গলির ঘটনার পরিপ্রেক্ষিতে এক সমাবেশের আয়োজন করে। শুক্রবার জুমার নামাজের পর মসজিদ চত্বরে আয়োজিত সমাবেশে বক্তারা বাংলাদেশে ইসকন নিষিদ্ধের দাবি জানান। সমাবেশে হাজারী গলিতে ব্যবসায়ী ওসমান আলীর দোকান ও যৌথ বাহিনীর সদস্যদের ওপর হামলা এবং অ্যাসিড নিক্ষেপের নিন্দা জানানো হয়। এই সমাবেশে ইসকনকে \"হিন্দু-বিরোধী সংগঠন\" হিসাবে উল্লেখ করে হেফাজতের বক্তারা।\nভারতীয় পররাষ্ট্র মন্ত্রণালয়ের আনুষ্ঠানিক মুখপাত্র রণধীর জয়সওয়াল চট্টগ্রামে হিন্দু সম্প্রদায়ের সদস্যদের উপর কথিত হামলার নিন্দা করে, হিন্দু সম্প্রদায়ের নিরাপত্তা নিশ্চিত করার জন্য ঢাকাকে আহ্বান জানান।\n\n\n== আরও দেখুন ==\nসাইফুল ইসলাম আলিফ হত্যাকাণ্ড\n\n\n== তথ্যসূত্র =="}