{"pageid": 1429323, "title": "মুঝিক্কল পঙ্কজাক্ষি", "url": "https://bn.wikipedia.org/wiki?curid=1429323", "content": "মুঝিক্কল পঙ্কজাক্ষি নক্কুবিদ্যা পাবাকালি নামক এক ধরনের পুতুলনাচে বিশেষজ্ঞ। তিনি ২০২০ সালে ভারতের চতুর্থ সর্বোচ্চ বেসামরিক পুরস্কার পদ্মশ্রীতে ভূষিত হন।\n\n\n== জীবনী ==\nমুঝিক্কল পঙ্কজাক্ষি আম্মা বা পঙ্কজাক্ষি মুঝিক্কল শিবরামন ১৯৩৬ সালের ১৪ই মার্চ কোট্টায়ম জেলার উরুলিকুন্নাথ, পালায় জন্মগ্রহণ করেন। আর্থিক সমস্যার কারণে তাঁকে মাঝপথেই পড়াশোনা ছেড়ে দিতে হয়েছিল। পঙ্কজাক্ষি আম্মা তাঁর মা পাপ্পিয়াম্মার কাছ থেকে নক্কুবিদ্যা শেখা শুরু করেন। তিনি এগারো বছর বয়সে নক্কুবিদ্যা পাবাকালি শিখেছিলেন, পরে বিয়ের পর তিনি স্বামীর লেখা গানের সাথে তা পরিবেশন করতেন। তিনি ৬০ বছরেরও বেশি সময় ধরে নক্কুবিদ্যা পাবাকালি প্রদর্শন করে গেছেন। এরপর বার্ধক্য, দৃষ্টিশক্তি হ্রাস এবং স্মৃতিশক্তি হ্রাসের কারণে তিনি ৭২ বছর বয়সে নক্কুবিদ্যা করা বন্ধ করে দেন। এরপর তিনি তাঁর নাতনি রেঞ্জিনিকে এই লোকশিল্প শেখান।\n\n\n=== ব্যক্তিগত জীবন ===\nপঙ্কজাক্ষি আম্মা ২০ বছর বয়সে কোট্টায়াম জেলার উঝাভুরের কাছে মনিপল্লীর শিবরাম পানিকারকে বিয়ে করেছিলেন। দম্পতির তিনটি সন্তান, বিজয়ন, রাধামণি এবং শিব। তিনি এখন নিজের মেয়ে রাধামণির সাথে মনিপল্লীতে থাকেন।\n\n\n== পুরস্কার ও সম্মাননা ==\nমুঝিক্কল পঙ্কজাক্ষি বেশ কয়েকটি পুরস্কার পেয়েছেন, তার মধ্যে আছে ভারতের চতুর্থ সর্বোচ্চ বেসামরিক সম্মান পদ্মশ্রী (২০২০) এবং কেরল ফোকলোর একাডেমি থেকে ফেলোশিপ (২০১২)। ২০০৮ সালে, কেরল পর্যটন উৎসবের অংশ হিসেবে, তিনি প্যারিসে এই কলা প্রদর্শন করেন। এছাড়াও পঙ্কজাক্ষি আম্মা কেরল এবং কেরলর বাইরে অনেক জায়গায় নক্কুবিদ্যা প্রদর্শন করেছেন।\n\n\n== তাঁর ওপর করা কাজ ==\nরেশমি রাধাকৃষ্ণনের তথ্যভিত্তিক চলচ্চিত্র নক্কুবিদ্যা, দ্য লাইফ অফ আ লোন স্ট্রিং পাপেটিয়ার, কেরলর ইন্টারন্যাশনাল ডকুমেন্টারি এবং শর্ট ফিল্ম ফেস্টিভ্যালে প্রদর্শিত হয়েছে। এটি নক্কুবিদ্যা এবং এর প্রদর্শনশিল্পী পঙ্কজাক্ষি আম্মার ওপর চিত্রায়িত।\n\n\n== তথ্যসূত্র =="}