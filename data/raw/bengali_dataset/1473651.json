{"pageid": 1473651, "title": "বরুণ গ্রোবর (লেখক)", "url": "https://bn.wikipedia.org/wiki?curid=1473651", "content": "বরুণ গ্রোবর (হিন্দি: वरुण ग्रोवर; জন্ম: ২৬ জানুয়ারি ১৯৮০) একজন ভারতীয় গীতিকার, লেখক ও চলচ্চিত্রকার। তিনি ২০১৫ সালের দম লগা কে হইশা চলচ্চিত্রের \"মোহ মোহ কে দাগে\" গানের জন্য ৬৩তম জাতীয় চলচ্চিত্র পুরস্কারে শ্রেষ্ঠ গীত বিভাগে পুরস্কার অর্জন করেন। এছাড়া তিনি সন্দীপ অউর পিঙ্কি ফরার (২০২২) চলচ্চিত্রের জন্য শ্রেষ্ঠ সংলাপ বিভাগে ফিল্মফেয়ার পুরস্কার অর্জন করেন। তিনি রাজনৈতিক ব্যঙ্গদল অ্যায়সি ত্যায়সি ডেমোক্র্যাসি-এর সহ-প্রতিষ্ঠাতা। তার পরিচালিত প্রথম চলচ্চিত্র অল ইন্ডিয়া র‍্যাঙ্ক ২০২৩ সালের ৫২তম রতারদাম আন্তর্জাতিক চলচ্চিত্র উৎসবের সমাপনী চলচ্চিত্র ছিল। এছাড়া গ্রোবর স্ট্যান্ড-আপ কমেডিতে অংশগ্রহণ করেন, কবিতা লিখেন এবং অভিনয় করেন।\n\n\n== প্রারম্ভিক জীবন ও শিক্ষা ==\nগ্রোবর ১৯৮০ সালের ২৬শে জানুয়ারি হিমাচল প্রদেশের সুন্দরনগরে এক পাঞ্জাবি হিন্দু পরিবারে জন্মগ্রহণ করেন। তার মাতা একজন বিদ্যালয়ের শিক্ষিকা ও পিতা সামরিক প্রকৌশলী ছিলেন। তার পিতামহ তদানীন্তন ব্রিটিশ ভারতের পাঞ্জাব প্রদেশের ফয়সালাবাদে বসবাস করতেন। ভারত বিভাজনের পর ফয়সালাবাদ পাকিস্তানের পশ্চিম পাঞ্জাব প্রদেশের অংশ হয়ে যায়, যার ফলে তিনি বর্তমান হরিয়ানার জগাধরিতে চলে আসেন। সেখানে তিনি বসবাস শুরু করেন এবং দোকানের নামফলক অঙ্কনের ব্যবসা শুরু করেন। ১৯৫০-এর দশকের শুরুতে জগাধরিতে একটি চলচ্চিত্রের প্রেক্ষাগৃহ খোলা হয়, তিনি সেই প্রেক্ষাগৃহের পোস্টার অঙ্কন করতেন। তিনি তার দুই জ্যেষ্ঠ পুত্রকে সেই সকল পোস্টার বানাতে নির্দেশনা দেন। এর ফলে তাদের পরিবারের চলচ্চিত্র দেখায় আগ্রহ জন্মে, এই প্রেক্ষাগৃহে তার পিতামহ তার পিতাকেও নিয়ে যেতেন। বরুণ বলেন চলচ্চিত্রের প্রতি তার আগ্রহ তিনি \"তার পিতার নিকট থেকে উত্তরাধিকার সূত্রে\" পেয়েছেন। বরুণ তার জীবনের শুরুর দিনগুলো উত্তরাখণ্ডের দেহরাদুনে ও হিমাচল প্রদেশের সুন্দরনগরে কাটান এবং এরপর তিনি তার কৈশোর কাটান লখনউয়ে। তিনি আইআইটি (বিএইচইউ) বারাণসি থেকে ২০০৩ সালে পুরকৌশলে স্নাতক ডিগ্রি অর্জন করেন।\n\n\n== পুরস্কার ও মনোনয়ন ==\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বরুণ গ্রোবর  (ইংরেজি)\nবলিউড হাঙ্গামায় বরুণ গ্রোবর  \nরটেন টম্যাটোসে বরুণ গ্রোবর (ইংরেজি)"}