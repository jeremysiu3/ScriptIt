{"pageid": 1505244, "title": "কাজী সামসুল আলম", "url": "https://bn.wikipedia.org/wiki?curid=1505244", "content": "কাজী সামসুল আলম (১ জানুয়ারি ১৯৪২ - ১ অক্টোবর ২০২১) ছিলেন একজন বাংলাদেশি সরকারি কর্মকর্তা এবং দ্বাদশ মন্ত্রিপরিষদ সচিব। এর আগে তিনি বাংলাদেশ পরিকল্পনা কমিশনের সদস্য হিসেবে দায়িত্ব পালন করেন।\n\n\n== প্রারম্ভিক জীবন ==\nকাজী সামসুল আলম ১৯৪২ সালের ১ জানুয়ারি খুলনা জেলায় জন্মগ্রহণ করেন। তিনি খুলনার সেন্ট জোসেফ বিদ্যালয় থেকে মাধ্যমিক এবং সরকারি ব্রজলাল কলেজ থেকে উচ্চমাধ্যমিক সম্পন্ন করেন। পরে ঢাকা বিশ্ববিদ্যালয় থেকে অর্থনীতিতে স্নাতক ও ১৯৬২ সালে স্নাতকোত্তর ডিগ্রি অর্জন করেন। এছাড়াও ইংল্যান্ডের সাসেক্স বিশ্ববিদ্যালয় থেকে উন্নয়ন অর্থনীতি বিষয়ে এমফিল ডিগ্রি লাভ করেন।\n\n\n== কর্মজীবন ==\nকাজী সামসুল আলম ১৯৬৪ সালে পাকিস্তান কেন্দ্রীয় সুপিরিয়র সার্ভিসে যোগদানের মাধ্যমে কর্মজীবন শুরু করেন। ১৯৬৬ সালে তিনি সিলেটের সহকারী কমিশনার ছিলেন। ১৯৬৮ সালে বদলি হয়ে পশ্চিম পাকিস্তানের হায়দারাবাদ অঞ্চলের খাদ্য বিষয়ক উপ-পরিচালক হিসেবে যোগ দেন। তিনি ১৯৮০ সালে অর্থ মন্ত্রণালয়ের যুগ্ম-সচিব এবং ১৯৯০ সালে অর্থনৈতিক সম্পর্ক বিভাগে অতিরিক্ত সচিব ছিলেন। এছাড়াও তিনি বিশ্ব খাদ্য কর্মসূচিতে বাংলাদেশের পক্ষে একটি চুক্তি স্বাক্ষর করেন। তিনি এশীয় উন্নয়ন ব্যাংকের বিকল্প প্রতিনিধি হিসেবেও দায়িত্ব পালন করেন।\n১৯৯১ সালে তিনি শ্রম ও কর্মসংস্থান মন্ত্রণালয়ের সচিব হিসেবে দায়িত্ব পান এবং ১৯৯৭ সালে তাকে বাংলাদেশ পরিকল্পনা কমিশনের সদস্য হিসেবে নিয়োগ দেওয়া হয়। ১৯৯৮ সালের ১৩ ডিসেম্বর তিনি দ্বাদশ মন্ত্রিপরিষদ সচিব হিসেবে দায়িত্ব পান। এসময় তিনি মন্ত্রিপরিষদ সচিব হিসেবে বিচারপতি লতিফুর রহমানের প্রধান বিচারপতি হিসেবে শপথ অনুষ্ঠান পরিচালনা করেন। ২০০১ সালের ৩০ জুন তিনি চাকুরী থেকে অবসর গ্রহণ করেন।\n\n\n== ব্যক্তিগত জীবন ==\nকাজী সামসুল আলম ২০২১ সালের ১ অক্টোবর স্নায়ুবিক জটিলতা মৃত্যুবরণ করেন। ব্যক্তিগত জীবনে তিনি দুই সন্তানের জনক।\n\n\n== তথ্যসূত্র =="}