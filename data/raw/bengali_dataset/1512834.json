{"pageid": 1512834, "title": "সরিতা খুরানা", "url": "https://bn.wikipedia.org/wiki?curid=1512834", "content": "সরিতা খুরানা নিউ ইয়র্কের ব্রুকলিনে বসবাসকারী একজন চলচ্চিত্র পরিচালক, প্রযোজক এবং শিক্ষিকা। তাঁর চলচ্চিত্রগুলি নারীর দৃষ্টিকোণ থেকে দক্ষিণ এশীয়র গল্পগুলিকে  অন্বেষণ করে। অভিবাসন, স্মৃতি, সংস্কৃতি, লিঙ্গ এবং যৌনতা তাঁর কাজের সাধারণ বিষয়। সরিতা ছিলেন প্রথম দেশী মহিলা যিনি তাঁর সহযোগী স্মৃতি মুন্ধরার সাথে ট্রাইবেকা ফিল্ম ফেস্টিভ্যালে অ্যালবার্ট মেসলেস নিউ ডকুমেন্টারি ডিরেক্টর অ্যাওয়ার্ড জিতেছিলেন।\n\n\n== প্রাথমিক জীবন এবং শিক্ষা ==\nসরিতা খুরানা ১৯৭০ সালে ইংল্যান্ডের লন্ডনে জন্মগ্রহণ করেন এবং নিউ ইয়র্ক সিটিতে বড় হয়ে ওঠেন। নিউ ইয়র্কে থাকার সময় তিনি শিল্পকলায়, বিশেষ করে চলচ্চিত্রে আগ্রহী হয়ে ওঠেন। চলচ্চিত্রে এশীয় নারী ও অভিবাসীদের প্রতিনিধিত্বের অভাব বা ভুল উপস্থাপনায় তিনি হতাশ বোধ করেছিলেন। ১৯৯০-এর দশকের মাঝামাঝি সময়ে নিউ ইয়র্কে কর্মরত দক্ষিণ এশীয় শিক্ষাবিদ এবং কর্মীদের একটি প্রভাবশালী দলের অংশ ছিলেন সরিতা। তিনি ওবারলিন কলেজ থেকে বিএ, হার্ভার্ড বিশ্ববিদ্যালয় থেকে স্নাতকোত্তর ডিগ্রি এবং কলম্বিয়া বিশ্ববিদ্যালয়ের স্কুল অফ দ্য আর্টস থেকে চলচ্চিত্রে চারুকলায় স্নাতকোত্তর ডিগ্রি অর্জন করেছেন। সরিতা সারা হিলের ২০০৭ সালের সংকলন, আফটারস্কুল ম্যাটার্স: ক্রিয়েটিভ প্রোগ্রামস দ্যাট কানেক্ট ইয়ুথ ডেভেলপমেন্ট অ্যাণ্ড স্টুডেন্ট অ্যাচিভমেন্ট -এ একটি প্রবন্ধ লিখেছিলেন, যা করউইন প্রেস দ্বারা প্রকাশিত হয়েছিল।\n\n\n== কর্মজীবন এবং পুরস্কার ==\nসরিতা খুরানা একজন চলচ্চিত্র নির্মাতা এবং সাংস্কৃতিক প্রযোজক। খুরানার আখ্যান, তথ্যচিত্র এবং পরীক্ষামূলক চলচ্চিত্রের কাজ আন্তর্জাতিকভাবে ট্রাইবেকা চলচ্চিত্র উৎসব, শেফিল্ড ডক/ফেস্ট, বিএফআই লন্ডন চলচ্চিত্র উৎসব, মুম্বাই চলচ্চিত্র উৎসব এবং আমেরিকান ফিল্ম ইনস্টিটিউট ডকস উৎসবে প্রদর্শিত হয়েছে এবং প্রদর্শনীতে স্থান পেয়েছে।\nসরিতা তাঁর কর্মজীবনে অসংখ্য পুরস্কার এবং ফেলোশিপ পেয়েছেন, যার মধ্যে রয়েছে ২০১৭ সালে নিউ ইয়র্কের ট্রাইবেকা ফিল্ম ফেস্টিভ্যালে মর্যাদাপূর্ণ অ্যালবার্ট মেসলেস নিউ ডকুমেন্টারি ডিরেক্টর অ্যাওয়ার্ড এবং পিউ ফেলোশিপ। ২০১৫ সালে তিনি ভার্মন্টে এনএএলআইপি-ডাইভারসিটি উইমেন ইন মিডিয়া রেসিডেন্সি ল্যাব ফেলোশিপে ভূষিত হন। তিনি ২০১৯ সালে এশিয়ান উইমেন'স গিভিং সার্কেল থেকে অনুদান এবং ২০২০ সালে সেন্টার ফর এশিয়ান আমেরিকান মিডিয়া থেকে ফেলোশিপ পেয়েছিলেন।\nতাঁর কাজে সহায়তা করেছে ট্রাইবেকা ফিল্ম ইনস্টিটিউট, এশিয়ান আমেরিকান ডকুমেন্টারি নেটওয়ার্ক, ইন্টারন্যাশনাল ডকুমেন্টারি অ্যাসোসিয়েশন, ন্যাশনাল ফিল্ম ডেভেলপমেন্ট কর্পোরেশন অফ ইণ্ডিয়া, উইমেন ইন ফিল্ম, ফিল্ম ইন্ডিপেণ্ডেন্ট, এনওয়াই উইমেন ইন ফিল্ম অ্যাণ্ড টেলিভিশন, দ্য নিউ ইয়র্ক টাইমস।\n\n\n== চলচ্চিত্র তালিকা ==\n\n\n=== হোম, ডেলিভারড (২০২০) ===\nহোম, ডেলিভারড হল একটি মাইক্রো-ডকুমেন্টারি যেখানে কুইন্সের সম্প্রদায়ের সদস্যদের  কথা বলা হয়েছে, তাঁরা নিউ ইয়র্ক সিটিতে করোনাভাইরাস মহামারীর তীব্রতার সময় কোয়ারেন্টাইনে থাকা দুর্বল ভারতীয় আমেরিকান প্রবীণদের জন্য খাবারের আয়োজন এবং বিতরণ করেছিলেন। হোম, ডেলিভারড ছিল এ-ডকের কোভিড গল্প সিরিজের অংশ।\n\n\n=== এ স্যুটেবল গার্ল (২০১৭) ===\nএ স্যুটেবল গার্ল -এ ভারতের তিনজন তরুণীর কথা বলা হয়েছে, যারা বিয়ে করার জন্য পারিবারিক ও সাংস্কৃতিক চাপের মধ্যে থেকেও  নিজেদের স্বপ্ন পূরণের জন্য লড়াই করে। ঋতু, দীপ্তি এবং অমৃতা হল শিক্ষিত, আর্থিকভাবে স্থিতিশীল সমসাময়িক মধ্যবিত্ত মহিলা যারা মুম্বাই এবং নতুন দিল্লিতে বাস করে। তবুও তাদের জীবন নাটকীয় মোড় নেয় যখন থিতু হওয়া এবং বিয়ে করার চাপ আসে। চার বছর ধরে ভেরিটেতে বিবাহ প্রক্রিয়ার নথিভুক্তকরণ করার সময়, এ স্যুটেবল গার্ল  ছবিটি বিবাহ, পরিবার এবং সংস্কৃতির মধ্যে জটিল সম্পর্কগুলিকে পরীক্ষা করে।\nএ স্যুটেবল গার্ল ছবিটি যৌথভাবে পরিচালনা করেছেন সরিতা খুরানা এবং স্মৃতি মুন্ধরা। কলম্বিয়া বিশ্ববিদ্যালয়ের ফিল্ম স্কুলে একই রকম ভারতীয় পটভূমির সাথে সংযোগ স্থাপনের মাধ্যমে তাঁদের দেখা হয়েছিল এবং তাঁরা একটি চলচ্চিত্র তৈরি করতে চেয়েছিলেন যা সামাজিকভাবে অনুষ্ঠিত বিবাহের জটিলতাগুলি অন্বেষণ করে। তাঁরা দীপ্তি, অমৃতা এবং ঋতুকে চার বছর ধরে দেখেছেন যখন তারা তাদের দৈনন্দিন জীবন, কর্মজীবন, পরিবার এবং বন্ধুবান্ধবদের সাথে পথ চলেছে।\nএ স্যুটেবল গার্ল ছবিটি ২০১৭ সালে ট্রাইবেকা ফিল্ম ফেস্টিভ্যালে প্রিমিয়ার হয়েছিল এবং অ্যালবার্ট মেসলেস নিউ ডকুমেন্টারি ডিরেক্টর অ্যাওয়ার্ড জিতেছিল। সরিতা এবং মুন্ধরা হলেন প্রথম দেশী মহিলা যাঁরা নিউ ডকুমেন্টারি ডিরেক্টর অ্যাওয়ার্ড অর্জন করেছিলেন। ছবিটি ব্রিটিশ ফিল্ম ইনস্টিটিউট, মুম্বাই ফিল্ম ফেস্টিভ্যাল, এএফআই ডকস, অ্যামাজন এবং নেটফ্লিক্সেও প্রদর্শিত হয়েছে। ২০১৮ সালে, লাইব্রেরি জার্নাল ছবিটি পর্যালোচনা করে এবং লাইব্রেরি সংগ্রহে অন্তর্ভুক্ত করার সুপারিশ করে।\n\n\n=== হোয়াট রিমেইনস (২০১০) ===\nহোয়াট রিমেইনস এমন এক মহিলার গল্প বলে যে তার শৈশবের বাড়িতে ফিরে এসে এক অস্থির অতীতকে আবিষ্কার করে। এই পরীক্ষামূলক চলচ্চিত্রটি সমসাময়িক দৃশ্যকলা শিল্পী চিত্রা গণেশের সহযোগিতায় রচিত ও পরিচালিত। এটি যেসব স্থানে প্রদর্শিত হয়েছিল তার মধ্যে ছিল ব্রুকলিন জাদুঘর এবং গোটেবর্গস কনস্টহল।\n\n\n=== বিইএস (বেঙ্গল ইস্ট সাইড) (২০০৪) ===\nবি ই এস হল এমন একটি তথ্যচিত্র যেটি বাংলাদেশী শ্রমিক শ্রেণীর অভিবাসী তরুণদের ম্যানহাটনের শহরতলির ভূগোল পুনর্নির্মাণ এবং নিউ ইয়র্ক সিটিতে বসবাসকারী তাদের দৈনন্দিন বাস্তবতার সাথে ঢাকার স্মৃতিগুলিকে সংযুক্ত করার জন্য নতুন স্থান তৈরি করার উপর আলোকপাত করে। এই তথ্যচিত্রটি ফারিবা আলমের সাথে যৌথভাবে পরিচালিত হয়েছিল। বিইএস ম্যানহাটনের লোয়ার ইস্ট সাইডে বসবাসকারী চার বাংলাদেশী মুসলিম কিশোরের জীবন লিপিবদ্ধ করে। মাহফুজা, মারুফা, সালেহ এবং জেমি ছোটবেলায় নিউ ইয়র্কে অভিবাসিত হয়েছিল, এবং তারা চারজনই একটি পাবলিক হাই স্কুলের জুনিয়র এবং সিনিয়র ছাত্র। পরিচালকরা স্কুলে এসেছিলেন শিক্ষার্থীদের ভিডিও তৈরি করার জন্য, কিন্তু একইসঙ্গে তাঁরা শিক্ষার্থীদেরও ক্যামেরা দিয়েছিলেন একে অপরের ভিডিও তৈরির জন্য। ৯/১১- এরপরবর্তী নিউ ইয়র্কে বসবাসকারী এই তরুণ অভিবাসীরা তাদের জাতিগত ও ধর্মীয় পার্থক্যের প্রতিমূর্তি সম্পর্কে তীব্রভাবে সচেতন। এই ছবিটি নিউ ইয়র্ক টাইমস প্রোডাকশন অনুদান জিতেছে।\n\n\n== সিনে কোয়া নন ল্যাব ==\nসরিতা খুরানা সিনে কোয়া নন ল্যাবের সহ-প্রতিষ্ঠাতা, যেটি ২০০৮ সালে প্রতিষ্ঠিত একটি আন্তর্জাতিক আখ্যানমূলক চলচ্চিত্র উন্নয়ন ল্যাব, যা মেক্সিকো এবং মার্কিন যুক্তরাষ্ট্র ভিত্তিক। সহযোগী ল্যাবে রয়েছে জেনি ডোনোহো, জুলি বাক, লুইস ট্রেলেস এবং জেসুস পিমেন্টেল মেলো।\n২০২০ সালের মে মাসে, খুরানা \"হোম, ডেলিভারড\" নামে একটি স্বল্পদৈর্ঘ্য চলচ্চিত্র তৈরি করেন এ-ডকের কোভিড স্টোরিজ সিরিজের জন্য, যেখানে নিউ ইয়র্কের কুইন্সে দক্ষিণ এশীয় প্রবীণদের সমর্থনে কমিউনিটি গ্রুপগুলি যে কাজ করছে তা নিয়ে আলোচনা করা হয়েছে।\n\n\n== তথ্যসূত্র ==\n\n\n== বহিঃ সংযোগ ==\nসরকারী ওয়েবসাইট"}