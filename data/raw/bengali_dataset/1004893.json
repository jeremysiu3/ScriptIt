{"pageid": 1004893, "title": "করাইবেট্টি পাখিরালয়", "url": "https://bn.wikipedia.org/wiki?curid=1004893", "content": "করাইবেট্টি পাখিরালয় দক্ষিণ ভারতের তামিলনাড়ু রাজ্যে অবস্থিত আরিয়ালুর জেলায় ৪.৫৩৭-বর্গকিলোমিটার (১.৭৫২-বর্গমাইল) জুড়ে বিস্তৃত একটি সংরক্ষিত অঞ্চল৷ পাখিরালয়টি তাঞ্জাবুর শহর থেকে প্রায় ২৫ কিলোমিটার (১৬ মাইল) দূরে অবস্থিত৷ এখানে অবস্থিত স্বাদুজলের হ্রদটি পুল্লম্বাড়ি নদী ও কট্টলাল খালের জল দ্বারা পরিপুষ্ট৷ প্রতিবছর এখানে বহু পরিযায়ী পাখির সমাগম হয়ে থাকে৷ ১৯৯৯ খ্রিস্টাব্দে তামিলনাড়ু সরকার এই হ্রদটিকে অভয়ারণ্য বলে ঘোষণা করে৷ এখনো পর্যন্ত ১৮৮ প্রজাতির পাখি এখানে দৃষ্টিবদ্ধ করা গিয়েছে, যার মধ্যে ৮২ টি জলচর৷ তামিলনাড়ুতে অবস্থিত পাখিরালয়গুলির মধ্যে করাইবেট্টি অন্যতম, এটির কোড নং - আইএন২৬৮৷\n\n\n== অবস্থান ==\nঅভয়ারণ্যটি মূলত কাবেরী নদীর উত্তর দিকের ঢেউ খেলানো সমভূমিতে অবস্থিত একটি বৃহৎ জল সরবরাহকারী হ্রদকে কেন্দ্র করে গড়ে উঠেছে৷ উত্তর-পূর্ব মৌসুমীবায়ুর প্রভাবে পুল্লম্বাড়ি খালের জলে হ্রদটি পরিপুষ্ট হয়৷ হ্রদটির পার্শ্ববর্তী আরো একটি হ্রদ রয়েছে, দুটিকে একত্রে বেট্টাকুড়ি-করাইবেট্টি পাখিরালয়ও বলা হয়ে থাকে৷ খামার কার্যের মধ্যে, হ্রদকে কেন্দ্র করে ধান, আখ, তুলা, রেড়ি ও ভুট্টার চাষ হয়ে থাকে৷ চাষের কাজে মূলত এই হ্রদের জলই ব্যবহৃত হয়৷ হ্রদের মাঝে থাকা বাবলা গাছ পরিযায়ী ও স্থানীয় পাখির বিশ্রামস্থল হিসাবে কাজ করে৷\n\n\n== পর্যবেক্ষণ ==\nকরাইবেট্টি পাখিরালয়ে দেখতে পাওয়া যায় এমন পাখির মধ্যে রয়েছে দাগি রাজহাঁস, উত্তুরে ল্যাঞ্জাহাঁস, ধলা মানিকজোড়, উত্তুরে খুন্তেহাঁস, গিরিয়া হাঁস, নীলপাখা তিলিহাঁস, মাছমুরাল এবং পাতি কপিঞ্জল\nশীতকালে সর্বাধিক সংখ্যক পাখি দেখা যায়, বছরফেরে এদের সংখ্যা ২০,০০০ থেকে ৬০,০০০ এর মতো হয়ে থাকে৷ অধিকাংশই অ্যানাটিডি বর্গের পাখি৷ বৈশ্বিক সংকটাপন্ন প্রজাতি তালিকাভুক্ত বড় গুটিঈগল, গয়ার, কালোমাথা কাস্তেচরা ও চিতিঠুঁটি গগণবেড়-ও এখানে দেখা গিয়েছে৷\nকরাইবেট্টি তামিলনাড়ুর অন্যতম সক্রিয় ও গুরুত্বপূর্ণ বক প্রতিপালন স্থল৷ অভয়ারণ্যে প্রতিপালিত কিছু পাখির প্রজাতি হলো, চিতিঠুঁটি গগণবেড়, কালোমাথা কাস্তেচরা, রাঙা মানিকজোড়, গয়ার, ইউরেশীয় চামচঠুঁটি প্রভৃতি৷\nঅন্যান্য প্রাণিজগতের মধ্যে রয়েছে স্থানীয় পাতিশিয়াল, কালোগ্রীব খরগোশ, পাতি বেজি এবং মোটামুটি আরো পনের প্রজাতির মাছ৷ পক্ষীদর্শনে আগ্রহীরা বিশেষত শীতকালল করাইবেট্টি পাখিরালয়ে এসে থাকেন৷ ২০১৫ খ্রিস্টাব্দে দর্শকদের বোঝার সুবিধা ও ভ্রমণসুলভ্যতার জন্য একটি উদ্ভাসন কক্ষ তৈরি করা হয়েছে৷\n\n\n== তথ্যসূত্র =="}