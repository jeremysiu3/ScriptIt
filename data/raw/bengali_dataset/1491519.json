{"pageid": 1491519, "title": "দেবদাস বিশ্বাস খোকন", "url": "https://bn.wikipedia.org/wiki?curid=1491519", "content": "দেবদাস বিশ্বাস খোকন বাংলাদেশের স্বাধীনতা যুদ্ধের একজন সক্রিয় মুক্তিযোদ্ধা ও বীর প্রতীক। রণাঙ্গনে তিনি নয় নম্বর সেক্টরে বরিশালের বিভিন্ন অঞ্চলে সম্মুখসমরে অংশ নেন। চাচৈর যুদ্ধে ১৭ শত্রু সেনা হত্যা মুক্তিযুদ্ধে তার সেরা অবদান। ১৯৭৩ সাল থেকে দীর্ঘদিন নিরুদ্দেশ থাকার পর ২০১৪ সালের ২৪ আগস্ট তাকে খুঁজে পাওয়া যায়। খোকন বিশ্বাস নামে পরিচিত ঝালকাঠি জেলার আদিবাদি তিনি ভারতের দক্ষিণ চব্বিশ পরগনা জেলায় স্থায়ীভাবে বাস করেন।\n\n\n== মুক্তিযুদ্ধে অবদান ==\nদেবদাস বিশ্বাস মুক্তিযুদ্ধে অংশ নিতে প্রশিক্ষণের জন্য ১৯৭১ সালের মে মাসে ভারতে চলে যান। রণাঙ্গনে তিনি মেজর শাহজাহান ওমরের অধিনায়কত্বে নয় নম্বর সেক্টরে যুদ্ধ করেন। তার মূল যুদ্ধক্ষেত্র ছিল বরিশাল জেলা। নথুল্লাবাদ, বাকেরগঞ্জ, ঝাঁপখালী, রাজাপুর, বাবুগঞ্জ, চাচৈর প্রভৃতি স্থানে তিনি সম্মুখসমরে লড়েছেন। চাচৈর যুদ্ধে দেবদাস ও তার দল প্রায় একশত পাকিস্তানি সেনা ও রাজাকার নিধন করেন। এ যুদ্ধে তিনি একাই ১৭ জন শত্রু সেনাকে হত্যা করেন।\n\n\n== ব্যক্তিগত জীবন ==\nদেবদাস বিশ্বাসের পৈতৃকভিটা ঝালকাঠি জেলার কাঁসারিপট্টিতে। তিনি তার বাবা ক্ষুদ্র স্বর্নশিল্পী যতীন্দ্র চন্দ্র বিশ্বাস ও মা ননীবালা বিশ্বাসের ৩ ছেলে ৭ কন্যার অন্যতম সন্তান। মুক্তিযুদ্ধের আগে তিনি হাবিব ব্যাংকের ঝালকাঠি শাখায় কাজ করতেন। মুক্তিযুদ্ধের পর ১৯৭৩ সাল থেকে ভারতের দক্ষিণ চব্বিশ পরগনা জেলার মাদারাদ পূর্বপাড়া এলাকায় স্থায়ী হন। ব্যক্তিগত জীবনে দুইকন্যার জনক খোকন চাকুরি থেকে অবসর নিয়ে জরিপের কাজ করেন।\n\n\n== তথ্যসূত্র =="}