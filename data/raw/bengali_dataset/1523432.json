{"pageid": 1523432, "title": "বাঁশখালী ঋষিধাম", "url": "https://bn.wikipedia.org/wiki?curid=1523432", "content": "বাঁশখালী ঋষিধাম বাংলাদেশের চট্টগ্রামের বাঁশখালীতে অবস্থিত একটি প্রাচীন তীর্থস্থান, যা সনাতন ধর্মাবলম্বীদের জন্য বিশেষভাবে গুরুত্বপূর্ণ। \nএটি শ্রীমৎ স্বামী অদ্বৈতানন্দ পুরী মহারাজ কর্তৃক প্রতিষ্ঠিত হয় এবং এখানে প্রতি তিন বছর পর পর ঋষিকুম্ভ মেলা ও কুম্ভমেলা অনুষ্ঠিত হয়। বাংলাদেশের মধ্যে এটি একমাত্র স্থান যেখানে এই ধরনের ধর্মীয় কুম্ভমেলা আয়োজন করা হয়।\n\n\n== ইতিহাস ==\nবাঁশখালী ঋষিধাম প্রতিষ্ঠার মূল পরিকল্পনা করেন শ্রীমৎ স্বামী অদ্বৈতানন্দ পুরী মহারাজ, যিনি ১৯৪৮ সালে চট্টগ্রামের জঙ্গল কোকদণ্ডী এলাকায় এটি প্রতিষ্ঠা করেন। তাঁর গুরু শ্রীমৎ স্বামী জগদানন্দ পুরী মহারাজের নির্দেশে তিনি এই স্থানে একটি ধর্মীয় কেন্দ্র গড়ে তোলেন, যেখানে ভক্তরা আধ্যাত্মিক শিক্ষা ও সেবাধর্মে নিজেকে নিয়োজিত করতে পারে। \n১৯৫৭ সালে এখানে প্রথমবারের মতো ঋষিকুম্ভ মেলা অনুষ্ঠিত হয়। এটি প্রতি তিন বছর অন্তর পালিত হয় এবং এতে ভারত, নেপাল, ভুটান, শ্রীলঙ্কা সহ বিভিন্ন দেশের সাধু, সন্ন্যাসী ও ভক্তরা অংশগ্রহণ করেন।\n\n\n== ধর্মীয় গুরুত্ব ==\nবাঁশখালী ঋষিধাম সনাতন ধর্মের গুরুত্বপূর্ণ তীর্থস্থান হিসেবে বিবেচিত হয়। এখানে আয়োজিত কুম্ভমেলা ভারতের হরিদ্বার, প্রয়াগরাজ, নাসিক, এবং উজ্জয়িনীর কুম্ভমেলার ন্যায় তিন বছর পর পর পালিত হয়। সনাতন ধর্মালম্বীদের বিশ্বাস অনুযায়ী, এই স্থান আধ্যাত্মিক শক্তির অন্যতম কেন্দ্র এবং পুণ্যস্নানের মাধ্যমে আত্মশুদ্ধি লাভ করা যায়।\n\n\n== স্থাপত্য ও পরিবেশ ==\nঋষিধামের মূল মন্দিরটি সুউচ্চ চূড়া বিশিষ্ট এবং প্রাকৃতিক সৌন্দর্যে ঘেরা। এটি প্রায় ৩২ একর জায়গাজুড়ে বিস্তৃত। মন্দির চত্বরে তিনটি পবিত্র জলাধার আছে:\n\nঠাকুরমার দিঘি (অদ্বৈতানন্দ সরোবর)\nদধিকুম্ভ দিঘি\nএই জলাধারগুলোতে কুম্ভমেলার সময় হাজারো ভক্ত পুণ্যস্নান করেন।\n\n\n== ঋষিকুম্ভ ও কুম্ভমেলা ==\nপ্রতি তিন বছর অন্তর বাঁশখালী ঋষিধামে ঋষিকুম্ভ ও কুম্ভমেলা অনুষ্ঠিত হয়।  এটি বাংলাদেশের একমাত্র কুম্ভমেলা। লক্ষাধিক ধর্মপ্রাণ ভক্ত, সাধু, সন্ন্যাসী এই মেলায় অংশগ্রহণ করেন। ভারত, নেপাল, ভুটান এবং শ্রীলঙ্কার বিশিষ্ট ধর্মীয় বক্তারা এখানে উপস্থিত থাকেন এবং আধ্যাত্মিক আলোচনায় অংশ নেন।  মেলার সময় ঋষিধাম এলাকায় বিভিন্ন ধর্মীয় ও সাংস্কৃতিক অনুষ্ঠানের আয়োজন করা হয়, যার মধ্যে রয়েছে:\n\nপ্রসাদ বিতরণ\nযোগাসন শিক্ষা\nধর্মীয় বক্তৃতা\nসঙ্গীত ও কীর্তন\n\n\n== কিভাবে যাবেন ==\nচট্টগ্রাম শহর থেকে বাঁশখালী ঋষিধামে পৌঁছানোর জন্য নিন্মোক্ত পথ অনুসরণ করা যায়:\n\nবহদ্দারহাট বাস টার্মিনাল অথবা শাহ আমানত সেতুর (নতুন ব্রিজ) সংলগ্ন বাসস্ট্যান্ড থেকে সরাসরি বাঁশখালীগামী বাসে চড়ে রামদাস মুন্সির হাট এ নামতে হবে। সেখান থেকে হেঁটে কিছুদূর এগোলেই ঋষিধামের প্রধান প্রবেশপথ।\nবাঁশখালী সদর থেকে ৮ কিলোমিটার উত্তরে জঙ্গল কোকদণ্ডী পাহাড়ের পাদদেশে ঋষিধাম অবস্থিত।\n\n\n== গুরুত্বপূর্ণ স্থানসমূহ ==\nঋষিধাম সংস্কৃত কলেজ(প্রতিষ্ঠিত ১৯৬৯)\nঅদ্বৈতানন্দ দাতব্য চিকিৎসালয় (প্রতিষ্ঠিত ২০১০)\nশ্রী গুরু মন্দির(পুনঃনির্মাণ ২০১৭)\n\n\n== সমকালীন গুরুত্ব ==\nবাঁশখালী ঋষিধাম শুধুমাত্র ধর্মীয় দৃষ্টিকোণ থেকেই নয়, ঐতিহ্যবাহী সংস্কৃতি ও পর্যটনের দিক থেকেও গুরুত্বপূর্ণ। প্রতিবছর হাজার হাজার দর্শনার্থী এই স্থান পরিদর্শনে আসেন। বিশেষত কুম্ভমেলার সময় দেশের বিভিন্ন অঞ্চল থেকে ধর্মপ্রাণ মানুষ এখানে সমবেত হন। \n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}