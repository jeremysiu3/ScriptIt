{"pageid": 1532282, "title": "আবু তাহির আস-সিলাফি", "url": "https://bn.wikipedia.org/wiki?curid=1532282", "content": "আবু তাহির আল-সিলাফি (আরবি: أبو طاهر السلفي; ৪৭২ হি./১০৭৯ খ্রি.–৫৭৬ হি./১১৮০ খ্রি.) ছিলেন দ্বাদশ শতাব্দীর একজন শীর্ষস্থানীয় মুসলিম পণ্ডিত, হাদিসবিশারদ, জীবনীকার ও ইসলামি আইনজ্ঞ। তিনি ইসফাহানের একজন প্রসিদ্ধ শাফেয়ী হাদিসের পণ্ডিত ছিলেন এবং তিনি বহু বছর যাবত আলেকজান্দ্রিয়ার 'আদিলিয়া মাদ্রাসায় শিক্ষকতা করেছেন, যেখানে তার কাছে আন্দালুসসহ প্রায় সমগ্র মুসলিম বিশ্বের ছাত্ররা পড়াশোনা করতে আসতেন। তিনি অত্যন্ত খর্বকায় ছিলেন এবং নিজের দুর্দান্ত স্মৃতিশক্তি ও নির্ভুলতার জন্য সুপরিচিত ছিলেন। তিনি একশ বছর বয়স পর্যন্ত বেঁচে ছিলেন।  ১১৮০ সালে তিনি আলেকজান্দ্রিয়ায় মৃত্যুবরণ করেন। \n\n\n== জীবনী ==\nতিনি ১১৭৯ সালে ইরানের ইস্পাহানে জন্মগ্রহণ করেন এবং অল্প বয়সেই তিনি নিজের জন্মস্থান ত্যাগ করে জ্ঞানার্জনের উদ্দেশ্যে বাগদাদ সফর করেন। সেখানে তিনি ইলকিয়া হাররাসির সঙ্গে সাক্ষাৎ করেন, যিনি তখন নিযামিয়া মাদ্রাসার প্রধান শিক্ষক (মুদাররিস) ছিলেন। তাঁর কাছে তিনি অনেক বিষয়ে শিক্ষা লাভ করেন। কিছুদিন পর তিনি আবার ভ্রমণে বের হয়ে পড়েন এবং মুসলিম ভূখণ্ড জুড়ে হাদীস শ্রবণ করেন এবং যাঁদের থেকে হাদীস শিখেছেন, তাঁদের জীবনী লিপিবদ্ধ করতে থাকেন। তিনি ৫১১ হিজরি/১১১৭ খ্রিস্টাব্দে আলেকজান্দ্রিয়া পৌঁছান এবং সেখানেই স্থায়ীভাবে বসবাস শুরু করেন।  সিলাফি সেখানে মিশরের দ্বিতীয় মাদ্রাসার ( প্রথম শাফেয়ি মাদ্রাসা) পরিচালনায় নিযুক্ত হন, যা ১১৪৯ খ্রিস্টাব্দের দিকে আলেকজান্দ্রিয়ার শাফেয়ি গভর্নর আদিল বিন সালার (খলিফা জাফরের প্রধানমন্ত্রী) আদেশে প্রতিষ্ঠিত হয়। এটি প্রাথমিকভাবে 'আদিলিয়্যা' নামে পরিচিত ছিল; তবে পরবর্তীতে প্রধান শিক্ষক সিলাফির নামানুসারে এটি সিলাফিয়া নামে পরিচিতি লাভ করে। \nসম্ভবত ১১১৮ খ্রিস্টাব্দে সিলাফি সিতুল আহল বিনতে খালওয়ানিকে বিবাহ করেন; যাদের কন্যা খাদিজা (মৃ. ১২২৬ খ্রি.) প্রসিদ্ধ আলিম আবুল হারাম মাক্কি ইবনে আব্দুর রহমান ত্রাবুলসিকে বিবাহ করেন। তাঁদের পুত্র আবুল কাসিম আবদুর রহমান (জ. ১১৭৪) পরবর্তীতে আলেকজান্দ্রিয়ার একজন গুরুত্বপূর্ণ ব্যক্তিত্বে পরিণত হন।  \n\n\n== প্রভাব ও ছাত্রবৃন্দ ==\nসিলাফি ইস্পাহান থেকে আলেকজান্দ্রিয়া পর্যন্ত ধর্মীয় জ্ঞানের সঞ্চালনে গুরুত্বপূর্ণ ভূমিকা পালন করেন। তিনি তিনটি মু‘জাম (হাদীস সংগ্রহ গ্রন্থ) রচনা করেন, যেগুলিতে বর্ণনাসূত্র (সনদ/ইসনাদ) খুব যত্নসহকারে লিপিবদ্ধ ছিল। তাঁর ছাত্রদের মধ্যে ছিলেন নামকরা তাবাকা (জীবনী) পণ্ডিত ইবনে তাহির আল-মাকদিসি, আবদুল গনি মাকদিসি ও আব্দুল কাদির রুহাওয়ি, যাঁরা তার এই গ্রন্থগুলিকে অত্যন্ত মূল্যবান হিসেবে প্রচার করেছেন।\nএছাড়াও তাঁর অন্যান্য বিশিষ্ট ছাত্রদের মধ্যে রয়েছেন: হাদীস বিশেষজ্ঞ ইবনে মুফাদ্দাল এবং ভাষাবিদ ও ইতিহাসবিদ আবুল হাজ্জাজ আল-বালাভি। \n\n\n== রচনাবলি ==\nতাঁর প্রসিদ্ধ রচনার মধ্যে অন্যতম হলো মু‘জাম আস-সাফার (ভ্রমণ অভিধান), যা একটি জীবনীভিত্তিক অভিধান, যার মধ্যে ৫১১ হি./ ১১১৭ খ্রি. থেকে ৫৬০ হি./ ১১৬৪ খ্রি. পর্যন্ত সময়কালকে অন্তর্ভুক্ত রয়েছে এবং এই তার মু‘জামকে পরবর্তী ফাতিমীয় আমলের আলেকজান্দ্রিয়ার জ্ঞানচর্চার একটি সারসংক্ষেপ হিসেবে ধরা যায়। \nতাঁর অন্যান্য অনুরূপ বিখ্যাত রচনার মধ্যে রয়েছে: মু‘জামু উলামা ইসফাহান (ইসফাহানের আলেমদের অভিধান) মু‘জামু উলামা বাগদাদ (বাগদাদের আলেমদের অভিধান) \n\n\n== আরো দেখুন ==\nইবনে তাহির\nআবদুল গণি আল মাকদিসি\n\n\n== তথ্যসূত্র ==\n\n\n== আরো পড়ুন ==\nRizzitano, U. “Akhbār ‘an ba‘ḍ muslimī ṣiqilliya alladhīna tarjama la-hum Abū Ṭāhir al-Silafī,” Annals of the Faculty of Arts, Uni. of ‘Ayn Shams, 3 (1955): pp. 49-112\n‘Abbās, I. Akhbār wa tarājim Andalusiyya al-mustakhraja min Mu ‘jam al-safar li al-Silafī. Beirut, 1963\nZaman, S.M. Abū Ṭāhir al-Silafī al-Iṣbahānī. His life and works with an analytical study of his Mu‘jam al-safar. PhD thesis, Harvard Univ., Cambridge (Mass.), 1968\nṢāliḥ, Ḥ. The life and times of al-Ḥāfiẓ Abū Ṭāhir al-Silafī accompanied by a critical edition of part of the author’s Mu‘jam al-safar. PhD thesis, Univ. of Cambridge, 1972\nMa ‘rūf, B. A. “Mu‘jam al-safar li-Abī Ṭāhir al-Silafī,” al-Mawrid, 8 (1979): pp. 379–383\nZaman, S.M. Mu‘jam al-safar. Islamabad, 1988\n\n\n== সূত্র ==\nCortese, Delia (২০১২)। \"Transmitting Sunnī Learning in Fāṭimid Egypt: The Female Voices\"। 26th Congress of the Union Européenne des Arabisants et Islamisants (UEAI 26), 12-16 Sep 2012, Basel, Switzerland। ১০ সেপ্টেম্বর ২০১৭ তারিখে মূল থেকে আর্কাইভ করা। সংগ্রহের তারিখ ৯ এপ্রিল ২০২৫।"}