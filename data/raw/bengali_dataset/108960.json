{"pageid": 108960, "title": "অ্যান এলিজাবেথ ডানউডি", "url": "https://bn.wikipedia.org/wiki?curid=108960", "content": "জেনারেল অ্যান এলিজাবেথ ডানউডি (ইংরেজি: Ann Elizabeth Dunwoody), ইউএসএ (জন্ম: ১৯৫৩), মার্কিন যুক্তরাষ্ট্র সেনাবাহিনীর একজন সাবেক জেনারেল; তিনি ইউএস আর্মি ম্যাটেরিয়াল কমান্ডের অধিনায়ক ছিলেন। পূর্বে ১৭ জুন, ২০০৮ থেকে ১৩ নভেম্বর, ২০০৮ পর্যন্ত তিনি ইউ.এস. আর্মি ম্যাটেরিয়াল কমান্ডের ডেপুটি কমান্ডিং জেনারেল হিসেবে কার্যরত ছিলেন। ২৩ জুন, ২০০৮-এ যুক্তরাষ্ট্রের রাষ্ট্রপতি জর্জ ডব্লিউ বুশ তাকে ইউ.এস. আর্মি ম্যাটেরিয়াল কমান্ডের পরবর্তী কমান্ডার হিসেবে কাজ করার জন্য মনোনীত করেন। ২০০৮ সালের ২৩ জুলাই তার মনোনয়ন মার্কিন যুক্তরাষ্ট্রের সেনেটে পাশ হয়। তিনি যুক্তরাষ্ট্রের সামরিক বাহিনী ও ইউনিফর্মড সার্ভিসের ইতিহাসে প্রথম নারী যিনি চার তারকার পদমর্যাদায় অধিষ্ঠিত হয়েছেন। ২০০৮ সালের ১৪ নভেম্বর তিনি তার চতুর্থ তারকাটি লাভ করেন যদিও অস্থায়ী ভাবে।\nআইন অনুসারে, নারীদের যুদ্ধমূলক চাকরি থেকে দূরে রাখা হয়, এবং কোনো নারীকে ব্রিগেডিয়ার পদবির পরে আর উঠতে দেওয়া হয়নি। যদিও ২০০৫ সালে যখন ডানউডি লেফটেন্যান্ট জেনারেল পদে পদোন্নতি লাভ করেন তখন তিনি আর্মির সর্বোচ্চ পদমর্যাদা (র‌্যাংক) বিশিষ্ট নারী হিসেবে অধিষ্ঠিত হন, এবং আর্মি’স ডেপুটি চিফ অফ স্টাফ, জি-৪ (লজিস্টিক) হিসেবে দায়িত্ব পালন শুরু করেন। এই পদবীটির পদমর্যাদা ছিলো তিন তারকা বিশিষ্ট। অ্যান ১৯৭৫ সালে মহিলা সৈন্য শাখাতে যোগ দিয়েছিলেন একজন জুনিয়র অফিসার (সরবরাহ শাখা) হিসেবে, কর্মজীবনের শেষ দিকে মূলত তিনি একজন লেফটেন্যান্ট জেনারেল ছিলেন যার কাজ ছিলো পুরো মার্কিন সেনাবাহিনীর গোলাবারুদ, অস্ত্রাগার, ট্যাংক মেরামত সহ সেনাবাহিনীর বিভিন্ন যন্ত্র মেরামত শাখার প্রধান অধিনায়কের কাজ করা, এই দায়িত্বটি সেনাবাহিনী সদর দপ্তরের ছিলো। ২০১২ সালে অ্যান সেনাবাহিনী থেকে অবসরপ্রাপ্ত হন এবং অবসর গ্রহণের দিন তাকে পূর্ণ জেনারেল পদমর্যাদা দেওয়া হয়।\n\n\n== টীকা ==\n\n\n== বহিঃসংযোগ =="}