{"pageid": 1069502, "title": "শামস-উদ-দীন", "url": "https://bn.wikipedia.org/wiki?curid=1069502", "content": "শামস-উদ-দীন (জন্ম: ২৭ নভেম্বর ১৯৪৮) একজন বাংলাদেশী কৃষিবিদ এবং বাংলাদেশ কৃষি বিশ্ববিদ্যালয়ের খাদ্য প্রযুক্তি ও গ্রামীণ শিল্প বিভাগের অবসরপ্রাপ্ত অধ্যাপক। তিনি পটুয়াখালী বিজ্ঞান ও প্রযুক্তি বিশ্ববিদ্যালয় এবং জার্মান বিশ্ববিদ্যালয় বাংলাদেশের উপাচার্য হিসেবে দায়িত্ব পালন করেছেন।\n\n\n== প্রারম্ভিক জীবন ==\nশামস-উদ-দীন ১৯৪৮ সালের ২৭ নভেম্বর সিরাজগঞ্জ জেলার উল্লাপাড়ার সেনগাঁতী গ্রামে জন্মগ্রহণ করেন। তার বাবা মো. জয়নাল আবেদীন এবং মা মোছাম্মৎ শরীফুন্নেছা।\n\n\n== শিক্ষাজীবন ==\nতিনি বাংলাদেশ কৃষি বিশ্ববিদ্যালয় থেকে ১৯৭২ সালে বিএসসি কৃষি প্রকৌশল (মেজর ইন ফুড টেকনোলজি) এবং ভারতের মহীশূর বিশ্ববিদ্যালয় থেকে ১৯৭৫ সালে খাদ্য প্রযুক্তিতে এমএস ডিগ্রি লাভ করেন।\nশামস-উদ-দীন অস্ট্রেলিয়ার নিউ সাউথ ওয়েলস বিশ্ববিদ্যালয় থেকে ১৯৮৫ সালে অ্যাপ্লাইড ফুড টেকনোলজিতে এমএস এবং একই বিশ্ববিদ্যালয় থেকে ১৯৯০ সালে পিএইচডি ডিগ্রি অর্জন করেন।\n\n\n== কর্মজীবন ==\nশামস-উদ-দীন ১৯৭৫ সালে বাংলাদেশ কৃষি বিশ্ববিদ্যালয়ের খাদ্য প্রযুক্তি ও গ্রামীণ শিল্প বিভাগে সহকারী অধ্যাপক হিসেবে যোগদান করেন। তিনি ১৯৮৭ সালে সহযোগী অধ্যাপক এবং ১৯৯২ সালে অধ্যাপক হন। তিনি বাকৃবিতে ৩৭ বছরের বেশি সময় (১৯৭৫-২০১২) অধ্যাপনা করেছেন। তিনি জার্মানির হেনোভার বিশ্ববিদ্যালয়ে অতিথি অধ্যাপক হিসেবেও দায়িত্ব পালন করেন।\nঅধ্যাপনা ও গবেষণার পাশাপাশি তিনি বাংলাদেশ কৃষি বিশ্ববিদ্যালয়ের সিন্ডিকেট সদস্য, কৃষি প্রকৌশল ও প্রযুক্তি অনুষদের ডিন, পরিচালক (পরিকল্পনা ও উন্নয়ন), ডিনস কাউন্সিলের আহ্বায়ক, বিভাগীয় প্রধান ছাড়াও পটুয়াখালী বিজ্ঞান ও প্রযুক্তি বিশ্ববিদ্যালয়ের রিজেন্ট বোর্ডের সদস্যসহ একাধিক বিশ্ববিদ্যালয় ও প্রতিষ্ঠানে বিভিন্ন গুরুত্বপূর্ণ পদে দায়িত্ব পালন করেন।\nশামস-উদ-দীন ২০১২ থেকে ২০১৬ সাল পর্যন্ত পটুয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে দায়িত্ব পালন করেন। তিনি ২০১৮ সালের ২ জুলাই পরবর্তী চার বছরের জন্য জার্মান বিশ্ববিদ্যালয় বাংলাদেশ এর উপাচার্য হিসেবে যোগদান করেন।\n\n\n== গবেষণাকর্ম ও প্রকাশনা ==\nতিনি ৩০ টিরও বেশি জাতীয় ও আন্তর্জাতিক সম্মেলন ও সেমিনারে অংশগ্রহণ করেন এবং দেশী-বিদেশী জার্নালে ৭০টির অধিক প্রবন্ধ প্রকাশ করেছেন। তিনি খাদ্য প্রক্রিয়াজাতকরণ ও সংরক্ষণ বিষয়ের ওপর লিখিত ৩টি বইয়ের রচয়িতা।\nশামস-উদ-দীন উল্লেখযোগ্য সংখ্যক পিএইচডি এবং স্নাতকোত্তর পর্যায়ের শিক্ষার্থীর গবেষণা তত্ত্বাবধান করেছেন। দেশী-বিদেশী বিভিন্ন সংস্থার অর্থায়নে বহু গবেষণা প্রকল্প বাস্তবায়নের অভিজ্ঞতা রয়েছে তার। এছাড়া তিনি বাংলাদেশ জার্নাল অব এগ্রিকালচারাল ইঞ্জিনিয়ারিং এর সম্পাদক হিসেবে দায়িত্ব পালন করেন।\n\n\n== পুরস্কার ও সম্মাননা ==\nশামস-উদ-দীন কমনওয়েলথ স্কলারশিপ অ্যান্ড ফেলোশিপ অ্যাওয়ার্ড, জার্মান একাডেমিক এক্সচেঞ্জ সার্ভিস (ডিএএডি) ফেলোশিপ, ইন্ডিয়ান সায়েন্টিফিক অ্যান্ড কালচারাল অ্যাওয়ার্ড এবং ইউএসএসআর ফেলোশিপের মতো বেশ কয়েকটি পুরস্কার ও সম্মাননা লাভ করেন।\n\n\n== সদস্যপদ ==\nতিনি ইঞ্জিনিয়ার্স ইনস্টিটিউশন, বাংলাদেশ; কৃষিবিদ ইনস্টিটিউশন বাংলাদেশ; বাংলাদেশ এসোসিয়েশন ফর দি এডভান্সমেন্ট অব সায়েন্স; বাংলাদেশ সোসাইটি ফর এগ্রিকালচারাল ইঞ্জিনিয়ার্স-সহ  বিভিন্ন পেশাজীবী সংগঠনের সক্রিয় সদস্য।\n\n\n== তথ্যসূত্র =="}