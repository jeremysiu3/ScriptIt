{"pageid": 1491876, "title": "মিয়া আব্দুল মতিন", "url": "https://bn.wikipedia.org/wiki?curid=1491876", "content": "মিয়া আব্দুল মতিন ভূইয়া ছিলেন একজন ভাষাসৈনিক ও বীর মুক্তিযোদ্ধা। ১৯৫২ সালে তিনি দশম শ্রেণির ছাত্র থাকা অবস্থায় ভাষার জন্য আন্দোলন করতে গিয়ে পুলিশের হাতে আটক হয়ে কারাভোগ করেন।\n\n\n== ব্যক্তিগত জীবন ==\nমিয়া আব্দুল মতিন ছিলেন ব্রাহ্মণবাড়িয়ার আখাউড়া উপজেলার মনিয়ন্দ ইউনিয়নের টনকি গ্রামের বাসিন্দা। তার বাবার নাম আবদুল হাশেম ভূঁইয়া। তারা চার ভাই ও এক বোন ছিলেন। ভাইবোনের মধ্যে মিয়া আব্দুল মতিন ছিলেন সবার বড়। তার দুই ছেলে ও পাঁচ মেয়ে। ১৯৫২ সালের ভাষা আন্দোলনের পর শেখ মুজিবুর রহমান তাকে মতিন মিয়া থেকে মিয়া আব্দুল মতিন নামে ভূষিত করেন। এরপর থেকেই তিনি এলাকায় মিয়া আব্দুল মতিন ভূইয়া নামে পরিচিত হন।\n\n\n== ভাষা আন্দোলন ==\nমিয়া আব্দুল মতিন আখাউড়ার মোগড়া উচ্চ বিদ্যালয়ের দশম শ্রেণির ছাত্র থাকার সময় ভাষার জন্য আন্দোলন করেন। তিনি ১৯৫২ সালের ২১ ফেব্রুয়ারি বাংলা ভাষার জন্য আটজনের মিছিলে নেতৃত্ব দেন। মিছিলটি উপজেলার মোগড়া বাজার ও গঙ্গাসাগর রেলওয়ে স্টেশন এলাকা প্রদক্ষিণ করে। ‘আমাদের ভাষা বাংলা ভাষা’, ‘উর্দু ভাষায় লাথি মার, রাষ্ট্রভাষা বাংলা চালু কর’, ‘রাষ্ট্রভাষা চাই’ এমন প্লেকার্ড হাতে নিয়ে মিছিলটি এগিয়ে যেতে থাকে। সে সময় ওই মিছিলে বিদ্যালয়ের ৮০০-এর মতো শিক্ষার্থী অংশ নিয়েছিল। \n১৯৫২ সালের ২১ ফেব্রুয়ারি মিছিলে নেতৃত্ব দেয়ার অপরাধে ১৯৫২ সালের ২৩ ফেব্রুয়ারি তাকে তার বাড়ি থেকে গ্রেফতার করা হয়। দুই মাস কারাবরণ শেষে জেলখানা থেকে তিনি ছাড়া পান। ভাষা সৈনিক মতিনসহ আরও কয়েকজনকে ১৯৫৬ সালে শেখ মুজিবুর রহমান ঢাকায় ডেকে পাঠান এবং সাহসিকতার জন্য তাদের উপহার দেন।\n\n\n== অন্যান্য আন্দোলন ==\n১৯৫২ সালের ভাষা আন্দোলনের পাশাপাশি তিনি ছয় দফা আন্দোলন ও ১৯৭১ সালের মুক্তিযোদ্ধে সক্রিয়ভাবে অবদান রাখেন। জীবিত থাকতে তিনি আওয়ামী লীগের রাজনীতির সাথে যুক্ত ছিলেন।\n\n\n== মৃত্যু ==\n২০২৩ সালের ২১ অক্টোবর কুমিল্লা মেডিকেল কলেজ হাসপাতালে চিকিৎসাধীন অবস্থায় সকাল সাড়ে ৮টার দিকে তিনি বার্ধক্যজনিত কারণে মৃত্যুবরণ করেন। রাষ্ট্রীয় মর্যাদা শেষে তাকে তার নিজ গ্রামে টনকী কেন্দ্রীয় কবরস্থানে দাফন করা হয়।\n\n\n== তথ্যসূত্র =="}