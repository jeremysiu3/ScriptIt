{"pageid": 1383746, "title": "মঙ্গলকোট প্রত্নক্ষেত্র", "url": "https://bn.wikipedia.org/wiki?curid=1383746", "content": "মঙ্গলকোট প্রত্নক্ষেত্র হল পশ্চিমবঙ্গের পূর্ব বর্ধমান জেলায় অবস্থিত একটি প্রত্নক্ষেত্র। পুরাতাত্ত্বিক খননকার্যের মাধ্যমে এখানে খ্রিস্টপূর্ব ২০০০ অব্দ থেকে ১৮০০ খ্রিস্টাব্দের মধ্যবর্তী সময়ের সাতটি প্রাগৈতিহাসিক ও ঐতিহাসিক সংস্কৃতির স্তর পাওয়া গিয়েছে। এই অঞ্চল থেকে প্রাপ্ত সব ধরনের প্রত্যক্ষ নিয়ে বিস্তারিত অনুসন্ধানের পর মানব বসতির সাতটি স্তর নির্দিষ্ট করা সম্ভব হয়েছে। প্রথম পর্যায় তাম্র যুগীয় স্তর; দ্বিতীয় পর্যায় কৃষি সংস্কৃতি; তৃতীয় পর্যায়টি মৌর্য-সুঙ্গযুগীয় স্তর; চতুর্থ পর্যায়টি কুষাণযুগীয় স্তর; পঞ্চম পর্যায়টি গুপ্তযুগীয় স্তর; এবং ষষ্ঠ ও সপ্তম পর্যায়টি মধ্যযুগীয় স্তর। প্রত্নক্ষেত্রটি পশ্চিমবঙ্গ তথা বঙ্গের প্রাগৈতিহাসিক মানব বসতির প্রমাণ বহন করছে।\n\n\n== অবস্থান ==\nএটি পূর্ব বর্ধমান জেলার নতুনহাটে কুনুর নদীর ডান তীরে ও অজয় নদীর ৩ কিমি দক্ষিণে অবস্থিত। প্রত্নক্ষেত্রটি ভৌগোলিকভাবে ২৩ ডিগ্রী ৩১ মিনিট উত্তর অক্ষাংশ ও ৮৭ ডিগ্রী ৫৩ মিনিট পূর্ব দ্রাঘিমাংশে অবস্থান করছে।\n\n\n== ইতিহাস ==\nএই স্থানে ১৯১৫ খ্রিস্টাব্দে ঐতিহাসিক রাখালদাস বন্দ্যোপাধ্যায় এসেছিলেন, তবে সে সময়ে খননকার্যের কোন উদ্যোগ গ্রহণ করা হয়নি। ইতিহাস-মনস্ক ব্যক্তিত্ব এককড়ি দাস ১৯৬২ খ্রিস্টব্দে পশ্চিমবঙ্গের প্রত্নক্ষেত্র বিভাগের পরিচালকের সঙ্গে যোগাযোগ করেন ও তাঁকে কিছু তাম্রমুদ্রা প্রদান করেন, যা বর্তমানে আশুতোষ সংগ্রহশালায় সংরক্ষিত আছে। শেষ পর্যন্ত, একটি ধারাবাহিক খননকার্য ১৯৮৬ খ্রিস্টাব্দ থেকে ১৯৯০ খ্রিস্টাব্দ পর্যন্ত পরিচালনা করা হয়েছিল, খননকার্যে কলকাতা বিশ্ববিদ্যালয়ের প্রত্নতত্ত্ব বিভাগ অংশ গ্রহণ করেছিল।\n\n\n== তথ্যসূত্র =="}