{"pageid": 1179425, "title": "দ্য গিফট অব দ্য ম্যাজাই", "url": "https://bn.wikipedia.org/wiki?curid=1179425", "content": "“দ্য গিফট অব দ্য ম্যাজাই”  ও হেনরি কর্তৃক লিখিত একটি ছোটগল্প, যা ১৯০৫ সালে সর্বপ্রথম প্রকাশিত হয়। গল্পটি বড়দিন উপলক্ষে এক তরুণ দম্পতির একে অপরের জন্য সামান্য টাকা দিয়ে কেনা উপহার সম্পর্কে রচিত।তারা উভয়েই জানতো না একে অপরকে কি উপহার দিতে যাচ্ছে। উপহার দেওয়া নিয়ে ভাবপ্রবণ গল্পটি বড়দিনের সময়ে ব্যাপক আকারে অভিযোজনার জন্য বিখ্যাত। গল্পের পট এবং নাটকীয় মোড় অতিপরিচিত। গল্পের সমাপ্তিটি পরিহাসের একটি উৎকৃষ্ট উদাহরণ  হিসেবে গণ্য। গল্পটি নিউ ইয়র্ক শহরের পিটি’স টেভার্ন বা আর্ভিং প্লেসে লেখা হয়েছিল বলে মনে করা হয়।\nগল্পটি সর্বপ্রথম ১৯০৫ সালের ১০ ডিসেম্বর দ্য নিউ ইয়র্ক সানডে ওয়ার্ল্ড-এ “গিফটস অব দ্য ম্যাজাই” শিরোনামে প্রকাশিত হয়। পরবর্তীতে ১৯০৬ সালের এপ্রিল মাসে ও হেনরির গল্পসংকলন দ্য ফোর মিলিয়ন-এ প্রকাশিত হয়।\n\n\n== কাহিনি ==\n\nবড়দিনের প্রাক্কালে ডেলা দেখে তার কাছে তার স্বামী জিমের জন্য উপহার কেনার জন্য মাত্র ১.৮৭ ডলার (২০২২ সালের ৬২ ডলারের সমমান) রয়েছে। সে পাশের এক চুলের দোকানে মাদাম সফ্রোনির সাথে দেখা করে। মাদাম সফ্রোনি ডেলার কাছ থেকে ২০ ডলারে (২০২১ সালের ৬০০ ডলারের সমপরিমাণ) তার চুল কিনে নেন। ডেলা সেই টাকা দিয়ে জিমের পকেট ঘড়ির জন্য একটি প্লাটিনামের চেন কেনে। সন্ধ্যায় জিম কাজ থেকে ফিরলে ডেলা স্বীকার করে, সে তার জন্য প্লাটিনামের চেন কিনতে চুল বিক্রি করে দিয়েছে। এরপর জিম ডেলার জন্য কেনা উপহার বের করে, যাতে ছিল কিছু সৌন্দর্যবর্ধক চিরুনি। কিন্তু চুল আবার বড় না হওয়া পর্যন্ত ডেলা সেটি ব্যবহার করতে পারবে না। ডেলা জিমকে প্লাটিনামের চেনটি দেয়। কিন্তু জিম বলে, সে ডেলার জন্য চিরুনি কিনতে ঘড়িটি বিক্রি করে দিয়েছে। শেষ নাগাদ জিম ও ডেলা কেউই তাদের একে অপরকে দেওয়া উপহার ব্যবহার করতে পারে না। কিন্তু তারা উপলব্ধি করে তাদের ভালোবাসা কতটা গভীর এবং তারা একে অপরকে ভালোবেসে কত দূর যেতে পারে। গল্পের শেষে গল্পকথক তাদের ভালোবাসার উপহারকে বাইবেলে উক্ত তিন জ্ঞানী ব্যক্তির (ম্যাজাই) উপহারের সাথে তুলনা করতে দেখা যায়।\n\n\n== অভিযোজনা ==\n\n\n=== চলচ্চিত্র ===\nদ্য স্যাক্রিফাইস (১৯০৯)\nলাভ’স সারপ্রাইজেজ আর ফিউটাইল (১৯১৬)\nদ্য গিফট অব দ্য ম্যাজাই (১৯১৭)\nউস্তেদেস লস রিকোস, (“হে, ধনী”) (১৯৪৮) একটি প্লট হিসেবে অন্তর্ভুক্ত\nও. হেনরি’জ ফুল হাউজ-এর (১৯৫২) একটি খণ্ড\nদ্য গিফট অব দ্য ম্যাজাই (১৯৫৮)\nদ্য গিফট অব লাভ (১৯৭৮)\nড্যারি ম্যাগৌ (পোল্যান্ড, ১৯৭২)\nক্রিসমাস ইভ অন সিসেমি স্ট্রিট (১৯৭৮)\nআ’ল নট বি অ্যা গ্যাংস্টার, লাভ (Не буду гангстером, дорогая/Ne budu gangsterom, dorogaya, সোভিয়েত ইউনিয়ন, ১৯৭৮),\nমাইকি’জ ওয়ান্স আপন অ্যা ক্রিসমাস (১৯৯৯)\nদ্য গিফট অব দ্য ম্যাজাই (২০০৪)\nরেইনকোট (২০০৪)\nফর দ্য ফার্স্ট টাইম (২০১০)\nলাভ, গল্পের কিছু দৃশ্যের ওপর নির্মিত ফরাসি চলচ্চিত্র\nদারোভেতে না ভ্লাহভিতে, (২০১৩) পরিচালনায় ইভান আবাদজিয়েভ\nদ্য গিফট অব দ্য ম্যাজাই, (২০১৪) গ্রিসের সমসাময়িক অর্থনৈতিক সংকট নিয়ে ইসমেনে দাস্কারোলিসের পরিচালনায় চলচ্চিত্র\nপ্রেম পুরাণ (২০১৯)\n\n\n=== অন্যান্য মাধ্যম ===\n১৯৫৫ সালে দ্য হানিমুনার্স ধারাবাহিকের ১ম মৌসুমের ১৩তম পর্ব “‘টোয়াস দ্য নাইট বিফোর ক্রিসমাস”-এ রাল্ফকে ক্রিসমাসে এলিসের জন্য ভালো উপহার খুঁজতে দেখা যায়। টাকার পরিবর্তে তার পুরস্কার পাওয়া বোলিং বলের বিনিময়ে সে উপহারটি কিনে। অন্যদিকে এলিস তাকে একটি বিশেষভাবে তৈরি বোলিং বলের ব্যাগ উপহার দেয়।\n১৯৭৮ সালে ক্রিসমাস ইভ অন সিসেমি স্ট্রিট নামক ক্রিসমাসের বিশেষ পর্বে আর্নি ও বার্ট “দ্য গিফট অব দ্য ম্যাজাই”-এর একটি অভিযোজনা প্রদর্শন করে। আর্নি বার্টের পেপারক্লিপ রাখার জন্য তার রাবার ডাকি (হাঁসের পুতুল) বিক্রি করে একটি সিগারবক্স ক্রয় করে। অন্যদিকে বার্ট তার পেপারক্লিপ বিক্রি করে আর্নির রাবার ডাকিকে রাখার জন্য একটি সোপডিশ কিনে আনে। শেষে মিস্টার হুপার অন্যকে খুশি করার জন্য নিজের জিনিস দিয়ে দেওয়ার কষ্ট বুঝতে পেরে হাসিমুখে তাদের প্রিয় বস্তুগুলো ফিরিয়ে দেয়।\nএমিট ওটার্স জাগ-ব্যান্ড ক্রিসমাস হলো রাসেল হোবান কর্তৃক লিখিত “দ্য গিফট অব দ্য ম্যাজাই”-এর অনুরূপ একটি শিশুতোষ গল্পের বই, যা ১৯৭১ সালে সর্বপ্রথম প্রকাশিত হয়। ১৯৭৭ সালে মাপেট-স্রষ্টা জিম হেনসন মার্কিন যুক্তরাষ্ট্রে এইচবিও এবং কানাডায় এইচবিসির জন্য অন্টারিওতে গল্পের একটি টেলিভিশন অভিযোজনা নির্মাণ করে। বিশেষ এই অনুষ্ঠানটি ১৯৭৮ সালের ১৭ ডিসেম্বর এইচবিওতে সর্বপ্রথম প্রদর্শিত হয়। পরবর্তীতে ১৯৮০ সালে এবিসি এবং ১৯৯০-এর দশকে নিকেলোডিয়নে প্রদর্শিত হয়। এই বিশেষ অনুষ্ঠানে গীতিকার পল উইলিয়ামসের একাধিক মৌলিক গান যুক্ত করা হয়।\n১৯৮৪ সালে নিউ ইয়র্ক শহরের ল্যাম্ব’স থিয়েটারে দ্য গিফটস অব দ্য ম্যাজাই নামে একটি অফ-ব্রডওয়ে সঙ্গীত মুক্তি দেওয়া হয়। মার্ক সেন্ট জার্মেইন ও র‍্যান্ডি কোর্টসের লেখা নাটকটি নিয়মিতভাবে বিভিন্ন শিক্ষাপ্রতিষ্ঠান ও আঞ্চলিক থিয়েটারগুলোতে প্রদর্শিত হয়।\n১৯৮৭ সালে ধারাবাহিক রেডিও নাটক অ্যাডভেঞ্চার্স ইন ওডিসি-এর একটি পর্ব “গিফট ফর ম্যাজ অ্যান্ড গাই”-এ এই গল্পের হাস্যরসাত্মক অভিযোজনা প্রদর্শিত হয়।\n১৯৮৮ সালে স্যাটারডে নাইট লাইভ-এর ১৪শ মৌসুমের ১০ ডিসেম্বরের পর্বে ডোনাল্ড ট্রাম্প ও ইভানা ট্রাম্পের মাধ্যমে “দ্য গিফট অব দ্য ম্যাজাই”-কে তুলে ধরা হয়। ফিল হার্টম্যান ও জ্যান হুকসের অভিনয়ে এই পর্বে ডোনাল্ড ট্রাম্প ও ইভানা ট্রাম্পকে একে অপরের জন্য উপহার কিনতে তাদের প্রমোদতরি প্রিন্সেস ও মার-এ-লাগোর সম্পত্তি বিক্রি করতে দেখা যায়।\n১৯৯২ সালে মার্কিন অ্যানিমেটেড ধারাবাহিক রুগ্র‍্যাটস-এর ২৭তম পর্ব “দ্য সান্তা এক্সপেরিয়েন্স”-এ দেখা যায়, ফিল লিলের জন্য কী উপহার কিনবে সেটা নিয়ে চিন্তিত থাকে। এই সুযোগে অ্যাঞ্জেলিকা তাকে তার দামি রেপ্টারের বদলে লিলের রঙ করার বইয়ের জন্য কিছু রঙিন মার্কার কিনতে বলে। অন্যদিকে সে লিলকে তার রঙ করার বইয়ের বিনিময়ে ফিলের রেপ্টারের জন্য একটি স্পেস হেলমেট কিনতে বলে, যদিও রেপ্টারটি তার কাছে ছিল। ফিল ও লিল উভয়ের কাছেই একে অপরের ত্যাগকে সবচেয়ে দামি উপহার বলে মনে করে। অন্যদিকে অ্যাঞ্জেলিকা বড়দিনে তার দুষ্কর্মের জন্য অনুতপ্ত হয়ে ভালোমতো উদ্‌যাপন করতে পারে না এবং ফিল ও লিলকে তাদের আসল উপহার ফিরিয়ে দেয়।\n১৯৯৩ সালে মিস্ট্রি সায়েন্স থিয়েটার ৩০০০-এর একটি পর্বে টিভি’স ফ্র‍্যাঙ্ক ড. ফরেস্টারের জন্য তার চুল বিক্রি করে একটি ঘড়ি ঝোলানোর শেকল কেনে। তবে ড. ফরেস্টার ফ্র‍্যাঙ্কের চুলের জন্য তার ঘড়ি বিক্রি করে চিরুনি কেনেনি, বরং তার ঘড়ির শেকলের জন্য ধন্যবাদ জানান।\n১৯৯৮ সালে ভারতীয় গায়ক পঙ্কজ উদাস “স্টোলেন মোমেন্টস” নামের একটি অ্যালবাম প্রকাশ করেন। এর মধ্যে আহিস্তা গানের কাল্পনিক দৃশ্যে দ্য গিফট অব দ্য ম্যাজাইয়ের আধুনিক চিত্রায়ন করেন।\n১৯৯৯ সালে ফিউচারামা ধারাবাহিকের “এক্সমাস স্টোরি” পর্বে একটি প্যারোডি দেখা যায়। এখানে দেখা যায় জোয়িডবার্গ অ্যামি ওংয়ের জন্য একটি চিরুনি উপহার কিনে আনে। তখন সে জানতে পারে অ্যামি হার্মিস কনরাডের জন্য চিরুনি কিনতে নিজের চুল এক পরচুলা বিক্রেতার কাছে বিক্রি করে দিয়েছে। পরবর্তীতে দেখা যায় হার্মিস জোয়িডবার্গের জন্য চিরুনি কিনতে নিজের চুল বিক্রি করে দিয়েছে। শেষ পর্যন্ত জানা যায় জোয়িডবার্গ নিজের মাথায় পরার জন্য অ্যামি ও হার্মিসের চুল কিনে নিয়েছে।\n১৯৯৯ সালে ডিজনির বড়দিনের ভিডিও মিকি’স ওয়ান্স আপন অ্যা ক্রিসমাস-এ মিকি মাউস ও মিনি মাউস দ্য গিফট অব দ্য ম্যাজাইয়ের একটি অভিযোজনা প্রদর্শন করে। মিকি মিনির ঘড়ির জন্য একটি চেইন কিনতে তার হারমোনিকাটি বিক্রি করে দেয়। অন্যদিকে মিনি মিকির হারমোনিকার জন্য একটি কেস কিনতে তার ঘড়িটি বিক্রি করে দেয়।\n২০০২ সালে প্রচারিত বিশেষ অনুষ্ঠান ইট’স অ্যা ভেরি মেরি মাপেট ক্রিসমাস মুভি-র শুরুর মুহূর্তে দ্য গিফট অব দ্য ম্যাজাইয়ের ওপত ভিত্তি করে একটি গ্যাগ পরিবেশন করা হয়। উদাহরণস্বরূপ, রিজ্জো ইঁদুর গঞ্জোর ছত্রাকের সংগ্রহের জন্য তার দুর্লভ পনিত বিক্রি করে একটি বাসন কেনে এবং সেই সময়ে গঞ্জো তার ছত্রাক বিক্রি করর রিজ্জোর জন্য পনির কাটার যন্ত্র কিনে আনে।\nরবোট চিকেন-এ ২০০৯ সালের বড়দিনের বিশেষ পর্বে একটি প্যারোডি প্রদর্শন করা হয়। সেখানে জিম তার দামি ঘড়ি কোনোভাবেই বিক্রি করতে অস্বীকৃতি জানায় এবং ডেলার জন্য লিঙ্গারি (অন্তর্বাস) কিনে আনে, যাতে ডেলা খুবই অসন্তুষ্ট হয়।\nফিনিয়াস অ্যান্ড ফার্ব-এর ২০০৯ সালের বড়দিনের বিশেষ পর্ব “ফিনিয়াস অ্যান্ড ফার্ব ক্রিসমাস ভ্যাকেশন”-এ ক্যান্ডেস তার গলার হার বিক্রি করে তার ছেলেবন্ধু জেরেমির জন্য একটি নতুন গিটার কিনে আনে। অন্যদিকে জেরেমি তার পুরনো গিটার বিক্রি করে ক্যান্ডেসের জন্য একটি নতুন কানের দুল কেনে। দিনশেষে দেখা যায় ক্যান্ডেস তার সেই গলার হার বিক্রি করে একজোড়া কানের দুল কিনতে চাইছিল, অন্যদিকে জেরেমিও তার গিটার বদলে নতুন গিটারের কথা ভাবছিল। অর্থাৎ তারা দুইজনই তাদের জিনিসগুলোর বদলে তাদের কাঙ্ক্ষিত জিনিস পেয়ে যায়।\n২০১৮ সালে পাপি ডগ পালস-এর একটি পর্ব “বিঙ্গো অ্যান্ড রোলি’স বার্থডে”-তে কুকুর দুইটি নিজেদের সংগ্রহের পুরস্কারের জিনিস (কাঠির একটি সংগ্রহ এবং ক্যাপ্টেন ডগের অ্যাকশন ফিগার) বিক্রি করে অপরের জন্য উপহার (কাঠির সংগ্রহের জন্য একটি বাক্স এবং অ্যাকশন ফিগারের লঞ্চার ঠিক করার জন্য একটি স্প্রিং) কেনে।\n২০১৯ সালে ফ্যামিলি গাই-এর “ব্রি, রোবট” পর্বে একটি প্যারোডি দেখানো হয়। পর্বে পিটার গ্রিফিন একজন দেহমর্দক হিসেবে কাজ পায়। সেখান থেকে উপার্জিত অর্থ দিয়ে পিটার লোয়িস গ্রিফিনের সুন্দর চুলের জন্য একটি চিরুনি কিনে আনে। তখন সে জানতে পারে লোইস তার চুল বিক্রি করে পিটারের জন্য একটি দেহমর্দক তেলের বোতল কিনে এনেছে।\nগ্লি-এর ২য় মৌসুমের ১০ম পর্বে মি. শ্যু তার গায়কদলের সদস্যদের সাথে এই গল্পের কাহিনি নিয়ে আলোচনা করেন।\n২০১৯ সালে সুরকার এরিক হুইটেকার পাঁচজন একক শিল্পী, পিয়ানো ও লস অ্যাঞ্জেলস মাস্টার কোরেল নিয়ে একটি একাঙ্ক চেম্বার অপেরা রচনা ও পরিচালনা করেন।\nব্র‍্যান্ডন মুলের ফ্যাবলহেভেন: রাইজ অব দ্য ইভনিং স্টার উপন্যাসে এরল ফিস্ক তার জীবিকা নিয়ে কেন্ড্রার সাথে কথা বলার সময় এই গল্পের প্রসঙ্গ টানেন।\n\n\n== তথ্যসূত্র ==\n\n\n== বহিঃসংযোগ ==\n\n“দ্য গিফট অব দ্য ম্যাজাই”, ও হেনরি\n The Gift of the Magi লিব্রিভক্সে পাবলিক ডোমেইন অডিওবই (ইংরেজি)\nও'হেনরির “দ্য গিফট অব দ্য ম্যাজাই”: এনইএইচের এডসাইটমেন্ট থেকে কমন কোর এক্সাম্পলার  ওয়েব্যাক মেশিনে আর্কাইভকৃত ২২ সেপ্টেম্বর ২০১৬ তারিখে\n“দ্য গিফট অব দ্য ম্যাজাই”  ওয়েব্যাক মেশিনে আর্কাইভকৃত ২৯ সেপ্টেম্বর ২০১৯ তারিখে শিখন নির্দেশিকা, শিক্ষকদের ব্যবহার্য সংস্থান, থিম ও উক্তি"}