{"pageid": 1105857, "title": "ধর্মতত্ত্ব ও ইসলামি শিক্ষা অনুষদ", "url": "https://bn.wikipedia.org/wiki?curid=1105857", "content": "ধর্মতত্ত্ব ও ইসলামি শিক্ষা অনুষদ, ইসলামী বিশ্ববিদ্যালয়, কুষ্টিয়া (ইংরেজি: Theology and Islamic Studies Faculty) বাংলাদেশের বিশ্ববিদ্যালয়সমূহের মধ্যে একমাত্র পূর্নাঙ্গ ইসলামি ধর্মতাত্ত্বিক অনুষদ। এটি কুষ্টিয়ার ইসলামী বিশ্ববিদ্যালয়ের একটি প্রতিষ্ঠাকালীন একটি অনুষদ। ১৯৮৬ সালে ইসলামী বিশ্ববিদ্যালয়ের কার্যক্রম শুরু হওয়ার সাথে সাথে অনুষদটিও চালু হয়। বর্তমানে অনুষদের ডিনের দায়িত্ব পালন করছেন অধ্যাপক মোহাম্মদ সোলায়মান। এই অনুষদের ৪৫ শিক্ষকের সবাই অধ্যাপক পদে উন্নিত হয়েছেন, অনুষদে কোন প্রভাষক, সহযোগী বা সহকারী অধ্যাপক নেই।\n\n\n== ইতিহাস ==\n\n\n=== মাদ্রাসা অধিভুক্তি ===\nবিশ্ববিদ্যালয় ২০০৬ সালের এ্যাক্ট অনুসারে আলিয়া মাদ্রাসার অধিভুক্তি লাভ করে এবং ১০৮৭ টি ফাজিল মাদ্রাসা ও ১৯৪টি কামিল মাদ্রাসার অধিভুক্তি লাভ করে। এই মাদ্রাসাগুলো মূলত এই অনুষদের তত্ত্বাবধানেই পরিচালিত হতো। ২০০৬ সাল থেকে ২০১৬ সাল পর্যন্ত মাদ্রাসাগুলো এই বিশ্ববিদ্যালয়ের অধীনে ছিলো। বর্তমানে এগুলো ইসলামি আরবি বিশ্ববিদ্যালয়ের অধীনে রয়েছে।\nঅনুষদটি ইসলামী বিশ্ববিদ্যালয়ের একটি অন্যন্য বৈশিষ্ট্য, এমনকি ইসলামী বিশ্ববিদ্যালয় প্রতিষ্ঠার উদ্দেশ্যের মধ্যেই এই অনুষদের কথা উল্লেখ করা হয়েছে। ২০১৮ সালে দৈনিক সংগ্রাম পত্রিকা উল্লেখ করেছে, বিশ্ববিদ্যালয় প্রতিষ্ঠার উদ্দেশ্যের মধ্যে অনুষদের কথা রয়েছে।\n\n\n=== প্রাতিষ্ঠানিক ইতিহাস ===\nঅনুষদটি সমগ্র উপমহাদেশের বিশ্ববিদ্যালয়সমূহের মধ্যে (তথা পাকিস্তান, ভারত ও বাংলাদেশের বিশ্ববিদ্যালয়) ইসলামি শিক্ষায় অন্যতম ভূমিকা রেখেছে। ১৯৭৯ সালে কুষ্টিয়ায় ইসলামি শিক্ষার প্রসারের জন্য ধর্মতত্ত্ব অনুষদ সৃষ্টি করে ইসলামী বিশ্ববিদ্যালয় প্রতিষ্ঠার প্রস্তাব করা হয়। ১৯৮৬ সালে গাজীপুরের বোর্ড বাজারে বিশ্ববিদ্যালয়ের প্রাতিষ্ঠানিক কার্যক্রম চালু হয়, প্রতিষ্ঠার শুরু ১৯৮৫-৮৬ সেশনে অনুষদে আল কুরআন ওয়া উলুমুল কুরআন এবং উলুমুত তাওহিদ ওয়াদ দা’ওয়াহ নামে দুটি বিভাগ চালু করা হয়। বিভাগ দুইটিতে ১৫০ জন ছাত্র ভর্তি হয়। পরবর্তীতে ১৯৯২ সালে আল হাদিস এন্ড ইসলামিক স্টাডিজ বিভাগ নামে আরেকটি চালু করা হয়।\nতবে বিশ্ববিদ্যালয় প্রতিষ্ঠা পরিচালক এম. এ. বারী নেতৃত্ব টিম এই অনুষদে ৫টি বিভাগ সুপারিশ করে সেগুলো হল:\n\nআল কোরআন ওয়া উলুমুল কোরআন\nউলুমুত তাওহীদ ওয়াদ দাওয়াহ\nআল হাদিস ওয়া উলুমুল হাদিস\nআশ-শারিয়াহ ওয়া উসুলুশ শারিয়াহ\nআল-ফালসাফা ওয়াত তাসাউফ ওয়াল আখলাক।\n১৯৯০ সালের ২৪ ফেব্রুয়ারি এক আদেশে বিশ্ববিদ্যালয় গাজীপুর থেকে পুনরায় কুষ্টিয়ায় স্থানান্তরিত করা হয়। ১৯৯২ সাল পর্যন্ত কুষ্টিয়া শহরের পি.টি.আই ভবনে এই অনুষদের কার্যক্রম চলতে থাকে। অবশেষে ১ নভেম্বর ১৯৯২ সালে বর্তমান ইসলামী বিশ্ববিদ্যালয় মূল ক্যাম্পাস শান্তিডাঙ্গা-দুলালপুরে স্থানান্তর করা হয়। পূর্বে এই বিশ্ববিদ্যালয়ে নারী ভর্তি ও নিয়োগ ছিলো না এবং ১৯৮৫-৮৬ থেকে ১৯৮৭-৮৮ শিক্ষাবর্ষ পর্যন্ত প্রত্যেক বিভাগে মোট ছাত্রের ৫০% মাদ্রাসা ছাত্র ভর্তি করা হয়েছিলো। ১৯৯০ সালে বিশ্ববিদ্যালয়ে প্রথম মহিলা শিক্ষক নিয়োগ ও ১৯৯০-৯১ শিক্ষাবর্ষে প্রথম ছাত্রী ভর্তি করা হয়।\n২০২৩ সালে আরবি ভাষা ও সাহিত্য বিভাগকে এই অনুষদভুক্ত করা হয়, পূর্বে এটি কলা অনুষদভুক্ত ছিলো। ২০২৫ সালে আল ফিকহ এন্ড লিগ্যাল স্টাডিজকে এই অনুষদভুক্ত করার সিদ্ধান্ত নিলে আইন অনুষদের শিক্ষার্থীরা সমালোচনা করেন, পরে এই সিদ্ধান্ত বাতিল করা হয়। বর্তমানে এই অনুষদে চারটি বিভাগে মোট ৩২০ আসন রয়েছে।\n\n\n== শিক্ষা কার্যক্রম ==\nএই অনুষদে বর্তমানে তিনটি বিভাগ রয়েছে। বিভাগগুলোতে ব্যাচেলর অব ইসলামিক স্টাডিজ (বিটিআইএস) অনার্স ডিগ্রি, মাস্টার্স অব ইসলামিক স্টাডিজ (এমটিআইএস) ডিগ্রি প্রদান করা হয়। এছাড়াও এমফিল ও পিএইচডি প্রদান করা হয়। এই অনুষদের সকল শিক্ষকই অধ্যাপক মর্যাদা সম্পন্ন, এখানে প্রতিনিয়ত পিএইচডি সেমিনার আয়োজিত হয়ে থাকে। বিভাগ তিনটিতে কোর্স অনুযায়ী আরবি, ইংরেজি ও বাংলা মাধ্যমে পাঠদান করা হয়। তিনটি বিভাগে ৩২০টি আসন রয়েছে।\n\n\n== ভর্তি নির্দেশিকা ==\nপ্রতিবছর সেপ্টেম্বর-অক্টোবর মাসের দিকে বিশ্ববিদ্যালয়ের সাথে অনুষদটির ভর্তি পরীক্ষা অনুষ্ঠিত হয়। প্রতিবছর এই ইউনিটে আনু. ২০০০ থেকে ৩০০০ ভর্তিচ্ছু পরীক্ষা দিয়ে থাকে। প্রতি সিটের বিপরীতে আনু. ৭ থেকে ১০ জন শিক্ষার্থী প্রতিযোগিতা করে থাকে। অনুষদ প্রতিষ্ঠার পর থেকেই এটির ভর্তি পরীক্ষা হতো এ ইউনিটের অধীনে, তবে বর্তমানে ডি ইউনিটের অধীনে অনুষদের ভর্তি পরীক্ষা হয়ে থাকে। তবে ২০২০-২১ শিক্ষাবর্ষে ইসলামী বিশ্ববিদ্যালয় গুচ্ছ পরীক্ষায় অংশগ্রহণ করলেও এই অনুষদ স্বতন্ত্রভাবে পরীক্ষা নেয়। এছাড়া বিশ্ববিদ্যালয়ের ফরেন স্টুডেন্টস এডমিশন অর্ডিন্যান্স অনুযায়ী বিদেশি শিক্ষার্থীরাও এই অনুষদে ভর্তি হতে পারে।\n\n\n== কর্মশালা ও সেমিনার ==\nএই অনুষদের অধীনে ইসলামী বিশ্ববিদ্যালয়ের সর্বাধিক গবেষণা সেমিনার আয়োজিত হয়ে থাকে। এবং এই অনুষদের তিনটা বিভাগ থেকেই সর্বাধিক শিক্ষার্থী পিএইচডি অর্জন করে থাকে। আনুমানিক প্রতি বছর ৪০-৬০ জন শিক্ষার্থী অনুষদ থেকে পিইএচডি ডিগ্রি অর্জন করে থাকে। কিছু উল্লেখযোগ্য কর্মশালা ও সেমিনার:\n\n২০১৯ সালের ২৯ এপ্রিল, 'ইসলামে শিক্ষাদান পদ্ধতি ও স্কাউটিংয়ে শিক্ষাদান পদ্ধতিঃ একটি সামঞ্জস্যতা পর্যালোচনা' (পিএইচডি সেমিনার, আল কুরআন বিভাগ)।\n২০২১ সালের ১৮ জানুয়ারি, ‘সিলেট জেলায় আরবী ও ইসলামী শিক্ষা এর সম্প্রসারণে প্রখ্যাত উলামা-ই-কেরামের অবদান (১৯০০-২০০৮)' (পিএইচডি সেমিনার, আল কুরআন বিভাগ)।\n২০২১ সালের ১৫ ফেব্রুয়ারি, 'আলিয়া মাদ্রাসা শিক্ষার পাঠ্যসূচি ও পাঠ্যক্রম পর্যালোচনা: পরিপ্রেক্ষিত বাংলাদেশ' (পিএইচডি সেমিনার, আল হাদিস বিভাগ)।\n২০২৩ সালের ২৩ জানুয়ারি, 'ইসলামে নারী শিক্ষার গুরুত্ব ও প্রয়োজনীয়তা; পরিপ্রেক্ষিত বাংলাদেশ' (পিএইচডি সেমিনার, আল হাদিস বিভাগ)।\n২০২৩ সালের ০৪ এপ্রিল, ‘নারীর প্রতি বৈষম্য ও সহিংসতা রোধে ইসলাম ও অন্যান্য ধর্মীয় দৃষ্টি দৃষ্টিভঙ্গী' (পিএইচডি সেমিনার, আল হাদিস বিভাগ)।\n২০২৪ সালের ৯ নভেম্বর, 'আদর্শ যুবসমাজ গঠনে রাসূলুল্লাহ (স.) এর ভূমিকা' (এমফিল সেমিনার, দাওয়াহ বিভাগ)।\n২০২৪ সালের ১৮ ডিসেম্বর, কম্বাইনিং মডার্ন ন্যাচারাল সায়েন্সেস উইথ রিলিজিয়াস সায়েন্সেস (আন্তর্জাতিক সেমিনার, আল কুরআন বিভাগ)।\n২০২৫ সালের ২২ মার্চ 'সূরা আল কাহফে উল্লেখিত ঘটনাবলী ও যুলকারনাইন: একটি তাত্ত্বিক পর্যালোচনা' (পিএইচডি সেমিনার, আল হাদিস বিভাগ)।\n\n\n== উল্লেখযোগ্য ব্যক্তি ==\nএই অনুষদের শিক্ষার্থী ও শিক্ষকদের মধ্যে উল্লেখযোগ্য হলেনঃ\n\nখোন্দকার আব্দুল্লাহ জাহাঙ্গীর\nআব্দুর রহমান আনওয়ারী\n\n\n== তথ্যসূত্র =="}