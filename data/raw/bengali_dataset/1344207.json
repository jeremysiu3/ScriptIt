{"pageid": 1344207, "title": "ওয়াংখেম সন্ধ্যারানি দেবী", "url": "https://bn.wikipedia.org/wiki?curid=1344207", "content": "সন্ধ্যারানি দেবী ওয়াংখেম (জন্ম ১লা ফেব্রুয়ারি ১৯৮৩) হলেন মণিপুরের একজন ভারতীয় মার্শাল আর্ট অ্যাথলিট। যিনি মহিলাদের সানশৌ (উশু) ৫৬ কেজি বিভাগে অংশগ্রহণ করেন। আগে তিনি একজন বক্সার ছিলেন, কিন্তু পরে তিনি উশুর দ্বারা প্রভাবিত হয়ে এই খেলা শুরু করেন। তিনি একজন পেশাদার খেলোয়াড়।\n\n\n== খেলোয়াড় জীবন ==\nসন্ধ্যারানি ২০০৩ সালে এশিয়ান চ্যাম্পিয়নশিপের বক্সিং ক্যাম্পে ছিলেন। কিন্তু প্রশিক্ষকের সাথে কিছু সমস্যার কারণে সাতটি মেয়ে ক্যাম্প ছেড়ে চলে যায়। মেরি কমও সেই দলে ছিলেন। তাঁর শৈশবের এক বন্ধু সেই সময় উশু ক্রীড়ায় ছিলেন এবং তিনি তাঁকে এই খেলায় অংশগ্রহণ করার পরামর্শ দিয়েছিলেন।\n\n\n=== উশু ===\nসন্ধ্যারানি চীনের কুয়াংচৌতে ২০১০ সালের এশিয়ান গেমসে রৌপ্য পদক জিতেছিলেন। পায়ের গুলে আঘাত নিয়ে লড়াই করে, তিনি ইরানের খাদিজেহ আজাদপুরের কাছে পরাজিত হন। খাদিজেহ ৬০ কেজি বিভাগে গতবারের চ্যাম্পিয়ন ছিলেন। লাওসের পালোয় বারকামের বিপক্ষে সেমিফাইনালে জয়ের সময় তিনি আঘাত পেয়েছিলেন, যার কারণে তাঁর পা চালানোর ক্ষমতা মারাত্মকভাবে ব্যাহত হয়েছিল। সেজন্য ফাইনালে তাঁকে রক্ষণাত্মকভাবে খেলতে হয়েছিল। সন্ধ্যারানী ৬০ কেজি বিভাগে প্রতিদ্বন্দিতা করেছিলেন, কারণ ৫৬কেজি বিভাগ খেলার সূচীতে অন্তর্ভুক্ত ছিল না।\nতিনি এর আগে মাকাওতে, ২০০৮ সালের এশিয়ান চ্যাম্পিয়নশিপে ব্রোঞ্জ পদক এবং ২০০৯ এশিয়ান মার্শাল আর্ট গেমসে মহিলাদের সানশৌ ৫৬ কেজি বিভাগে রৌপ্য পদক জিতেছিলেন।\nসন্ধ্যারানি কেন্দ্রীয় রিজার্ভ পুলিশ ফোর্সের একজন কনস্টেবল এবং তিনি পূর্বাঞ্চলীয় রাজ্য মণিপুরের বাসিন্দা। তিনি থৌবাল জেলা থেকে এসেছেন, যেখানে সানশৌয়ের ফ্রিস্টাইল রূপটি জনপ্রিয়। সন্ধ্যারানি একজন বক্সার ছিলেন কিন্তু পরে উশুতে চলে আসেন কারণ এটি আরও সর্ববিষয়ে দক্ষতার খেলা।\n\n\n== তথ্যসূত্র =="}