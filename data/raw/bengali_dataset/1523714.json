{"pageid": 1523714, "title": "শাহ মোহছেন", "url": "https://bn.wikipedia.org/wiki?curid=1523714", "content": "হযরত শাহ্‌ মোহছেন আউলিয়া (রহ.) ছিলেন চট্টগ্রামের বার আউলিয়ার অন্যতম। তিনি ইসলামের প্রচার ও আধ্যাত্মিক সাধনার জন্য বিখ্যাত ছিলেন। তাঁর মাজার বাংলাদেশে বিশেষভাবে সম্মানিত একটি স্থান।\n\n\n== জীবনী ==\nশাহ্‌ মোহছেন ইয়েমেনে জন্মগ্রহণ করেন। তিনি তাঁর পিতা ও পরিবারের কাছ থেকে প্রাথমিক শিক্ষা লাভ করেন এবং পরবর্তীতে উচ্চতর ইসলামী শিক্ষা সম্পন্ন করেন। তাসাউফ ও আধ্যাত্মিক জ্ঞান অর্জনের পর তিনি পরিবারের সাথে তাঁর মামা, প্রখ্যাত পীর হযরত শাহ সূফী সৈয়দ বদর শাহ্‌ (রহ.)-এর সঙ্গে দিল্লি আসেন। কিছুদিন পর তাঁরা বাংলার রাজধানী গৌড়ে গমন করেন। \nজনশ্রুতি অনুযায়ী, হযরত মোহছেন আউলিয়া (রহ.) এবং হযরত বদর শাহ্‌ (রহ.) আনোয়ারার ইছাখালী গ্রামে অবতরণ করেন। কথিত আছে, তিনি এক পাথরকে বাহন বানিয়ে সমুদ্রপথ পাড়ি দিয়ে চট্টগ্রামে আসেন। এরপর ইসলাম প্রচার শুরু করেন এবং বহু মানুষ তাঁর মাধ্যমে ইসলাম গ্রহণ করেন।\n\n\n== ইসলাম প্রচার ও অলৌকিক ঘটনা ==\nশাহ্‌ মোহছেন আউলিয়া (রহ.)-এর জীবনে বহু অলৌকিক ঘটনা প্রচলিত রয়েছে। একবার এক বোবা রাখাল ছেলের মাথায় হাত বুলিয়ে দিলে সে বাকশক্তি ফিরে পায়। এছাড়া, দুর্ভিক্ষের সময় তাঁর দোয়ার মাধ্যমে প্রচুর বৃষ্টি হয়, যা কৃষকদের কষ্ট লাঘব করে।\n\n\n== মৃত্যু ও মাজার ==\n\nহযরত শাহ্‌ মোহছেন আউলিয়া (রহ.) আনুমানিক ৯৯ বছর বয়সে ইন্তেকাল করেন। প্রথমে তাঁকে ঝিউরী গ্রামে দাফন করা হলেও পরবর্তীতে বটতলীতে স্থানান্তর করা হয়। কথিত আছে, তিনি স্বপ্নযোগে একাধিক ব্যক্তিকে তাঁর কবর স্থানান্তরের নির্দেশ দেন। বর্তমানে তাঁর মাজারটি আনোয়ারা উপজেলার বটতলীতে অবস্থিত।\n\n\n== বার্ষিক ওরশ ==\nপ্রতিবছর ৬ আষাঢ় হযরত শাহ্‌ মোহছেন আউলিয়া (রহ.)-এর বার্ষিক ওরশ অনুষ্ঠিত হয়। এই উপলক্ষে মাজারে ব্যাপক আলোকসজ্জা করা হয় এবং লাখো ভক্ত সমাগম ঘটে। ২০২০ সালে করোনার কারণে ৭০০ বছরের ইতিহাসে প্রথমবার ওরশ স্থগিত করা হয়।\n\n\n== তথ্যসূত্র ==\n\n\n== বহিঃসংযোগ ==\nবটতলী ইউনিয়নের ওয়েবে শাহ মোহছেনের মাজার নিয়ে তথ্য"}