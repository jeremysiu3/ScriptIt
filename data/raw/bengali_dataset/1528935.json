{"pageid": 1528935, "title": "ডাউকি চ্যুতি", "url": "https://bn.wikipedia.org/wiki?curid=1528935", "content": "ডাউকি চ্যুতি ভারতের মেঘালয় অঙ্গরাজ্যে (বাংলাদেশের উত্তরে) শিলং মালভূমির দক্ষিণ সীমানা বরাবর একটি প্রধান ভূ-চ্যুতি যা উত্তর-পূর্ব বাংলাদেশসহ সংলগ্ন অঞ্চলের জন্য বিধ্বংসী ভূমিকম্পের ঝুঁকির উৎস হতে পারে। বিজ্ঞানীদের অনুমান অনুযায়ী ভূ-চ্যুতিটি শিলং মালভূমির দক্ষিণ প্রান্ত দিয়ে প্রসারিত। এটি মূলত উত্তর দিকে নত (ঝুঁকে থাকা) একটি পূর্ব-পশ্চিমমুখী বিলোম চ্যুতি।\n৫-৬ কিলোমিটার প্রশস্ত পূর্ব-পশ্চিমমুখী ডাউকি ভূ-চ্যুতি ব্যবস্থাটি শিলং মালভূমির সবচেয়ে উল্লেখযোগ্য বৈশিষ্ট্য। এটি মালভূমির দক্ষিণ প্রান্তসীমাটিকে নির্ধারণ করেছে। মালভূমিটির দক্ষিণ প্রান্তের উচ্চতা প্রায় ১৫০০ মিটার এবং এটি উত্তর ঢালের তুলনায় অনেক বেশি খাড়া। ডাউকি চ্যুতিটি শিলং মালভূমির দক্ষিণ প্রান্ত বরাবর একটি ধারালো খাড়া ঢাল তৈরি করেছে। এই খাড়া ঢালটি ডাউকি চ্যুতি অঞ্চল বরাবর উল্লম্ব স্থানচ্যুতির ইঙ্গিত দেয়, যার নিচ দিয়ে বাংলাদেশের সমভূমি অঞ্চলটি সক্রিয়ভাবে ধীরে ধীরে অবনমিত হয়ে তলিয়ে যাচ্ছে। যদিও বাংলাদেশের ভূতাত্ত্বিক মানচিত্রে (১৯৯০) ডাউকি চ্যুতি অঞ্চলটিকে একটি একক চ্যুতি রেখা হিসেবে দেখানো হয়েছে, কিন্তু অন্যান্য চিত্রে দেখা গেছে যে এটি বিভিন্ন দিকে প্রবাহিত বেশ কয়েকটি সোপানাকার বিন্যাসে সজ্জিত (এন-এশেলন জাতীয়) চ্যুতির সমবায়, যার ফলে চ্যুতির ধাপগুলি একটি সরলরেখার মতো নয়, বরং আঁকাবাঁকা। ডাউকি চ্যুতিটি উত্তরের অগ্রভূমি সোপানের স্তুপ চ্যুতিযুক্ত প্রত্নজনি (প্যালিওজিন) পলি অঞ্চল এবং গারো পাহাড়ের নবতর-নবতম (প্লাইও-প্লাইস্টোসিন) যুগের স্তুপ চ্যুতিযুক্ত পিডমন্ট অবক্ষেপের মধ্যবর্তী অবস্থানে বিস্তৃত। এটি উল্লেখযোগ্য আঞ্চলিক গুরুত্ববিশিষ্ট একটি ভূতাত্ত্বিক কাঠামো-একক। বঙ্গীয় অববাহিকার উত্তর-পূর্ব অংশে যে ঘনঘন তীব্র ভূ-কম্পন অনুভূত হয়, তা মূলত ডাউকি চ্যুতি ব্যবস্থার কারণে ঘটে বলে মনে করা হয়।\nএভান্স (১৯৬৪)-এর মতে, ডাউকি চ্যুতিটি একটি বিদারণ চ্যুতি (আড়-প্রবাহ বা দিগংশ-স্খলন চ্যুতি) যা মিকির পাহাড় মালভূমির বিকৃত শিলাগুলির দিগংশের অভিমুখে প্রবাহিত হয়। কিন্তু মূর্তি ও তার সহ-গবেষকেরা (১৯৬৯) এভান্সের এই প্রস্তাবের বিরোধিতা করেছেন এবং প্রমাণ সহকারে যুক্তি দিয়েছেন যে ডাউকি চ্যুতির উত্তর দিকে উল্লম্ব উত্থান রয়েছে, যার ফলে উত্তর দিকে হেলে থাকা একটি উত্থিত অঞ্চল হিসেবে মিকির পাহাড়ের মালভূমিগুলির সৃষ্টি হয়েছে। এই চ্যুতিগুলি ঊর্ধ্বমুখী বলের মতো কাজ করে।\n\n\n== ভূ-কম্পন ঘটনা ==\nশিলং মালভূমির ভূমিরূপগত বৈশিষ্ট্য, মাধ্যাকর্ষণ সংক্রান্ত অস্বাভাবিকতা বিষয়ক উপাত্ত এবং শিলং মালভূমির দক্ষিণ পাদদেশে উত্থিত টারশিয়ারি এবং কোয়াটারনারি যুগীয় অবক্ষেপ বিবেচনা করে বহুদিন ধারণা করা হত যে ডাউকি চ্যুতি হলোসিন যুগে সক্রিয় ছিল। ধারণা করা হয় যে গত এক হাজার বছরে ডাউকি চ্যুতিটিতে তিনবার ফাটল ধরে। ডাউকি চ্যুতিকে চারটি ফাটল অংশে ভাগ করা যেতে পারে: পশ্চিম, মধ্য, পূর্ব এবং পূর্বতম অংশ। পূর্ব ও পশ্চিম অংশগুলিতে যথাক্রমে ৮৪০-৯২০ খ্রিস্টাব্দে এবং ১৫৪৮ সালে ফাটল ধরে। ১৮৯৭ সালের ভূমিকম্পটি সম্ভবত কেন্দ্রীয় অংশের ফাটলের কারণে হয়েছিল।\nডাউকি চ্যুতির পশ্চিম অংশে গাবরাখারি গ্রামে ডাউকি চ্যুতি জুড়ে পরিচালিত একটি পরিখা তদন্তে ১৫০০-১৬৩০ খ্রিস্টাব্দে ভূমিকম্প ঘটার প্রমাণ পাওয়া যায়। ১৫০০-১৬৩০ খ্রিস্টাব্দের ভূমিকম্পের ঘটনাটি ১৫৪৮ সালের বাংলার ভূমিকম্পের সাথে মিলে যেতে পারে, যা বাংলাদেশের ইতিহাসের প্রথম নথিভুক্ত বৃহৎ ভূমিকম্প। পরিখায় অন্তঃসারী বালির স্তরের  উপস্থিতি নিশ্চিত করা হয়েছে, যা শিলা-তরলীভবনের কারণে ভূপৃষ্ঠের কাছাকাছি পৌঁছে যায়। এই অন্তঃসারী বালির স্তরগুলি ১৮৯৭ সালের ১২ জুনের  আসামের মহা-ভূমিকম্পের সময় (Mw ⩾ ৮.০) তৈরি হয়েছিল, যা ডাউকি চ্যুতিতে ফাটলের কারণে ঘটেছিল।\n\n\n== ভূতাত্ত্বিক বৈশিষ্ট্য ==\nডাউকি চ্যুতি বরাবর নরম পলিমাটিতে ভূ-ভঙ্গ সংকোচনের দিক প্রকাশ করেছে। ডাউকি চ্যুতি বরাবর পার্শ্বীয় গতিবিধির মাধ্যমে এবং হাফলং উত্থানের ঠিক দক্ষিণে অন্যান্য চ্যুতি এবং ভঙ্গের মাধ্যমে দিকনির্দেশক সংকোচনমূলক ভূ-ত্বকীয় পাতজনিত চলন প্রকাশ পেয়েছে। গবেষণা থেকে দেখা গেছে যে ডাউকি চ্যুতি অঞ্চল এবং বাংলাদেশের অঞ্চলগুলিতে বিভিন্ন ভূ-ত্বকীয় পাতজনিত বৈশিষ্ট্য রয়েছে, যাদের বেশিরভাগই উল্লম্ব গতিবিধি দ্বারা নিয়ন্ত্রিত হয়। বেশ কয়েকটি গভীর ভূমিকম্পের ঘটনা (> ১০০ কিমি) ভূ-ত্বকের ঊর্ধ্ব-আচ্ছাদনে গভীর ভূ-ত্বকীয় পাতজনিত কার্যকলাপ নির্দেশ করে।\nকলকাতা-ময়মনসিংহ উচ্চ-মাধ্যাকর্ষণ এলাকার পূর্ব প্রান্তের সাথে একই অবস্থানে মিশ্র তলাস্তরের গভীরে প্রোথিত স্বাভাবিক চ্যুতিগুলির একটি সন্ধি অঞ্চল ডাউকি চ্যুতি অতিক্রম করে আসামের নাগা পাহাড় অঞ্চলে চলে গেছে। সন্ধি অঞ্চলটি তার দৈর্ঘ্য জুড়ে একাধিক ধাপ-চ্যুতি দ্বারা চরিত্রায়িত এবং ভূ-কম্পগতভাবে সক্রিয়। এই অঞ্চল থেকে উৎপন্ন ভূমিকম্পের অধঃকেন্দ্রগুলির গভীরতা ৭১ কিমি থেকে শুরু করে ১৫০ কিমি হতে পারে। এই সন্ধি অঞ্চলটিকে প্রচলিতভাবে মহাদেশীয় ভূত্বকের পূর্ণ পুরুত্ববিশিষ্ট ভারতীয় মঞ্চ এবং বঙ্গীয় অগ্রখাতের মধ্যে বিভাজক রেখার প্রতিনিধিত্বকারী হিসাবে বিবেচনা করা হয়।\nদক্ষিণে, সুরমা অববাহিকার ভঙ্গগুলির উত্তর-দক্ষিণ দিকে অগ্রসর অক্ষীয় পৃষ্ঠগুলি ডাউকি চ্যুতির পৃষ্ঠরেখার কাছে পৌঁছানোর সময় উত্তর-পূর্ব দিকে বাঁক নেয়, যা ডাউকি চ্যুতি বরাবর ডানমুখী দিগংশ-স্খলন জাতীয় গতিবিধি নির্দেশ করে। পাদপ্রাচীর স্তুপে হাফলং উত্থানের উদ্গমন বিন্যাস, যার অবতল অংশটি পশ্চিমমুখী, এই অনুমানটিকে আরও সমর্থন দান করে। BoS-এর এই উত্থান হঠাৎ করেই অপেক্ষাকৃত নবীন ডাউকি চ্যুতির প্রান্তে এসে শেষ হয়ে যায়। পশ্চিমে, ডাউকি চ্যুতির ঝুলন্ত প্রাচীর স্তুপটি নবজনি (নিওজিন) যুগের সিলেট খাদের অভঙ্গিল, অবিকৃত, প্রায় অনুভূমিক পাললিক শিলাস্তরের সাথে মিলিত হয়েছে। কিছু গবেষক প্রস্তাব করেছেন যে, ডানমুখী দিগংশ-স্খলন গতিবিধির সময় ডাউকি চ্যুতির মোচক বাঁকের একটি বিচ্ছেদজাত অববাহিকাতে সিলেটের পলি জমা হয়েছিল। সুতরাং ডাউকি চ্যুতির জন্য লব্ধি স্খলন একটি উল্লম্ব উপাদান এবং একটি ডানমুখী দিগংশ-স্খলন উপাদান (তির্যক-স্খলন চ্যুতি) নিয়ে গঠিত।\n\n\n== তথ্যসূত্র =="}