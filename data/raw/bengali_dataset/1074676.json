{"pageid": 1074676, "title": "এম এ মান্নান (অধ্যাপক)", "url": "https://bn.wikipedia.org/wiki?curid=1074676", "content": "এম এ মান্নান একজন বাংলাদেশী ব্যবস্থাপনাবিদ ও শিক্ষাবিদ। তিনি ঢাকা বিশ্ববিদ্যালয়ের (ঢাবি) ব্যবস্থাপনা বিভাগের প্রাক্তন অধ্যাপক এবং বাংলাদেশ উন্মুক্ত বিশ্ববিদ্যালয়ের (বাউবি) সাবেক উপাচার্য।\n\n\n== শিক্ষাজীবন ==\nমান্নান ঢাকা বিশ্ববিদ্যালয়, দিল্লি বিশ্ববিদ্যালয়, ইংল্যান্ডের ম্যানচেস্টার বিশ্ববিদ্যালয় ও মার্কিন যুক্তরাষ্ট্রের ওয়েস্টার্ন কেনটাকি বিশ্ববিদ্যালয়ে উচ্চশিক্ষা লাভ করেন।\n\n\n== কর্মজীবন ==\nমান্নান ঢাকা বিশ্ববিদ্যালয়ের ব্যবস্থাপনা বিভাগের সাবেক অধ্যাপক। কর্মজীবনে তিনি ঢাবির নির্বাচিত সিনেট সদস্য, শহীদ সার্জেন্ট জহুরুল হক হলের প্রভোস্ট, ব্যুরো অব বিজনেস রিসার্চ-এর পরিচালক ও বিভাগীয় প্রধান হিসেবে দায়িত্ব পালন করেন। তিনি দি ইনস্টিটিউট অব চার্টার্ড একাউন্টেন্টস অব বাংলাদেশ-এর পরিচালক ছিলেন। তিনি বিশ্ব ব্যাংক, এশীয় উন্নয়ন ব্যাংক, ইউনিসেফ, ইউরোপিয়ান ইউনিয়ন, ব্রিটিশ কাউন্সিল, সিডা প্রভৃতি আন্তর্জাতিক প্রতিষ্ঠানের পরামর্শক এছাড়াও বিভিন্ন গুরুত্বপূর্ণ দায়িত্ব পালন করেন।\nএম এ মান্নান ২০১৩ সালের ২৪ মার্চ বাংলাদেশ উন্মুক্ত বিশ্ববিদ্যালয়ের উপাচার্য হিসেবে প্রথম মেয়াদে নিয়োগ পান। ২০১৭ সালে প্রথম মেয়াদ শেষ হওয়ার প্রাক্কালে তিনি দ্বিতীয় মেয়াদে উপাচার্য হিসেবে পুনঃনিয়োগ লাভ করেন। ২০২১ সালের ২৩ মার্চ বাউবির উপাচার্য হিসেবে তার মেয়াদ পূর্ণ হয়।\n\n\n== গবেষণাকর্ম ও প্রকাশনা ==\nজাতীয় ও আন্তর্জাতিক জার্নালে তার শতাধিক গবেষণা প্রবন্ধ প্রকাশিত হয়েছে। তিনি দেশে-বিদেশে প্রকাশিত ব্যবসা প্রশাসন ও বাণিজ্যের উপর লিখিত কয়েকটি জনপ্রিয় গ্রন্থের রচয়িতা। এছাড়াও মান্নান প্রায় চল্লিশটি দেশে আন্তর্জাতিক সম্মেলনে যোগদান ও গবেষণা প্রবন্ধ উপস্থাপন করেছেন।\n\n\n== সদস্যপদ ==\nএম এ মান্নান বহু পেশাজীবী সংগঠনের সক্রিয় সদস্য। তিনি ঢাকা বিশ্ববিদ্যালয় শিক্ষক সমিতির তিনবার নির্বাচিত সাধারণ সম্পাদক এবং বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিবসহ বিভিন্ন গুরুত্বপূর্ণ দায়িত্ব পালন করেন।\n\n\n== তথ্যসূত্র =="}