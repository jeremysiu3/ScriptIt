{"pageid": 10915, "title": "নলিনীকান্ত সরকার", "url": "https://bn.wikipedia.org/wiki?curid=10915", "content": "নলিনীকান্ত সরকার(জন্ম ২৮ শে সেপ্টেম্বর ১৮৮৯ খ্রিষ্টাব্দ - মৃত্যু ১৮ ই মে ১৯৮৪ খ্রিষ্টাব্দ) একাধারে সাহিত্যিক, সাংবাদিক, কবি, গায়ক,সাহিত্যবোদ্ধা ও ছন্দশ্রী ছিলেন। তবে হাসির গানের রচয়িতা ও গায়ক হিসাবেই তার বিশেষ খ্যাতি। তিনি কাজী নজরুল ইসলামের চিরসুহৃদ। তিনি নজরুলের স্বরলিপির সংকলন সুরমুকুর এর স্বরলিপিকার। নলিনীকান্ত সাংবাদিকতার হাতেখড়ি শরৎচন্দ্র পণ্ডিত বা দাদাঠাকুরের 'জঙ্গীপুর সংবাদ' পত্রিকায়। শরৎচন্দ্রের পণ্ডিতের জীবিত থাকার অবস্থাতেই তার লেখা 'দাদাঠাকুর'বইটি চলচ্চিত্রায়িত হয়েছিল। ছবি বিশ্বাস দাদাঠাকুরের ভূমিকায় অভিনয় করেন।\n\n\n== সংক্ষিপ্ত জীবনী ==\nনলিনীকান্ত সরকারের পিতা ছিলেন মালদহ জেলার কালিয়াচকের নিকুঞ্জবিহারী সরকার। \nনলিনীকান্তর শৈশব ও কৈশোর কাটে পশ্চিম বঙ্গের মুর্শিদাবাদ জেলার নিমতিতা এলাকার জগতাই গ্রামে। বিপ্লবী দলের সাথে জড়িত ছিলেন। বরদাচরণ মজুমদারের অধীনে তিনি কিছুদিন লালগোলা রাজাদের গ্রন্থাগারে কাজ করেন।\nতিনি কাজী নজরুল ইসলামের লেখা বেশ কিছু গান বেতার ও গ্রামোফোনে গেয়েছেন। নজরুলের প্রথম স্বরলিপির সংকলন সুরমুকুর এর স্বরলিপি তার করা। এতে নজরুলের ২৭টি গানের স্বরলিপি রয়েছে। বইটি ডি এম লাইব্রেরি থেকে ১৯৩৪ সালে প্রকাশিত হয়। মূলত তারই আগ্রহে নজরুল রেকর্ডিংয়ের সাথে যুক্ত হয়েছিলেন। এছাড়া কৌতুক অভিনেতা শরৎ পণ্ডিতের  জীবদ্দশায় তার জীবনীগ্রন্থ দাদাঠাকুর রচনা করেন নলিনীকান্ত সরকার।\nভক্ত ও বৈষ্ণব পরিবারের সন্তান তিনি শৈশব থেকেই আধ্যাত্মিকতার দিকে আকৃষ্ট ছিলেন। পরবর্তীকালে বহু সাধু মহাপুরুষের সান্নিধ্যে আসেন। গৃহীযোগী বরদাচরণ মজুমদার, যোগীর কালীপদ গুহরায় প্রভৃতির প্রিয়পাত্র ছিলেন। ১৯২১ খ্রি. পুদুচেরিতে তিনি প্রথম শ্রীঅরবিন্দকে দর্শন করে যোগ সাধনা গ্রহণের সুযোগ পান। পরে ১৯৪৮ খ্রিষ্টাব্দে সপরিবারে পুদুচেরি আশ্রমবাসী হন। সেখানেই ১৯৮৪ খ্রিষ্টাব্দের ১৮ ই মে প্রয়াত হন।\n\n\n== গ্রন্থাবলি ==\nসুরমুকুর (১৯৩৪)\nশ্রদ্ধাস্পদেষু\nদাদাঠাকুর\n কান্তপদলিপি\n হাসির অন্তরালে\n আসা যাওয়ার মাঝখানে \n\n\n== তথ্যসূত্র ==\n\n5.সংসদ বাঙালি চরিতাভিধান প্রথম খণ্ড ৫ম সংস্করণ ৩য় মুদ্রণ (পৃষ্ঠা ৩৪৮) ISBN 978-81-7955-135-6\n\n\n== বহিঃসংযোগ =="}