{"pageid": 1515366, "title": "ভান, তুরস্ক", "url": "https://bn.wikipedia.org/wiki?curid=1515366", "content": "ভান (আর্মেনীয়: Վան; কুর্দি: Wan) পূর্ব তুরস্কের ভান প্রদেশের একটি শহর। এটি ভান হ্রদের পূর্ব উপকূলে অবস্থিত এবং প্রদেশটির রাজধানী ও বৃহত্তম শহর।\nভান দীর্ঘ ইতিহাসের অধিকারী একটি গুরুত্বপূর্ণ নগর কেন্দ্র। এটি প্রথম সহস্রাব্দ খ্রিস্টপূর্ব যুগ থেকেই একটি বৃহৎ শহর হিসেবে পরিচিত। এটি প্রথমে উরারতু রাজ্যের রাজধানী তুশবা নামে পরিচিত ছিল, যা নবম শতাব্দী খ্রিস্টপূর্ব থেকে ষষ্ঠ শতাব্দী খ্রিস্টপূর্ব পর্যন্ত টিকে ছিল। পরবর্তীতে এটি আর্মেনীয় রাজ্যের ভাসপুরাকান অঞ্চলের কেন্দ্র হিসেবে গুরুত্বপূর্ণ ভূমিকা পালন করে। তুর্কিদের উপস্থিতি ভান এবং সমগ্র আনাতোলিয়ায় শুরু হয় মালাজগির্দের যুদ্ধে (১০৭১) সেলজুকদের বাইজেন্টাইনদের বিরুদ্ধে বিজয়ের পর।\nভান একসময় আর্মেনীয় জনগোষ্ঠীর দ্বারা ঘনবসতিপূর্ণ ছিল, তবে ১৯১০-এর দশকে আর্মেনীয় গণহত্যার পর জনসংখ্যার বড় পরিবর্তন ঘটে। বর্তমানে, শহরটি প্রধানত কুর্দি জনগোষ্ঠীর দ্বারা অধ্যুষিত।\n\n\n== ইতিহাস ==\n\nভান প্রদেশে পরিচালিত প্রত্নতাত্ত্বিক খনন ও জরিপের ফলাফলে দেখা যায়, এই অঞ্চলে মানব বসতির ইতিহাস কমপক্ষে ৫০০০ খ্রিস্টপূর্বাব্দ পর্যন্ত প্রসারিত। তিলকিটেপে টিলা, যা ভান হ্রদের তীরে এবং ভান দুর্গ থেকে কয়েক কিলোমিটার দক্ষিণে অবস্থিত, ভানের প্রাচীনতম সংস্কৃতি সম্পর্কে একমাত্র তথ্যসূত্র।\n\n\n=== উরারতু ===\n\nপ্রাচীনকালে তুশপা নামে পরিচিত ভান ছিল ৯ম শতাব্দী খ্রিস্টপূর্বে উরারতীয় রাজ্যের রাজধানী। প্রাথমিক বসতিগুলি গড়ে উঠেছিল বর্তমান ভান দুর্গের (ভান কালেসি) আশেপাশে, যা ভান হ্রদের পাশে এবং আধুনিক শহরের কয়েক কিলোমিটার পশ্চিমে অবস্থিত। এখানে ৮ম ও ৭ম শতাব্দী খ্রিস্টপূর্বের উরারতীয় কীলকাকার লিখন পদ্ধতি লিপি আবিষ্কৃত হয়েছে। 'ভান' নামটি এসেছে উরারতীয়দের আত্মনাম বিয়াইনা থেকে।\n\n\n=== আর্মেনিয়ার রাজ্য ===\nএই অঞ্চলটি খ্রিস্টপূর্ব ৭ম শতকে ওরোন্টিড রাজবংশের নিয়ন্ত্রণে আসে এবং পরে খ্রিস্টপূর্ব ৬ষ্ঠ শতকের মাঝামাঝি সময়ে পারস্যদের অধীনে চলে যায়। ভান দুর্গ শহরের কেন্দ্রের বাইরে অবস্থিত এবং সেখানে একটি উৎকৃষ্টভাবে সংরক্ষিত ত্রিভাষিক লিপি রয়েছে, যা শাহানশাহ জেরক্সেস খ্রিস্টপূর্ব ৫ম শতকে এক মসৃণ শিলার অংশে উৎকীর্ণ করেছিলেন। এটি দুর্গের কাছে, মাটি থেকে প্রায় ২০ মিটার (৬৬ ফুট) উচ্চতায় স্থাপিত। এই শিলালিপিটি প্রায় অবিকৃত অবস্থায় টিকে আছে এবং এটি তিনটি স্তম্ভে বিভক্ত, যেখানে ২৭টি করে সারি রয়েছে। লেখাগুলি বাম থেকে ডানে প্রাচীন ফার্সি, ব্যাবিলোনীয় এবং এলামাইট ভাষায় খোদাই করা হয়েছে। খ্রিস্টপূর্ব ৩৩১ সালে মহান আলেকজান্ডার ভান দখল করেন এবং তার মৃত্যুর পর এটি সেলেউসিড সাম্রাজ্যের অংশ হয়ে যায়। খ্রিস্টপূর্ব ২য় শতকের শুরুতে এটি আর্মেনিয়ার রাজ্যেের অধীনে আসে। রাজা দ্বিতীয় টিগ্রানেসের শাসনামলে এটি একটি গুরুত্বপূর্ণ কেন্দ্র হয়ে ওঠে। তিনি খ্রিস্টপূর্ব ১ম শতকে টিগ্রানাকের্ত শহর প্রতিষ্ঠা করেন। খ্রিস্টপূর্ব প্রথম শতাব্দীর প্রথম দিকে এটি পার্থিয়ান সাম্রাজ্যের দখলে চলে যায় এবং ৩য় শতাব্দী পর্যন্ত তাদের শাসনে ছিল। তবে এই সময়কালে একবার এটি আর্মেনীয় আরসাসিড রাজবংশের দখলেও আসে। মোভসেস খোরেনাতসির রচিত আর্মেনিয়ার ইতিহাস গ্রন্থে শহরটির নাম তোস্প উল্লেখ করা হয়েছে, যা উরার্তুদের তুশপা থেকে এসেছে।\n\n\n=== বাইজান্টাইন, সাসানীয় এবং আরৎসরুনি রাজবংশ ===\n\nপার্থিয়ান সাম্রাজ্যের পতনের পর নতুন পার্সি সাম্রাজ্য, যা সাসানীয় সাম্রাজ্য নামে পরিচিত, এই অঞ্চলের নিয়ন্ত্রণ নেয়। রোমান ও পার্সিদের মধ্যে ৭০০ বছরের বেশি সময় ধরে চলা যুদ্ধের (রোমান-পারস্য যুদ্ধ) কিছু গুরুত্বপূর্ণ যুদ্ধ বর্তমান ভান শহর ও তার আশেপাশে সংঘটিত হয়। বাইজেন্টাইন সাম্রাজ্য ৬২৮ থেকে ৬৪০ সালের মধ্যে অল্প সময়ের জন্য অঞ্চলটি শাসন করে। এটি ঘটে ৬০২–৬২৮ বাইজেন্টাইন–সাসানীয় যুদ্ধে তাদের বিজয়ের পর। তবে এরপর মুসলিম আরবরা অঞ্চলটি আক্রমণ করে এবং এটিকে আর্মিনিয়া নামে এক প্রদেশে পরিণত করে। আরবদের ক্ষমতা দুর্বল হয়ে পড়লে স্থানীয় আর্মেনীয় শাসকরা আবার মাথাচাড়া দিয়ে ওঠে। তাদের মধ্যে আরৎসরুনি রাজবংশ দ্রুত শক্তিশালী হয়ে ওঠে। প্রথম দিকে তারা আনি রাজ্যের শাসকদের ওপর নির্ভরশীল ছিল, কিন্তু ৯০৮ সালে নিজেদের স্বাধীনতা ঘোষণা করে ভাসপুরাকানের রাজ্য প্রতিষ্ঠা করে। এই রাজ্যের কোনো নির্দিষ্ট রাজধানী ছিল না। রাজা এক জায়গা থেকে আরেক জায়গায় সরে যেতেন, ফলে রাজদরবারও স্থানান্তরিত হতো—যেমন ভান শহর, ভোস্তান, আঘতামার ইত্যাদি। ১০২১ সালে ভাসপুরাকানের শেষ রাজা সেনেকেরিম-হোভহান্নেস আরৎসরুনি তার পুরো রাজ্য বাইজান্টাইন সাম্রাজ্যের কাছে সমর্পণ করেন। বাইজান্টাইনরা এখানে ভাসপুরাকানের প্রশাসনিক অঞ্চল (থিম) প্রতিষ্ঠা করে। বাইজান্টাইন শাসনামলে ভান শহরকে গ্রিক ভাষায় \"Eua\" বা \"Eva\" (প্রাচীন গ্রিক: Εύα) নামে ডাকা হতো।\n\n\n=== সেলজুক সাম্রাজ্য এবং রুম ===\n১০৫০-এর দশকে সেলজুক তুর্কিদের আক্রমণ ভাসপুরাকানে শুরু হয়। ১০৭১ সালে মালাজগির্দের যুদ্ধে তাদের বিজয়ের পর পুরো অঞ্চলটি তাদের নিয়ন্ত্রণে চলে যায়। এরপর স্থানীয় মুসলিম শাসকরা আবির্ভূত হন, যেমন আহলাতশাহ এবং কুর্দি আইয়ুবীয়রা (১২০৭)। প্রায় ২০ বছর ধরে ভান শহরটি আনাতোলীয় সেলজুক সালতানাতের অধীনে ছিল, তবে ১২৪০-এর দশকে এটি মঙ্গল দখলে চলে যায়। ১৪শ শতকে ভান তৈমুরিদের নিয়ন্ত্রণে আসে। এরপর পর্যায়ক্রমে তুর্কোমান কারা কায়ুনলু এবং আক কায়ুনলু গোষ্ঠীগুলি অঞ্চলটি শাসন করে।\n\n\n=== তুর্কি-ইরানীয় প্রতিদ্বন্দ্বিতা এবং উসমানীয় যুগ ===\n\n১৫শ শতকের প্রথমার্ধে ভান অঞ্চলটি সংঘাতপূর্ণ হয়ে ওঠে, কারণ এটি উসমানীয় সাম্রাজ্য এবং প্রতিবেশী পারসিক সাফাভীয়দের মধ্যে বিতর্কিত ছিল। ১৫০২ সালে সাফাভিরা ভান দখল করে, যা পূর্বে আক কায়ুনলুদের অংশ ছিল। তবে ১৫১৫ সালে চালদিরানের যুদ্ধে বিজয়ের পর উসমানীয়রা স্বল্প সময়ের জন্য শহরটি দখল করে। ১৫২০ সালে সাফাভিরা পুনরায় ভান দখল করে, তবে ১৫৪৮ সালের আরেকটি অটোমান-সাফাভি যুদ্ধে উসমানীয়রা এর ওপর স্থায়ী নিয়ন্ত্রণ প্রতিষ্ঠা করে। ১৫৫৫ সালের আমাসিয়া শান্তি চুক্তি অনুসারে যুদ্ধের অবসানের পর ভান শহরটি আনুষ্ঠানিকভাবে উসমানীয়দের অধীনে আসে। প্রথমে এটি এরজুরুম ইয়ালেতের অধীনস্থ সানজাক হিসেবে গঠিত হয়, পরে ১৫৭০ সালের দিকে এটিকে একটি স্বতন্ত্র ভান ইয়ালেত হিসেবে ঘোষণা করা হয়। ১৬০৪ সালে, পার্সিয়ান সম্রাট প্রথম আব্বাস আবার ভান দখল করেন এবং পূর্ব আনাতোলিয়ার বেশ কিছু অঞ্চল পুনরুদ্ধার করেন। তবে ১৬৩৯ সালের যুহাবের সন্ধি অনুযায়ী উসমানীয়রা চূড়ান্তভাবে শহরটির ওপর স্থায়ী কর্তৃত্ব প্রতিষ্ঠা করে।\n\n১৯০০ সালের শুরুর দিকে ভান শহরে এগারোটি আর্মেনীয় এবং দশটি তুর্কি স্কুল ছিল। উনিশ শতকের দ্বিতীয়ার্ধে, ভান উসমানীয় সাম্রাজ্যের রাজনীতিতে গুরুত্বপূর্ণ ভূমিকা রাখতে শুরু করে। এর কারণ ছিল পারসিক, রুশ এবং উসমানীয় সাম্রাজ্যের সীমানার কাছাকাছি অবস্থিত হওয়া এবং মসুলের নিকটবর্তী অবস্থান। উসমানীয় সাম্রাজ্যের পতনের সময়কাল ঘনিয়ে আসার সঙ্গে সঙ্গে স্থানীয় প্রশাসনে আর্মেনীয়দের যথেষ্ট প্রতিনিধিত্ব ছিল।\n\n\n==== উসমানীয় যুগের জনসংখ্যা ====\nউসমানীয় ভানের জনসংখ্যা নিয়ে ব্যাপক বিতর্ক রয়েছে, কারণ এটি প্রথম বিশ্বযুদ্ধের আগে অঞ্চলটির মালিকানা দাবির সাথে সরাসরি সম্পর্কিত। অনুমান করা হয়, প্রথম বিশ্বযুদ্ধের আগে ভান শহরের জনসংখ্যা ছিল প্রায় ৫০,০০০। এর মধ্যে ৩০,০০০ ছিলেন আর্মেনীয় এবং ২০,০০০ ছিলেন মুসলমান। ১৯১৪ সালের আনুষ্ঠানিক উসমানীয় জনসংখ্যা শুমারি অনুসারে, ভান প্রদেশে ১,৭৯,৪২২ জন মুসলমান এবং ৬৭,৭৯৭ জন আর্মেনীয় বাস করতেন। তবে এই পরিসংখ্যানে কেবলমাত্র পুরুষ নাগরিকদের গণনা করা হয়েছে, নারী ও শিশুদের অন্তর্ভুক্ত করা হয়নি। সাম্প্রতিক গবেষণা অনুযায়ী, পুরো ভান প্রদেশে (নারী ও শিশু সহ) প্রায় ৩,১৩,০০০ মুসলমান, ১,৩০,০০০ আর্মেনীয় এবং ৬৫,০০০ অন্যান্য জনগোষ্ঠীর (যেমন অ্যাসিরীয় জাতিরা) বসবাস ছিল।\nভানের জনসংখ্যা নিয়ে বিতর্কের আরেকটি কারণ ছিল প্রদেশের সীমানার পরিবর্তন। উদাহরণস্বরূপ, ১৮৭৫ সালে ভান এবং হাক্কারি আলাদা করা হয়েছিল, তবে ১৮৮৮ সালে আবার একত্রিত করা হয়, যা জনগণনার সংখ্যা উল্লেখযোগ্যভাবে পরিবর্তন করে। কিছু লেখক মনে করেন, এই পুনর্গঠনটি করা হয়েছিল যাতে আর্মেনীয়রা সংখ্যাগরিষ্ঠতা অর্জন করতে না পারে। ১৮৬২ সালের একটি অনুমান অনুযায়ী, ভানে ৯০,১০০ জন খ্রিস্টান (এর মধ্যে সিরিয়াক খ্রিস্টানরাও অন্তর্ভুক্ত) এবং ৯৫,১০০ জন মুসলমান বসবাস করতেন। ফ্রান্সের ভান কনসালের রিপোর্ট অনুযায়ী, ভান ও বিটলিস অঞ্চলে ৫১.৪৬% কুর্দি, ৩২.৭০% আর্মেনীয় এবং ৫.৫৩% তুর্কি জনগোষ্ঠী ছিল। অন্যদিকে, কনস্টান্টিনোপলের আর্মেনীয় প্যাট্রিয়ার্কেটের অনুমান অনুসারে, ভানে ১,৮৫,০০০ জন আর্মেনীয়, ১৮,০০০ অ্যাসিরীয়, ৭২,০০০ কুর্দি, ৪৭,০০০ তুর্কি, ২৫,০০০ ইয়াজিদি, ৫,০০০ জাজা এবং ৩,০০০ জিপসি বসবাস করতেন। তৎকালীন রাজনৈতিক বাস্তবতা এবং বিশেষ করে আর্মেনীয় গণহত্যার প্রেক্ষাপটে জনসংখ্যা পরিসংখ্যান অত্যন্ত গুরুত্বপূর্ণ হয়ে ওঠে। বার্লিন সম্মেলনের সময় উভয় পক্ষই তাদের জনসংখ্যার সংখ্যা অতিরঞ্জিত করার অভিযোগের সম্মুখীন হয়েছিল।\n\n\n=== ১৮৭৭-১৮৭৮ সালের রুশ-তুর্কি যুদ্ধ ===\nএই যুদ্ধে কুর্দি নেতা শেখ জলালউদ্দিন হাজার হাজার সৈন্যের নেতৃত্ব দেন এবং ভান প্রদেশের আর্মেনীয় জনগণের ওপর ব্যাপক হত্যাযজ্ঞ চালান। তিনি তাদের বহু গ্রাম ধ্বংস ও লুটপাট করেন। এই ঘটনা ব্রিটিশ যুদ্ধ সংবাদদাতা চার্লস বি. নরম্যানের বই আর্মেনিয়া এবং ১৮৭৭ সালের অভিযান এবং আর্মেনীয় ঔপন্যাসিক রাফফির কাল্পনিক উপন্যাস জালালেদ্দিন- এ একইরকমভাবে বর্ণিত হয়েছে।\n\n\n=== প্রথম বিশ্বযুদ্ধ এবং আর্মেনীয় গণহত্যা ===\n\n১৯১৪ সালের শেষ দিকে উসমানীয় সাম্রাজ্যের বিশেষ বাহিনী এবং সংশ্লিষ্ট মিলিশিয়া দল ভান প্রদেশে আর্মেনীয় গণহত্যা শুরু করে। অঞ্চলটির আলবেনীয় প্রশাসক দজেভদেত বে বলেছিলেন, \"আমরা আজারবাইজান থেকে আর্মেনীয় এবং আসিরীয় খ্রিস্টানদের সরিয়ে ফেলেছি, ভানেও আমরা একই কাজ করব।\" অটোমান সংসদের একজন সদস্য, আলেপ্পোর গভর্নর এবং ভানের জার্মান কনসুলের প্রতিবেদনগুলোতে উল্লেখ করা হয় যে, স্থানীয় প্রশাসন পরিকল্পিতভাবে আর্মেনীয়দের উসকানি দিচ্ছিল। ১৯১৫ সালের এপ্রিলে, দজেভদেত বে চারজন আর্মেনীয় নেতাকে মৃত্যুদণ্ড কার্যকর করার আদেশ দেন এবং সব আর্মেনীয় পুরুষদের তার সামনে হাজির হতে বলেন। এতে আতঙ্কিত হয়ে আর্মেনীয়রা আত্মরক্ষার জন্য অস্ত্র তুলে নেয়। তবে ইতিহাসবিদ এবং সমাজবিজ্ঞানী তানার আকচাম মনে করেন যে, ভানের ক্ষেত্রে আর্মেনীয়দের স্থানান্তর সামরিক কৌশল হিসেবেও দেখা যেতে পারে। তিনি উল্লেখ করেন যে, ভানে আর্মেনীয় প্রতিরোধকে পৃথক একটি ঘটনা হিসেবে বিবেচনা করা উচিত।\n\n১৯১৫ সালের এপ্রিলে, যখন ভানের পার্শ্ববর্তী গ্রামগুলোতে আর্মেনীয়দের গণহত্যা চলছিল, তখন শহরের আর্মেনীয়রা বিদ্রোহ ঘোষণা করে আত্মরক্ষার চেষ্টা চালায়। মে মাসের শেষের দিকে রুশ সেনারা এসে ভানের আর্মেনীয় প্রতিরোধ যোদ্ধাদের মুক্ত করে এবং ২১ মে তারা শহরের চাবি রুশ জেনারেল নিকোলাই ইউদেনিচের হাতে তুলে দেয়। তবে, আগস্টে একটি যুদ্ধের মাধ্যমে অটোমান সেনারা ভান পুনর্দখল করে। সেপ্টেম্বর ১৯১৫ সালে, রুশ বাহিনী আবারও তুর্কিদের শহর থেকে বিতাড়িত করে। কিন্তু ১৯১৭ সালে রাশিয়ার অক্টোবর বিপ্লবের পর রুশ সেনারা অঞ্চলটি ছেড়ে যেতে শুরু করে এবং ১৯১৮ সালের এপ্রিলে অটোমান বাহিনী পুনরায় ভান দখল করে। তানার আকচামের মতে, অটোমান নথিতে আর্মেনীয়রা, ১৯১৫–১৯২০) বইয়ে উল্লেখ করা হয়েছে যে, তুর্কিরা যখন রুশদের কাছ থেকে শহরটি পুনর্দখল করে, তখন তারা শহরের আর্মেনীয় জনগোষ্ঠীকে হত্যা করে। ক্লারেন্স উশার, যিনি একজন মার্কিন চিকিৎসক ও মিশনারি ছিলেন এবং ঘটনাগুলোর প্রত্যক্ষদর্শী ছিলেন, তিনি রিপোর্ট করেন যে, প্রায় ৫৫,০০০ আর্মেনীয়কে হত্যা করা হয়েছিল। প্রথম বিশ্বযুদ্ধের সমাপ্তির পর উসমানীয়রা সেনারা ভান অঞ্চলের নিয়ন্ত্রণ হারাতে বাধ্য হয়।\n\n\n=== তুর্কি স্বাধীনতা যুদ্ধ এবং প্রজাতন্ত্র ===\n\nসেভ্র চুক্তি অনুযায়ী, মিত্রশক্তির পরিকল্পনা ছিল শহরটিকে প্রথম আর্মেনীয় প্রজাতন্ত্রের অধীনে দেওয়া। কিন্তু মোস্তফা কামাল আতাতুর্কের নেতৃত্বে তুরস্কের স্বাধীনতা যুদ্ধ শুরু হলে তুর্কি বিপ্লবীরা এই চুক্তির শর্ত প্রত্যাখ্যান করে। তবে, ভানকে আর্মেনীয়দের কাছে হস্তান্তরের ধারণা একপর্যায়ে বিবেচনায় আসে। ১৯১৯ সালের ১৪ অক্টোবর, ইসমেত ইনোনু সেনাবাহিনীর কর্মকর্তাদের কাছে ভান এবং বিতলিস হস্তান্তর প্রসঙ্গে মতামত নেন। কিন্তু আঙ্কারার সংসদ এই বিষয়ে কোনো সমঝোতা করতে অস্বীকৃতি জানায়। ১৯২০ সালের মধ্যে, ভান পুনরায় তুর্কি নিয়ন্ত্রণে আসে এবং অবশিষ্ট আর্মেনীয় বাসিন্দাদের বিতাড়িত করা হয়, যা ছিল জাতিগত নিধনের চূড়ান্ত ধাপ। লোজান চুক্তি এবং কার্স চুক্তির মাধ্যমে সেভ্র চুক্তি বাতিল হয়ে যায় এবং ভান আনুষ্ঠানিকভাবে তুরস্কের শাসনে থেকে যায়।\nযুদ্ধের শেষে, ভান শহর প্রায় জনশূন্য ও ধ্বংসস্তূপে পরিণত হয়। যুদ্ধের পর শহরটি পুনর্নির্মাণ করা হয় প্রাচীন দুর্গের কয়েক কিলোমিটার পূর্বে, যা এখন ভান দুর্গ (ভান কালেসি) নামে পরিচিত। বর্তমানে, শহরটি সমুদ্রপৃষ্ঠ থেকে প্রায় ১,৭৫০ মিটার (৫,৭৪১ ফুট) উচ্চতায় অবস্থিত।\n\n\n== পর্যটন ==\n\nভানের প্রধান পর্যটন আকর্ষণগুলোর মধ্যে রয়েছে হোশাপ দুর্গ, মুরাদিয়ে জলপ্রপাত, আকদামার দ্বীপ, ভান দুর্গ, টার্না হ্রদ, আকগোল হ্রদ এবং ভান জাদুঘর।\n\n\n== রাজনীতি ==\n\n২০১৯ সালের তুরস্কের স্থানীয় নির্বাচনগুলোতে, এইচডিপি দলের বেদিয়া ওজগোকচে এরতান ভানের মেয়র নির্বাচিত হন। তবে, আগস্ট ২০১৯ সালে তাকে বরখাস্ত করা হয় এবং সন্ত্রাসবাদকে সমর্থন করার অভিযোগে ৩০ বছরের কারাদণ্ড দেওয়া হয়। এটি ছিল তুর্কি সরকারের কুর্দি এইচডিপি দলের রাজনীতিবিদদের বিরুদ্ধে দমন-পীড়নের অংশ। তার স্থলে তুরস্কের সরকার একজন অরাজনৈতিক প্রশাসক মেহমেত এমিন বিলমেজকে নিয়োগ দেয়। কুর্দি অঞ্চলের অন্যান্য শহরের বহু মেয়রও একই ভাগ্যবরণ করেন। এই সিদ্ধান্তের বিরুদ্ধে বিক্ষোভ শুরু হলে তুর্কি পুলিশ জলকামান ব্যবহার করে তা দমন করে। কিছু প্রতিবাদকারী নিহত হন।\n\n\n== জনসংখ্যা ==\n২০২২ সালের শেষের দিকে, ভান শহরের জনসংখ্যা ছিল ৫২৫,০১৬, তবে সাবেক মেয়র বুরহান ইয়েনগুনের মতে এটি ৬ লাখ পর্যন্ত হতে পারে।  আগে ভানের কেন্দ্রীয় (মার্কেজ) জেলা ১,৯৩৮.১৪ বর্গকিলোমিটার এলাকাজুড়ে বিস্তৃত ছিল। তবে পরবর্তীতে এটি দুটি নতুন জেলায় বিভক্ত হয়—ইপেকইয়োলু এবং তুশবা। বর্তমানে, ভান শহরে কুর্দি জনগোষ্ঠীর সংখ্যাগরিষ্ঠতা রয়েছে, এবং তুর্কি জনগোষ্ঠী সংখ্যালঘু হিসেবে বসবাস করে।\n\n\n== ভূগোল ==\nভান শহরটি এরেক পর্বতের পশ্চিম পাদদেশে অবস্থিত।\n\n\n=== জলবায়ু ===\nভানে ভূ-মধ্যসাগরীয় জলবায়ুর প্রভাবযুক্ত আর্দ্র মহাদেশীয় জলবায়ু (কোপেন: Dsa, ট্রেওয়ারথা: Dc) বিদ্যমান। শীতকাল ঠান্ডা ও তুষারাচ্ছন্ন, এবং গ্রীষ্মকাল খুবই উষ্ণ ও শুষ্ক। বছরের বেশিরভাগ সময় বৃষ্টিপাত হয়, তবে বসন্ত ও শরৎকালে এর পরিমাণ কিছুটা বৃদ্ধি পায়। জুলাই থেকে সেপ্টেম্বর পর্যন্ত একটি সংক্ষিপ্ত শুষ্ক মৌসুম দেখা যায়।\n\n\n=== স্থানীয় দর্শনীয় স্থান ===\n\nআধুনিক ভান শহরটি সমতলে অবস্থিত, যা ভান হ্রদের কাছ থেকে ৫ কিলোমিটার (৩ মাইল) দূর পর্যন্ত বিস্তৃত। বহু বছর ধরে শোনা যাচ্ছে যে, ভান হ্রদে একটি রহস্যময় প্রাণী, যা \"ভান হ্রদের দানব\" নামে পরিচিত, বাস করে। এ অঞ্চলের দ্বিতীয় বৃহত্তম হ্রদ এরচেক হ্রদ, যা ভান হ্রদের ঠিক পূর্বদিকে অবস্থিত।\nভান শহরকে প্রায়ই \"পূর্বের মুক্তো\" বলা হয়, কারণ এর প্রাকৃতিক সৌন্দর্য অত্যন্ত মনোমুগ্ধকর। একই অর্থ বহন করে এমন একটি পুরোনো আর্মেনীয় প্রবাদ হলো, \"এই পৃথিবীতে ভান, পরবর্তী জীবনে স্বর্গ\"। তুর্কি ভাষায় এই প্রবাদটি সামান্য পরিবর্তিত হয়ে হয়েছে, Dünyada Van, ahirette iman, যার অর্থ, \"এই পৃথিবীতে ভান, পরকালের জন্য ঈমান\"।\nশহরটিতে ভান ইয়ুজুনজু ইল বিশ্ববিদ্যালয় (ভান শততম বর্ষ বিশ্ববিদ্যালয়) অবস্থিত। এটি সাম্প্রতিক সময়ে দুইটি বহুল আলোচিত তদন্তের কারণে শিরোনামে আসে, যার একটি পরিচালিত হয়েছিল বিশ্ববিদ্যালয়ের রেক্টর হাসান জেইলানের বিরুদ্ধে অভিযোগের তদন্তের জন্য। কিছু সময়ের জন্য তিনি আটক ছিলেন, তবে পরবর্তীতে তাকে নির্দোষ ঘোষণা করা হয়। তবে, তিনি রেক্টরের পদ হারান। হাসান জেইলান হলেন আগোপ ভার্তোভ্যানের নাতি, যিনি উসমানীয় আমলের একজন আর্মেনীয় এবং আধুনিক তুর্কি থিয়েটারের প্রতিষ্ঠাতা হিসেবে পরিচিত। বর্তমানে, তিনি ভান ইয়ুজুনজু ইল বিশ্ববিদ্যালয়ের পরিবেশ প্রকৌশল বিভাগের প্রধান হিসেবে দায়িত্ব পালন করছেন।\n\n\n=== ভূমিকম্প ===\n\n১৯৪১ সালে, ভান একটি বিধ্বংসী ৫.৯ মাত্রার ভূমিকম্পের শিকার হয়েছিল। এরপর, ২৩ অক্টোবর ২০১১ সালে আরও বড় একটি ৭.২ মাত্রার ভূমিকম্প আঘাত হানে।  এর মাত্র কয়েক সপ্তাহ পর, ৯ নভেম্বর ২০১১ সালে আরেকটি ভূমিকম্প ঘটে, যার ফলে বেশ কয়েকটি ভবন ধসে পড়ে।\n\n\n== রন্ধনশৈলী ==\nতুরস্কের কিছু শহর যেমন কাবাব বা অন্যান্য ঐতিহ্যবাহী স্থানীয় খাবারের জন্য বিখ্যাত হয়ে উঠেছে, ভান নিজেকে বিশেষভাবে পরিচিত করেছে এর অনন্য সকালের নাশতার সংস্কৃতির জন্য।\n\n\n== গণমাধ্যম ==\nভানের কাছে একটি লংওয়েভ সম্প্রচার কেন্দ্র রয়েছে, যেখানে ২৫০-মিটার-tall (৮২০-ফুট) উচ্চতার একটি গাইড মাস্ট রয়েছে। এটি ১৯৯০ সালে চালু হয় এবং ২২৫ kHz ফ্রিকোয়েন্সিতে ৬০০ kW শক্তিতে কার্যক্রম পরিচালনা করে। এছাড়াও, ভানে স্থানীয় সংবাদ মাধ্যম রয়েছে, যেমন Van Gazetesi এবং Gazete Van।\n\n\n== উল্লেখযোগ্য ব্যক্তি ==\nহানিমজার মেলেত (জন্ম ১৯৯৩), জাতীয় দলীয় হুইলচেয়ার বাস্কেটবল খেলোয়াড়।\nভারদান আজেমিয়ান (জন্ম ১৯০৫), ভান শহরে জন্মগ্রহণ করা আর্মেনিয়ান নাট্যপরিচালক এবং অভিনেতা। তাকে ১৯৬৫ সালে সোভিয়েত ইউনিয়নের জননন্দিত শিল্পী হিসেবে ঘোষণা করা হয় এবং ১৯৭৫ সালে তাকে সমাজতান্ত্রিক শ্রমের নায়ক হিসেবে সম্মানিত করা হয়।\n\n\n== ভান বিড়াল ==\n  \nভান বিড়াল একটি বিড়াল প্রজাতি যা এই শহরেই উদ্ভূত এবং তার নামেই এটি পরিচিত। এটি তার সাদা পশম এবং ভিন্ন রঙের চোখের জন্য পরিচিত।\n\n\n== আন্তর্জাতিক সম্পর্ক ==\n\n\n=== টুইন টাউন – বোন শহর ===\nভান শহর ভগিনী শহর হিসেবে সম্পর্কিত:\n\n বুরসা, তুরস্ক\n ওডেসা, ইউক্রেন\n কার্লসরুহে, জার্মানি\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== গ্রন্থপঞ্জি ==\nহোভান্নিসিয়ান, রিচার্ড জি., সম্পাদক (২০০০), আর্মেনিয়ান ভ্যান/ভাসপুরাকান, ঐতিহাসিক আর্মেনীয় শহর এবং প্রদেশ, কোস্টা মেসা, ক্যালিফোর্নিয়া: মাজদা পাবলিশার্স, ওসিএলসি 44774992 উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== তথ্যসূত্র ==\n\n\n== বহিঃসংযোগ ==\n\nভানের গভর্নরশিপ\nভান পৌরসভা\nভান ইয়ুজুনজু ইল বিশ্ববিদ্যালয়\nএস্কি ভানের পুনর্গঠন দেখানো সিনেমা"}