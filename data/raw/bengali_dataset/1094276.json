{"pageid": 1094276, "title": "বার্নি, তাসমানিয়া", "url": "https://bn.wikipedia.org/wiki?curid=1094276", "content": "বার্নি অস্ট্রেলিয়ার তাসমানিয়ার উত্তর-পশ্চিম উপকূলের একটি বন্দর শহর। ১৮২৭ সালে প্রতিষ্ঠিত হলে এর নাম করণ করা হয় ইমু বে, ১৮৪০-এর দশকের শুরুতে ভ্যান ডাইমেনস ল্যান্ড কোম্পানির পরিচালক উইলিয়াম বার্নির নামে বর্তমান নামকরণ করা হয়। ১৯৮৮ সালের ২৬শে এপ্রিল রানী দ্বিতীয় এলিজাবেথ বার্নিকে একটি শহর ঘোষণা করেন।\n২০১৯-এর হিসাব অনুযায়ী, বার্নির শহুরে জনসংখ্যা ছিল মোট ১৯,৫৫০ জন। এটি বার্নি শহর স্থানীয় সরকার অঞ্চল দ্বারা পরিচালিত হয়।\n\n\n== অর্থনীতি ==\nবার্নির প্রধান শিল্পগুলি হ'ল ভারী উৎপাদন, বনায়ন এবং কৃষিকাজ। বনশিল্পের পাশাপাশি বার্নি বন্দরটিও এর রাজস্বের অন্যতম প্রধান উৎস। ১৮৯৭ সালে ইমু বে রেলওয়ে চালুর পরে বার্নি ছিল পশ্চিম উপকূলের খনিগুলির প্রধান বন্দর। বার্নির বেশিরভাগ শিল্প রেল এবং বন্দরের চারপাশে অবস্থিত ছিল।\nসারে হিলস এবং হ্যাম্পশায়ার হিলস লট হস্তান্তরের পর, কৃষি শিল্প মূলত বনায়ন দ্বারা প্রতিস্থাপিত হয়। ১৯৩৮ সালে অ্যাসোসিয়েটেড পাল্প অ্যান্ড পেপার মিলস কর্তৃক পাল্প ও পেপার মিল প্রতিষ্ঠা এবং শতাব্দীর পরবর্তী অংশে উডচিপ টার্মিনালের মাধ্যমে ১৯০০-এর দশকে বার্নির উন্নয়নে বনায়নের প্রভাব একটি প্রধান ভূমিকা পালন করে। ক্রেতাকে সুরক্ষিত করতে ব্যর্থ হওয়ায় ২০১০ সালে বার্নি পেপার মিল বন্ধ হয়ে যায়।\n\n\n== জনসংখ্যা ==\n২০১৮ সালের জুনের হিসাভমতে বার্নি ও এর নিকটবর্তী উইনইয়ার্ড শহরের যৌথভাবে শহুরে জনসংখ্যা ছিল আনুমানিক ২৭,১৭৪ জন, যা পূর্ববর্তী পাঁচ বছরের তুলনায় গড়ে বার্ষিক -০.২৭% হারে কিছুটা হ্রাস পেয়েছে।\n\n\n== শিক্ষা এবং সুবিধাদি ==\nবার্নির ব্রিকপোর্ট রোডে রয়েছে নর্থ ওয়েস্ট রিজিওনাল হাসপাতাল নামে একটি চিকিৎসা সেবাদানকারী প্রতিষ্ঠান, যা তাসমানিয়ার তৃতীয় বৃহত্তম হাসপাতাল। এটি সাধারণ ওষুধ, সাধারণ সার্জারি, অর্থোপেডিক, মনোরোগ এবং শিশুরোগের জন্য অন্তঃবিভাগ এবং বহির্বিভাগ উভয় ক্ষেত্রেই পরিষেবা দিয়ে থাকে।\nঅন্যান্য সুযোগ-সুবিধার মধ্যে রয়েছে মাল্টি-ফাংশন \"বার্নি আর্টস অ্যান্ড ফাংশন সেন্টার\" (পূর্বে সিভিক সেন্টার নামে পরিচিত), ডাকঘর, থানা, সুপ্রিম কোর্ট, সরকারি ও বেসরকারি হাসপাতাল, পাশাপাশি অসংখ্য ক্রীড়া ও সামাজিক সংস্থা।\nবার্নিতে তাসমানিয়া বিশ্ববিদ্যালয়ের ক্র্যাডেল কোস্ট, তাসমানিয়ান পলিটেকনিক এবং তাসমানিয়ান একাডেমির ক্যাম্পাসও রয়েছে। তাসমানিয়া বিশ্ববিদ্যালয় ক্যাম্পাসে তাসমানিয়ান ইনস্টিটিউট অফ এগ্রিকালচারাল রিসার্চ দ্বারা পরিচালিত ক্যাথবার্টসন রিসার্চ ল্যাবরেটরিজ অন্তর্ভুক্ত।\n\n\n=== পরিবহন ===\nবার্নি বিমানবন্দরটি বার্নি শহর থেকে ২০ মিনিটের দূরত্বে সংলগ্ন শহর উইনইয়ার্ডে অবস্থিত।\nবার্নি বন্দর তাসমানিয়ার বৃহত্তম সাধারণ কার্গো বন্দর এবং একসময় অস্ট্রেলিয়ার পঞ্চম বৃহত্তম কন্টেইনার বন্দর ছিল। এটি মেলবোর্ন এবং অস্ট্রেলিয়ার মূল ভূখণ্ডের নিকটতম তাসমানিয়ান বন্দর। তাসমানিয়ার অন্যান্য বন্দরের মতো, এটি সরকারী মালিকানাধীন টাসপোর্টস দ্বারা পরিচালিত হয়।\nবর্তমানে বন্দরটি উডচিপস রপ্তানির জন্য একটি পৃথক টার্মিনালসহ কন্টেইনার বন্দর হিসাবে কাজ করে। বন্দরটি ২০১৩ সালে সম্প্রসারিত করার পরিকল্পনা করা হয়েছিল যাতে এটি টারকিনের প্রস্তাবিত উত্তর-পশ্চিম খনিগুলি থেকে অতিরিক্ত মালবহন করতে পারে।\nবার্নি ছিল প্রাক্তন ইমু বে রেলওয়ে সংস্থার কার্যক্রমের টার্মিনাস। রেললাইনটি এখন মেলবা লাইন নামে পরিচিত।\nবার্নি চার লেনের বাস হাইওয়ে এবং একটি রেল সংযোগের মাধ্যমে ডেভনপোর্টের সাথে সংযুক্ত যা মালবহনের উদ্দেশ্যে ব্যবহৃত হয়। বার্নি মুরচিসন হাইওয়ের মাধ্যমে তাসমানিয়ার পশ্চিম উপকূলের সাথেও সংযুক্ত।\nবাস সার্ভিস মেট্রো তাসমানিয়া শহর এবং শহরতলির চারপাশে পরিবহন সেবা প্রদান করে। রেডলাইন কোচগুলি হোবার্টের মাধ্যমে উত্তর-পশ্চিমে পরিষেবা দিত, কিন্তু জানুয়ারি ২০২১ সালে এই পরিষেবা বন্ধ করে দেওয়া হয়।\n\n\n=== উপকূলীয় পথ ===\nতাসমানিয়ার উত্তর-পশ্চিম উপকূলে অবকাঠামো উন্নত করার জন্য রাজ্য সরকার এবং স্থানীয় সরকার কাউন্সিলের উদ্যোগের অংশ হিসাবে একটি উপকূলীয় পথের উন্নয়ন বার্নি এবং উইনইয়ার্ডকে ল্যাট্রোবের সাথে সংযুক্ত করবে।\n\n\n== শহরতলী ==\n\nবার্নি শহরটি পার্কল্যান্ডস, পার্ক গ্রোভ, শোরওয়েল পার্ক, অ্যাক্টন, মন্টেলো, হিলক্রেস্ট, টেরিল্যান্ডস, আপার বার্নি, রোমাইন, হ্যাভেনভিউ, এমু হাইটস, সাউথ বার্নি এবং উইভেনহো সহ বেশ কয়েকটি ছোট শহরতলি নিয়ে গঠিত।\n\n\n== জলবায়ু ==\nবার্নির জলবায়ু সাধারণত হালকা গ্রীষ্ম এবং ঠাণ্ডা শীতপ্রধান মহাসাগরীয় ও ভূমধ্যসাগরীয় জলবায়ু। এখানকার গড় তাপমাত্রা গ্রীষ্মে ১২° থেকে ২১ ° সেন্টিগ্রেড পর্যন্ত এবং শুষ্ক মৌসুমে ৩০° সেন্টিগ্রেডের মতো উষ্ণ, এসময় প্রতিদিন প্রায় ১৬ ঘন্টা সূর্যের আলো বজায় থাকে। শীতকালে তাপমাত্রা ৬ থেকে ১৩ ° সেন্টিগ্রেড এবং মাত্র ৮ ঘন্টা সূর্যের আলো থাকে।\nবার্নিতে বাৎসরিক বৃষ্টিপাতের পরিমাণ গড়ে ৯৯৪ মিমি। বেশিরভাগসময় মে থেকে অক্টোবর পর্যন্ত শীতল মাসগুলিতে বৃষ্টি হয়। গ্রীষ্মের উষ্ণতম এবং শুষ্ক তম দিনগুলিতে ৩০ ° সেন্টিগ্রেড পর্যন্ত তাপমাত্রাসহ ধারাবাহিক রোদ এবং কেবল মাঝে মাঝে বৃষ্টিপাত হয়। জানুয়ারি থেকে মার্চ পর্যন্ত প্রায় প্রতিদিন সর্বোচ্চ তাপমাত্রা ধাকে ২০-২৫ ° সেন্টিগ্রেড।\n\n\n== উল্লেখযোগ্য ব্যক্তি ==\nক্যামেরন বেয়ার্ড - অস্ট্রেলীয় সৈনিক, আফগানিস্তানে কাজের জন্য মরণোত্তর ভিসি পুরস্কৃত\nজাস্টিন হেজলউড - অস্ট্রেলীয় গীতিকার, লেখক, অভিনেতা এবং হাস্যরসবাদী যিনি দ্য বেডরুম ফিলোসফার্স নামেও পরিচিত\nজোশ আর্ল - কৌতুক অভিনেতা এবং পিকস অ্যান্ড স্পেকসের প্রাক্তন সঞ্চালক\nএডি জোন্স - ইংলিশ রাগবি ইউনিয়ন ফুটবল দলের বর্তমান প্রধান কোচ\nভিকি ও'হ্যালোরান - নর্দার্ন টেরিটরির প্রশাসক\nডেভিড গেস্ট - অস্ট্রেলীয় ফিল্ড হকি খেলোয়াড়। ২০০৮ অলিম্পিক ব্রোঞ্জ পদকবিজয়ী।\nব্রেন্ডন গেল - এএফএল খেলোয়াড়, রিচমন্ড ফুটবল ক্লাব\nম্যাভেরিক ওয়েলার - এএফএল খেলোয়াড়, গোল্ড কোস্ট সানস এবং সেন্ট কিল্ডা ফুটবল ক্লাব\nলেচি ওয়েলার- এএফএল খেলোয়াড়, ফ্রেমেন্টাল ফুটবল ক্লাব এবং গোল্ড কোস্ট সানস\nএলি টেম্পলটন - এএফএল খেলোয়াড়, সেন্ট কিল্ডা ফুটবল ক্লাব\nজ্যাকি ল্যাম্বি - তাসমানিয়ার সিনেটর, স্বতন্ত্র\nডেল এলফিনস্টোন - এলফিনস্টোন গ্রুপের প্রতিষ্ঠাতা এবং ২০১৯ সালের হিসাবে তাসমানিয়ার ধনী ব্যক্তি\n\n\n== তথ্যসূত্র ==\n\n\n== বহিঃসংযোগ ==\n\nBurnie City Council\nWatch historical footage of Burnie, Hobart, Launceston and the rest of Tasmania  ওয়েব্যাক মেশিনে আর্কাইভকৃত ২ অক্টোবর ২০১৩ তারিখে from the National Film and Sound Archive of Australia's collection.\nটেমপ্লেট:Burnie Suburbsটেমপ্লেট:Tasmania"}