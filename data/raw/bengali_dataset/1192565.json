{"pageid": 1192565, "title": "খুজিস্তা আখতার বানু", "url": "https://bn.wikipedia.org/wiki?curid=1192565", "content": "খুজিস্তা আখতার বানু জাহিদ সোহ্‌রাওয়ার্দীয়া (খুজস্থা আখতার বানু নামেও উচ্চারিত হয়) যিনি সোহ্‌রাওয়ার্দীয়া বেগম নামে পরিচিত, ছিলেন ১৯শ শতাব্দীর শেষের দিকের একজন লেখক, বাঙালি সমাজসেবক, শিক্ষাবিদ ও সমাজ সংস্কারক। খুজিস্তা ছিলেন প্রথম ভারতীয় মহিলা যিনি ১৮৮৭ সালে সিনিয়র ক্যামব্রিজ পরীক্ষায় উত্তীর্ণ হন। এছাড়াও তিনি প্রথম ভারতীয় মহিলা যিনি মর্যাদাপূর্ণ কলকাতা বিশ্ববিদ্যালয় কর্তৃক একজন পরীক্ষক হিসেবে নিযুক্ত হন। তিনি বাংলার সাবেক প্রধানমন্ত্রী হোসেন শহীদ সোহ্‌রাওয়ার্দীর মা ছিলেন।\n\n\n== প্রাথমিক জীবন ও শিক্ষা ==\nওবায়দুল্লাহ আল ওবায়দী সোহরাওয়ার্দী ও তার স্ত্রী মাকবুলান নিসা বেগমের জ্যেষ্ঠ কন্যা হিসেবে ১৮৭২ সালে বাংলার বিশিষ্ট সোহ্‌রাওয়ার্দী পরিবারে খুজিস্তা আখতারের জন্ম হয়। সেই হিসেবে তিনি শিহাব উদ্দিন উমর সোহরাওয়ার্দী ও বাহাউদ্দিন জাকারিয়ার সরাসরি বংশধর ছিলেন। খুজিস্তার দাদা শাহ আমিনুদ্দিন সোহরাওয়ার্দীকে বাংলায় সোহ্‌রাওয়ার্দীয়া ধারার শেষ সুফি পীর হিসেবে গণ্য করা হয়। তার ভাইদের মধ্যে রয়েছেন আবদুল্লাহ আল-মামুন সোহ্‌রাওয়ার্দী ও হাসান সোহরাওয়ার্দী।\nপরিবারে নিজের অনেক মহিলা পূর্বপুরুষের ন্যায় তিনিও তার প্রাথমিক বছরগুলোয় নিজ গৃহে শিক্ষা লাভ করেন, কেননা সেই সময়ে অধিকাংশ মেয়েদের জন্য বিদ্যালয় চালু ছিল না। তিনি তার বাবার কাছ থেকে ফার্সি, আরবি, ইংরেজি ও উর্দু শিখেছিলেন। তিনি পরে ১৮৮৭ সালে ভারতীয় পরীক্ষা বোর্ড থেকে গণিত এবং ফার্সি সাহিত্যে অনার্স সহ স্নাতক হন। নিজের সিনিয়র ক্যামব্রিজ শেষ করার পর, তিনি কলকাতা বিশ্ববিদ্যালয় কর্তৃক উর্দু সাহিত্যের একজন পরীক্ষক হিসাবে নিযুক্ত হন, তিনিই সেই সময়ে এই সম্মান পেয়েছিলেন একমাত্র ভারতীয় মহিলা হিসেবে।\n\n\n== কর্মজীবন ==\nখুজিস্তা ভারতীয় জনসাধারণকে শিক্ষিত ও উন্নত করার জন্য দৃঢ়প্রতিজ্ঞ ছিলেন, তাই তিনি সামাজিক কাজের ক্ষেত্রে প্রবেশ করেছিলেন। একজন লেখক হিসেবে, তিনি বিখ্যাত বই \"আয়না-এ-ইব্রত\" রচনা করেন, যা কলকাতা বিশ্ববিদ্যালয় কর্তৃক অনুমোদিত হয় ও এর সমস্ত অধিভুক্ত কলেজের পাঠ্যসূচিতে অন্তর্ভুক্ত ছিল।\nখুজিস্তা একজন নারী অধিকার কর্মী হিসেবে আবির্ভূত হন যিনি নারী শিক্ষার একজন দৃঢ় প্রবক্তা ছিলেন। ১৯০৯ সালে তিনি কলকাতায় সোহ্‌রাওয়ার্দীয়া বালিকা বিদ্যালয় প্রতিষ্ঠা করেন, বিদ্যালয়টি লর্ড মিন্টো নামে বেশি পরিচিত ভারতের প্রাক্তন ভাইসরয় গিলবার্ট ইলিয়ট-মারে-কাইনমাউন্ড, মিন্টোর প্রথম আর্লের স্ত্রী লেডি মিন্টো আন্না মারিয়া অ্যামিয়ান্ড উদ্বোধন করেন।\nখুজিস্তা দরিদ্রদের প্রতি সহানুভূতিশীল ছিলেন এবং সেই সময় কলেরা ও ইনফ্লুয়েঞ্জার মতো মহামারি দেখা দেওয়ার কারণে সুবিধাবঞ্চিত লোকদের স্বাস্থ্য ও স্বাস্থ্যবিধি সম্পর্কে শিক্ষিত করার জন্য প্রায়ই বস্তিতে যেতেন।\n\n\n== বিয়ে ও সংসার ==\nখুজিস্তা তার প্রথম চাচাতো ভাই জাহিদ সোহ্‌রাওয়ার্দীর সাথে বিবাহ বন্ধনে আবদ্ধ হন, যিনি একজন আইনজ্ঞ হিসেবে কলকাতা উচ্চ আদালতে বিচারক হিসেবে দায়িত্ব পালন করেছিলেন। এই দম্পতি দুটি পুত্র সন্তানের জন্ম দেন\n• হোসেন শহীদ সোহ্‌রাওয়ার্দী, একজন আইনজীবী এবং রাজনীতিবিদ যিনি পরে বাংলার ৩য় প্রধানমন্ত্রী ও পাকিস্তানের ৫ম প্রধানমন্ত্রী হন।\n• হাসান শহীদ সোহ্‌রাওয়ার্দী, একজন লেখক ও ভাষাবিদ।\n\n\n== মৃত্যু ==\nখুজিস্তা ১৯১৯ সালের ১২ জানুয়ারীতে কলকাতার বস্তিতে নিজের এক সফরের সময় ইনফ্লুয়েঞ্জায় আক্রান্ত হয়ে মারা যান।\n\n\n== তথ্যসূত্র =="}