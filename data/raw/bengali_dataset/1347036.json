{"pageid": 1347036, "title": "ব্রজগোপাল মান্না", "url": "https://bn.wikipedia.org/wiki?curid=1347036", "content": "ব্রজগোপাল মান্না (১৯৪০ - ২৮ মার্চ ১৯৯৮) ছিলেন একজন ভারতীয় বাঙালি চিত্রশিল্পী। বিশ শতকের দ্বিতীয়ার্ধে জলরং, তেলরঙ ইত্যাদির বাইরে রেখায় নগরচিত্র ধরে রাখতে কলকাতায় যে চারজন শিল্পী দক্ষতায় খ্যাতিমান ছিলেন তাদের অন্যতম হলেন ব্রজগোপাল। অন্যরা ছিলেন ডেসমন্ড ডয়েগ, সমীর বিশ্বাস এবং রথীন মিত্র। \n\n\n== সংক্ষিপ্ত জীবনী ==\nব্রজগোপাল মান্নার জন্ম  ব্রিটিশ ভারতের কলকাতার জানবাজারে। তাঁর পিতামহ ছিলেন বিশিষ্ট চিত্রকর। ব্রজগোপাল ইন্ডিয়ান আর্ট কলেজ ও রবীন্দ্রভারতীর কৃতি ছাত্র ছিলেন। \nপ্রথম জীবনে অল্প কিছুদিন রেলস্টেশনে নাম লেখার কাজ ছাড়া তিনি চাকরি করেন নি। পরে গ্রাসাচ্ছাদনের জন্য তিনি তিনকড়ি পটুয়া নামে ফরমায়েসি পোট্রেট এঁকেছেন, এমনকি সাইনবোর্ড পর্যন্ত করেছেন। প্রতিকৃতি আঁকিয়ে হিসাবে তাঁর খ্যাতি ছিল। এর মাঝে তিনি কলকাতা শহরের অজস্র স্থাপত্যের স্কেচ তথা রেখাচিত্র এঁকেছেন দক্ষতার সঙ্গে। প্রসঙ্গত, উল্লেখ করা যায় যে পুরানো কলকাতার এমন কোন ঐতিহাসিক প্রাসাদ, ঘরবাড়ি ছিল না যা তাঁর তুলি বা কলমে ধরা পড়ে নি। \nতাঁর কিছু গল্প, কিছু শিল্প সমালোচনা, জীবন ও কর্ম বিষয়ে নানা প্রবন্ধ স্থানীয় সাময়িক পত্রিকায় প্রকাশিত হয়েছিল।\nব্রজগোপাল অকৃতদার ছিলেন। শেষ বয়সে অর্থাভাবে কাজ বন্ধ হয়ে যায়। শেষে অন্নাভাবে, অপুষ্টিতে ও করাল ব্যাধিতে আক্রান্ত হয়ে সবার অগোচরে তিনি মৃত্যুবরণ করেন। \n\n\n== তথ্যসূত্র =="}