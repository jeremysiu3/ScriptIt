{"pageid": 1088104, "title": "কবিন্দু ঈশান", "url": "https://bn.wikipedia.org/wiki?curid=1088104", "content": "লান্ডা হেওয়াগে কবিন্দু ঈশান (ইংরেজি: Kavindu Ishan; জন্ম: ১৭ অক্টোবর ১৯৯২; কবিন্দু ঈশান নামে সুপরিচিত) হলেন একজন শ্রীলঙ্কান পেশাদার ফুটবল খেলোয়াড়। তিনি বর্তমানে শ্রীলঙ্কান ক্লাব আপ কান্ট্রি এবং শ্রীলঙ্কা জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত ডান পার্শ্বীয় মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় হিসেবে খেলেন।\n২০১০–১১ মৌসুমে, শ্রীলঙ্কান ক্লাব ডন বস্কোর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ডন বস্কোর হয়ে মাত্র এক মৌসুম অতিবাহিত করার পর ২০১২–১৩ মৌসুমে তিনি এয়ার ফোর্সে যোগদান করেছেন। এয়ার ফোর্সে ৮ মৌসুম অতিবাহিত করার পর আপ কান্ট্রির সাথে চুক্তি স্বাক্ষর করেছেন। ২০১৩ সালে, কবিন্দু শ্রীলঙ্কার হয়ে আন্তর্জাতিক পর্যায়ে অভিষেক করেছেন; শ্রীলঙ্কার জার্সি গায়ে তিনি এপর্যন্ত ৩১ ম্যাচে ১টি গোল করেছেন।\n\n\n== প্রারম্ভিক জীবন ==\nলান্ডা হেওয়াগে কবিন্দু ঈশান ১৯৯২ সালের ১৭ই অক্টোবর তারিখে শ্রীলঙ্কায় জন্মগ্রহণ করেছেন।\n\n\n== আন্তর্জাতিক ফুটবল ==\n২০১৩ সালের ২রা মার্চ তারিখে, মাত্র ২০ বছর, ৪ মাস ও ১৩ দিন বয়সে, ডান পায়ে ফুটবল খেলায় পারদর্শী কবিন্দু আফগানিস্তানের বিরুদ্ধে অনুষ্ঠিত ২০১৪ এএফসি চ্যালেঞ্জ কাপ বাছাইপর্বের ম্যাচে অংশগ্রহণ করার মাধ্যমে আন্তর্জাতিক ফুটবলে শ্রীলঙ্কার হয়ে অভিষেক করেছেন। উক্ত ম্যাচের ৫৯তম মিনিটে আক্রমণভাগের খেলোয়াড় সজিত কুমারের বদলি খেলোয়াড় হিসেবে তিনি মাঠে প্রবেশ করেছিলেন; ম্যাচটি আফগানিস্তান ০–১ গোলের ব্যবধানে জয়লাভ করেছিল। শ্রীলঙ্কার হয়ে অভিষেকের বছরে কবিন্দু সর্বমোট ২ ম্যাচে অংশগ্রহণ করেছেন। ২০১৫ সালের ৩১শে ডিসেম্বর তারিখে, ২০১৫ সাফ চ্যাম্পিয়নশিপে আফগানিস্তানের বিরুদ্ধে অনুষ্ঠিত ম্যাচে তিনি শ্রীলঙ্কার হয়ে প্রথমবারের মতো অধিনায়কের দায়িত্ব পালন করেছেন, ম্যাচটি আফগানিস্তান ০–৫ গোলের ব্যবধানে জয়লাভ করেছিল, যেখানে তিনি ৬৫ মিনিট খেলেছিলেন। জাতীয় দলের হয়ে অভিষেকের ৩ বছর, ৮ মাস ও ৭ দিন পর, শ্রীলঙ্কার জার্সি গায়ে প্রথম গোলটি করেছেন; ২০১৬ সালের ৯ই নভেম্বর তারিখে, মাকাওয়ের বিরুদ্ধে ম্যাচের ৫ম মিনিটে মুহাম্মদ রিফনাসের অ্যাসিস্ট হতে শ্রীলঙ্কার প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n১৩ সেপ্টেম্বর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে কবিন্দু ঈশান  (ইংরেজি)  \nট্রান্সফারমার্কেটে কবিন্দু ঈশান (ইংরেজি) \nওয়ার্ল্ডফুটবল.নেটে কবিন্দু ঈশান (ইংরেজি) \nইএসপিএন এফসিতে কবিন্দু ঈশান (ইংরেজি) \nন্যাশনাল-ফুটবল-টিমস.কমে কবিন্দু ঈশান (ইংরেজি)"}