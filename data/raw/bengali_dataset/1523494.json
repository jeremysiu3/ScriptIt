{"pageid": 1523494, "title": "পলিনা হাসুন", "url": "https://bn.wikipedia.org/wiki?curid=1523494", "content": "পলিনা হাসুন (আরবি: بولينا حسون ; ১৮৯৫–১৯৬৯) ছিলেন একজন ইরাকি সাংবাদিক এবং শিক্ষক, যিনি ইরাকে প্রথম নারী হিসেবে একটি ম্যাগাজিন প্রতিষ্ঠা ও প্রকাশ করেছিলেন।\nতিনি লাইলা নামক একটি ম্যাগাজিন প্রতিষ্ঠা করেন, যা ১৯২৩ থেকে ১৯২৫ সাল পর্যন্ত চালু ছিল। পলিনা হাসুন ইরাকি সমাজে নারীর অবস্থান এবং তাদের অধিকার নিয়ে গুরুত্বপূর্ণ ভূমিকা পালন করেছিলেন।\n\n\n== জীবন বৃত্তান্ত ==\n\nহাসুন ১৮৯৫ সালে অটোমান সাম্রাজ্যে (বর্তমান জর্ডানের একটি অঞ্চলে) জন্মগ্রহণ করেন। তার বাবা ছিলেন মেসোপটেমিয়া থেকে এবং মা ছিলেন সিরিয়ান। তাদের পরিবার অটোমান সাম্রাজ্যের বিভিন্ন এলাকায় ঘুরে বেড়াতো, যা এখন সিরিয়া, ফিলিস্তিন ও জর্ডানের অংশ। তারা কিছুদিন মিসরেও বসবাস করেছিলেন, তারপর তিনি বাগদাদে স্থায়ী হন।\nসেখানে তিনি নারী জাগরণ ক্লাব-এর অন্যতম প্রতিষ্ঠাতা সদস্য ছিলেন। ১৯২৪ সালে যখন ইরাকের সংবিধান প্রণয়ন পরিষদের উদ্বোধন হয়, পলিনা হাসুন পরিষদের কাছে আবেদন করেন যে, নতুন রাষ্ট্রে নারীদের রাজনৈতিক অংশগ্রহণ থেকে বাদ দেওয়া উচিত নয়। পরিষদের একজন সদস্য, আমজাদ আল-উমারি, নির্বাচনী আইনে থাকা \"পুরুষ\" শব্দটি মুছে দিয়ে নারীদের অন্তর্ভুক্ত করার প্রস্তাব দেন, তবে তা গ্রহণযোগ্য হয়নি।\nসাংবাদিকতায় আগ্রহী হাসুন ১৯২৩ সালে লায়লা প্রতিষ্ঠা করেন। এটি এমন একটি ম্যাগাজিন ছিল, যেখানে \"বিজ্ঞান, শিল্প, সাহিত্য, সমাজ ও গৃহস্থালির সাথে সম্পর্কিত সব নতুন ও উপকারী\" বিষয় প্রকাশিত হতো। প্রথম সংখ্যা প্রকাশিত হয় ১৫ অক্টোবর ১৯২৩ সালে। ম্যাগাজিনটি দুই বছর চলেছিল এবং শেষ সংখ্যা প্রকাশিত হয় ১৫ আগস্ট ১৯২৫ সালে।\nহাসুন আর্থিক সমস্যার কারণে এটি বন্ধ করতে বাধ্য হন। পাশাপাশি তার বিরুদ্ধে চলা নারীবিরোধী প্রচারাভিযানের ফলে তিনি বাগদাদ ছেড়ে যেতে বাধ্য হন। তিনি ১৯২৫ সালের ডিসেম্বরে ইরাক ত্যাগ করেন।\nলায়লা ম্যাগাজিনকে ইরাকের প্রথম নারীবাদী সাময়িকী হিসেবে বিবেচনা করা হয়। \nএছাড়া, তিনি বাগদাদের একটি বালিকা বিদ্যালয়ের প্রধান শিক্ষিকার দায়িত্বও পালন করেছিলেন।\nতার পরবর্তী জীবন সম্পর্কে খুব বেশি তথ্য পাওয়া যায় না। তিনি ১৯৬৯ সালে মৃত্যুবরণ করেন।\n\n\n== উত্তরাধিকার ==\nহাসুনকে ইরাকের প্রথম নারী সাংবাদিক এবং দেশের একজন নারীবাদী পথিকৃৎ হিসেবে গণ্য করা হয়।\n\n\n== তথ্যসূত্র =="}