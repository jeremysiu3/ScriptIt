{"pageid": 137547, "title": "সমাস", "url": "https://bn.wikipedia.org/wiki?curid=137547", "content": "‘সমাস’ শব্দের অর্থ সংক্ষেপণ, মিলন, একাধিক পদের একপদীকরণ। শব্দটিকে বিশ্লেষণ করলে পাওয়া যায়, সম্ + অস্ = সমাস। বাক্যে শব্দের ব্যবহার সংক্ষেপ করার উদ্দেশ্যে সমাসের সৃষ্টি হয়। সমাস দ্বারা দুই বা ততোধিক শব্দের সমন্বয়ে নতুন অর্থবোধক পদ সৃষ্টি হয়। এভাবে বলা যায়, পরস্পর অর্থ সঙ্গতিবিশিষ্ট দুই বা ততোধিক পদের একপদে পরিণত হওয়াই সমাস। এই রীতি সংস্কৃত ভাষা থেকে আগত।\nউদাহরণ:\nতুষারের মতো ধবল = তুষারধবল।\nব্যাখ্যা: উপরিউক্ত “তুষারের মতো ধবল”– এই শব্দগুচ্ছ দ্বারা \"ধবল\" বা \"সাদা\" রংকেই বোঝানো হয়েছে। তবে শুধু \"সাদা\" বললে জানতে ইচ্ছে হয় — কিসের মতো সাদা? ফলে সাধারণত আমরা ‘তুষার’ শব্দটির সাথে ‘ধবল’ শব্দটির একটি সম্পর্ক রেখে, মধ্যের ‘মতো’ শব্দটি বাদ দিয়ে “তুষারধবল” নতুন শব্দটি ব্যবহার করি। এতে প্রকৃত অর্থ স্পষ্ট হয় এবং ভাব প্রকাশও শক্তিশালী হয়। এভাবে শব্দ গঠনের প্রক্রিয়াকে সমাস বলা হয়।\n\n\n== সমাসের প্রয়োজনীয়তা ==\nবাংলা ভাষায় শব্দ গঠনে সমাসের বিশেষ গুরুত্ব রয়েছে। কারণ, সমাস শব্দ তৈরি ও প্রয়োগের একটি নির্দিষ্ট রীতি, যার মাধ্যমে দুই বা ততোধিক শব্দের সমন্বয়ে নতুন অর্থবোধক পদ সৃষ্টি করা যায়। এর ফলে ভাষা সহজ, সুন্দর এবং সংক্ষিপ্ত হয়ে ওঠে। উদাহরণস্বরূপ, “ঘরে আশ্রিত জামাই” বলার পরিবর্তে ‘ঘরজামাই’ ব্যবহার করলে বাক্যটি সংক্ষিপ্ত, প্রাঞ্জল ও শ্রুতিমধুর হয়। নতুন শব্দ সৃষ্টির মাধ্যমে ভাষার ঐশ্বর্য ও প্রকাশ ক্ষমতা বৃদ্ধি পায়, যা সাহিত্য নির্মাণ ও পরিভাষা সৃষ্টিতে বিশেষ ভূমিকা রাখে।\n\n\n== সমাসের বিভিন্ন পরিভাষা ==\n\n\n==== সমস্যমান পদ ====\nযে যে পদে সমাস ঘটে, তাদের প্রত্যেকটিকে সমস্যমান পদ বলা হয়। যেমন: ধানের ক্ষেত = ধানক্ষেত। এখানে ‘ধানের’ ও ‘ক্ষেত’—উভয়েই সমস্যমান পদ।\n\n\n==== সমস্ত পদ ====\nসমাসবদ্ধ বা সমাস নিষ্পন্ন পদকে সমস্তপদ বলে। যেমন: সিংহ চিহ্নিত আসন = সিংহাসন, যেখানে ‘সিংহাসন’ একটি সমস্তপদ।\n\n\n==== ব্যাসবাক্য বা বিগ্রহ বাক্য ====\nসমাসের অর্থ বোঝানোর জন্য যে পদগুলোকে ব্যাখ্যা করা হয়, তাদেরকে ব্যাসবাক্য বা বিগ্রহ বাক্য বলা হয়। যেমন: ঘরে আশ্রিত জামাই = ঘরজামাই; এখানে “ঘরে”, “আশ্রিত” ও “জামাই” কথাগুলো ব্যাসবাক্য।\n\n\n==== পূর্বপদ ও উত্তরপদ/পরপদ ====\nসমাসবদ্ধ পদে প্রথম অংশকে পূর্বপদ এবং দ্বিতীয় বা পরবর্তী অংশকে উত্তরপদ বা পরপদ বলা হয়। যেমন: কুসুমের মতো কোমল = কুসুমকোমল; এখানে ‘কুসুম’ পূর্বপদ এবং ‘কোমল’ উত্তরপদ/পরপদ।\n\n\n== সমাসের বৈশিষ্ট্যাবলি ==\n‘সমাস’ শব্দ তৈরি ও প্রয়োগের একটি বিশেষ রীতি, যার বৈশিষ্ট্যসমূহ নীচে তুলে ধরা হলো:\n\nসমাস দ্বারা নতুন নতুন শব্দ গঠন করে বাংলা ভাষার শব্দ-সম্ভারকে সমৃদ্ধ করা যায়।\nসমাসে পরস্পর অর্থসঙ্গতিবিশিষ্ট দুই বা ততোধিক পদ একপদে পরিণত হয়।\nসমাস-সাধিত শব্দ সংক্ষিপ্ত ও শক্তিশালী ভাব প্রকাশে সক্ষম।\nসমাসের রীতি সংস্কৃত ভাষা থেকে আগত।\n\n\n== সন্ধি ও সমাসের পার্থক্য ==\nবাংলা ভাষায় নতুন শব্দ গঠনে সন্ধি ও সমাসের বিশেষ ভূমিকা রয়েছে। যদিও উভয়ের মধ্যে কিছু সাদৃশ্য আছে, তবে এদের মধ্যে মৌলিক পার্থক্য বিদ্যমান। নিচে এই বৈসাদৃশ্যগুলো তুলে ধরা হলো:\n\n\n== সমাসের প্রকারভেদ ==\nবাংলা ভাষার সমাসবদ্ধ পদগুলোতে কখনো পূর্বপদের, কখনো পরপদের কিংবা উভয়ের অর্থ প্রাধান্য পায়। তদুপরি, কখনো পূর্বপদ-উত্তরপদের পাশাপাশি তৃতীয় অর্থও প্রকাশ পায়। এ বিচারে কিছু ব্যাকরণবিদ তৎপুরুষ সমাসের অন্তর্ভুক্তি হিসেবে দ্বিগু ও কর্মধারয় সমাসকে একত্রে গণ্য করেছেন। তবে প্রচলিত নিয়মানুসারে নীচে ছয় ধরনের সমাস আলোচনা করা হয়েছে:\n\n\n==== ১. দ্বন্দ্ব সমাস ====\nদ্বন্দ্ব সমাসে সমস্যমান পদ দুটিরই অর্থ সমানভাবে বিবেচিত হয়। উদাহরণ: মা-বাবা, হাত-পা, বই-খাতা।\n\n\n==== ২. কর্মধারয় সমাস ====\nকর্মধারয় সমাসে বিশেষণ ও বিশেষ্য পদের সমাস হয়, যেখানে পরপদের অর্থ প্রধান। উদাহরণ: নীল আকাশ, সুন্দর ফুল।\n\n\n==== ৩. তৎপুরুষ সমাস ====\nতৎপুরুষ সমাসে পরপদের অর্থ প্রধান হয় এবং পূর্বপদের বিভক্তি লোপ পায়। উদাহরণ: রামের বাণ = রামবাণ, গাছের পাতা = গাছপাতা।\n\n\n==== ৪. বহুব্রীহি সমাস ====\nবহুব্রীহি সমাসে সমস্যমান পদগুলোর অর্থ বাদ দিয়ে একটি তৃতীয় অর্থ প্রকাশ করা হয়। উদাহরণ: পীত (হলুদ) অম্বর (বস্ত্র) যার = পীতাম্বর (যার বস্ত্র হলুদ রঙের)। (\"পীতাম্বর\" শব্দটি অনেক সময় কৃষ্ণ বা বিষ্ণুকে বোঝাতে ব্যবহৃত হয়)\n\n\n==== ৫. দ্বিগু সমাস ====\nদ্বিগু সমাসে সংখ্যাবাচক শব্দের সাথে অন্য শব্দের সমাস হয়। উদাহরণ: তিনপুরুষ, চৌরাস্তা।\n\n\n==== ৬. অব্যয়ীভাব সমাস ====\nঅব্যয়ীভাব সমাসে অব্যয় পদের সাথে অন্য পদের সমাস হয় এবং পূর্বপদের অর্থ প্রধান। উদাহরণ: বিনা অন্ন = অনন্ন, প্রতি দিন = প্রতিদিন।\n\n\n== দ্বন্দ্ব সমাস ==\n\n'দ্বন্দ্ব' শব্দের অর্থ জোড়া। যে সমাসে প্রত্যেকটি সমস্যমান পদে অর্থের প্রাধান্য থাকে এবং কেউ কারও দ্বারা সঙ্কুচিত হয় না, তাকে দ্বন্দ্ব সমাস বলে। যেমন—জীবন ও মরণ = জীবন-মরণ, পোকা ও মাকড় = পোকা-মাকড়, সাত ও সতেরো = সাত-সতেরো, গমন ও আগমন = গমনাগমন।\n\n\n=== দ্বন্দ্ব সমাসের শ্রেণীবিভাগ ===\n\n\n==== ১. মিলনার্থক দ্বন্দ্ব ====\nযে দ্বন্দ্ব সমাসে সমস্যমান পদগুলোর মধ্যে অভিন্ন সম্পর্ক থাকে, তাকে মিলনার্থক দ্বন্দ্ব সমাস বলে। যেমন—\n\nছেলে ও মেয়ে = ছেলে-মেয়ে\nপিতা ও পুত্র = পিতা-পুত্র\nমাছ ও ভাত = মাছ-ভাত\nভাই ও বোন = ভাই-বোন\nজিন ও পরী = জিন-পরী\n\n\n==== ২. বিরোধার্থক দ্বন্দ্ব ====\nযে দ্বন্দ্ব সমাসে পরপদটি পূর্বপদের বৈরী অর্থ বা ভাব প্রকাশ করে, তাকে বিরোধার্থক দ্বন্দ্ব সমাস বলে। যেমন—\n\nঅহি ও নকুল = অহি-নকুল\nদা ও কুমড়া = দা-কুমড়া\nস্বর্গ ও নরক = স্বর্গ-নরক\nদেও ও দানব = দেও-দানব\n\n\n==== ৩. সমার্থক দ্বন্দ্ব ====\nএকই জাতীয় বস্তুর সংযোগে যে দ্বন্দ্ব সমাস হয়, তাকে সমার্থক দ্বন্দ্ব সমাস বলে। যেমন—\n\nহাট ও বাজার= হাট-বাজার\nবই ও পুস্তক = বই-পুস্তক\nচিঠি ও পত্র = চিঠি-পত্র\nঘর ও বাড়ি = ঘর-বাড়ি\nজন ও মানব = জনমানব\n\n\n==== ৪. বিপরীতার্থক দ্বন্দ্ব ====\nযে দ্বন্দ্ব সমাসে পরপদটি পূর্বপদের বিপরীত অর্থ প্রকাশ করে, তাকে বিপরীতার্থক দ্বন্দ্ব সমাস বলে। যেমন—\n\nছোট ও বড় = ছোট-বড়\nজমা ও খরচ = জমা-খরচ\nদেশ ও বিদেশ = দেশ-বিদেশ\nসত্য ও মিথ্যা = সত্য-মিথ্যা\nআয় ও ব্যয় = আয়-ব্যয়\nজোয়ার ও ভাটা = জোয়ার-ভাটা\nআকাশ ও পাতাল = আকাশ-পাতাল\nহিত ও অহিত = হিতাহিত\n\n\n==== ৫. সংখ্যাবাচক দ্বন্দ্ব ====\nযে দ্বন্দ্ব সমাসে উভয় পদের দ্বারা সংখ্যা বোঝায়, তাকে সংখ্যাবাচক দ্বন্দ্ব সমাস বলে। যেমন—\n\nবিশ ও পঁচিশ = বিশ-পঁচিশ\nলক্ষ অথবা কোটি = লক্ষ-কোটি\nসাত ও সতের = সাত-সতের\nসাত ও পাঁচ = সাত-পাঁচ\nConfusion Alert:  সংখ্যাবাচক দ্বন্দ্বে উভয় পদের অর্থই প্রাধান্য পায় এবং উভয় পদই সংখ্যা(বিশেষ্য) হয়। কিন্তু সংখ্যাবাচক বহুব্রীহিতে পূর্বপদ এবং পরপদ কোনটির অর্থ না বুঝিয়ে অন্য কোন তৃতীয় অর্থ প্রকাশ করে। যেমন, দশ গজ পরিমাণ — দশগজি। এই দশগজি দ্বারা দশগজ পরিমাণ কোন একটি বস্তুকে বোঝাচ্ছে। তাই এটি সংখ্যাবাচক বহুব্রীহি। এরকম আরো-চৌচালা,চারহাতি,পঞ্চানন ইত্যাদি।\n\n\n==== ৬. সহচর দ্বন্দ্ব ====\nযে দ্বন্দ্ব সমাসে পরপদটি পূর্বপদের সহচর হিসেবে যুক্ত হয়, তাকে সহচর দ্বন্দ্ব সমাস বলে। যেমন—\n\nসর্দি ও কাশি = সর্দি-কাশি\nখানা ও পিনা = খানা-পিনা\nবন ও বাদাড় = বন-বাদাড়\nছল ও চাতুরী = ছল-চাতুরী\nধর ও পাকড় = ধর-পাকড়\nকাপড় ও চোপড় = কাপড়-চোপড়\nপোকা ও মাকড় = পোকা-মাকড়\nচুরি ও চামারি = চুরি-চামারি\nহৈ ও হল্লা = হৈ-হল্লা\nধুতি ও চাদর = ধুতি-চাদর\n\n\n==== ৭. বহুপদী দ্বন্দ্ব ====\nযে দ্বন্দ্ব সমাসে দুয়ের অধিক পদের মধ্যে সমাস হয়, তাকে বহুপদী দ্বন্দ্ব সমাস বলে। যেমন—\n\nসাহেব বিবি ও গোলাম = সাহেব-বিবি-গোলাম\nজন্ম, মৃত্যু আর বিবাহ = জন্ম-মৃত্যু-বিবাহ\nরূপ, রস, গন্ধ ও স্পর্শ = রূপ-রস-গন্ধ-স্পর্শ\nচন্দ্ৰ, সূর্য, গ্রহ ও নক্ষত্র = চন্দ্র-সূর্য-গ্রহ-নক্ষত্র\nইট, কাঠ ও পাথর = ইট-কাঠ-পাথর\nটাকা, আনা ও পাই = টাকা-আনা-পাই\nচর্ব্য, চোষ্য, লেহ্য ও পেয় = চর্ব্যচোষ্যলেহ্যপেয়\nস্বর্গ, মর্ত্য ও পাতাল = স্বর্গমর্ত্যপাতাল\nকায়(দেহ), মন ও বাক্য = কায়মনোবাক্য\n\n\n==== ৮. একশেষ দ্বন্দ্ব ====\nযে দ্বন্দ্ব সমাসে প্রধান পদটি অবশিষ্ট থাকে ও অন্য পদগুলো লোপ পায় এবং শেষ পদ অনুসারে শব্দ নির্ধারিত হয়, তাকে একশেষ দ্বন্দ্ব সমাস বলা হয়। যেমন—\n\nতুমি, সে ও আমি = আমরা\nজায়া ও পতি = দম্পতি\n\n\n==== ৯. অলুক দ্বন্দ্ব ====\nযে দ্বন্দ্ব সমাসে কোন সমস্যমান পদের বিভক্তি লোপ পায় না, তাকে অলুক দ্বন্দ্ব সমাস বলে। যেমন—\n\nদুধে ও ভাতে = দুধে-ভাতে\nহাতে ও কলমে = হাতে-কলমে\nপথে ও ঘাটে = পথে-ঘাটে\nদেশে ও বিদেশে = দেশে-বিদেশে\nজলে ও স্থলে = জলে-স্থলে\nএরূপ: সাপে-নেউলে, পথে-প্রান্তরে, হেসে-খেলে, বনে-বাঁদাড়ে ইত্যাদি।\n\n\n=== দ্বন্দ্ব সমাসের গঠন ===\nবিভিন্নভাবে দ্বন্দ্ব সমাস গঠিত হয়। যেমন:\n\n\n=== দ্বন্দ্ব সমাসের কতিপয় নিয়ম ===\nউভয় পদের অর্থ প্রাধান্য পায়: কোনো পদই অন্যটির অর্থকে ছোট করে না।\nসংযোগকারী অব্যয় ব্যবহৃত হয়: যেমন– “ও”, “এবং”, “আর”। উদাহরণস্বরূপ: মা ও বাবা = মা-বাবা।\nসমজাতীয় পদ (Parts of speech) ব্যবহৃত হয়: সমজাতীয় পদ = বিশেষ্য-বিশেষ্য, বিশেষণ-বিশেষণ, সর্বনাম-সর্বনাম বা ক্রিয়া-ক্রিয়া। উদাহরন:\nবিশেষ্য-বিশেষ্য: ভাই(বিশেষ্য) + ও + বোন(বিশেষ্য) = ভাই-বোন\nবিশেষণ-বিশেষণ: ভালো(বিশেষণ) + ও + মন্দ(বিশেষণ) = ভালো-মন্দ\nসর্বনাম-সর্বনাম: যা(সর্বনাম) + ও + তা(সর্বনাম) = যা-তা\nক্রিয়া-ক্রিয়া: হেসে(ক্রিয়া) + ও + খেলে(ক্রিয়া) = হেসে-খেলে\nশ্রদ্ধেয়, স্ত্রীবাচক ও গৌরববোধক শব্দ আগে বসে:\nমা ও বাপ = মা-বাপ (স্ত্রীবাচক শব্দ \"মা\" আগে বসেছে)\nগুরু ও শিষ্য = গুরু-শিষ্য (শ্রদ্ধেয় শব্দ \"গুরু\" আগে বসেছে)\nরাজা ও প্রজা = রাজা-প্রজা (\"রাজা\" শব্দটি গৌরববোধক তাই আগে বসেছে)\nদেব ও দ্বিজ = দেব-দ্বিজ\nছোট শব্দটি আগে বসে:\nদেনা ও পাওনা = দেনা-পাওনা\nপান ও তামাক = পান-তামাক\nজমা ও খরচ = জমা-খরচ\nমুড়ি ও মুড়কি = মুড়ি-মুড়কি\nলাভ ও লোকসান = লাভ-লোকসান\nহসন্ত, আ-কারান্ত ও সন্ধিযুক্ত শব্দ আগে বসে:\nসুখ্ ও দুঃখ = সুখ-দুঃখ\nনদ্ ও নদী = নদ-নদী\nদাস্ ও দাসী = দাস-দাসী\nখাল্ ও বিল = খাল-বিল\nসমান স্বরবিশিষ্ট শব্দের ক্ষেত্রে উ-কার বা ও-কার যুক্ত শব্দ পরে বসে:\nহাতি ও ঘোড়া = হাতি-ঘোড়া (\"ঘোড়া\" শব্দে ও-কার আছে, তাই পরে বসেছে)\nনাক ও মুখ = নাক-মুখ (\"মুখ\" শব্দে উ-কার আছে, তাই পরে বসেছে)\nকানা ও ঘুষা = কানা-ঘুষা (\"ঘুষা\" শব্দে উ-কার আছে, তাই পরে বসেছে)\n\n\n== কর্মধারয় সমাস ==\n\n\n=== কর্মধারয় সমাসের শ্রেণীবিভাগ ===\n\n\n==== ১. সাধারণ কর্মধারয় সমাস ====\n\nবিশেষণে-বিশেষণে, বিশেষণে-বিশেষ্যে এবং বিশেষ্যে-বিশেষ্যে যে কর্মধারয় সমাস হয়, তাকে সাধারণ কর্মধারয় সমাস বলে। যেমন—\n\n\n==== বিশেষণে-বিশেষ্যে কর্মধারয় ====\nনীল যে উৎপল = নীলোৎপল\nমহতী যে অষ্টমী = মহাষ্টমী\nছিন্ন যে বস্তু = ছিন্নবস্তু\nনব যে অন্ন = নবান্ন\nমহান যে জন = মহাজন\nনীল যে দল = নীলদল\nসু যে পুরুষ = সুপুরুষ\nশুভ যে বিবাহ = শুভবিবাহ\nলাল যে পাথর = লালপাথর\nখাস যে মহল = খাসমহল\nরক্ত যে চন্দন= রক্তচন্দন\nএরূপ: কালোপেঁচা, লালফুল, ফুলবাবু, পূর্ণচন্দ্র, নয়াদিল্লী, কাঁচকলা, শ্বেতপাথর, রুদ্রবীণা, প্রধানশিক্ষক/হেডমাস্টার, গুণীজন, ছিন্নপত্র, ঝরাপাতা, টকদই  ইত্যাদি।\n\n\n==== বিশেষ্য আগে বসে এরূপ উদাহরণ: ====\nবাটা যে হলুদ = হলুদবাটা\nবীর যে শিশু = শিশুবীর\nউত্তম যে নর = নরোত্তম\nপোড়া যে বেগুন = বেগুনপোড়া\nপোড়া যে তেল = তেলপোড়া\nপোড়া যে কচু = কচুপোড়া\nভাজা যে চাল = চালভাজা\nভাজা যে মাছ = মাছভাজা\n\n\n==== বিশেষণে-বিশেষণে কর্মধারয় ====\nযে চালাক সেই চতুর = চালাকচতুর\nযিনি শান্ত তিনিই শিষ্ট = শান্তশিষ্ট\nযে কানা সেই খোঁড়া = কানাখোঁড়া\nযিনি গণ্য তিনিই মান্য = গণ্যমান্য\nযা শীত তাই উষ্ণ = শীতোষ্ণ\nযা মৃদু তাই মন্দ = মৃদুমন্দ\nকাঁচা অথচ মিঠা/যা কাঁচা তাই মিঠা = কাঁচামিঠা\nযে হৃষ্ট সেই পুষ্ট = হৃষ্টপুষ্ট\nযা স্নিগ্ধ তাই উজ্জ্বল = স্নিগ্ধোজ্জ্বল\nখানিক মিঠে খানিক কড়া = মিঠেকড়া\nযা সহজ তাই সরল = সহজসরল\nএরূপ : সাদাসিধে, বাঁধাধরা, দীনহীন ইত্যাদি।\n\n\n==== বিশেষ্যে-বিশেষ্যে কর্মধারয় ====\nযিনি রাজা তিনিই বাদশাহ = রাজাবাদশাহ\nযিনি ডাক্তার তিনিই সাহেব = ডাক্তারসাহেব\nযিনি জজ তিনিই সাহেব = জজসাহেব\nযিনি শিক্ষক তিনিই মহাশয় = শিক্ষকমহাশয়\nযা বাংলা তাই দেশ = বাংলাদেশ\nযা পল্লী তা-ই গ্রাম = পল্লীগ্রাম\nযা গোলাপ তা-ই ফুল = গোলাপফুল\nযিনি গুরু তিনিই দেব = গুরুদেব\nযিনি রাজা তিনিই ঋষি = রাজর্ষি\nএরূপ : গিন্নিমা, বধূমাতা, লাটসাহেব, খোকাবাবু, দাদাবাবু, দাদাঠাকুর, রাজসন্ন্যাসী ইত্যাদি।\n\n\n==== ২. মধ্যপদলোপী কর্মধারয় সমাস ====\n\nযে কর্মধারয় সমাসে ব্যাসবাক্যের মধ্য পদ লোপ পায়, তাকে মধ্যপদলোপী কর্মধারয় সমাস বলে। যেমন—\n\nসিংহ চিহ্নিত আসন = সিংহাসন\nসাহিত্য বিষয়ক সভা = সাহিত্যসভা\nস্মৃতি রক্ষার্থে সৌধ = স্মৃতিসৌধ,\nব্রাহ্মণ ধর্মীয় প্রধান পুরোহিত = ব্রাহ্মণপুরোহিত\nসূর্য উদয়কালীন মন্ত্র = সূর্যমন্ত্র\nগাছকদম = গাছে ফুটিত কদম\nসন্ধিগীত = সন্ধি যোগঘটানো গীত\nচিকিৎসাশাস্ত্র‌‌ = চিকিৎসা বিষয়ক শাস্ত্র\nহাসি মাখা মুখ = হাসিমুখ\nবৌ পরিবেশন করা ভাত = বৌভাত\nমৌ সংগ্রহকারী/আশ্রিত মাছি = মৌমাছি\nমৌ ভর্তি চাক = মৌচাক\nগাড়ি রাখার জন্য বারান্দা = গাড়িবারান্দা\nমোম নির্মিত বাতি = মোমবাতি\nপল(মাংস) মিশ্রিত অন্ন = পলান্ন\nসাম্য বিষয়ক বাদ = সাম্যবাদ\nভাই কল্যাণে ফোঁটা = ভাইফোঁটা\nরাষ্ট্র পরিচালনার নীতি = রাষ্ট্রনীতি\nজল রাখার পাত্র = জলপাত্র\nঘি মাখা ভাত = ঘিভাত\nঘরে আশ্রিত জামাই = ঘরজামাই\nপ্রীতি উপলক্ষে ভোজ = প্রীতিভোজ\nএক অধিক দশ = একাদশ\nভিক্ষা লব্ধ অন্ন = ভিক্ষান্ন\nহাতে চালানো পাখা = হাতপাখা\nবাষ্প চালিত যান = বাষ্পযান\nসংবাদ বহনকারী পত্র = সংবাদপত্র\nশহীদ স্মরণে পালনীয় দিবস = শহীদ দিবস\nপ্রীতিসূচক উপহার = প্রীতি উপহার\nবর অনুগমনকারী যাত্রী = বরযাত্রী\nস্বর্ণের ন্যায় উজ্জ্বল অক্ষর = স্বর্ণাক্ষর\nছায়া প্রধান তরু = ছায়াতরু\nআয়ের উপর ধার্য কর = আয়কর\nমাতার মৃত্যু জনিত দায় = মাতৃদায়\nজীবনহানির আশঙ্কায় বীমা = জীবনবীমা\nআক্ষেপ-দ্যোতক অনুরাগ = আক্ষেপানুরাগ\nছাত্র থাকাকালীন জীবন = ছাত্রজীবন\nসিঁদুর রাখিবার কৌটা = সিঁদুরকৌটা\nএরূপ : বিজয়পতাকা, জয়ধ্বনি, জীবন্মৃত, কাঁচকলা, নাতজামাই, ডাকগাড়ি, ডাকবাক্স, নারীদিবস, হাঁটুজল, সিংহদ্বার, হাতঘড়ি, চালকুমড়া, বনফুল, জয়মুকুট, সন্ধ্যাপ্রদীপ, টিপসই, ধর্মঘট, গীতিকবিতা, জগদীশ্বর, শাখামৃগ, বৌদ্ধধর্ম, অষ্টাদশ, মমতারস, মধ্যাহ্নভোজন, পল্লীসাহিত্য, গঙ্গানদী, পানাপুকুর ইত্যাদি।\n\n\n==== ৩. উপমান কর্মধারয় সমাস ====\n\nউপমান পদের সাথে সাধারণ ধর্ম বা গুণবাচক পদের যে সমাস হয়, তাকে উপমান কর্মধারয় সমাস বলে। এতে গুণের উল্লেখ থাকে বলে, প্রথমটি বিশেষ্য পদ এবং পরের পদটি বিশেষণ পদ হয়। উপমান পদটি পূর্বপদ হয়। যেমন—\n\nএরূপ : ভ্রমরকৃষ্ণ, ভ্রমরকৃষ্ণকেশ, বরফশীতল, তুষারধবল, শঙ্খধবল, বিড়ালতপস্বী, বকধার্মিক, সিঁদুররাঙা, আলতারাঙা, চন্দনস্নিগ্ধ, গজমূর্খ/হস্তীমূর্খ, রক্তলাল, নিমতিতা, ধনুকবাঁকা, হরিণচপল, ঘনশ্যাম, জলদগম্ভীর, চিঁড়েচ্যাপটা, শালপ্রাংশু, পল্লবপেলব ইত্যাদি।\n\n\n==== ৪. উপমিত কর্মধারয় সমাস ====\n\nসাধারণ গুণের উল্লেখ না করে উপমেয় পদের সাথে উপমান পদের যে সমাস হয়, তাকে উপমিত কর্মধারয় সমাস বলে। এক্ষেত্রে সাধারণ গুণটি উহ্য থাকে। এ সমাসে উপমেয় পদটি পূর্বপদ হয়। যেমন—\n\nমুখ চন্দ্রের ন্যায় = মুখচন্দ্ৰ\nকথা অমৃতের ন্যায় = কথামৃত\nচরণ কমলের/পদ্মের ন্যায় = চরণকমল/চরণ পদ্ম\nপুরুষ সিংহের ন্যায় = সিংহপুরুষ\nঅধর কমলের ন্যায় = অধরকমল\nকর পল্লবের ন্যায় = করপল্লব\nকপি ফুলের ন্যায় = ফুলকপি\nসন্দেশ আমের ন্যায় = আমসন্দেশ\nএরূপ : বাহুলতা, চন্দ্রবদন, নরসিংহ, পদপল্লব, অধরপল্লব, চাঁদমুখ, সোনামুখ, পদ্মলোচন/পদ্মআঁখি, ফুলকুমারী, কথামৃত, বাহুবল্লরী, পদলোহা, নয়নকমল,  মনবিহঙ্গ ইত্যাদি।\n\n\"উপমান মানে Noun+Adjective । যেমন, তুষারশুভ্র শব্দটির তুষার মানে বরফ যা Noun, আর শুভ্র মানে সাদা এবং তা Adjective । কাজলকালো শব্দটির কাজল হলো Noun, এবং কালো হলো Adjective । অতএব Noun+Adjective — উপমান কর্মধারয় সমাস। একইভাবে উপমিত মানে Noun+Noun । যেমন, পুরুষসিংহ শব্দটির পুরুষ ও সিংহ দুটোই Noun । অর্থাৎ Noun+Noun । একইভাবে চন্দ্রমুখ শব্দটির চন্দ্র ও মুখ দুটিই Noun । অর্থাৎ Noun+Noun । অতএব Noun+Noun — উপমিত কর্মধারয় সমাস\"\n\n\n==== ৫. রূপক কর্মধারয় সমাস ====\nউপমান ও উপমেয় পদের মধ্যে অভিন্নতা কল্পনা করে যে সমাস হয়, তাকে রূপক কর্মধারয় সমাস বলে। এ সমাসে উপমেয় পদ আগে বসে এবং উপমান পদ পরে বসে। এছাড়া সমস্যমান পদে ‘রূপ’ শব্দটি যুক্ত হয়ে ব্যাসবাক্য গঠিত হয়। যেমন—\n\nস্নেহ রূপ সুধা = স্নেহসুধা\nভব রূপ নদী = ভবনদী\nবিষাদ রূপ সিন্ধু = বিষাদসিন্ধু\nমন রূপ মাঝি = মনমাঝি\nহৃদয় রূপ আকাশ = হৃদয়াকাশ\nশোক রূপ অনল = শোকানল\nক্রোধ রূপ অনল = ক্রোধানল\nদিল রূপ দরিয়া = দিলদরিয়া\nপ্রাণ রূপ পাখি = প্রাণপাখি\nজীবন রূপ প্রদীপ = জীবনপ্রদীপ\nএরূপ : জীবনতরী, জীবনস্রোত, জীবনযুদ্ধ, জ্ঞানবৃক্ষ, প্রাণবায়ু, প্রাণপ্রবাহিণী, দেহমাতৃকা, যৌবনসূর্য, যৌবনকুসুম, হৃদয়কুসুম, হৃদয়ারণ্য, হৃদয়াকাশ, অলসতন্দ্রা, মায়াডোর, প্রেমডোর, ভবসাগর/সংসারসাগর, ভবসিন্ধু, বিদ্যাধন, দেহপিঞ্জর, স্নেহনীড়, স্নেহসমুদ্র, ভক্তিসুধা, শোকসিন্ধু, ক্ষুধানল, রোষানল, সমরানল ইত্যাদি।\n\n\n=== কর্মধারয় সমাসের কতিপয় নিয়ম ===\nকর্মধারয় সমাসের ব্যাসবাক্যে সাধারণত— যিনি-তিনি, যে-সে, যা-তা, যেই-সেই ইত্যাদি ব্যবহৃত হয়।\nকর্মধারয় সমাসে সাধারণত বিশেষণ পদ আগে বসে:\nসুন্দর যে পুরুষ = সুপুরুষ\nরক্ত যে কমল = রক্তকমল\nনীল যে অক্ষি = নীলাক্ষি\nনীল যে মণি = নীলমণি\nনীল যে আকাশ = নীলাকাশ\nভরা যে যৌবন = ভরাযৌবন\nনব যে যৌবন = নবযৌবন\nদুটি বিশেষণ পদে একটি বিশেষ্য বোঝালে কর্মধারয় সমাস হয়:\nযা মৃদু তাই মন্দ = মৃদুমন্দ\nযে চালাক সেই চতুর = চালাকচতুর\nযে শান্ত সেই শিষ্ট= শান্তশিষ্ট\nসে হৃষ্ট সেই পুষ্ট = হৃষ্টপুষ্ট\nযা মিষ্টি তাই মধুর = মিষ্টিমধুর\nযা সহজ, তাই সরল = সহজসরল\nদুটি বিশেষ্য পদে একই ব্যক্তি বা বস্তুকে বোঝালে কর্মধারয় সমাস হয়:\nযিনি রাজা তিনি ঋষি = রাজর্ষি\nযিনি দেব তিনি ঋষি = দেবর্ষি\nযিনি জজ তিনি সাহেব = জজসাহেব\nযিনি মৌলভী তিনি সাহেব = মৌলভীসাহেব\nযিনি নর তিনি দেবতা = নরদেবতা\nযিনি দীন তিনিই দরিদ্র = দীনদরিদ্র\nকর্মধারয় সমাসে বিশেষণ পদের পুংলিঙ্গ রূপ হয়:\nমহতী যে কীর্তি = মহাকীর্তি\nমহতী যে রাণী = মহারাণী\nসুন্দরী যে লতা = সুন্দরলতা\nমহতী যে নদী = মহানদী\nপূর্বপদে 'মহৎ' কিংবা 'মহান' থাকলে এর পরিবর্তে 'মহা' শব্দটি ব্যবহৃত হয়:\nমহৎ যে জ্ঞান = মহাজ্ঞান\nমহৎ যে জন = মহাজন\nমহৎ যে আশয় = মহাশয়\nমহৎ যে অরণ্য = মহারণ্য\nমহান যে নবী = মহানবী\nমহান যে বীর = মহাবীর\nপরপদে 'রাজা' শব্দ থাকলে 'রাজ' হয় এবং 'রাত্রি' শব্দ থাকলে 'রাত্র' হয়:\nমহান যে রাজা = মহারাজ\nদীর্ঘ যে রাত্রি = দীর্ঘরাত্র\nপূর্বপদে সুন্দর স্থানে 'সু' এবং কুৎসিত স্থানে 'কু' বা 'কদ' হয়:\nসুন্দর যে নিয়ম = সুনিয়ম\nকুৎসিত যে কথা = কুকথা\nকু যে আচার = কদাচার\nকু যে অর্থ = কদৰ্থ\nকু যে আকার = কদাকার\nবিশেষণ ও বিশেষ্য পদে কর্মধারয় সমাস হলে কখনো কখনো বিশেষণ পরে আসে, বিশেষ্য আগে যায়:\nসিদ্ধ যে আলু= আলুসিদ্ধ\nঅধম যে নর= নরাধম\nকার্যে পরম্পরা বোঝাতে দুইটি কৃদন্ত বিশেষণ পদেও কর্মধারয় সমাস হয়:\nআগে ধোয়া পরে মোছা= ধোয়ামোছা\n\n\n== তৎপুরুষ সমাস ==\n\nতৎপুরুষ কথাটির সাধারণ অর্থ ‘তার পুরুষ’। যে সমাসের ব্যাসবাক্যে সমস্যমান পদদুটির মধ্যে পরপদটি প্রধান হয় এবং পূর্বপদের কারকবোধক ও সম্বন্ধবোধক বিভক্তি বা অনুসর্গ লোপ পায়, তাকে তৎপুরুষ সমাস বলা হয়। যেমন – রান্নাঘর রান্নার জন্য ঘর। এই ব্যাসবাক্যে ‘রান্না’ ও ‘ঘর’-এর মধ্যে ‘ঘর’-এর প্রাধান্য আছে। ব্যাসবাক্যে ‘জন্য’ বিভক্তিটি সমাসনিষ্পন্ন পদে লোপ পেয়েছে।\n\n\n=== তৎপুরুষ সমাসের শ্রেণীবিভাগ ===\n\n\n==== ১. দ্বিতীয়া তৎপুরুষ সমাস ====\nপূর্বপদে দ্বিতীয়া বিভক্তি লোপ পেয়ে যে সমাস হয়, তাকে দ্বিতীয়া তৎপুরুষ সমাস বলে।  \nপ্রাপ্ত, আশ্রিত, সংক্রান্ত, গত, অতীত, আপন্ন, প্রবিষ্ট, আরূঢ় প্রভৃতি শব্দযোগে দ্বিতীয়া তৎপুরুষ সমাস হয়।  \nআবার, 'ব্যাপ্তি' বোঝাতে কালবাচক পদের সাথে দ্বিতীয়া তৎপুরুষ সমাস হয়ে থাকে। যেমন–\n\nরথকে দেখা = রথদেখা\nবীজকে বোনা = বীজবোনা,\nলুচিকে ভাজা = লুচিভাজা\nছেলেকে ভোলানো = ছেলে ভোলানো\nগাকে ঢাকা = গা-ঢাকা\nলোককে দেখানো = লোক দেখানো\n(বিশেষ শব্দাবলী দ্বারা গঠিত:)\n\nদুঃখকে প্রাপ্ত = দুঃখপ্রাপ্ত\nক্ষমতাকে প্রাপ্ত = ক্ষমতাপ্রাপ্ত\nবয়ঃ (বয়স)-কে প্রাপ্ত = বয়ঃপ্রাপ্ত\nচরণকে আশ্রিত = চরণাশ্রিত\nপদকে আশ্রিত = পদাশ্রিত\nদেশকে আশ্রিত = দেশাশ্রিত\nব্যক্তিকে গত = ব্যক্তিগত\nপরলোকে গত = পরলোকগত\nপুঁথিতে গত= পুঁথিগত\nশরণকে আগত = শরণাগত\nস্মরণকে অতীত = স্মরণাতীত\nধর্মকে অতীত = ধর্মাতীত\nবিস্ময়কে আপন্ন = বিস্ময়াপন্ন\nবিপদকে আপন্ন = বিপদাপন্ন\nগৃহকে প্রবিষ্ট = গৃহপ্রবিষ্ট\nঅশ্বকে আরূঢ় = অশ্বারূঢ়\n('ব্যাপ্তি' অর্থে:)\n\nচিরকাল ব্যাপিয়া বসন্ত = চিরবসন্ত\nচিরকাল ব্যাপিয়া সুন্দর = চিরসুন্দর\nচিরকাল ব্যাপিয়া সুখী = চিরসুখী\nদীর্ঘকাল ব্যাপিয়া স্থায়ী = দীর্ঘস্থায়ী\nক্ষণকাল ব্যাপিয়া স্থায়ী = ক্ষণস্থায়ী\nচিরকাল ব্যাপিয়া বঞ্চিত = চিরবঞ্চিত\nজীবন ব্যাপিয়া আনন্দ = জীবনানন্দ\nবিশ্ব ব্যাপী যুদ্ধ = বিশ্বযুদ্ধ\n\nএরূপ : বইপড়া, নভেল-পড়া, দেশোদ্ধার, ভাতরাঁধা, বাসনধোয়া, কলাবেচা, ঘাসকাটা, গুণটানা, মাথাগোঁজা, ফুলতোলা, কাপড়কাঁচা, চিরশত্রু, চিরকৃতজ্ঞ, চিরহরিৎ, চিরচঞ্চল, চিরস্মরণীয়, লোকঠকানো, সাপখেলানো, বধূবরণ, নবীনবরণ ইত্যাদি।\n\n\n==== ২. তৃতীয়া তৎপুরুষ সমাস ====\nপূর্বপদে তৃতীয়া বিভক্তি লোপ পেয়ে যে সমাস হয়, তাকে তৃতীয়া তৎপুরুষ সমাস বলে। যেমন–\n\nশোক দ্বারা আকুল = শোকাকুল\nঅস্ত্র দ্বারা উপচার = অস্ত্রোপচার\nশ্রী দ্বারা যুক্ত = শ্রীযুক্ত\nলাঠি দ্বারা খেলা = লাঠিখেলা\nবজ্র দ্বারা আহত = বজ্রাহত\nমন দিয়ে গড়া = মনগড়া\nঢেঁকি দিয়ে ছাঁটা = ঢেঁকিছাঁটা\nমধু দিয়ে মাখা = মধুমাখা\nকুসুম ধারা আস্তীর্ণ = কুসুমাস্তীর্ণ\nরত্ন দ্বারা শোভিত = রত্নশোভিত\nট্রেন দ্বারা ভ্রমণ = ট্রেনভ্রমণ\nবাক  দ্বারা দত্তা = বাগদত্তা\n(বিশেষ শব্দাবলী দ্বারা গঠিত:)\n\nএক দ্বারা ঊন = একোন\nবিদ্যা দ্বারা হীন = বিদ্যাহীন\nশ্রী দ্বারা হীন = শ্রীহীন\nপিতৃ দ্বারা হীন = পিতৃহীন\nবুদ্ধি দ্বারা রহিত = বুদ্ধিরহিত\nজ্ঞান দ্বারা শূন্য = জ্ঞানশূন্য\nপাঁচ দ্বারা কম = পাঁচকম\nএরূপ : স্বর্ণমণ্ডিত, হিরককখচিত, চন্দনচর্চিত, কণ্টকাকীর্ণ, জুতো-পেটা, ঘিভাজা, শান-বাঁধানো, পদাঘাত, মোহান্ধ, ইন্দ্রিয়গ্রাহ্য, স্নেহাস্প, স্বনামধন্য, রসসিক্ত, শ্রমলব্ধ, বিপদসঙ্কুল, মেঘাচ্ছন্ন, বায়ুপূর্ণ ইত্যাদি।\n\n\n==== ৩. চতুর্থী তৎপুরুষ সমাস ====\nপূর্বপদে চতুর্থী বিভক্তি লোপ পেয়ে যে সমাস হয়, তাকে চতুর্থী তৎপুরুষ সমাস বলে। যেমন–\n\nগুরুকে ভক্তি = গুরুভক্তি\nদেবকে দত্ত = দেবদত্ত\nবসতের নিমিত্ত বাড়ি = বসতবাড়ি\nশয়নের নিমিত্ত কক্ষ = শয়নকক্ষ\nহজ্বের উদ্দেশ্যে যাত্রা = হজ্বযাত্রা\nআরামের জন্য কেদারা = আরামকেদারা\nবিয়ের জন্য পাগলা = বিয়েপাগলা\nডাকের নিমিত্ত মাশুল = ডাকমাশুল\nজীয়নের নিমিত্ত কাঠি = জীয়নকাঠি\nএরূপ : মুক্তিযুদ্ধ, ছাত্রাবাস, দূতাবাস, পান্থনিবাস, এতিমখানা, মুসাফিরখানা, মালগুদাম, পাঠকক্ষ, রান্নাঘর, শান্তিনিকেতন, স্মৃতিমন্দির, পাগলাগারদ, শিশুমঙ্গল, শিশুসাহিত্য, পুত্রশোক, মরাকান্না, তপোবন, চোষকাগজ, মাপকাঠি, সংবাদপত্র, খাদ্যআন্দোলন, লোকহিত, বালিকাবিদ্যালয় ইত্যাদি।\n\n\n==== ৪. পঞ্চমী তৎপুরুষ সমাস ====\nপূর্বপদে পঞ্চমী বিভক্তি (হতে, থেকে, চেয়ে, অপেক্ষা ইত্যাদি) লোপ পেয়ে যে সমাস হয়, তাকে পঞ্চমী তৎপুরুষ সমাস বলে। যেমন–\n\nগণ হতে মুক্তি = গণমুক্তি\nবিলাত হতে ফেরত = বিলাতফেরত\nস্কুল থেকে পালানো = স্কুলপালানো\nসত্য থেকে ভ্রষ্ট = সত্যভ্রষ্ট\nজন্ম হতে অন্ধ = জন্মান্ধ\nজেল থেকে খালাস/মুক্ত = জেলখালাস/জেলমুক্ত\nপ্রাণের/পরাণের চেয়ে প্রিয় = প্রাণপ্রিয়/পরাণপ্রিয়\nমানব অপেক্ষা ইতর = মানবেতর\nএরূপ : বোঁটাখসা, আগাগোড়া, ঘরপালানো, রোগমুক্তি, শাপমুক্তি, ব্যাধিমুক্ত, ঋণমুক্ত, মেঘমুক্ত, যুদ্ধোত্তর, স্নাতকোত্তর, খাঁচাছাড়া, দলছাড়া, গ্রামছাড়া, পদচ্যুত, ক্ষমতাচ্যুত, রাজ্যচ্যুত, দুগ্ধজাত, প্রাণাধিক, জলাতঙ্ক ইত্যাদি।\n\n\n==== ৫. ষষ্ঠী তৎপুরুষ সমাস ====\nপূর্বপদের ষষ্ঠী বিভক্তি (র, এর) লোপ পেয়ে যে সমাস হয়, তাকে ষষ্ঠী তৎপুরুষ সমাস বলে। যেমন–\n\nখেয়ার ঘাট = খেয়াঘাট\nনদীর জল = নদীজল\nচায়ের বাগান = চা-বাগান\nমনের রথ = মনোরথ\nবসন্তের সখা = বসন্তসখ (কোকিল)\nমন্ত্রীদের সভা = মন্ত্রীসভা\nবৃক্ষের শাখা = বৃক্ষশাখা\nদীনের বন্ধু = দীনবন্ধু\nকবিদের গুরু = কবিগুরু\nনরের অধম = নরাধম\nছাত্রের সমাজ = ছাত্রসমাজ\nভোটের অধিকার = ভোটাধিকার\nরাজার প্রাসাদ = রাজপ্রাসাদ\nপুত্রের বধূ = পুত্রবধূ\nস্ব-এর অধীন = স্বাধীন\nএরূপ : জাতিসংঘ, রাষ্ট্রপতি, রাজমাতা, ঘোড়দৌড়, বিড়ালছানা, নাট্যাভিনয়, যমালয়, শশুরবাড়ি, সূর্যালোক, কর্মফল, বনফুল, বাঁদরনাচ, ছবিঘর, রান্নাঘর, বটতলা, মাঝপথ, দেশসেবা, পিতৃতুল্য, ধানক্ষেত, পাটক্ষেত, গৃহশিশু, সাহিত্যবিশারদ, নদীতীর, সমুদ্রতট, দানসামগ্রী ইত্যাদি।\n\n\n=== ষষ্ঠী তৎপুরুষ সমাসের সাধারণ নিয়ম ===\nব্যাসবাক্যে ‘রাজা’ শব্দটি সাধারণত পরে বসে, তবে ‘রাজা’-এর স্থলে সর্বদা ‘রাজ' হয়:\nপথের রাজা = রাজপথ\nরোগের রাজা = রাজরোগ\nহাঁসের/হংসের রাজা = রাজহাঁস/রাজহংস\nরাজার পুত্র/কুমার = রাজপুত্র/রাজকুমার\nগজনীর রাজা = গজনীরাজ\nদিল্লীর রাজা = দিল্লীরাজ\n‘অর্ধ’ শব্দ পরে থাকলে আগে বসে:\nটাকার অর্ধ = অর্ধটাকা\nপথের অর্ধ = অর্ধপথ\nদিনের অর্ধ = অর্ধদিন\nপূর্বপদের ঈ-কার যুক্ত শব্দে ই-কার যুক্ত হয়:\nপ্রাণীর বিদ্যা/বিজ্ঞান = প্রাণিবিদ্যা/প্রাণিবিজ্ঞান\nস্বামীর গৃহ = স্বামিগৃহ\nপিতা, মাতা, ভ্রাতা শব্দের পরিবর্তে পিতৃ, মাতৃ, ভ্রাতৃ ব্যবহার:\nমাতার সোহাগ = মাতৃসোহাগ\nমাতার সেবা = মাতৃসেবা\nমাতার হৃদয় = মাতৃহৃদয়\nপিতার ধন = পিতৃধন\nভ্রাতার স্নেহ = ভ্রাতৃস্নেহ\nপরপদে সহ, তুল্য, প্রায়, সম, নিভ, প্রতিম ইত্যাদি শব্দ থাকলে পূর্বপদে এর লোপ পায়:\nপিতার তুল্য = পিতৃতুল্য\nগুরুর তুল্য = গুরুতুল্য\nঅনুজের প্রতিম = অনুজপ্রতিম\nসহোদরের প্রতিম = সহোদরপ্রতিম/সোদরপ্রতিম\nপত্নীর সহ = পত্নীসহ\nকন্যার সহ = কন্যাসহ\nপিতার সম = পিতৃসম\nকালের কোন অংশবোধক শব্দ পরে থাকলে তা আগে বসে:\nঅহ্নের (দিনের) পূর্বভাগ = পূর্বাহ্ণ\nরাত্রির মধ্যভাগ = মধ্যরাত্র\nগণ, বৃন্দ, রাজি, যূথ ইত্যাদি সমষ্টিবাচক শব্দ পরে থাকলে ষষ্ঠী তৎপুর সমাস হয়:\nছাত্রের বৃন্দ = ছাত্রবৃন্দ\nশিক্ষকের বৃন্দ = শিক্ষকবৃন্দ\nফুলের রাজি = ফুলরাজি\nতারকার/নক্ষত্রের রাজি = তারকারাজি/নক্ষত্ররাজি\nহস্তীর যূথ = হস্তীযূথ\nগুণের গ্রাম = গুণগ্রাম\nদুগ্ধ, শিশু, ডিম্ব, শাবক ইত্যাদি শব্দ পরে থাকলে স্ত্রীবাচক পূর্বপদটি পুরুষবাচক হয়:\nমৃগীর/হরিণীর শিশু = মৃগশিশু/হরিণশিশু\nছাগীর দুগ্ধ = ছাগদুগ্ধ\nবাঘিনীর দুগ্ধ = ব্যাঘ্রদুগ্ধ\nহংসীর ডিম্ব = হংসডিম্ব\n\n\n==== ৬. সপ্তমী তৎপুরুষ সমাস ====\nযে তৎপুরুষ সমাসে পূর্বপদের সপ্তমী বিভক্তি (এ, য়, তে) লোপ পায়, তাকে সপ্তমী তৎপুরুষ সমাস বলে। যেমন–\n\nবিশ্বে বিখ্যাত = বিশ্ববিখ্যাত\nপাপে আসক্ত = পাপাসক্ত\nনামাজে রত = নামাজরত\nমনে মরা = মনমরা\nঅকালে মৃত্যু = অকালমৃত্যু\nগাছে পাকা = গাছপাকা\nগোলায় ভরা = গোলাভরা\nবাক্সতে বন্দী = বাক্সবন্দী\nগৃহে বন্দী = গৃহবন্দী\n(সমস্ত পদটির পরপদে \"পূর্ব\" শব্দটি থাকলে ব্যাসবাক্যে তা আগে বসে:)\n\nপূর্বে ভূত = ভূতপূর্ব\nপূর্বে অশ্রুত = অশ্রুতপূর্ব\nপূর্বে অদৃষ্ট = অদৃষ্টপূর্ব\nএরূপ : দিবানিদ্রা, মাথাব্যথা, জলমগ্ন, ধ্যানমগ্ন, পিঞ্জরাবদ্ধ, বস্তাপঁচা, বাক্সপঁচা, ভোজনপটু, বাকপটু, রাতকানা, তালকানা, গৃহবাস, বনভোজন, দানবীর, ধর্মবিশ্বাস ইত্যাদি।\n\n\n==== ৭. অলুক তৎপুরুষ সমাস ====\n‘অলুক’ অর্থ লোপ না পাওয়া। যদি পূর্বপদের বিভক্তি লোপ না হয়, তাহলে তাকে অলুক তৎপুরুষ সমাস বলে। যেমন–\n\nসোনার তরী = সোনারতরী\nঘিয়ে ভাজা = ঘিয়ে ভাজা\nপড়ার ঘর = পড়ার ঘর\nকলুর বলদ = কলুর বলদ\nএরূপ : ঘোড়ার ডিম, হাতের পাঁচ,  সাপের পা, তেলেভাজা, চায়ের কাপ, পড়ার টেবিল, চোখের জল, কলে ছাঁটা, কলের পানি, কলের গান, খবরের কাগজ, ভোরের পাখি, মাটির মানুষ, মনের মানুষ, চোখের বালি, মামার বাড়ি, গরুর গাড়ি, ঘোড়ার গাড়ি, কলেজে পড়া, গায়ে পড়া, দিনে ডাকাতি, খেচর, পথে নামা, বানে ভাসা ইত্যাদি।\nকিন্তু ভ্রাতার পুত্র = ভ্রাতুষ্পুত্র (নিপাতনে সিদ্ধ)।\n\n\n==== ৮. নঞ তৎপুরুষ সমাস ====\nযে তৎপুরুষ সমাসে পূর্বপদে না-সূচক অব্যয় থাকে, তাকে নঞ তৎপুরুষ সমাস বলে। যেমন–\n\nনা ধোয়া = আধোয়া\nনাই খোঁজ = নিখোঁজ\nনয় হাজির = গরহাজির\nনাই খরচা = নিখরচা\nনয় মঞ্জুর = নামঞ্জুর\nনয় আচার = অনাচার\nনাই হায়া যার = বেহায়া\nনয় অতি খর্ব = অখর্ব\nনয় অতি দীর্ঘ = নাতিদীর্ঘ\nন কাতর = অকাতর\nন মানান = বেমানান\nনাই বৃষ্টি = অনাবৃষ্টি\nনয় রাজি = নারাজ\nএরূপ : অচেনা, অজানা, অচল, অমিল, অজ্ঞান, অনুর্বর, অনাদর, অনাসৃষ্টি, অবিশ্বাস, অনাবাদী, অনিচ্ছা, অনৈক্য, অবাধ্য, অসুখ, অদৃষ্ট, আকাল, গরমিল, গররাজি, নাতিবৃহৎ, নাতিশীতোষ্ণ, অনধিক, অনভিজ্ঞ, অনাহূত, নিখুঁত, নির্ভুল, নিরাশা, নিরামিষ, নিরুৎসাহিত, বিদেশ, বিসদৃশ, বিভুঁই, বেআইনি, বেহিসেব ইত্যাদি।\n\n\n==== ৯. উপপদ তৎপুরুষ সমাস ====\nযেসব পদের পরবর্তী ধাতুর সাথে কৃৎ প্রত্যয় যুক্ত হয়, তাকে বলে উপপদ। আর উপপদের সাথে কৃদন্ত পদের যে সমাস হয়, তাকে বলে উপপদ তৎপুরুষ সমাস। যেমন—\n\nজলে জন্মে যা = জলজ\nমুখে থাকে যা = মুখস্থ\nজল দেয় যে = জলদ\nজলে চরে যে = জলচর\nপঙ্কে জন্মে যা = পঙ্কজ\nঅগ্রে জন্মে যে = অগ্রজ\nমধু পান করে যে = মধুপ\nছেলে ধরে যে = ছেলেধরা\nস্থলে চরে যে = স্থলচর\nজাদু করে যে = জাদুকর\nগণিত জানেন যিনি = গণিতজ্ঞ\nশাস্ত্র জানেন যিনি = শাস্ত্রজ্ঞ\nনেশা করে যে = নেশাকর\nঘুষ খায় যে = ঘুষখোর\nঅরিকে দমন করে যে = অরিন্দম\nএরূপ : আত্মজ, উরগ, গোপ, মানুষখেকো, ভাতখেকো, কুম্ভকার, মধুকর, সূত্রধর, শাস্ত্রকার, ইন্দ্রজিৎ, মনোলোভা, পকেটমার, প্রজাপালক, বসুন্ধরা, ধামাধরা, দিশাহারা, বর্ণচোরা, কলাধর, পাতাচাটা, হাড়ভাঙ্গা, মাছিমারা, ঘরপোড়া, ঘরছাড়া, গলাকাটা, ছা-পোষা, গা-সহা, পা চাটা, সত্যবাদী, গৃহস্থ, ছারপোকা, পাড়াবেড়ানি ইত্যাদি।\n\n\n== বহুব্রীহি সমাস ==\n\nযে সমাসে সমস্যমান পদগুলোর কোনটির অর্থ না বুঝিয়ে সমস্তপদে অন্য কোন ব্যক্তি, বস্তু বা পদার্থকে বোঝায়, তাকে বহুব্রীহি সমাস বলে। যেমন— দশ আনন (মুখ) যার = দশানন (দশটি মুখমন্ডল) এখানে পূর্বপদ ‘দশ’ এবং পরপদ ‘আনন’। সমস্তপদে ‘দশ’ কিংবা ‘আনন’ কোনটিরই অর্থ না বুঝিয়ে একটি ভিন্ন অর্থ বুঝিয়েছে। ‘দশানন' বলা হয় রাবণকে।\nযে সমাসে পূর্বপদ ও পরপদ কোনটিরই অর্থ না বুঝিয়ে, তৃতীয় পদ তথা সমস্ত পদকে বুঝিয়ে থাকে,তাকে বহুব্রীহি সমাস বলে। এখানে সবসময়ই তৃতীয় অর্থ প্রকাশ পাবে। \nউদাহরণ: খোশ মেজাজ যার = খোশমেজাজ\nএখানে,পূর্বপদ খোশ মানে খুশি, আবার মেজাজ মানে মানসিক অবস্থা। তবে, সমস্তপদে খুশিকেও বোঝায়নি আবার মেজাজকেও বোঝায়নি । অর্থাৎ, 'খোশমেজাজ'কে বুঝিয়েছে। মানে, ভালো মেজাজওয়ালা ব্যক্তিকে বুঝিয়েছে।\nআশীতে বিষ যার = আশীবিষ\nএখানে,পূর্বপদ আশী মানে সাপের বিষ দাঁত । আবার বিষ মানে ভীষন ক্ষতিকর তরল পদার্থ। কিন্তু, সমস্তপদে আশীবিষ মানে সাপ । অর্থাৎ সাপের বিষ দাঁতকেও বোঝায়নি, আবার বিষকেও বোঝায়নি, বুঝিয়েছে সাপকে।\nহত হয়েছে শ্রী যার = হতশ্রী\nএখানে, হত মানে চুরি আবার শ্রী মানে মুখমন্ডল বা সৌন্দর্য। অথচ, সমস্তপদে হতশ্রী মানে, যে খুব অসহায়,যার কিছু নেই। অর্থাৎ, হতকেও বোঝায়নি আবার মুখকেও বোঝায়নি, বুঝিয়েছে যার কিছু নেই।\n\nConfusion Alert: অনেকেই ‘সেতার’ শব্দটিকে দ্বিগু সমাস মনে করে যেভাবে ব্যাসবাক্য করে তা হলো: সে(তিন) তারের সমাহার — সেতার। কিন্তু ‘সেতার’ বলতে শুধু তিনটি তারকে বুঝায়না; এটি একটি বিশেষ বাদ্যযন্ত্রকে বুঝায় যার তিনটি তার রয়েছে। অর্থাৎ এটি বহুব্রীহি সমাসের নিয়মানুযায়ী অন্য অর্থে ব্যবহৃত হয়েছে। তাই এটিকে দ্বিগু সমাসে না করে সংখ্যাবাচক বহুবীহি সমাসের নিয়মে করতে হবে।\n\n\n=== বহুব্রীহি সমাসের শ্রেণীবিভাগ ===\n\n\n==== ১. সাধারণ/সমানাধিকরণ বহুব্রীহি ====\n\nযে বহুব্রীহি সমাসের পূর্বপদ বিশেষণ এবং পরপদ বিশেষ্য হয়, তাকে সমানাধিকরণ বহুব্রীহি সমাস বলে। যেমন–\n\nগৌর অঙ্গ যার = গৌরাঙ্গ\nকৃত অঞ্জলি যার = কৃতাঞ্জলি\nদৃঢ় প্রতিজ্ঞা যার = দৃঢ়প্রতিজ্ঞ\nনীল বসন যার = নীলবসনা\nখোশ মেজাজ যার = খোশমেজাজ\nস্বল্প আয়ু যার = স্বল্পায়ু\nপেট সর্বস্ব যার = পেটসর্বস্ব\nদিক অম্বর যার = দিগম্বর\nসু গন্ধ যার = সুগন্ধ\nমধ্য বিত্ত যার = মধ্যবিত্ত\nমূঢ় মতি যার = মূঢ়মতি\nবিশিষ্ট লোচন যার = বিলোচন\nপক্ক কেশ যার = পক্ককেশ\nহীন শক্তি যার = হীনশক্তি\nদৃঢ় প্রতিজ্ঞা যার = দৃঢ়প্রতিজ্ঞ\nবিশাল আকার যার = বিশালাকার\nএরূপ : অল্পপ্রাণ, অল্পবয়স্ক, মন্দভাগ্য, উচ্চশির, সুশীল, সদর্থক, কদাকার, সতীর্থ, শ্যামাঙ্গ, নীলাম্বর, সিদ্ধার্থ, সুধী, কুবের, লেজকাটা, বিশালাক্ষ, মহাশয়, ঠোঁটকাটা, মাথা খারাপ, ঘরপোড়া, কঙ্কালসার, নদীমাতৃক, নীলকণ্ঠ, পীতাম্বর, দশানন, নতজানু, মতিচ্ছন্ন, হতশ্রী, সুশ্রী, হৃতসর্বস্ব, কমবখ্ত, বদবখ্ত ইত্যাদি।\n\n\n==== ২. ব্যাধিকরণ বহুব্রীহি ====\n\nবিশেষ্য ও বিশেষ্য পদের মিলনে যে সমাস হয়, তাকে ব্যাধিকরণ বহুব্রীহি সমাস বলে। যেমন–\n\nবীণা পাণিতে যার = বীণাপাণি\nশূল পাণিতে যার = শূলপাণি\nপাপে মতি যার = পাপমতি\nবোঁটা খসেছে যার = বোঁটাখসা\nনদী মাতা যার = নদীমাতৃক\nআশীতে বিষ যার = আশীবিষ\nকথা সর্বস্ব যার = কথাসর্বস্ব\nঊর্ণ নাভিতে যার = ঊর্ণনাভ\nপদ্ম নাভিতে যার = পদ্মনাভ\nরত্ন গর্ভে যার = রত্নগর্ভা\nজ্ঞান গর্ভে যার = জ্ঞানগর্ভ\nকর্ণে ফুল যার = কর্ণফুলী\nমধু কণ্ঠে যার = মধুকণ্ঠ\nহাসি মুখে যার = হাসিমুখ\nইতি আদিতে যার = ইত্যাদি\nখড়গ হস্তে যার = খড়গহস্ত\nমিলন অন্তে যার = মিলনান্তক\nঅন্য বিষয়ে মন যার = অন্যমনস্ক\nঅন্তঃ (অন্তরে) অপ্ যার = অন্তরীপ\nএরূপ : বজ্ৰপাণি, কলকণ্ঠ, পাদপদ্ম, শশাঙ্ক, তুলনামূলক, চন্দ্রচূড়, ঘরমুখো, ছাপোষা, কানকাটা, পা-চাটা, পাতা-চাটা, পাতাছেঁড়া, ধামাধরা ইত্যাদি।\n\n\n==== ৩. মধ্যপদলোপী বহুব্রীহি ====\n\nযে বহুব্রীহি সমাসে ব্যাসবাক্যের ব্যাখ্যামূলক মধ্যপদ লোপ পায়, তাকে মধ্যপদলোপী বহুব্রীহি সমাস বলে। যেমন–\n\nগায়ে হলুদ দেওয়া হয় যে অনুষ্ঠানে = গায়েহলুদ\nহাতে খড়ি দেওয়া হয় যে অনুষ্ঠানে = হাতেখড়ি\nবিড়ালের ন্যায় চোখ যে নারীর = বিড়ালচোখী\nবউয়ের সম্মানে ভাত খাওয়ানো হয় যে অনুষ্ঠানে = বৌভাত\nরাখীভাই = রাখী বেঁধে ভাই সম্পর্ক পাতানো হয় যার সঙ্গে\nস্বর্ণের মতো আভা যার = স্বর্ণাভ\nতিমিরের (কালো) ন্যায় কুন্তল (চুল) যার = তিমিরকুন্তলা\nরসে পূর্ণ যে গোল্লা = রসগোল্লা\nমুলার ন্যায় দাঁত আছে যার = মুলাদাঁতী\nবিম্বের ন্যায় অধর যার = বিম্বাধরা\nধর্মের (আদর্শের) উদ্দেশ্যে ঘট স্থাপনপূর্বক যে আন্দোলন = ধর্মঘট\nবিম্বের ন্যায় রঞ্জিত অধর যে নারীর = বিম্বাধরী\nমীনের অক্ষির মতো অক্ষি যে নারীর = মীনাক্ষী\nকাঞ্চনের প্রভার ন্যায় প্রভা যার = কাঞ্চনপ্রভ\nএরূপ : মুখেভাত, মেনিমুখো, ঘরমুখো, মকরমুখো, বাঁদরমুখো, সোনামুখী, বিধুমুখী, বিড়ালাক্ষী, কপোতাক্ষ, চাঁদবদনী, চিরুণদাঁতি, মৃগনয়না, ডাকাবুকো, ক্ষুরধার, একবুক ইত্যাদি।\n\n\n==== ৪. সংখ্যাবাচক বহুব্রীহি ====\nযদি পূর্বপদ সংখ্যাবাচক হয়, পরপদ বিশেষ্য হয় এবং সমস্ত পদটি যদি বিশেষণ পদ বোঝায়, তাহলে তাকে সংখ্যাবাচক বহুব্রীহি সমাস বলে। যেমন–\n\nচৌচালা = চৌ (চার) চাল যে ঘরের\nচার হাত পরিমাণ = চারহাতি\nচতুঃ (চার) ভুজ যার = চতুর্ভুজ\nপাঁচ সের পরিমাণ ওজন যার = পাঁচসেরী\nপঞ্চ আনন যার = পঞ্চানন\nদশ আনন যার = দশানন\nদুই নল যার = দু'নলা\nদশ গজ পরিমাণ দৈর্ঘ্য যার = দশগজি\nএরূপ : দশমণি, শতচ্ছিন্ন, একতারা, দোতরা, সেতার, সাতনরী, তেপায়া, চৌচির, চতুর্দশপদি, ষড়ানন, দ্বীপ, একচোখো, চতুর্মুখ, ত্রিলোচন, সহস্রলোচন ইত্যাদি।\n\n\n==== ৫. ব্যতিহার বহুব্রীহি ====\nপরস্পর ক্রিয়া বিনিময় বোঝাতে একই শব্দের পুনরুক্তি দ্বারা যে বহুব্রীহি সমাস হয়, তাকে ব্যতিহার বহুব্রীহি সমাস বলে। এ সমাসে পূর্বপদে ‘আ’ এবং পরপদে ‘ই’ যোগ হয়। যেমন–\n\nকোলে কোলে যে মিলন = কোলাকুলি\nবলায় বলায় যে কথা = বলাবলি\nকানে কানে যে কথা = কানাকানি\nবকায় বকায় যে বাকযুদ্ধ = বকাবকি\nলাঠিতে লাঠিতে যে মারামারি = লাঠালাঠি\nগলায় গলায় যে মিল = গলাগলি\nচুলে চুলে যে লড়াই = চুলোচুলি\nহেসে হেসে যে আলাপ/হাসতে হাসতে যে ক্রিয়া = হাসাহাসি\nকেশে কেশে আকর্ষণ করে যে যুদ্ধ = কেশাকেশি\nপরস্পরের মধ্যে আড়ি = আড়াআড়ি\nপরস্পরকে জানা = জানাজানি\nএরূপ : ধস্তাধস্তি, গুঁতাগুঁতি, হাতাহাতি, রক্তারক্তি, খুনোখুনি, চোখাচোখি, দেখাদেখি, ঘুষাঘুষি, গালাগালি, কাড়াকাড়ি, গড়াগড়ি, বাঁধাবাঁধি, রাতারাতি, তর্কাতর্কি, টানাটানি ইত্যাদি।\n\n\n==== ৬. অলুক বহুব্রীহি ====\nযে বহুব্রীহি সমাসে পূর্বপদ বা পরপদের বিভক্তি লোপ পায় না, তাকে অলুক বহুব্রীহি সমাস বলে। যেমন–\n\nমাথায় পাগড়ি যার = মাথায়পাগড়ি\nগায়ে হলুদ দেয়া হয় যে অনুষ্ঠানে = গায়েহলুদ\nগলায় গামছা যার = গলায়গামছা\nকানে খাটো যে = কানেখাটো\nহাতে খড়ি দেয়া হয় যে অনুষ্ঠানে = হাতেখড়ি\nএরূপ : হাতেছড়ি, হাতেবেড়ি, পায়েবেড়ি, মাথায়ছাতা, মুখেভাত, খড়মপেয়ে, গায়েপড়া, কানেকলম ইত্যাদি।\n\n\n==== ৭. নঞ বহুব্রীহি ====\nযে বহুব্রীহি সমাসে পূর্বপদে না-বাচক অব্যয় থাকে, তাকে নঞ বহুব্রীহি সমাস বলে। যেমন–\n\nনেই ভুল যার = নির্ভুল\nনেই অন্ত যার = অনন্ত\nনেই বিকল্প যার = নির্বিকল্প\nনেই থৈ যার = অথৈ\nনাই আদি যার = অনাদি\nনাই অন্ত যার = অনন্ত\nনাই হায়া যার = বেহায়া\nনাই মমতা যার = নির্মম\nঅ (হয়না) মূল্য যার = অমূল্য\nঅ (নেই) জ্ঞান যার = অজ্ঞান\nবি (নেই) শ্রী যার/ বি (বিগত) হয়েছে শ্রী যার = বিশ্রী\nবে (নেই) ইমান যার = বেইমান\nনিঃ (নেই) শঙ্কা যার = নিঃশঙ্ক\nএরূপ : বেয়াদব, বেতার, বেসুরো, , বিপত্নীক, বেঁহুশ, বিশৃঙ্খল, বীতশোক, অপয়া, নির্জলা, অপ্রতিভ, অনর্থক, অচেতন, অজানা, নির্বোধ, নিরর্থক, নির্জন, নিলাজ, নিখুঁত, নিখোঁজ ইত্যাদি।\n\n\n==== ৮. প্রত্যয়ান্ত বহুব্রীহি সমাস ====\nযে বহুব্রীহি সমাসের সমস্ত পদে আ, এ, ও ইত্যাদি প্রত্যয় যুক্ত হয়, তাকে প্রত্যয়ান্ত বহুব্রীহি সমাস বলে। যেমন–\n\nদুই দিকে টান যার = দোটানা\nএক দিকে চোখ যার = একচোখা\nনিঃ (নাই) খরচ যার = নিখরচে\nঊন পাজর যার = ঊনপাঁজুরে\nএরূপ : একরোখা, একগুঁয়ে, একঘরে, দোমনা, অকেজো, হাতিশুঁড়ো ইত্যাদি।\n\n\n==== ৯. সহাৰ্থক বহুব্রীহি সমাস ====\nসহার্থক বা তুল্য পদের সাথে বিশেষ্য পদের যে বহুব্রীহি সমাস হয়, তাকে সহাৰ্থক বহুব্রীহি সমাস বলে। যেমন–\n\nবান্ধবের সহিত বর্তমান = সবান্ধব\nস্ত্রীর সহিত বর্তমান = সস্ত্রীক\nবাকের সাথে বর্তমান = সবাক\nপরিবারের সহিত বর্তমান = সপরিবার\nঅর্থের সাথে বর্তমান = সার্থক\nঅপেক্ষা সহ বর্তমান = সাপেক্ষ\nসহ তীর্থ যার = সতীর্থ\nশ্রদ্ধার সঙ্গে বর্তমান = সশ্রদ্ধ\nবেগের সঙ্গে বর্তমান = সবেগ\nপ্রতিভার সহিত বর্তমান= সপ্রতিভ\nচকিতের সহিত বর্তমান= সচকিত\nঅবধানের সঙ্গে বিদ্যমান = সাবধান\nক্রিয়ার সঙ্গে বর্তমান = সক্রিয়\nএরূপ : সবিনয়, সদয়, সাবলীল, সফল, সলজ্জ,  স্বপত্নীক, সপুত্রক, সশরীর, সসম্মান, সতর্ক, সদর্প, সহৃদয়, সপ্রসঙ্গ, সলঙ্কারা ইত্যাদি।\n\n\n==== ১০. নিপাতনে সিদ্ধ বহুব্রীহি ====\nযে বহুব্রীহি সমাস কোন নিয়মের অধীনে নয়, তাকে নিপাতনে সিদ্ধ বহুব্রীহি সমাস বলে। যেমন–\n\nপঞ্চ বটের সমাহার = পঞ্চবটী\nজীবিত থেকেও মৃত = জীবন্মৃত\nনরাকারের যে পশু = নরপশু\nঅন্তর্গত অপ যার = অন্তরীপ\nদুদিকে অপ যার = দ্বীপ\nপণ্ডিত হয়েও যে মূর্খ = পণ্ডিতমূৰ্খ\n\n\n=== বহুব্রীহি সমাসের সাধারণ নিয়ম ===\nসাধিত পদটি অনেক সময় বিশেষ্য হয়:\nপীত অম্বর যার = পীতাম্বর (শ্রীকৃষ্ণ)\nবীণা পাণিতে যার = বীণাপাণি (সরস্বতী)\nসাধিত পদটি অনেক সময় বিশেষণ হয়:\nমা মরেছে যার = মা-মরা\nসাধিত পদ ও সপ্তমী বিভক্তিযুক্ত পদ সাধারণত পূর্বপদে বসে:\nআশীতে বিষ যার = আশীবিষ (সাপ)\nছন্নু মতি যার = মতিচ্ছন্ন [ব্যতিক্রম উদাহরণ]\n'সহিত' ও 'সমান' শব্দের পরিবর্তে 'স' বা 'সহ' ব্যবহৃত হয়:\nসমান তীর্থ যার = সতীর্থ\nপরিবারের সহিত বর্তমান = সপরিবার\nসমান উদর যার = সহোদর\nস্ত্রীবাচক বোঝাতে সাধিত পদে সাধারণত 'আ' বা 'ঈ' যোগ হয়:\nনীল নয়ন যার = নীলনয়ন\nকোকিলের মতো কন্ঠ যার = কোকিলকণ্ঠী\nযদি 'সহ' কিংবা 'সহিত' শব্দের সাথে অন্য পদের বহুব্রীহি সমাস হয়, তখন প্রায়ই 'সহ' ও 'সহিত' স্থলে 'স' ব্যবহৃত হয়:\nবান্ধবসহ বর্তমান = সবান্ধব\nদর্পের সহিত বর্তমান = সদর্প\nপরস্পরিক একই ক্রিয়াতে বহুব্রীহি সমাসে, পূর্বপদ আ-কারান্ত এবং পরপদ ই-কারান্ত হয়:\nলাঠিতে লাঠিতে মারামারি = লাঠালাঠি\nহাতে হাতে যে লড়াই = হাতাহাতি\n‘মহৎ’ শব্দের ক্ষেত্রে, পূর্বপদে 'মহা' বসে:\nমহৎ প্রাণ যার = মহাপ্রাণ\nমহৎ আশয় যার = মহাশয়\nকিছু ক্ষেত্রে সমস্ত পদে 'ক' যুক্ত হয়:\nনদী মাতা যার = নদীমাতৃক\nবিগত হয়েছে পত্নী যার = বিপত্নীক\nপরপদের ক্ষেত্রে, যদি আ-কার থাকে তবে তা অ-কারে রূপান্তরিত হয়:\nদৃঢ় প্রতিজ্ঞা যার = দৃঢ়প্রতিজ্ঞ\nনাই দয়া যার = নির্দয়\nএবং যদি পূর্বপদে অ-কার থাকে, তবে তা আ-কারে রূপান্তরিত হয়:\nবিশ্ব মিত্র যার = বিশ্বামিত্র\nকিছু বহুব্রীহি সমাসে বিশেষ শব্দের শেষে 'ই' যোগ হয়:\nদশ গজ পরিমাণ যার = দশগজি\nপাঁচ হাত লম্বা যা = পাঁচহাতি\nপাঁচ সের পরিমাণ যার = পাঁচসেরি\nবিশেষ ক্ষেত্রে 'অক্ষি' শব্দের পরিবর্তে 'অক্ষ' ব্যবহার হয়:\nবিরূপ অক্ষি যার = বিরূপাক্ষ\nবিশাল অক্ষি যার = বিশালাক্ষ\nকমলের ন্যায় অক্ষি যার = কমলাক্ষ\nকপোতের অক্ষির ন্যায় অক্ষি যার = কপোতাক্ষ\n'নাভি' শব্দের পরিবর্তে 'নাভ' ব্যবহৃত হয়:\nঊর্ণ নাভিতে যার = ঊর্ণনাভ (মাকড়সা)\nপদ্ম নাভিতে যার = পদ্মনাভ\nকিছু ক্ষেত্রে 'ধনু' শব্দের পরিবর্তে 'ধন্বা' রূপে ব্যবহৃত হয়:\nপুষ্প ধনু যার = পুষ্পধন্বা\nগাভীব ধনু যার = গাভীবধন্বা\n'জায়া' শব্দের পরিবর্তে 'জানি' ব্যবহৃত হয়:\nদেবী জায়া যার = দেবজানি\nযুবতী জায়া যার = যুবজানি\n\n\n== দ্বিগু সমাস ==\n\nসংখ্যাবাচক বিশেষণ পূর্বে বসে সমষ্টি বা সমাহার বোঝালে দ্বিগু সমাস হয়। এ সমাসে সমস্তপদটি বিশেষ্য পদ হয়। দ্বিগু সমাসে প্রথম পদটি সংখ্যাবাচক হয় এবং পরপদটি বিশেষ্য হয়। সমস্ত পদটি দ্বারা সমষ্টি বা সমাহার বোঝায়। যেমন—\n\nতিন মাথার সমাহার = তেমাথা\nত্রি/তিন প্রান্তরের সমাহার = ত্রিপ্রান্তর/তেপান্তর\nত্রি (তিন) ফলের সমাহার = ত্রিফলা\nচার রাস্তার সমাহার = চৌরাস্তা\nচার মোহনার সমাহার = চৌমোহনী\nপাঁচ সেরের সমাহার = পসুরি\nসপ্ত অহের সমাহার = সপ্তাহ\nসপ্ত ঋষির সমাহার = সপ্তর্ষি\nশত অব্দের সমাহার = শতাব্দী\nএরূপ : দ্বিপ্রহর, ত্রিকাল, ত্রিপদী, ত্রিভুবন, ত্রিমোহিনী, চতুষ্পদী, চতুর্দশপদী, চতুর্ভুজ, চতুরঙ্গ, পঞ্চভূত, পঞ্চবটী, পঞ্চনদ, পাঁচসালা, পাঁচফোড়ন, ষড়ঋতু, সপ্তরথী, সপ্তডিঙ্গা, সাতসমুদ্র, সাতনরী, অষ্টধাতু, অষ্টপ্রহর, নবরত্ন, নবগ্রহ, দশচক্র, দশদিগন্ত, তেরোনদী, শতবার্ষিকী ইত্যাদি।\n\nConfusion Alert:\nসেতার — তিন তার আছে যার [সংখ্যাবাচক বহুব্রীহি]\nসাত-পাঁচ — সাত ও পাঁচ [সংখ্যাবাচক দ্বন্দ্ব]\nচতুর্দোলা‌ — চতুঃ‌ বাহিত দোলা [মধ্যপদলোপী কর্মধারয়]\nচৌচালা — চার চালা আছে যে ঘরের [সংখ্যাবাচক বহুব্রীহি]\nতেপায়া — তিন পায়া যার [সংখ্যাবাচক বহুব্রীহি]।\n\n\n== অব্যয়ীভাব সমাস ==\n'অব্যয়ীভাব’ অর্থ অব্যয়ের ভাব বর্তমান। যে সমাসে পূর্বপদে অব্যয় থাকে এবং অব্যয়ের অর্থই প্রধানরূপে প্রতীয়মান হয়, তাকে অব্যয়ীভাব সমাস বলে। অব্যয়ীভাব সমাসে কেবলমাত্র অব্যয়ের অর্থযোগে ব্যাসবাক্য গঠিত হয়। যেমন— পর্যন্ত, অভাব, পশ্চাৎ, যোগ্যতা, সাদৃশ্য, সামীপ্য, বীপ্সা, ঈষৎ, ক্ষুদ্র, বিরোধ, অতিক্রান্ত, অনতিক্রম্যতা ইত্যাদি অর্থে অব্যয়ীভাব সমাস হয়।\n\n\"অব্যয়ীভাব সমাসের ক্ষেত্রে ব্যাসবাক্যে 'সমীপে, সদৃশ, মতো, পুনঃপুনঃ, অভাব, পর্যন্ত, অতিক্রম না করে, অধিকার করে, অতিক্রান্ত, বিরুদ্ধ, যোগ্য, ক্ষুদ্র, সকলেই, পশ্চাৎ, ঈষৎ' প্রভৃতি থাকবে এবং সমস্ত পদের প্রথমে উপসর্গ যেমন: 'উপ, অনু, প্রতি, দূর, আ, যথা' ইত্যাদি থাকবে এবং পূর্ব পদের অর্থ প্রাধান্য পাবে। উপসর্গকে অব্যয়জাত শব্দাংশ বলা হয়।\nপর্যন্ত অর্থে—\nজীবন পর্যন্ত = আজীবন\nমরণ পর্যন্ত = আমরণ\nশৈশব থেকে আরম্ভ করে = আশৈশব\nবাল্য হইতে = আবাল্য\nকণ্ঠ পর্যন্ত = আকণ্ঠ\nকর্ণ পর্যন্ত = আকর্ণ\nমূল পর্যন্ত = আমূল\nদিগন্ত পর্যন্ত = আদিগন্ত\nআদি হইতে অন্ত পর্যন্ত = আদ্যন্ত\nপা থেকে মাথা পর্যন্ত = আপাদমস্তক\nসমুদ্র হতে হিমাচল পর্যন্ত = আসমুদ্রহিমাচল\nজানু পর্যন্ত লম্বিত = আজানুলম্বিত\nঅভাব অর্থে-\nমিলের অভাব = গরমিল\nতালের অভাব = হরতাল\nশ্রীর অভাব = বিশ্রী\nভিক্ষার অভাব = দুর্ভিক্ষ\nভাতের অভাব = হাভাত\nঘরের অভাব = হাঘর\nনুনের/লবণের অভাব = আলুনি\nজনের অভাব = নির্জন\nআমিষের অভাব = নিরামিষ\nবিঘ্নের অভাব = নির্বিঘ্ন\nভাবনার অভাব = নির্ভাবনা\nজলের অভাব = নির্জল\nউৎসাহের অভাব = নিরুৎসাহ\nপশ্চাৎ অর্থে—\nক্রমের পশ্চাৎ = অনুক্রম\nতাপের পশ্চাৎ = অনুতাপ\nরাগের পশ্চাৎ = অনুরাগ\nধাবনের পশ্চাৎ = অনুধাবন\nগমনের পশ্চাৎ = অনুগমন\nরণনের পশ্চাৎ = অনুরণন\nযোগ্যতা অর্থে—\nপ্রেরণার যোগ্য = অনুপ্রেরণা\nগুণের যোগ্য = অনুগুণ\nরূপের যোগ্য = অনুরূপ\nভাবের যোগ্য = অনুভাব\nসাদৃশ্য অর্থে—\nনদীর সদৃশ = উপনদী\nদ্বীপের সদৃশ = উপদ্বীপ\nবনের সদৃশ = উপবন\nভাষার সদৃশ = উপভাষা\nগ্রহের তুল্য = উপগ্রহ\nশহরের সদৃশ = উপশহর\nমূর্তির সদৃশ = প্রতিমূর্তি\nধ্বনির সদৃশ = প্রতিধ্বনি\nধ্যানের সদৃশ = অনুধ্যান\nদানের সদৃশ = অনুদান\nসামীপ্য অর্থে—\nকণ্ঠের সমীপে = উপকণ্ঠ\nঅক্ষির সমীপে = সমক্ষ\nকূলের সমীপে = উপকূল\nনগরীর সমীপে = উপনগরী\nবীপ্সা(পুনরাবৃত্তি) অর্থে—\nদিন দিন = প্রতিদিন\nগৃহে গৃহে = প্রতিগৃহে\nবার বার = প্রতিবার\nক্ষণে ক্ষণ = প্রতিক্ষণে\nক্ষণ ক্ষণ = অনুক্ষণ\nরোজ রোজ = হররোজ\nদম দম = হরদম\nবছর বছর = ফি-বছর\nঈষৎ অর্থে—\nঈষৎ নত = আনত\nঈষৎ রক্তিম = আরক্তিম\nক্ষুদ্র অর্থে—\nক্ষুদ্র অঙ্গ = প্রত্যঙ্গ\nক্ষুদ্র শাখা = প্রশাখা\nক্ষুদ্র বিভাগ = উপবিভাগ\nজেলার ক্ষুদ্র = উপজেলা\nক্ষুদ্র জাতি = উপজাতি\nক্ষুদ্ৰ নদী = উপনদী/শাখানদী\nছোট সাগর = উপসাগর\nছোট দ্বীপ = উপদ্বীপ\nবিরোধ অর্থে—\nবিরুদ্ধ কূল/কূলের বিপরীতে = প্রতিকূল\nবিরুদ্ধ বাদ = প্রতিবাদ\nঘাতের বিরুদ্ধে = প্রতিঘাত\nবিরুদ্ধ পক্ষ = প্রতিপক্ষ\nপক্ষের বিপরীতে = বিপক্ষ\nক্রিয়ার বিপরীতে = প্রতিক্রিয়া\nশোধের বিপরীতে = প্রতিশোধ\nদানের বিপরীতে = প্রতিদান\nসম্মুখে/পক্ষে অর্থে—\nঅক্ষির সম্মুখে= প্রত্যক্ষ\nকূলের পক্ষে = অনুকূল\nপ্রবেশের পক্ষে = অনুপ্রবেশ\nঅতিক্রান্ত অর্থে—\nবেলাকে অতিক্রান্ত = উদ্বেল\nশৃঙ্খলাকে অতিক্রান্ত = উচ্ছৃঙ্খল\nশ্বাসকে অতিক্রান্ত = উচ্ছ্বাস\nমাত্রাকে অতিক্রান্ত = অতিমাত্রা\nমানবকে অতিক্রান্ত = অতিমানব\nঅনতিক্রম্যতা অর্থে—\nরীতিকে অতিক্রম না করে= যথারীতি\nবিধিকে অতিক্রম না করে= যথাবিধি\nশাস্ত্রকে অতিক্রম না করে= যথাশাস্ত্র\nসাধ্যকে অতিক্রম না করে= যথাসাধ্য\nক্রমকে অতিক্রম না করে = যথাক্রম\nযোগ্যতাকে অতিক্রম না করে= যথাযোগ্য\nইচ্ছাকে অতিক্রম না করে= যথেচ্ছা\nইষ্টকে অতিক্রম না করে= যথেষ্ট\nবিবিধ অর্থে—\nপিতামহের পূর্ব = প্রপিতামহ\nদস্তুর অনুযায়ী = দস্তুরমতো\nহীন দেবতা = উপদেবতা\nমুখের অভিমুখে = সম্মুখ\nআত্মাকে অধিকার করিয়া = অধ্যাত্ম\n\nআরও কিছু উদাহরণ : আমৃত্যু, পরোক্ষ, প্রতিবিম্ব, প্রতিচ্ছায়া, প্রতিচ্ছবি, প্রত্যুত্তর, সম্পূর্ণ, পরিপূর্ণ ইত্যাদি।\n\n\n== প্রাদি সমাস ==\n\nপ্রাদি সমাস মূলত অব্যয়ীভাব সমাসের অন্তর্গত। গঠনের দিক থেকে বিবেচনা করলে, অব্যয়ীভাবের মতোই প্রথমে উপসর্গ এবং পরে কৃত প্রত্যয়ের সাথে সংযুক্ত হয়ে প্রাদি সমাস গঠিত হয়। তবে অব্যয়ীভাবের সাথে মূল পার্থক্য হল প্রাদি সমাসের পূর্বপদে উপসর্গের প্রাধান্য থাকে, বিশেষ করে সংস্কৃত উপসর্গযোগে (প্র,পরা,অপ,সম,নি,অব,অনু,পরি ইত্যাদি) গঠিত হয়। সংস্কৃত উপসর্গ মোট ২০টি। মনে রাখার জন্য প্রাদি=প্র+আদি। এখানে প্র একটি সংস্কৃত উপসর্গ। সবচেয়ে বেশি ব্যবহৃত প্রাদি সমাসগুলো নিচে দেওয়া হল:\n\nপ্র (প্রকৃষ্ট) যে বচন = প্রবচন\nপরি (চতুর্দিকে) যে ভ্রমণ = পরিভ্রমণ\nঅনুতে (পশ্চাতে) যে তাপ =অনুতাপ\nপ্র (প্রকৃষ্ট রূপে) ভাত (আলোকিত) = প্রভাত\nপ্র (প্রকৃষ্ট রূপে) গতি = প্রগতি\nপ্র (প্রগত) পিতামহ = প্রপিতামহ\nএরূপ: প্রকাশ, প্রবাদ, প্রভাব, প্রদর্শন, প্রনাম, সমাদর ইত্যাদি।\n\n\n== নিত্য সমাস ==\n\nযে সমাসে সমস্যমান পদগুলো পাশাপাশি অবস্থান করে এবং ব্যাসবাক্যের প্রয়োজন হয় না তাকে নিত্য সমাস বলে। যেমন—\nকাঁচা কলা = কাঁচকলা\nএখানে 'কাঁচকলা' নিত্যসমাস, কারণ 'কাঁচকলা' একটি বিশেষ ধরণের কলা বোঝায়। \n\n'অন্য' যোগে:\nঅন্য দেশ = দেশান্তর\nঅন্য গৃহ = গৃহান্তর\nঅন্য গ্রাম = গ্রামান্তর\nঅন্য রূপ = রূপান্তর\nঅন্য হস্ত = হস্তান্তর\nঅন্য গতি = গত্যন্তর\n'কেবল' বা 'শুধু' যোগে:\nকেবল তা = তন্মাত্র\nকেবল নাম = নামমাত্র\nকেবল জল = জলমাত্র\nকেবল দর্শন = দর্শনমাত্র\nকেবল শোনা = শোনামাত্র\nকেবল একটি = কেবলমাত্র\nশুধু কিছু = কিছুমাত্র\nশুধু চিহ্ন = চিহ্নমাত্র\n'সুদ্ধ' যোগে:\nসমস্ত গ্রাম = গ্রামসুদ্ধ\nসমস্ত পাড়া = পাড়াসুদ্ধ\nসারা দিন = দিনভর\n'বর্ণ/দশা/সংখ্যা' যোগে:\nঈষৎ নীলবর্ণ = নীলাভ\nঈষৎ লাল = লালচে\nঈষৎ কৃষ্ণ/কালো = কালচে\nঈষৎ রক্তবর্ণ = আরক্ত\nঈষৎ ঘোলা = ঘোলাটে\nঈষৎ রুগ্ন/রোগা = রোগাটে\nদুই এবং নব্বই = বিরানব্বই\nতুমি,আমি ও সে = আমরা\nএকটি লোক = লোকটি\nএক জন = জনৈক্য\nএকটি কাপড় = কাপড়খানা\nঅনেক মানুষ = মানুষগুলো\n'তুল্য' যোগে:\nবজ্রের তুল্য = বজ্রসন্নিভ\nদুগ্ধ ফেনার তুল্য = দুগ্ধফেননিভ\nজবাকুসুমের তুল্য = জবাকুসুমসঙ্কাশ\nকাল(যম) তুল্য সাপ = কালসাপ (কালো বর্ণের সাপ বোঝায় না, বরং ভীষণ বিষাক্ত সাপকে বোঝায়।)\nসর্বদাই সমাসবদ্ধ এমন নিত্যসমাস:\nকৃষ্ণসর্প = কৃষ্ণসর্প\nদাঁড়কাক = দাঁড়কাক\nএরূপ : বাক্যান্তর, কালান্তর, মতান্তর, স্থানান্তর, ভাষান্তর, দিনান্তর, মাসান্তর, দ্বীপান্তর, যুগান্তর, উপয়ান্তর, ধর্মান্তর, ভাবান্তর, পক্ষান্তর, জন্মান্তর, লোকান্তর ইত্যাদি।\n\nConfusion Alert: \"তেপান্তর\" শব্দটির ব্যাসবাক্য হলো: তিন প্রান্তের/প্রান্তরের সমাহার। এটি দ্বিগু সমাসের উদাহরণ। কেননা এখানে \"অন্তর\" শব্দটি নেই বরং \"প্রান্তর\" শব্দটি রয়েছে।\n\n\n== অন্যান্য সমাস ==\n\n\n=== অলুক/অলোপ সমাস ===\n'লুক' কথার অর্থ হল 'লোপ'। অলুক সমাস আলাদা কোন সমাস নয়, যে কোন সমাস অলুক হতে পারে। যেমন অলুক দ্বন্দ্ব,অলুক তৎপুরুষ, অলুক বহুব্রীহি। এখন প্রশ্ন হল অলুক কেন হয় বা কিসের জন্য অলুক বলা হয়? যে সমাসের সমস্তপদে ব্যাসবাক্যের বিভক্তি লোপ পায় না তাদের অলুক সমাস বলে । সাধারণত দ্বন্দ্ব, তৎপুরুষ ও বহুব্রীহি সমাসে অলুক সমাস দেখা যায়। যেমন—\n\nঅলুক দ্বন্দ্ব—\nমায়ে ও ঝিয়ে = মায়ে-ঝিয়ে\nহাটে ও বাজারে = হাটে-বাজারে\nচোখে ও মুখে = চোখেমুখে\nআগে ও পিছে = আগেপিছে\nঅলুক তৎপুরুষ—\nপড়ার জন্য ঘর = পড়ার ঘর\nমেঘ দ্বারা ঢাকা = মেঘে ঢাকা\nঅলুক বহুব্রীহি—\nমুখে মধু যার = মুখে মধু\n\n\n=== বাক্যাশ্রয়ী সমাস ===\nযে সমাসে সমাসবদ্ধ পদগুলি একমাত্রায় লেখা হয় না এমনকি সবসময় পদসংযোজক চিহ্ন দ্বারাও যুক্ত করে লেখা হয় না, অর্থাৎ বিচ্ছিন্নভাবে লিখিত এই সমাসকে বলা হয় বাক্যাশ্রয়ী সমাস। সহজ কথায় যে সমাসের সমস্তপদগুলো একটি মাত্র শব্দে পরিণত করা যায় না তাকেই বাক্যাশ্রয়ী সমাস বলে। \nকিছু উদাহরণ:\n\nরক্তকে দান (কর্ম তৎপুরুষ), তার জন্য শিবির (নিমিত্ত তৎপুরুষ) = রক্তদানশিবির\nসবুজকে বাঁচাও (কর্ম তৎপুরুষ), তার জন্য কমিটি (নিমিত্ত তৎপুরুষ)= সবুজ-বাঁচাও-কমিটি\nচক্ষুর অপারেশন (সম্বন্ধ তৎপুরুষ), তার জন্য শিবির (নিমিত্ত তৎপুরুষ) = চক্ষু-অপারেশন-শিবির\nগল্পকে বলা (কর্ম তৎপুরুষ), তার প্রতিযোগিতা (সম্বন্ধ তৎপুরুষ) = গল্পবলা-প্রতিযোগিতা\nএরূপ : বসে-আঁকো-প্রতিযোগিতা, সব-পেয়েছির-দেশ, সব-পেয়েছির-দল, গ্রাম-রক্ষা-কমিটি, ডানকুনি-জুনিয়র-স্পোর্টিং-ক্লাব, পশ্চিমবঙ্গ-মাদ্রাসা-শিক্ষা-পরিষদ ইত্যাদি।\n\n\n=== সহসুপা/সুপসুপা সমাস ===\nভিন্ন বিভক্তি যুক্ত দুটি পদের সমাস যে গুলোকে সাধারণত সমাসের কোন শ্রেণীতে ফেলা যায় না তাদেরকে সুপসুপা সমাস বলে।\nযেমন- মায়ে-ঝিয়ে, এক্ষেত্রে দুটি পদেই একই বিভক্তি(এ) যুক্ত তাই এটি সুপসুপা সমাস নয়। আবার নৌকার ডুবি = নৌকাডুবি, সমস্যমান পদ দুটিতে যথাক্রমে ষষ্ঠী ও শুন্য বিভক্তি থাকলেও এরা সুপসুপা সমাস নয়, কেননা নৌকাডুবি ষষ্ঠী তৎপুরুষ সমাসের উদাহরণ। রাত্রির পূর্ব = পূর্বরাত্রি, রাত্রির মধ্য = মধ্যরাত্রি, পূর্বে ভূত = ভূতপূর্ব । এগুলো সহসুপা সমাসের উদাহরণ।\nলক্ষ্য করলে দেখা যাবে যে, এটি সপ্তমী তৎপুরুষ থেকে কিছুটা আলাদা। কেননা ভূতপূর্ব, শ্রুতপূর্ব, অদৃষ্টপূর্ব সব ক্ষেত্রে ‘পূর্ব’ শব্দটি পরে বসেছে। প্রত্যেকটি সমাসের ক্ষেত্রেই এরকম সুনির্দিষ্ট ভিন্নতা পরিলক্ষিত হলে সুপসুপা সমাস হয়।\n\n\n== ব্যাসবাক্য =="}