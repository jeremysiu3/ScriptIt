{"pageid": 1117249, "title": "এম আবদুস সোবহান (অধ্যাপক)", "url": "https://bn.wikipedia.org/wiki?curid=1117249", "content": "এম আবদুস সোবহান একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের ফলিত পদার্থবিজ্ঞান ও তড়িৎ প্রকৌশল বিভাগের সাবেক অধ্যাপক এবং ঢাকায় অবস্থিত বেসরকারি বিশ্ববিদ্যালয়, প্রাইম বিশ্ববিদ্যালয়ের প্রতিষ্ঠাতা উপাচার্য।\n\n\n== শিক্ষা ==\nতিনি রাজশাহী বিশ্ববিদ্যালয় থেকে ১৯৬৯ সালে পদার্থবিজ্ঞানে স্নাতক এবং ১৯৭২ সালে স্নাতকোত্তর ডিগ্রি লাভ করেন এবং ইন্ডিয়ান ইনস্টিটিউট অফ টেকনোলজি, খড়গপুর থেকে ১৯৮৯ সালে ইলেকট্রনিক্স অ্যান্ড ইলেকট্রিক্যাল কমিউনিকেশন ইঞ্জিনিয়ারিং-এ পিএইচডি ডিগ্রি অর্জন করেন।\n\n\n== কর্মজীবন ==\nআবদুস সোবহান ১৯৭৪ সালে রাজশাহী বিশ্ববিদ্যালয়ের (রাবি) ফলিত পদার্থবিজ্ঞান ও তড়িৎ প্রকৌশল বিভাগে প্রভাষক হিসেবে যোগ দেন। ১৯৯৪ সালে তিনি অধ্যাপক পদে উন্নীত হন। তিনি রাবির কম্পিউটার বিজ্ঞান ও প্রকৌশল বিভাগের প্রতিষ্ঠাতা সভাপতি ও অধ্যাপক ছিলেন। এছাড়া তিনি ডেপুটেশনে বিজ্ঞান ও প্রযুক্তি মন্ত্রণালয়ের নির্বাহী পরিচালকসহ বিভিন্ন গুরুত্বপূর্ণ দায়িত্ব পালন করেছেন।\nএম আবদুস সোবহান ২০০২ সালের ১ ডিসেম্বর থেকে ২০০৪ সালের ৩০ নভেম্বর পর্যন্ত ঢাকায় অবস্থিত বেসরকারি বিশ্ববিদ্যালয়, প্রাইম বিশ্ববিদ্যালয়ের প্রতিষ্ঠাতা উপাচার্য হিসেবে দায়িত্ব পালন করেন। তিনি ২০১৫ সালের ১ জুন থেকে ২০১৯ সালের ৩১ ডিসেম্বর পর্যন্ত পুনরায় একই বিশ্ববিদ্যালয়ের উপাচার্যের দায়িত্ব পালন করেন।\n\n\n== সদস্যপদ ==\nতিনি বাংলাদেশ কম্পিউটার সোসাইটি, বাংলাদেশ ইলেকট্রনিক সোসাইটি, বাংলাদেশ ফিজিক্যাল সোসাইটি, বাংলাদেশ অ্যাসোসিয়েশন ফর অ্যাডভান্সমেন্ট অফ সায়েন্স এবং ইঞ্জিনিয়ার্স ইনস্টিটিউশন, বাংলাদেশসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}