{"pageid": 1066174, "title": "পঞ্চানন ঘোষাল", "url": "https://bn.wikipedia.org/wiki?curid=1066174", "content": "ড. পঞ্চানন ঘোষাল (১ জুন ১৯০৮ ―১৯ জানুয়ারী ১৯৯০) একজন বাঙালি অপরাধবিজ্ঞানী, লেখক ও পুলিশ অধিকর্তা। বাংলায় অপরাধবিজ্ঞান চর্চা ও ভারতীয় অপরাধ সাহিত্যের প্রবর্তক ছিলেন তিনি।\n\n\n== প্রারম্ভিক জীবন ==\nপঞ্চানন ঘোষালের জন্ম ১৯০৮ খ্রিস্টাব্দের ১লা জুন ব্রিটিশ ভারতের অধুনা উত্তর ২৪ পরগনার নৈহাটির মাদরাল গ্রামের জমিদার পরিবারে। পিতা আশুতোষ ঘোষাল। তিনি প্রাণিবিদ্যায় এমএসসি এবং সাইকোলজিতে ডক্টরেট করেন। অপরাধবিদ্যা ছিল বিশেষ আগ্রহ। জোড়াসাঁকো থানায় কর্মরত থাকাকালীন, রবীন্দ্রনাথ ঠাকুর তাকে অপরাধ ও অপরাধীদের বিষয়ে লেখার জন্য অনুপ্রাণিত করেছিলেন। তিনি ভারতীয় পুলিশ সার্ভিসে ডেপুটি ইন্সপেক্টর জেনারেল হিসাবে অবসর গ্রহণ করেন। পঞ্চানন ঘোষাল প্রথম ভারতীয় যিনি অপরাধ মনোবিজ্ঞানে ডক্টরেট ডিগ্রি লাভ করেছিলেন। কলকাতা পুলিশ জার্নালের প্রতিষ্ঠাতা সম্পাদক ছিলেন তিনি। তিনি স্কুল, লাইব্রেরী, দাতব্য প্রতিষ্ঠান, অপরাধীদের সংশোধন ইত্যাদি বহু জনহিতকর কাজের সাথে যুক্ত ছিলেন। তাঁর নিজস্ব সংগ্রহ ক্রাইম মিউজিয়ামে দান করে যান পঞ্চানন ঘোষাল।\n\n\n== সাহিত্য ==\nছাত্রাবস্থায় কল্লোল পত্রিকায় তাঁর ছোটগল্প নিচের সমাজ প্রকাশিত হয়। পরে বিভিন্ন পত্র পত্রিকায় তাঁর লেখা প্রকাশিত হয়েছে। হিন্দি, ইংরেজি ও উড়িয়া ভাষাতেও তাঁর গ্রন্থ প্রকাশিত হয়েছে। তাঁর রচিত আট খণ্ডে অপরাধ বিজ্ঞান বাংলা অপরাধবিজ্ঞান চর্চায় অন্যতম গুরুত্বপূর্ণ প্রামাণ্য গ্রন্থ। কিশোর অপরাধী আর শ্রমিকবিজ্ঞান নিয়েও চর্চা করেছেন তিনি।\n\n\n== রচিত গ্রন্থ ==\nআমি যখন পুলিশ ছিলাম\nঅপরাধ বিজ্ঞান\nঅপরাধ তত্ত্ব\nবিখ্যাত বিচার ও তদন্ত কাহিনী\nএকটি অদ্ভুত মামলা\nখুন রাঙ্গা রাত্রি\nকিশোর অপরাধী\nনগরীর অভিশাপ\nপকেটমার\nজাগ্রত ভারত\nরক্তনদীর ধারা\nঅন্ধকারের দেশ\nআমার দেখা মেয়েরা\nঅধস্তন পৃথিবী\nমুণ্ডহীন দেহ\nঅন্ধকারের দেশে\n\n\n== তথ্যসূত্র =="}