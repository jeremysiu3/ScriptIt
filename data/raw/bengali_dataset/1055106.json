{"pageid": 1055106, "title": "উসমান মনসুরপুরী", "url": "https://bn.wikipedia.org/wiki?curid=1055106", "content": "মুহাম্মদ উসমান মনসুরপুরী (১২ আগস্ট ১৯৪৪ — ২১ মে ২০২১) ছিলেন একজন ভারতীয় দেওবন্দি ইসলামি পণ্ডিত, শিক্ষাবিদ ও রাজনীতিবিদ। তিনি জমিয়ত উলামায়ে হিন্দের মাহমুদ অংশের প্রথম সর্বভারতীয় সভাপতি, দারুল উলুম দেওবন্দের কার্যনির্বাহী পরিচালক এবং সর্বভারতীয় মজলিসে তাহাফফুজে খতমে নবুওয়তের সভাপতি হিসেবে দায়িত্ব পালন করেছিলেন।\n\n\n== জীবনী ==\n\nউসমান মনসুরপুরী ১৯৪৪ সালের ১২ আগস্ট ভারতের মজঃফরনগর জেলার মনসুরপুরে জন্মগ্রহণ করেন। বাড়িতে পারিবারিকভাবে প্রাথমিক শিক্ষা লাভ করেন। তার বাবা নওয়াব মুহাম্মদ ইসা। তিনি ১৯৬৫ সালে দারুল উলুম দেওবন্দ থেকে দাওরায়ে হাদিস সমাপ্ত করেন। এ সময় তিনি কারি হাফিজুর রহমান ও কারি আতিকের কাছে কেরাত বিষয়ে পাঠগ্রহণ করেন। ওয়াহিদুজ্জামান কিরানাভির কাছে আরবি সাহিত্যে উচ্চতর পাঠ সম্পন্ন করেন। ১৯৬৬ সালে হুসাইন আহমদ মাদানির মেয়ে ইমরানা খাতুনের সঙ্গে তিনি বিবাহবন্ধনে আবদ্ধ হোন।\nতিনি পাঁচ বছর বিহারের গয়ার মাদ্রাসা কাসেমিয়া এবং এগারো বছর আমরোহার মাদ্রাসা ইসলামিয়া আরবিয়াতে শিক্ষকতা করেছিলেন। ১৯৮২ সালে তিনি দারুল উলুম দেওবন্দের শিক্ষক নিযুক্ত হন। তিনি মুয়াত্তা ইমাম মালিক ও মিশকাতুল মাসাবীহর মত হাদিস গ্রন্থের পাঠদান করেছেন। ২০০৮ সালের ৫ এপ্রিল তিনি জমিয়ত উলামায়ে হিন্দের সর্বভারতীয় সভাপতি নির্বাচিত হন। তিনি ১৯৯৯ থেকে ২০১০ সাল পর্যন্ত দারুল উলুম দেওবন্দের সহকারি পরিচালক হিসেবে দায়িত্ব পালন করেছিলেন। ২০২০ সালের অক্টোবরে তিনি দেওবন্দের কার্যনির্বাহী পরিচালক নিযুক্ত হন। তার উল্লেখযোগ্য গ্রন্থের মধ্যে রয়েছে “রদ্দে কাদিয়ানীয়াত”।\nতিনি ২০২১ সালের ২১ মে করোনাভাইরাসে আক্রান্ত হয়ে নতুন দিল্লির গুরুগাও শহরের একটি বেসরকারি হাসাপাতালে মৃত্যুবরণ করেন। মাজারে কাসেমিতে তাকে দাফন করা হয়েছে। তার জানাজার নামাজের ইমামতি করেন আরশাদ মাদানি। তার মৃত্যুতে বিভিন্ন আন্তর্জাতিক ও জাতীয় নেতৃস্থানীয় ব্যক্তিবর্গ শোক প্রকাশ করেছেন।\n\n\n== পরিবার ==\nতিনি বিখ্যাত ভারতীয় আলেম হুসাইন আহমদ মাদানির জামাতা ছিলেন। তার দুই পুত্র সালমান মনসুরপুরী ও আফফান মনসুরপুরী ইসলামি পণ্ডিত ও ফকিহ।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ==="}