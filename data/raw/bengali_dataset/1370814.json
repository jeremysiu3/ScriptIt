{"pageid": 1370814, "title": "শেফিল্ড ওয়েডনেসডে ফুটবল ক্লাব", "url": "https://bn.wikipedia.org/wiki?curid=1370814", "content": "শেফিল্ড ওয়েডনেসডে ফুটবল ক্লাব (ইংরেজি: Sheffield Wednesday F.C.; সাধারণত শেফিল্ড ওয়েডনেসডে এফসি এবং সংক্ষেপে শেফিল্ড ওয়েডনেসডে নামে পরিচিত) হচ্ছে শেফিল্ড ভিত্তিক একটি ইংরেজ পেশাদার ফুটবল ক্লাব। এই ক্লাবটি বর্তমানে ইংল্যান্ডের দ্বিতীয় স্তরের ফুটবল লিগ ইএফএল চ্যাম্পিয়নশিপে প্রতিযোগিতা করে। এই ক্লাবটি ১৮৬৭ সালের ৪ঠা সেপ্টেম্বর তারিখে দ্য ওয়েডনেসডে নামে প্রতিষ্ঠিত হয়েছে। ৩৯,৭৩২ ধারণক্ষমতাবিশিষ্ট হিলসবরো স্টেডিয়ামে দ্য আউলস নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন স্পেনীয় সাবেক ফুটবল খেলোয়াড় শিস্কো মুনিয়োস এবং সভাপতির দায়িত্ব পালন করছেন দেইফোন চানসিরি। বর্তমানে স্কটল্যান্ডীয় মধ্যমাঠের খেলোয়াড় বেরি ব্যানান এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, শেফিল্ড ওয়েডনেসডে এপর্যন্ত ১৫টি শিরোপা জয়লাভ করেছে; যার মধ্যে চারটি প্রিমিয়ার লিগ, পাঁচটি ইএফএল চ্যাম্পিয়নশিপ এবং তিনটি এফএ কাপ শিরোপা রয়েছে।  কেভিন প্রেসম্যান, লিয়াম পামার, ডেস ওয়াকার, ডেভিড হার্স্ট এবং মার্ক ব্রাইটের মতো খেলোয়াড়গণ শেফিল্ড ওয়েডনেসডের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ২৫ বছর পর, ১৮৯২–৯৩ মৌসুমে শেফিল্ড ওয়েডনেসডে প্রথমবারের মতো ইংল্যান্ডের পেশাদার ফুটবলের শীর্ষ স্তর ফুটবল লিগ প্রথম বিভাগে অংশগ্রহণ করতে সক্ষম হয়েছিল। ১৮৯২ সালের সালের ৩রা সেপ্টেম্বর তারিখে, ফুটবল লিগ প্রথম বিভাগে ক্লাব ইতিহাসে নিজেদের প্রথম ম্যাচে আর্থার ডিকিনসনের অধীনে শেফিল্ড ওয়েডনেসডে নটস কাউন্টির বিরুদ্ধে ১–০ গোলের ব্যবধানে জয়লাভ করেছিল। ১৮৯২–৯৩ ফুটবল লিগ প্রথম বিভাগে শেফিল্ড ওয়েডনেসডে ১২টি জয় এবং ৩টি ড্রয়ে সর্বমোট ২৭ পয়েন্ট অর্জন করে পয়েন্ট তালিকায় ১২তম স্থান অর্জন করেছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}