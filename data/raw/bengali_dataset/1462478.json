{"pageid": 1462478, "title": "বাসুদেব চট্টোপাধ্যায়", "url": "https://bn.wikipedia.org/wiki?curid=1462478", "content": "বাসুদেব চট্টোপাধ্যায় (১ জানুয়ারি ১৯৪৮ - ৯ এপ্রিল ২০০৮) ছিলেন একজন ভারতীয় বাঙালি ইতিহাসবিদ, শিক্ষাবিদ ও লেখক। সেন্টার ফর গান্ধীয়ান স্টাডিজ-এর প্রতিষ্ঠাতা-ডিরেক্টর ছিলেন তিনি। \n\n\n== জন্ম ও শিক্ষাজীবন ==\nবাসুদেব চট্টোপাধ্যায় পশ্চিমবঙ্গের কলকাতায় ১৯৪৮ খ্রিস্টাব্দের ১ জানুয়ারি জন্মগ্রহণ করেন। তিনি ১৯৬৭ খ্রিস্টাব্দের কলকাতার মৌলানা আজাদ কলেজ থেকে ইতিহাসে অনার্স-সহ বি.এ পাশ করেন। ১৯৬৯ খ্রিস্টাব্দে ইতিহাসের উপর  কলকাতা বিশ্ববিদ্যালয়ের স্নাতকোত্তর ডিগ্রি লাভ করেন। কলেজে অধ্যাপনাকালেই ১৯৮৫ খ্রিস্টাব্দে অর্জন করেন ডক্টরেট। \n\n\n== কর্মজীবন ==\nস্নাতকোত্তর ডিগ্রি লাভের পর ১৯৭২ খ্রিস্টাব্দে  আশুতোষ কলেজে অধ্যাপনা দিয়েই কর্মজীবন শুরু করেন। ১৯৮৪ খ্রিস্টাব্দে যোগ দেন বিশ্বভারতীতে। পাঁচ বছর পর যোগ দেন কলকাতা বিশ্ববিদ্যালয়ের ইতিহাস বিভাগে। তিনি ২০০০ খ্রিস্টাব্দ হতে ২০০৮ খ্রিস্টাব্দের ৩১ জানুয়ারি পর্যন্ত এই বিভাগে অত্যন্ত সম্মানজনক আশুতোষ অধ্যাপক পদে ছিলেন। এই সময়েই তিনি নানা ধরনের রাজ্যস্তরের ও প্রাতিষ্ঠানিক দায়িত্ব পালন করেন। \nএছাড়াও, ১৯৯৭ খ্রিস্টাব্দ হতে ২০০০ খ্রিস্টাব্দ পর্যন্ত 'নেতাজী ইনস্টিটিউট ফর এশিয়ান স্টাডিজ'-এর সামাজিক ও রাজনৈতিক ইতিহাসের অধ্যাপক ও বিভাগীয় প্রধানের দায়িত্বসহ  নেতাজী সুভাষ মুক্ত বিশ্ববিদ্যালয়ের স্কুল অফ স্টাডিজের সাম্মানিক অধিকর্তার পদে ছিলেন। কলকাতা বিশ্ববিদ্যালয়ের ইতিহাসের বিভাগীয় প্রধান ও সিনেট সদস্য ও ভারতের উচ্চশিক্ষা প্রতিষ্ঠানগুলির জন্য ন্যাক-টিমের অন্যতম সদস্য ছিলেন তিনি। এছাড়াও,তিনি ২০০৪ খ্রিস্টাব্দ হতে আমৃত্যু ঐতিহাসিক গুরুত্বপূর্ণ নথি সংগ্রহ ও সংরক্ষণের জন্য গঠিত পশ্চিমবঙ্গ রাজ্য অভিলেখ্যাগার বা মহাফেজখানার সাম্মানিক অধিকর্তার দায়িত্বে ছিলেন।\nবিভিন্ন পত্রপত্রিকায় অধ্যাপক বাসুদেব চট্টোপাধ্যায়ের শতাধিক নিবন্ধ প্রকাশিত হয়েছে এবং বাংলা ও ইংরাজী ভাষায় অন্তত দশটি মূল্যবান গ্রন্থ রচিত হয়েছে। তার রচিত উল্লেখযোগ্য গ্রন্থগুলি হল—\n\nরচিত গ্রন্থসমূহ—\nবাংলা, বাঙালি, বাংলাদেশ (২০০২)\nবাংলায় বিপ্লববাদের পালাবদল (২০০৩), প্রোগ্রেসিভ পাবলিশার্স, কলকাতা\nবঙ্গভঙ্গের পূর্বাপর (২০০৬)\nক্রাইম অ্যান্ড কন্ট্রোল ইন আর্লি কলোনিয়াল বেঙ্গল:১৭৭০-১৮৬০ (২০০০) , কে পি বাগচি অ্যান্ড কোম্পানি, কলকাতা আইএসবিএন  আইএসবিএন-৯৭৮-৮১-৭০৭৪-২২৭-২\nআ জিঙ্গল অফ বেলস্: এ শর্ট হিস্ট্রি অফ দি জেনারেল পোস্ট-অফিস (২০০৪)কে পি বাগচি অ্যান্ড কোম্পানি, কলকাতা আইএসবিএন  আইএসবিএন-৯৭৮-৮১-৭০৭৪-২৫৮-৬\nফোকলোর অফ বেঙ্গল\nদি টাউন হল অফ ক্যালকাটা:এ ব্রিফ হিস্ট্রি (১৯৯৮)\nকমিউনালিজম কনডেমড, গুজরাট জেনোসাইড ২০০২ (রামকৃষ্ণ চ্যাটার্জি'র সঙ্গে যৌথভাবে)\n\n\n== সম্মাননা ==\n২০০৫ খ্রিস্টাব্দে পশ্চিমবঙ্গ সরকার তার আ জিঙ্গল অফ বেলস্: এ শর্ট হিস্ট্রি অফ দি জেনারেল পোস্ট-অফিস গ্রন্থটির জন্য তাকে রবীন্দ্র পুরস্কার প্রদান করে।\n\n\n== তথ্যসূত্র =="}