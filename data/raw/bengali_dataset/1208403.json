{"pageid": 1208403, "title": "কঁ", "url": "https://bn.wikipedia.org/wiki?curid=1208403", "content": "কঁ (ফরাসি: Caen; আ-ধ্ব-ব: [kɑ̃]; ; টেমপ্লেট:Lang-nrf) উত্তর-পশ্চিম ফ্রান্সের একটি শহর (কোম্যুন)। এটি দেশটির কালভাদোস জেলার (দেপার্ত্যমঁ) প্রশাসনিক কেন্দ্র (প্রেফেকত্যুর)। মূল কঁ শহরে ১ লক্ষ ৫ হাজারের কিছু বেশি অধিবাসীর বাস (২০১৮ সালের হিসাব অনুযায়ী)। এর বিপরীতে এটির কার্যকর পৌর এলাকার জনসংখ্যা ৪ লক্ষ ৭০ হাজার (২০১৮)। ফলে কঁ ফ্রান্সের নরমঁদি প্রশাসনিক অঞ্চলের দ্বিতীয় বৃহত্তম ও সমগ্র ফ্রান্সের ১৯তম বৃহত্তম পৌর এলাকা। মূল শহরের আয়তনের হিসেবে এটি নরমঁদির তৃতীয় বৃহত্তম শহর, ল্য আভ্র ও রুঅঁ শহরের পরেই। শহরটি ইংলিশ চ্যানেল সমুদ্রপ্রণালী থেকে ১৫ কিলোমিটার দূরে, ফ্রান্সের রাজধানী প্যারিস থেকে ২০০ কিলোমিটার উত্তর-পশ্চিমে অবস্থিত। শহরটির সাথে দক্ষিণ ইংল্যান্ডের পোর্টসমাথ বন্দরের ফেরি সংযোগ আছে (কঁ উইস্ত্রেয়াম ফেরি)। কঁ একটি আঞ্চলিক রাজনৈতিক, অর্থনৈতিক ও সাংস্কৃতিক কেন্দ্র। শহরের কাছেই দোভিল ও কাবুর নামক জনপ্রিয় পর্যটক অবকাশযাপন কেন্দ্রগুলি ছাড়াও নর্মান সুইজারল্যান্ড ও পেই দোজ নামক সাংস্কৃতিক অঞ্চলগুলি অবস্থিত। তাই কঁ শহরকে প্রায়শই নরমঁদি অঞ্চলের একটি আদর্শ প্রতিমা হিসেবে গণ্য করা হয়।\nইংল্যান্ডের রাজা প্রথম উইলিয়ামের (ফরাসিতে গিইয়োম ল্য কোঁকেরঁ) সমাধি কঁ শহরেই অবস্থিত। উইলিয়ামের শাসনামলে নির্মিত ঐতিহাসিক ভবনগুলির জন্যও তাই শহরটি খ্যাত। এছাড়া দ্বিতীয় বিশ্বযুদ্ধের সময় কঁ শহর ও তার আশেপাশে কঁয়ের যুদ্ধে (নরমঁদির যুদ্ধের অংশবিশেষ) শহরটির সিংহভাগ ধ্বংসপ্রাপ্ত হয়। শহরে সেই যুদ্ধের স্মৃতি ধরের রাখার জন্য একটি স্মৃতিসৌধ ও শান্তিকে উৎসর্গীকৃত একটি জাদুঘর নির্মাণ করা হয়েছে, যাদের সম্মিলিত নাম মেমোরিয়াল দ্য কঁ (Mémorial de Caen)।\n\n\n== তথ্যসূত্র =="}