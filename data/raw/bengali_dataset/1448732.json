{"pageid": 1448732, "title": "রিশতা লাবণী সীমানা", "url": "https://bn.wikipedia.org/wiki?curid=1448732", "content": "রিশতা লাবণী সীমানা ( ২৯ জুলাই ১৯৮৫ - ৪ জুন ২০২৪) একজন বাংলাদেশী মডেল ও অভিনেত্রী। তিনি ২০০৬ সালে লাক্স-চ্যানেল আই সুপারস্টার প্রতিযোগিতার মাধ্যমে বিনোদন অঙ্গনে কাজ শুরু করেন। দারুচিনি দ্বীপ (২০০৭) সিনেমায় অভিনয় করে প্রশংসিত হন। জনপ্রিয় ধারাবাহিক সাকিন সারিসুরিতে তিনি কাকলি চরিত্রে অভিনয় করেন। এছাড়াও তিনি নাটকে অভিনয় শুরু করেন। ২০১৬ সাল থেকে মাতৃত্বের কারণে অভিনয় থেকে বিরতি নেন এবং ২০২৩ সালে আবার চিত্রজগতে ফিরে আসেন।\n\n\n== কর্মজীবন ==\n২০০৬ সালে সীমানা লাক্স-চ্যানেল আই সুপারস্টার প্রতিযোগিতায় সেরা দশে জায়গা করে নিয়েছিলেন । এরপর অসংখ্য নাটক ও বিজ্ঞাপনে কাজ করেছেন তিনি। তৌকীর আহমেদ পরিচালিত দারুচিনি দ্বীপ তার অভিনীত প্রথম সিনেমা। সর্বশেষ তিনি বিপ্লব হায়দার পরিচালিত রোশনী সিনেমায় অভিনয় করেছেন।\n\n\n== চলচ্চিত্র ==\n\n\n== ব্যক্তিজীবন ==\nসীমানার ২০১৪ সালে সংগীতশিল্পী পারভেজ সাজ্জাদের সঙ্গে বিবাহ বন্ধনে আবদ্ধ হন। মাতৃত্বের কারণে ২০১৬ সালে ইন্ডাস্ট্রি থেকে কিছু সময়ের জন্য বিরতি নিয়েছিলেন। তাদের দুই সন্তান আকাইদ সাজ্জাদ শ্রেষ্ঠ ও স্বর্গ । শেষ পর্যন্ত এই দম্পতির বিবাহ বিচ্ছেদ হয়। সীমানা ২০১৯ সালে দ্বিতীয়বার বিয়ে করেছিলেন এবং ২০২৩ সালে আবার ইন্ডাস্ট্রিতে ফিরে আসেন।\n২০২৪ সালের ২০ মে মস্তিষ্কে রক্তক্ষরণ হওয়ায় ঢাকার একটি বেসরকারি হাসপাতালে ভর্তি হন। পরদিন আরও উন্নত চিকিৎসার জন্য সীমানাকে ধানমন্ডির আরেকটি হাসপাতালে নেয়া হয়। এরপর তাকে ন্যাশনাল ইনস্টিটিউট অব নিউরোসায়েন্সেস হাসপাতালে ভর্তি করানো হয়। সেখানে তার মস্তিষ্কে অস্ত্রোপচার করা হয়। এরপর তাকে বঙ্গবন্ধু শেখ মুজিব মেডিকেল বিশ্ববিদ্যালয়ে স্থানান্তর করা হয়, সেখানে পরীক্ষা-নিরীক্ষা করে ভেন্টিলেশনে শেষ চেষ্টা হিসেবে লাইফ সাপোর্টে রাখা হয়। কিন্তু ৪ জুন ৩৯ বছর বয়সে মৃত্যুবরণ করেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে রিশতা লাবণী সীমানা  (ইংরেজি)\nবাংলা মুভি ডেটাবেজে রিশতা লাবণী সীমানা"}