{"pageid": 1476185, "title": "সুখময় ভট্টাচার্য", "url": "https://bn.wikipedia.org/wiki?curid=1476185", "content": "সুখময় ভট্টাচার্য, শাস্ত্রী  সপ্ততীর্থ (৮ জানুয়ারি ১৯০৯ - ২৭ জানুয়ারি ১৯৯৯) ছিলেন  শান্তিনিকেতনের  বিশ্বভারতী বিশ্ববিদ্যালয়ের সংস্কৃত শিক্ষক ও প্রাবন্ধিক।  একজন বিশিষ্ট সংস্কৃত পণ্ডিত, গবেষক ও লেখক  \n\n\n== জীবনী ==\nসুখময় ভট্টাচার্যের জন্ম ১৯০৯ খ্রিস্টাব্দের ৮ জানুয়ারি (১৩১৫ বঙ্গাব্দের ২৪ পৌষ)  অবিভক্ত বাংলার তৎকালীন শ্রীহট্ট জেলার কালিজুড়ি গ্রামের  রাঢ়ীশ্রেণীর এক সম্ভ্রান্ত ভট্টাচার্য বংশে। পিতা সারদাচরণ ভট্টাচার্য ও মাতা অন্নদা দেবী। সুখময় মধ্য ইংরাজী পরীক্ষার পর বাড়ির টোলে 'কলাপ-ব্যাকরণ' পড়েন। প্রথমে শ্রীহট্টের ও পরে ময়মনসিংহ ও কলকাতার প্রখ্যাত পণ্ডিতদের কাছে পুরাণ, সাহিত্য, স্মৃতি, ন্যায়, তর্ক, তন্ত্র, মীমাংসা, সাংখ্য ও বেদান্ত অধ্যয়ণ করে পাণ্ডিত্য অর্জন করেন এবং 'শাস্ত্রী' ও 'সপ্ততীর্থ' উপাধি লাভ করেন। প্রাইভেটে প্রবেশিকা পরীক্ষা পাশের পর তিনি নিজে ইংরেজি করেন। উত্তরবঙ্গের এক রাজবাড়িতে  কিছুদিন অধ্যাপনার কাজে নিযুক্ত ছিলেন। পরে ১৯৩৭ খ্রিস্টাব্দে তিনি রবীন্দ্রনাথের আদর্শে অনুপ্রাণিত হয়ে শান্তিনিকেতনের বিদ্যাভবনে সংস্কৃত শিক্ষক হিসাবে যোগ দেন। কিন্তু তার শিক্ষণের বিষয় ছিল সংস্কৃত, সাহিত্য, অলংকার ও দর্শনশাস্ত্র। রবীন্দ্রনাথ মহাভারত বিষয়ে সুখময়ের গভীর জ্ঞানের পরিচয় পেয়ে তাকে মহাভারতের সামাজিক চিরন্তনতাবোধ বিষয়ে গবেষণায় উৎসাহ দেন। এই বিষয়ে তার রচিত আকর গ্রন্থ বিশ্বভারতী কর্তৃক চারটি খণ্ডে প্রকাশিত হয়। প্রথম খণ্ডটি প্রকাশিত ১৯৪৬ খ্রিস্টাব্দে।\nঅধ্যাপক সুখময় ভট্টাচার্যের প্রকাশিত গ্রন্থ সংখ্যা তেরোটি এবং তিনি দুশো'রও বেশি প্রবন্ধ রচনা করেছেন। তার রচিত বাংলা গ্রন্থগুলি হল :--\n\nমহাভারতের সমাজ (১৯৪৬) বিশ্বভারতী, শান্তিনিকেতন\nমহাভারতের চরিতাবলী আনন্দ পাবলিশার্স, কলকাতা আইএসবিএন ৮১-৭০৬৬-৬৫২-৬\nরামায়ণের চরিতাবলী  আনন্দ পাবলিশার্স, কলকাতা\nসংস্কৃতানুশীলনে রবীন্দ্রনাথ\nতন্ত্রপরিচয়\n\n\n== সম্মাননা ==\n১৯৮৫ খ্রিস্টাব্দে অধ্যাপক সুখময় ভট্টাচার্য ১৯৮৪ খ্রিস্টাব্দে রচিত \"সংস্কৃতানুশীলনে রবীন্দ্রনাথ\" গ্রন্থটির জন্য  পশ্চিমবঙ্গ সরকারের \"রবীন্দ্র পুরস্কার\" এ পুরস্কৃত হন।\nবিশ্বভারতী বিশ্ববিদ্যালয়ও তাকে \"দেশিকোত্তম\" উপাধিতে ভূষিত করে।\n\n\n== জীবনাবসান ==\nসুখময় ভট্টাচার্য ১৯৯৯ খ্রিস্টাব্দের ২৭ জানুয়ারি শান্তিনিকেতনে পরলোক গমন করেন।\n\n\n== তথ্যসূত্র =="}