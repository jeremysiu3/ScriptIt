{"pageid": 1148989, "title": "ট্রেমা ওরিয়েন্টালিস", "url": "https://bn.wikipedia.org/wiki?curid=1148989", "content": "ট্রেমা ওরিয়েন্টালিস (Trema orientale বা Trema orientalis) হলো ক্যানাবেসিয়াই উদ্ভিদ পরিবারের ও গাঁজা গণের অন্তর্ভুক্ত সপুষ্পক উদ্ভিদসমূহের একটি প্রজাতি। ইংরেজি বলয়ে এর অনেকগুলো প্রচলিত নাম রয়েছে, যেমন: charcoal-tree, Indian charcoal-tree, pigeon wood, Oriental trema, হাইয়াই অঞ্চলে যেখানে এর প্রাকৃতিকায়ন ঘটেছে, সেখানে এটি gunpowder tree, অথবা nalita. নামে পরিচিত। বাংলাভাষীদের কাছে এটি ঝিংনি, ঝিঙ্গন, জিগনি, জীবন, জীবন্তি, ঝিটকা নামে পরিচিত। দক্ষিণ আফ্রিকা হয়ে মধ্যপ্রাচ্য, ভারতীয় উপমহাদেশ পর্যন্ত এবং দক্ষিণ চীন হয়ে দক্ষিণ-পূর্ব এশিয়া ও অস্ট্রেলিয়া পর্যন্ত পুরানো বিশ্বের ক্রান্তীয় এবং উষ্ণমণ্ডলীয় অঞ্চলগুলোতে দ্রুতবর্ধনশীল এই উদ্ভিদটির প্রায় সর্বজনীন বিস্তৃতি রয়েছে।\n\n\n== বিস্তৃতি ==\nট্রেমা ওরিয়েন্টালিস গ্রীষ্মমণ্ডলীয় আফ্রিকা ও দক্ষিণ আফ্রিকা (মাদাগাস্কারসহ), এশিয়া (আরব উপদ্বীপ, চীন, পূর্ব এশিয়া, গ্রীষ্মমণ্ডলীয় এশিয়া) এবং অস্ট্রেলিয়ার আদিম অধিবাসী।\n\n\n== ব্যবহার ==\nএর কাঠ তুলনামূলকভাবে নরম এবং শুষ্ক অবস্থায় এটি সহজেই ও দ্রুত জ্বলে। এর কাঠ কাগজ ও কাগজের কাচামাল পাল্প তথা মণ্ড উৎপাদনের জন্য উপযুক্ত, উপরন্তু এই কাঠের তৈরি কাগজ ভাল প্রসারণ ক্ষমতা সম্পন্ন ও ভাঁজ করার সক্ষমতাযুক্ত। এর ছাল সুতা বা দড়ি তৈরিতে ব্যবহার করা যায় এবং ছিপের জন্য জলরোধী সুতা হিসেবেও ব্যবহার করা যায়। ভারত ও তানজানিয়াতে কাঠকয়লা বা চারকোল তৈরিতে এই গাছের কাঠ ব্যবহার করা হয়। আর এটি একটি উত্তম অগ্নি-উৎপাদকও (fire starter)।\n\n\n=== ভেষজ প্রয়োগ ===\nবিভিন্ন সংস্কৃতিতে উদ্ভিজ্জ ঔষধরূপে এই গাছের বহুবিধ প্রয়োগ রয়েছে। পাতা ও ছাল কাশি, গলা ব্যথা, হাঁপানি, ব্রঙ্কাইটিস, গনোরিয়া, পীতজ্বর, দাঁতের ব্যথা এবং সাধারণ বিষের প্রতিষেধক হিসেবে ব্যবহার করা হয়। আমাশয়ের নিয়ন্ত্রণের এর ছাল ভেজানো রস (infusion) এবং কুকুরের কৃমিনাশক হিসেবে এর পাতার ক্বাথবিশেষ (decoction) ব্যবহার করা হয় বলে তথ্যও রয়েছে। সাম্প্রতিক ফার্মাকোলজিক্যাল গবেষণায়, ডায়াবেটিস রোগের পরীক্ষামূলক প্রাণী মডেলের ক্ষেত্রে বাকল থেকে নিষ্কাসিত জলীয় নির্যাস প্রয়োগ করে রক্তে শর্করার মাত্রা কমতে দেখা গিয়েছে। এটি এই রোগের চিকিৎসায় উপকারী হতে পারে। ট্রেমা ওরিয়েন্টালিসের সাথে সম্পর্কযুক্ত আরও কিছু প্রজাতির (Trema guineense ও Trema micrantha) উদ্ভিদের পাতার নির্যাস ইঁদুরজাতীয় (rodents) প্রাণীতে প্রদাহবিরোধী ও বেদনানাশক লক্ষণ দেখিয়েছে। ট্রেমা ওরিয়েন্টালিসের ক্ষেত্রেও যে একই ফলাফল পাওয়া যেতে পারে তা এটা অনুমান করা যায়।\n\n\n== বাস্তুসংস্থান ==\nঅন্ততপক্ষে ১৪ প্রজাতির প্রজাপতি এই উদ্ভিদটি তাদের লার্ভার খাদ্য উদ্ভিদরূপে বয়বহার করায় এর একটি উচ্চ বাস্তুতান্ত্রিক বা পরিবেশগত প্রভাব রয়েছে। কয়েক প্রজাতি পাখি এই গাছের ফল অথবা এই গাছে বসবাসকারী বাড়তি পোকামাকড় খেয়ে থাকে। কবুতর ও ঘুঘুকে প্রায়শই এই প্রজাতির গাছে বাসা বাধতে অথবা এসব গাছের ফল খেতে দেখা যায়; যার কারণে এ গাছের আরেক নাম 'কবুতর কাঠ' (Pigeon Wood) এর উৎপত্তি ঘটেছে। ফিলিপাইনে এর পাতা, শুঁটি ও বীজ গবাদি পশু, মহিষ ও ছাগলে পশুখাদ্য হিসেবে ব্যবহার করা হয়। বাংলাদেশও এর পাতা পশুখাদ্যরূপে ব্যবহার করতে দেখা যায়। এছাড়াও, শিকার্য প্রাণীরা (game animals) এর পাতা খেয়ে থাকে এবং এই পাতা স্পিনাচরূপেও ব্যবহার করা যায়। এই গাছটি একটি দ্রুতবর্ধনশীল প্রজাতি যা ইতোপূর্বে বিকৃতি ঘটানো হয়েছে এমন অঞ্চলে এবং বনভূমিতে পাওয়া যায়। এটি একটি অগ্রণী প্রজাতি যা খারাপ মাটিতেও বাড়তে পারে। শক্তকাঠের বনভূমির চারার ছায়া ও সুরক্ষা প্রদানের মাধ্যমে বনভূমির পুনর্নির্মাণেও এই গাছ ব্যবহার করা যায়। টি. ওরিয়েন্টালিস একটি নাইট্রোজেন সংবদ্ধী উদ্ভিদ, তাই অন্যান্য প্রজাতির উদ্ভিদের জন্য ভূমির উর্বরতা বৃদ্ধিতে এটি সহায়ক ভূমিকা পালন করে।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== গ্রন্থতালিকা ==\nPooley, E. (1993). The Complete Field Guide to Trees of Natal, Zululand and Transkei. আইএসবিএন ০-৬২০-১৭৬৯৭-০."}