{"pageid": 1469824, "title": "বাগদাদ মেট্রো", "url": "https://bn.wikipedia.org/wiki?curid=1469824", "content": "বাগদাদ মেট্রো (আরবি: مترو بغداد) হলো ইরাকের রাজধানী বাগদাদের জন্য একটি প্রস্তাবিত দ্রুতগামী উড়াল রেলপথ ব্যবস্থা। এটি বাগদাদ এলিভেটেড ট্রেন (বিইটি) নামেও পরিচিত। ২০২৩ সালে কাজ শুরু হয়ে ২০২৭ সাল নাগাদ এর নির্মাণকাজ সম্পন্ন করার কথা রয়েছে। রাজধানী শহরের যানজট নিরসনে ২.৫ বিলিয়ন মার্কিন ডলারের প্রকল্পটি বাস্তবায়নের জন্য ফ্রান্সের অ্যালস্টম ও দক্ষিণ কোরিয়ার হিয়ুন্দাই গ্রুপের সাথে চুক্তি করা হয়েছে।\n\n\n== ইতিহাস ==\n\n\n=== উৎস ===\nসাদ্দাম হুসাইন ১৯৮৩ সালে বহু বিলিয়ন ডলার ব্যয়ে বাগদাদের যানজট নিরসনে একটি সাবওয়ে প্রকল্পের কাজ হাতে নেন। কিন্তু ইরাক–ইরান যুদ্ধের কারণে সেই প্রকল্পটি বাস্তবায়িত হয়নি।\n২০০২ সালের ডিসেম্বর মাসে মার্কিন প্রতিরক্ষা সচিব ডোনাল্ড রামসফেল্ড “মাটির নিচে মাইলের পর মাইল সুড়ঙ্গ”-এর উল্লেখ করেন, যা সাদ্দাম হুসাইনের বিরুদ্ধে জাতিসংঘের গণবিধ্বংসী অস্ত্রের মজুদ তদন্তের পথে বাধা হয়ে দাঁড়িয়েছিল। ইরাকে বন্দি বিজ্ঞানী হুসেইন আল শাহরিস্তানি সিবিএসের ৬০ মিনিটস অনুষ্ঠানে দেওয়া এক সাক্ষাৎকারে বলেন, “এখন আমাদের বিশ্বাস এখানে ১০০ কিলোমিটারের বেশি দীর্ঘ বহুস্তরবিশিষ্ট জটিল সুড়ঙ্গপথের অস্তিত্ব রয়েছে।”\n২০০৩ সালের ইরাক যুদ্ধের পর সবুজ অঞ্চল সৃষ্টিকরণ এবং গাড়ির মালিকানা নীতিমালার শিথিলকরণের কারণে বাগদাদের ট্রাফিকব্যবস্থার দ্রুত অবনমন ঘটে। ২০০৮ সালের নভেম্বর মাসে বাগদাদের মেয়র সাবির আল ইসাউই ২ লাইনবিশিষ্ট বাগদাদ মেট্রোর জন্য ৩ বিলিয়ন মার্কিন ডলারের অধিক তহবিলের ঘোষণা করেন। এর মধ্যে একটি লাইন সদর শহরকে (পূর্ব নাম আস-সাউরা বা সাদ্দাম সিটি) আজমিয়ার সাথে এবং অপর লাইনটি বাগদাদ শহরের মূল কেন্দ্রকে পশ্চিম শহরতলির সাথে যুক্ত করবে। প্রতিটি লাইনে ২০টি করে স্টেশনের পরিকল্পনা নেওয়া হয়েছিল। ২০১১ সালের ফেব্রুয়ারি মাসে কেন্দ্রীয় বাগদাদ থেকে উত্তর শহরতলির আজমিয়া, আল-হুররিয়া, কাজিমিয়া ও শা’আব পর্যন্ত ২৫ কিলোমিটার লাইন নির্মাণের জন্য অ্যালস্টমের সাথে চুক্তি করা হয়। পরবর্তীতে ২০১১ সালেই ইরাক সরকার বাগদাদ–বসরা দ্রুতগামী রেললাইনের পরিকল্পনা, নির্মাণ ও পরিচালনার জন্য অ্যালস্টমের সাথে একটি সমঝোতা স্মারক স্বাক্ষর করে।\n\n\n=== উন্নয়ন ===\n২০১৭ সালে মেট্রো রিপোর্ট-এ বাগদাদ ও বসরায় শহুরে রেল প্রকল্পের জন্য ইরাক সরকার ও অ্যালস্ট্রমের সমঝোতা স্মারক চুক্তির সংবাদ প্রকাশিত হয়। এতে বাগদাদে ২০ কিলোমিটার হালকা রেলপথ নির্মাণের কথা রয়েছে, যা বাগদাদকে মুস্তানসিরিয়া, শা’আব, ওয়াজিরিয়া, আলসারাফিয়া সেতু, আল-খাজুমিয়া, আল-মুসান্না বিমানবন্দর ও আল্লাউইর সাথে যুক্ত করবে।\n২০১৯ সালে জানা যায় ফরাসি-দক্ষিণ কোরীয় প্রতিষ্ঠানের গ্রুপ ২.৫ বিলিয়ন মার্কিন ডলারের প্রকল্পের প্রারম্ভিক কাজ ২০২০ সালে শুরু করবে।\n২০২০-২১ ও পরবর্তী ২০২২ সালের বাজেটে প্রকল্পের জন্য যথেষ্ট অর্থবরাদ্দ নিশ্চিন্ত হওয়ার পর ২০২২ সালের দ্বিতীয় চতুর্থাংশে প্রকল্পের কাজ শুরু করে ২০২৭ সালের মধ্যে সমাপ্ত করার ঘোষণা দেওয়া হয়। প্রকল্প সংশ্লিষ্ট কাজে ফ্রান্সের অ্যালস্টম ও দক্ষিণ কোরিয়ার হিয়ুন্দাই গ্রুপের সাথে চুক্তির পরপরই এই ঘোষণা দেওয়া হয়।\n২০২২ সালের ডিসেম্বর মাসে ইরাকের পরিবহন মন্ত্রণালয় ২০২৩ সালের জাতীয় বাজেটে মেট্রোর জন্য বরাদ্দের উল্লেখ করে। ১৪টি স্টেশন ও ৩১ কিলোমিটার দৈর্ঘ্যবিশিষ্ট মেট্রোর নির্মাণকাজ ২০২৩ অথবা ২০২৪ সালে শুরু করার ঘোষণা দেওয়া হয়।\n\n\n== তথ্যসূত্র =="}