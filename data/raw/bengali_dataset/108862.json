{"pageid": 108862, "title": "রুবিয়াস হ্যাগ্রিড", "url": "https://bn.wikipedia.org/wiki?curid=108862", "content": "রুবিয়াস হ্যাগ্রিড (ইংরেজি: Rubeus Hagrid) ব্রিটিশ লেখিকা জে. কে. রাউলিং রচিত হ্যারি পটার উপন্যাস সিরিজের একটি কাল্পনিক চরিত্র। সে সকলের কাছে হ্যাগ্রিড নামেই পরিচিত। সে হগওয়ার্টসের চাবি ও মাঠের রক্ষক এবং গেমকিপার। হগওয়ার্টসে হ্যারি পটারের তৃতীয় বর্ষে হ্যাগ্রিড কেয়ার অফ ম্যাজিকাল ক্রিয়েচার্স বিষয়ের শিক্ষক হিসেবে নিযুক্ত হয়। সিরিজে পরবর্তীতে জানা যায় যে, হ্যাগ্রিড অর্ডার অফ দ্য ফিনিক্সের সদস্য।\nরাউলিং এর মতে, হ্যাগ্রিড নামটি এসেছে 'হ্যগ্রিডেন' শব্দটি থেকে। যার অর্থ ভয়ঙ্কর রাত।\n\n\n== চারিত্রিক বিকাশ ==\nরাউলিং এর মতে, সিরিজের যেসব চরিত্র তিনি একেবারে প্রথম দিনে সৃষ্টি করেছিলেন, হ্যাগ্রিড তাদের মধ্যে অন্যতম। রোজমারি গোরিং তার নিবন্ধ \"হ্যারি'স ফেইম\" এ লিখেছেন, রাউলিং এর কাজে ফরেস্ট অফ ডিনের একটি প্রভাব রয়েছে। গোরিং এর মতে, হ্যাগ্রিডই একমাত্র চরিত্র যাকে সরাসরি ফরেস্ট অফ ডিন থেকে উদ্ভূত বলে মনে হয়। তিনি মনে করেন যে, হ্যাগ্রিডকে \"হেলস এঞ্জেলস\" এর ওয়েলশ অধ্যায় অবলম্বনে গড়ে তোলা হয়েছে।\nহ্যাগ্রিড চরিত্রটি এবং তার সাথে হ্যারি, রন উইজলি ও হারমায়োনি গ্রেঞ্জার এর আলোচনা এই সিরিজের একটি লক্ষ্যনীয় বিশেষ দিক হিসেবে চিহ্নিত হয়েছে। হ্যারি, রন ও হারমায়োনি হ্যাগ্রিডের সাথে কথা বলার মাধ্যমেই ডাম্বলডোর ও হগওয়ার্টস সম্পর্কে অনেক অজানা বিষয় জানতে পারে। কারণ হ্যাগ্রিডের অসতর্ক মুহূর্তে গুরুত্বপূর্ণ তথ্য প্রকাশ করে দেওয়ার অভ্যাস রয়েছে। যেহেতু, হ্যাগ্রিডই হ্যারিকে জাদুর জগতের সাথে পরিচয় করিয়ে দিয়েছিল, তাই পুরো সিরিজেই সে হ্যারির অন্যতম ঘনিষ্ঠ বন্ধু হিসেবে ভূমিকা পালন করে। হ্যাগ্রিড হ্যারির প্রতি অত্যন্ত যত্নবান ও রক্ষণশীল। হ্যারিও হ্যাগ্রিডকে তার জীবনের সবচেয়ে গুরুত্বপূর্ণ মানুষদের একজন বলে মনে করে। রাউলিং একটি সাক্ষাৎকারে বলেন যে, শেষ বইয়ে যে দৃশ্যে হ্যাগ্রিড হ্যারির মৃতদেহ বহন করে আনে, সেটি অত্যন্ত তাৎপর্যপূর্ণ, \"হ্যাগ্রিড হ্যারিকে ডার্সলিদের কাছ থেকে নিয়ে আসে। সে তাকে জাদুর জগতে প্রবেশ করায়... সে আসলে অভিভাবকের মতই... তাই আমি চেয়েছিলাম হ্যাগ্রিডই হ্যারিকে নিষিদ্ধ বন থেকে নিয়ে আসবে।\" হ্যাগ্রিডের মতে, জাদুকরদের মধ্যে রক্তের বিশুদ্ধতা নিয়ে বিভাজন থাকা অনুচিত ও অগ্রহণযোগ্য।\nরাউলিং একটি সাক্ষাৎকারে প্রকাশ করেছেন যে, হ্যাগ্রিড গ্রিফিন্ডর হাউজের ছাত্র ছিল। হ্যাগ্রিড নিজের কাছে একটি এক্রোমেন্টুলা বা দানব মাকড়শা রাখার অপরাধে হগওয়ার্টস থেকে বহিষ্কৃত হয়। কারণ, সবাই ধারণা করেছিল যে, হ্যাগ্রিডের মাকড়শাটিই চেম্বার অফ সিক্রেটসের স্লিদারিনের দানব। হ্যাগ্রিড বহিষ্কৃত হওয়ার পর, অ্যালবাস ডাম্বলডোর এর অনুরোধে তৎকালীন হেডমাস্টার আরমান্ডো ডিপেট হ্যাগ্রিডকে গেমকিপার হিসেবে হগওয়ার্টসে রেখে দেন। হ্যারি যখন হগওয়ার্টসে আসে, তখনও হ্যাগ্রিড এই দায়িত্বে নিযুক্ত ছিল। এর পাশাপাশি সে হগওয়ার্টসের চাবি ও ভূমির রক্ষক হিসেবেও নিয়োজিত ছিল। রাউলিং এর মতে, \"এর মানে হল, সে তোমাকে হগওয়ার্টসে যাওয়া আসার অনুমতি দিতে পারে।\" প্রথম বর্ষের নতুন ছাত্রছাত্রীদের নৌকার মাধ্যমে লেক পাড়ি দিয়ে হগওয়ার্টসে আনার দায়িত্বও হ্যাগ্রিড পালন করে।\n\n\n== চলচ্চিত্রে রূপায়ন ==\nস্কটিশ অভিনেতা রোবি কলট্রেন হ্যারি পটার সিরিজের প্রত্যেকটি চলচ্চিত্রে হ্যাগ্রিডের ভূমিকায় অভিনয় করেছেন। চেম্বার অফ সিক্রেটসে একটি ফ্ল্যাশব্যাক দৃশ্যে মার্টিন বেফিল্ড অল্পবয়স্ক হ্যাগ্রিডের ভূমিকায় আবির্ভূত হয়েছে।\n\n\n== তথ্যসূত্র ==\n\n\n== বহিঃসংযোগ ==\n\nRubeus Hagrid   on Harry Potter Wiki,  an external wiki\nRubeus Hagrid at Harry Potter Lexicon"}