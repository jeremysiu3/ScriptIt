{"pageid": 1109904, "title": "বিসিজিএস অপরাজেয় বাংলা", "url": "https://bn.wikipedia.org/wiki?curid=1109904", "content": "বাংলাদেশ কোস্ট গার্ড জাহাজ (শিপ) (সংক্ষেপেঃ বিসিজিএস) অপরাজেয় বাংলা বাংলাদেশ কোস্ট গার্ডের একটি সবুজ বাংলা শ্রেণীর ইনশোর প্যাট্রোল ভেসেল বা টহল জাহাজ। এটি গণচীনের কারিগরি ও প্রযুক্তিগত সহায়তায় খুলনা শিপইয়ার্ডে নির্মিত হয়। বর্তমানে জাহাজটি কোস্ট গার্ড পূর্ব-জোন চট্টগ্রাম এর অধীনে সামুদ্রিক এবং উপকূলীয় অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সে অনুযায়ী বাংলাদেশ কোস্ট গার্ডের জন্য খুলনা শিপইয়ার্ডে জাহাজ নির্মানের পদক্ষেপ নেয়া হয়। এরই ধারাবাহিকতায় ১৭ জুলাই, ২০১৬ সালে বাংলাদেশ কোস্ট গার্ডের জন্য ৩টি ইনশোর প্যাট্রোল ভেসেল নির্মাণের লক্ষ্যে বাংলাদেশ কোস্ট গার্ড এবং খুলনা শিপইয়ার্ড লিমিটেড এর মধ্যে ২৬৬ কোটি ৮৩ লক্ষ ৯৭ হাজার ৫২০ টাকা অর্থব্যয়ে জাহাজ নির্মাণ সংক্রান্ত চুক্তি স্বাক্ষরিত হয়। সম্পাদিত চুক্তির অংশ হিসেবে বিসিজিএস অপরাজেয় বাংলা জাহাজটি নির্মিত হয়। জাহাজটি নির্মাণকালে চায়না ক্ল্যাসিফিকেশন সোসাইটি (সিসিএস) এর নীতিমালা অনুসরণ করা হয়। ২ অক্টোবর, ২০১৬ সালে খুলনা শিপইয়ার্ড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করা হয়। খুলনা শিপইয়ার্ডের তৎকালীন ব্যবস্থাপনা পরিচালক কমোডর আনিছুর রহমান মোল্লা-(এল), এনইউপি, পিএসসি-বিএন, এর সভাপতিত্বে উক্ত অনুষ্ঠানে প্রতিষ্ঠানটির জিএমবৃন্দ ছাড়াও উর্ধ্বতন সামরিক ও বেসামরিক কর্মকর্তাগণ উপস্থিত ছিলেন। নির্মাণকাজ শেষে ৫ আগস্ট, ২০১৮ সালে জাহাজটির লঞ্চিং অনুষ্ঠান সম্পন্ন হয়। ৩০ এপ্রিল, ২০১৯ সালে চুক্তি অনুযায়ী জাহাজটির নির্মাণকাজ শেষ হয়। পরবর্তীতে ২০ জুন, ২০১৯ সালে খুলনা শিপইয়ার্ড লিমিটেড কর্তৃক নির্মাণকৃত ইনশোর প্যাট্রোল ভেসেল জাহাজটি স্বরাষ্ট্র মন্ত্রণালয়ের জননিরাপত্তা বিভাগের তৎকালীন সচিব মোস্তাফা কামাল উদ্দীন মহোদয় বাংলাদেশ কোস্ট গার্ডের মহাপরিচালক রিয়ার এডমিরাল এম আশরাফুল হক এনবিপি, এনউপি, বিসিজিএম, এনডিসি, এএফডব্লিউসি, পিএসসি মহোদয়ের নিকট আনুষ্ঠানিকভাবে হস্তান্তর করেন। অবশেষে ১৫ নভেম্বর, ২০২০ সালে তৎকালীন প্রধানমন্ত্রী শেখ হাসিনা রাজধানীতে তাঁর সরকারি বাসভবন গণভবন থেকে ভিডিও কনফারেন্সের মাধ্যমে বাংলাদেশ কোস্ট গার্ডের (বিসিজি) ২টি অফশোর প্যাট্রোল ভেসেল, ৫টি ইনশোর প্যাট্রোল ভেসেল, ২টি ফাস্ট প্যাট্রোল বোট এবং ভোলায় বাংলাদেশ কোস্ট গার্ড ঘাঁটিঁর কমিশনিং সম্পন্ন করেন।\n\n\n== বৈশিষ্ট্য ও যান্ত্রিক কাঠামো ==\nবিসিজিএস অপরাজেয় বাংলা জাহাজটির দৈর্ঘ্য ৫১.২০ মিটার (১৬৮.০ ফুট), প্রস্হ ৭.৫০ মিটার (২৪.৬ ফুট) এবং গভীরতা ৪.১০ মিটার (১৩.৫ ফুট)। জাহাজটির ওজন ২৯৭ টন এবং জাহাজটিতে প্রচলন শক্তি হিসেবে রয়েছে:\n\n২টি ২,৮১৫ অশ্বশক্তি (২,০৯৯ কিলোওয়াট) (২,১০০ আরপিএম) বিশিষ্ট এমটিইউ ডিজেল ইঞ্জিন (জার্মানি);\n২টি ১০০ কিলোওয়াট (১,৫০০ আরপিএম) ক্ষমতাসম্পন্ন কোহলার জেনারেটর (মার্কিন যুক্তরাষ্ট্র);\nজেডএফ ৭৬০০ ট্রান্সমিশন (জার্মানি);\n২টি শ্যাফট।\nযার ফলে জাহাজটির সর্বোচ্চ গতিবেগ ঘন্টায় ২৩ নট (৪৩ কিলোমিটার প্রতি ঘণ্টা; ২৬ মাইল প্রতি ঘণ্টা)। এছাড়াও জাহাজটি ৪৫ জন সদস্য নিয়ে একনাগাড়ে ৭ দিন অভিযান পরিচালনা করতে সক্ষম। সেন্সর এবং কার্যপদ্ধতি হিসেবে জাহাজটিতে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ফুরুনো এফএআর-৩৩২০ চার্ট র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি জেআরসি জেএমএ-৩৩০০ মাল্টিরোল ডিসপ্লে সহ নেভিগেশন র‍্যাডার (মার্কিন যুক্তরাষ্ট্র);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n১০টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nবিসিজিএস অপরাজেয় বাংলা জাহাজটির আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n২টি এইচ/পিজে-১৭ ৩০ মিমি কামান রিমোট কন্ট্রোলড গান;\n২টি সিএস/এলএম৯ ১৪.৫ মিমি বিমান-বিধ্বংসী মেশিনগান;\n৬টি কিউডব্লিউ-২ ভূমি থেকে আকাশে উৎক্ষেপণ যোগ্য বিমান-বিধ্বংসী ক্ষেপণাস্ত্র।\n\n\n== তথ্যসূত্র =="}