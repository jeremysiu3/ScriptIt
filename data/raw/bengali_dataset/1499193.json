{"pageid": 1499193, "title": "রাখাইন আক্রমণ (২০২৩-চলমান)", "url": "https://bn.wikipedia.org/wiki?curid=1499193", "content": "২০২৩ সালের ১৩ই নভেম্বর আরাকান আর্মি, যা ২০২১ থেকে চলমান মিয়ানমার গৃহযুদ্ধে সক্রিয় নৃগোষ্ঠীগত রাষ্ট্রবিরোধী বাহিনীদের একটি, দেশটির রাখাইন রাজ্য ও চিন রাজ্যের দক্ষিণাংশে অবস্থিত পালেতওয়া শহরে মিয়ানমারের সামরিক জান্তা সরকারের বাহিনীর বিরুদ্ধে একটি সামরিক আক্রমণ শুরু করে। এটি তিন ভ্রাতৃত্ব মৈত্রী নামক জোটের অপারেশন ১০২৭-এর সাথে একই সময়ে শুরু হয়। এর আগে আরাকান আর্মি ও সামরিক জান্তার মধ্যে এক বছর যাবৎ একটি অনানুষ্ঠানিক যুদ্ধবিরতি চলছিল। রাখাইন আক্রমণের সময় আরাকান আর্মি উত্তর রাখাইনের একাধিক ছোট শহর দখল করে। এদের মধ্যে ম্রাউক উ শহরটি উল্লেখ্য, যেটি ম্রাউক-উ জেলার রাজধানী ও একই সাথে আরাকান রাজ্যের ঐতিহাসিক রাজধানী। এই বিজয়গুলির ফলে তারা উত্তর রাখাইনের সিংহভাগ এলাকার নিয়ন্ত্রণ নিয়ে নেয়। এরপর আরাকান আর্মি রাখাইন রাজ্যের রাজধানী সিতওয়ে শহর এবং সামরিক জান্তার পশ্চিম বাহিনীর সদর দপ্তর আন শহর অবরোধ করে। এরপর তারা রাজ্যের দক্ষিণ অংশেও আক্রমণ শুরু করে এবং অনেকগুলি ছোট শহর দখল করে সামরিক জান্তা বাহিনীকে ছত্রভঙ্গ করে দেয়। কৌশল গবেষণার জন্য আন্তর্জাতিক ইনস্টিটিউট একটি প্রতিবেদনে প্রকাশ করে যে আরাকান আর্মি-র এই ব্যাপক বিজয় \"রাখাইন জন্মভূমির একটি বৃহৎ অংশের উপর স্বায়ত্তশাসন প্রতিষ্ঠা করা এবং মিয়ানমারব্যাপী ক্ষমতার ভারসাম্যকে নতুন আকৃতি দেবার জন্য ইতিমধ্যেই যথেষ্ট।\"\n\n\n== টীকা ==\n\n\n== তথ্যসূত্র ==\n\nটেমপ্লেট:Myanmar civil war (2021–present)"}