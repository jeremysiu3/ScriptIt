{"pageid": 1531189, "title": "সুফিয়ান ইবনে আউফ", "url": "https://bn.wikipedia.org/wiki?curid=1531189", "content": "সুফিয়ান ইবনে আউফ ইবনে মুগাফফাল আজদি আল-গামিদি  ( আরবি: سفيان بن عوف بن المغفل الأزدي الغامدي; মৃত্যু: ৬৭২ বা ৬৭৩/৬৭৪ খ্রি.) ছিলেন একজন সাহাবি, যিনি ইসলামের দ্বিতীয় খলিফা উমর ( শা. ৬৩৪–৬৪৪ খ্রি.), উসমান (শা. ৬৪৪–৬৫৬) এবং উমাইয়া খলিফা প্রথম মুয়াবিয়ার ( শা. ৬৬১–৬৮০) শাসনামলে একজন আরব সেনাপতি ছিলেন। প্রথম মুসলিম গৃহযুদ্ধের সময় তিনি খলিফা আলীর বিরুদ্ধে মুয়াবিয়ার পক্ষের একজন সদস্য হিসেবে যুদ্ধে অংশ গ্রহণ করেছিলেন এবং ইরাকে তিনি খলিফা আলীর বাহিনীর বিরুদ্ধে অভিযান পরিচালনা করেছিলেন। সামরিক জীবনের পুরো সময়েই তিনি বাইজেন্টাইন সাম্রাজ্যের সাথে যুদ্ধে প্রধান সেনাপতি ছিলেন। যদিও এ বিষয়ে মধ্যযুগীয় আরবি, গ্রীক ও সিরীয় বর্ণনাগুলি সম্পূর্ণরূপে সামঞ্জস্যপূর্ণ নয়, তবু ধারণা করা হয় যে, সম্ভবত ৬৭৩/৬৭৪ খ্রিস্টাব্দে বাইজেন্টাইন সাম্রাজ্যের কাছে পরাজয় বরণকারী এক বিশাল আরব মুসলিম সেনাবাহিনীর তিনি প্রধান ছিলেন এবং যুদ্ধের সময় তিনি নিহত হয়েছিলেন। \n\n\n== জীবনী ==\nসুফিয়ান দক্ষিণ হেজাজে ( বর্তমান সৌদি আরবের পশ্চিমাঞ্চল) বসবাসরত আজদ সারাত নামের একটি গোত্রের গামিদ শাখার একজন সদস্য ছিলেন।   সুফিয়ান ইসলামের নবী মুহাম্মদের একজন সাহাবি ছিলেন।  বাইজেন্টাইন সিরিয়া জয়ের সময় ৬৩৪ বা ৬৩৫ সালে তিনি আবু উবাইদা ইবনুল জাররাহের অধীনে দামেস্ক অবরোধ ও দখলে অংশগ্রহণ করেন। \nইসলামের তৃতীয় খলিফা উসমানের (শাসনকাল: ৬৪৪ –৬৫৬) সময়ে তিনি সিরিয়ার শাসক মু'আবিয়া ইবনে আবি সুফিয়ানের একজন সমর্থক হন।   মুয়াবিয়া তাকে একসময় সাহিবুস-সাওয়ায়েফ হিসেবে নিয়োগ দেন, যার অর্থ হলো আনাতোলিয়ার বাইজেন্টাইন অঞ্চলে গ্রীষ্মকালীন অভিযানের প্রধান সেনাপতি। \nপ্রথম মুসলিম গৃহযুদ্ধের (৬৫৬–৬৬১ খ্রি) সময় যখন মুয়াবিয়া ও খলিফা আলীর মধ্যে তীব্র সংঘর্ষ চলছিল, তখন সুফিয়ান ৬৫৯ বা ৬৬০ সালের গ্রীষ্মে ইরাকে আলীর অবস্থানের বিরুদ্ধে একটি সামরিক অভিযান পরিচালনা করেন।  তিনি প্রথমে হিত ও সান্দাওদা শহরে পৌঁছান—যা ইউফ্রেটিস নদীর পশ্চিম তীরে অবস্থিত ছিল।  সেখানকার সৈন্য ও বাসিন্দারা তার আগমনের খবরে পালিয়ে যায়। এরপর তিনি ফোরাত নদীর পূর্ব তীরে অবস্থিত আম্বারের দিকে অগ্রসর হন।আম্বারে আক্রমণের সময় শহরের সেনাপতি আশরাস ইবনে হাসান আল-বাকরি ও তার ৩০ জন সৈন্য নিহত হন। \nশহর দখল করার পরে সুফিয়ান মু'আবিয়ার নির্দেশে আল-মাদাইন না গিয়ে সিরিয়ায় ফিরে যান।   যদিও তিনি পুরো অভিযান শেষ করতে করেননি, মুয়াবিয়া তার এই অভিযানের দক্ষতা ও সফলতার প্রশংসা করেন এবং তাকে যে কোনো পদে নিয়োগ দেওয়ার প্রতিশ্রুতি দেন। তার এই হামলাগুলো গৃহযুদ্ধের সময় অনেক ইরাকিকে সিরিয়ায় পালিয়ে যেতে বাধ্য করে।  \nমুয়াবিয়া শেষ পর্যন্ত যুদ্ধে বিজয়ী হন এবং ৬৬১ সালে খলিফা হন। এরপর তিনি বাইজেন্টাইনদের বিরুদ্ধে সামরিক অভিযান পুনরায় শুরু করেন এবং ৬৬৫ সালের দিকে তিনি সুফিয়ান ও তার পুত্র ইয়াজিদকে বাইজেন্টাইনদের বিরুদ্ধে গ্রীষ্মকালীন অভিযানে নেতৃত্ব দেওয়ার জন্য নিযুক্ত করেন। সুফিয়ান প্রথমে বাইজেন্টাইন ভূখণ্ডে প্রবেশ করেন; কিন্তু অসুস্থতার কারণে তিনি দ্রুত ফিরে আসেন। \nমধ্যযুগীয় মুসলিম ইতিহাসবিদ ইয়াকুবি ও তাবারির মতে, সুফইয়ান ৬৭০/৭১ সালে বাইজেন্টাইন অঞ্চলে এক অভিযানের নেতৃত্ব দিয়েছিলেন। এছাড়া আল ওয়াকিদি, খলিফা ইবনে খাইয়াত, ইয়াকুবি ও ইবনে জাবির তাবারির মত আরো কিছু ঐতিহাসিক লেখেন যে, সুফিয়ান ৬৭২ সালে বাইজেন্টাইনদের বিরুদ্ধে অভিযানে নেতৃত্ব দেন এবং ওয়াকিদি ও ইয়াকুবির মতে, এই অভিযানে তিনি নিহত হন। \nসিরীয় ঐতিহাসিক এডেসার থিওফিলাস (মৃত্যু: ৭৮৫) লিখেছেন, বাইজেন্টাইন সেনাপতি ফ্লোরাস, পেট্রোনাস ও সাইপ্রিয়ানের নেতৃত্বে এক বিশাল সেনাবাহিনী ৬৭৩/৭৪ সালে এক যুদ্ধে সুফিয়ান ও তার ৩০,০০০ সৈন্যকে হত্যা করে। অপর ইতিহাসবিদ মাইকেল দ্য সিরিয়ান (মৃত্যু: ১১৯৯) উল্লেখ করেন, যুদ্ধটি লিসিয়ার উপকূলবর্তী এক শহরে সংঘটিত হয়, যা আরবরা অবরোধ করছিল। \nযুদ্ধটি আরব–বাইজেন্টাইন যুদ্ধের একটি গুরুত্বপূর্ণ মোড় ছিল, যা বাইজেন্টাইনদের পাল্টা আক্রমণের পথ তৈরি করে দেয়। ইতিহাসবিদ ইবনে আসাকির (মৃত্যু: ১১৭৬) তার জীবনীতে উল্লেখ করেছেন যে, সুফিয়ান ৬৭৪ সালে বাইজেন্টাইন অঞ্চলে নিহত হন।  \n\n\n== তথ্যসূত্র ==\n\n\n== গ্রন্থপঞ্জী ==\nBiesterfeldt, Hinrich; Günther, Sebastian (২০১৮)। The Works of Ibn Wāḍiḥ al-Yaʿqūbī (Volume 3): An English Translation। Leiden: Brill। আইএসবিএন 978-90-04-35621-4। \nElad, Amikam (২০০৩)। \"The Beginnings of Historical Writing by the Arabs: The Earliest Syrian Writers on the Arab Conquests\"। Jerusalem Studies in Arabic and Islam। 28: 65–102। \nJankowiak, Marek (২০১৩)। \"The First Arab Siege of Constantinople\"।   Zuckerman, Constantin। Travaux et mémoires, Vol. 17: Constructing the Seventh Century। Paris: Association des Amis du Centre d’Histoire et Civilisation de Byzance। পৃষ্ঠা 237–320। \nMadelung, Wilferd (১৯৯৭)। The Succession to Muhammad: A Study of the Early Caliphate। Cambridge: Cambridge University Press। আইএসবিএন 0-521-56181-7। \nUlrich, Brian John (২০০৮), Constructing Al-Azd: Tribal Identity and Society in the Early Islamic Centuries, Madison: University of Wisconsin উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}