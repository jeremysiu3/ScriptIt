{"pageid": 1106035, "title": "মোহাম্মদ সালার খান", "url": "https://bn.wikipedia.org/wiki?curid=1106035", "content": "মোহাম্মদ সালার খান (২ মার্চ ১৯২৪-২০ সেপ্টেন্বর ২০০২) ছিলেন বাংলাদেশী শিক্ষাবিদ ও উদ্ভিদ শ্রেণিবিন্যাস বিশারদ। তিনি ঢাকা বিশ্ববিদ্যালয়ের উদ্ভিদবিজ্ঞান বিভাগের অধ্যাপক ছিলেন। তিনি দেশী উদ্ভিদের তালিকা প্রণয়নের প্রধান ব্যক্তি ছিলেন। জাতীয় উদ্ভিদ সংগ্রহ ও সংরক্ষণের জাতীয় প্রতিষ্ঠান বাংলাদেশ জাতীয় হার্বেরিয়াম প্রতিষ্ঠায় তিনি ভূমিকা পালন করেন। তিনি বাংলাদেশ বোটানিক্যাল সোসাইটির সভাপতি, বাংলাদেশ ন্যাশনাল বায়োডাইভারসিটি গ্রুপের সভাপতি ও বাংলাদেশ এ্যসোসিয়েশন অব প্ল্যান্ট ট্যাকসনমিস্টের প্রতিষ্ঠাতা সভাপতি ছিলেন।\n\n\n== জন্ম ও প্রাথমিক জীবন ==\nমোহাম্মদ সালার খান ২ মার্চ ১৯২৪ সালে তৎকালীন ব্রিটিশ ভারতের অন্ধ্র প্রদেশের কাকিনাদা গ্রামে জন্মগ্রহণ করেন। তিনি ১৯৪৭ সালে আলিগড় মুসলিম বিশ্ববিদ্যালয় থেকে উদ্ভিদবিজ্ঞানে এমএসসি ডিগ্রি অর্জন করেন। ১৯৬২ সালে তিনি যুক্তরাজ্যের এডিনবরা বিশ্ববিদ্যালয় থেকে সপুষ্পক উদ্ভিদের শ্রেণিবিন্যাসের উপর পিএইচডি ডিগ্রি লাভ করেন।\n\n\n== কর্মজীবন ==\nমোহাম্মদ সালার খান ঢাকা বিশ্ববিদ্যালয়ে প্রভাষক হিসেবে ১৯৫০ সালে তৎকালীন জীববিজ্ঞান বিভাগে যোগদান করে উদ্ভিদবিজ্ঞান বিভাগে ১৯৯১ সাল পর্যন্ত বিভিন্ন পদে কর্মরত ছিলেন। তিনি দেশের উদ্ভিদের তালিকা প্রণয়নের প্রধান ব্যক্তি ছিলেন। জাতীয়  উদ্ভিদ সংগ্রহ ও সংরক্ষণের জাতীয় প্রতিষ্ঠান বাংলাদেশ জাতীয় হার্বেরিয়াম প্রতিষ্ঠায় তিনি ভূমিকা পালন করেন।\nবাংলাদেশের জলজসহ উদ্ভিদরাজির ওপর লাল তথ্য পুস্তক, উদ্ভিদতত্ত্ব, ভেষজ ও বিষাক্ত উদ্ভিদ গবেষণা, জমির আগাছা ও উদ্ভিদ বিষয়ক  বিভিন্ন বিষয়ের উপর বহু প্রবন্ধ রচনা করেন। তিনি ১৫০টিরও বেশি গবেষণামূলক প্রবন্ধ রচনা করেন।\nতিনি  ১৯৯৩ থেকে ১৯৯৪ সাল পর্যন্ত বাংলাদেশ বোটানিক্যাল সোসাইটির সভাপতি, ১৯৯৭ থেকে ২০ সেপ্টেন্বর ২০০২ সাল পর্যন্ত বাংলাদেশ ন্যাশনাল বায়োডাইভারসিটি গ্রুপের সভাপতি ও ১৯৯২ থেকে ২০ সেপ্টেন্বর ২০০২ সাল পর্যন্ত বাংলাদেশ এ্যসোসিয়েশন অব প্ল্যান্ট ট্যাকসনমিস্টের প্রতিষ্ঠাতা সভাপতি ছিলেন।\n\n\n== পুরস্কার ও সম্মাননা ==\nঅনারারি ফেলো- ২০২০, বাংলাদেশ বোটানিক্যাল সোসাইটি।\n\n\n== মৃত্যু ==\nমোহাম্মদ সালার খান ২০ সেপ্টেন্বর ২০০২ সালে ঢাকায় মৃত্যুবরণ করেন।\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় মোহাম্মদ সালার খান"}