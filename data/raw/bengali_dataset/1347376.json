{"pageid": 1347376, "title": "সোপা দে মন্ডংগো", "url": "https://bn.wikipedia.org/wiki?curid=1347376", "content": "সোপা দে মন্ডংগো হল একটি স্যুপ বা ঝোলজাতীয় খাবার যা গরু বা শূকরের পেটের অন্ত্রের অংশ বা নাড়িভুড়ি থেকে তৈরি করা হয়। অন্ত্রের টুকরোর সাথে মরিচ, পেঁয়াজ, গাজর, বাঁধাকপি, সেলারি, টমেটো , ধনেপাতা , রসুন বা মূলোজাতীয় শাক সব্জী দিয়ে ধীরে ধীরে রান্না করা হয়। খাবারটি সাধারণত লাতিন আমেরিকা, ক্যারিবিয়ান এবং ফিলিপাইনের প্রাক্তন স্প্যানিশ উপনিবেশগুলিতে রান্না করা হয়।\nলাতিন আমেরিকা, ফিলিপাইন এবং ক্যারিবিয়ানে সোপা ডে মন্ডংগোর অনেক বৈচিত্র বিদ্যমান। কেউ কেউ এই রান্নায় চাল বা ভুট্টা যোগ করেন। রান্নায় বিভিন্ন ধরনের আমিষজাতীয় উপাদানের পেষ্ট ব্যবহার করা যেতে পারে। রান্নার আগে অন্ত্র বা নাড়িভুড়ি সাইট্রাস রস বা সোডিয়াম বাইকার্বোনেটের পেস্টে ভিজিয়ে রাখা হয়। অঞ্চলভেদে এই স্যুপে ব্যবহৃত সবজি এবং মশলায় পরিবর্তন হয়।\nআর্জেন্টিনায়, এটি মন্ডোঙ্গো নামেও পরিচিত।\nব্রাজিলে এটি মন্ডোঙ্গো বা মোকোটো নামেও পরিচিত। এটি সাধারণত দক্ষিণাঞ্চলে খাওয়া হয়, তবে উত্তর-পূর্বাঞ্চলে এর নাম ডোব্রাডিনহা ।\nকলম্বিয়াতে, সোপা ডি মন্ডংগো প্রায়ই ঐতিহ্যবাহী আলমুয়েরজোর স্যুপ হিসাবে খাওয়া হয়। কলম্বিয়ার স্যুপটি  মুরগির মাংস বা গরুর মাংসের স্টক দিয়ে তৈরি করা হয় এবং তার সাথে প্রচুর ধনেপাতা মেশানো হয়। মুরগি বা গরুর মাংসের স্টকের স্বাদ বাড়াতে এতে অনেক শাকসবজি যেমন মটর, গাজর এবং পেঁয়াজ ইত্যাদি মেশানো হয়। অতিরিক্ত স্বাদের জন্য ভুট্টার সাথে লবণ এবং মরিচও স্যুপে দেওয়া হয়। এই স্যুপের জন্য বিভিন্ন পশুর অন্ত্র ব্যবহৃত হয়। সবচেয়ে সাধারণ হল গরুর মাংসের অন্ত্র, তবে অন্যান্য বেশ কয়েকটি অঞ্চলে, শুয়োরের মাংসের এবং মুরগি বা টার্কির অন্ত্রগুলিও স্যুপে ব্যবহৃত হয়।\nডোমিনিকান প্রজাতন্ত্রে সোপা দে মন্ডংগো  দ্বীপের সবচেয়ে জনপ্রিয় খাবারগুলির মধ্যে একটি। এই অঞ্চলে গরুর মাংসের অন্ত্র সাধারণত রান্না করার আগে লেবু দিয়ে মাখিয়ে রাখা হয়। পেঁয়াজ, রসুন, বেল পেপার, টমেটো, গাজর এবং সেলারি ফুটানোর আগে উদ্ভিজ্জ তেলে রান্না করা হয়। তারপরে আলু দিয়ে অন্ত্রের অংশ যোগ করা হয় এবং লবণ, মরিচ এবং কোলিয়াস অ্যাম্বোইনিকাস (স্থানীয়ভাবে ডোমিনিকান অরেগানো নামে পরিচিত) দিয়ে রান্না করা হয়। এর আরেকটি প্রকার হল মন্ডংগো গুইসাদো। এতে তাজা টমেটোর পরিবর্তে টমেটো পেস্ট ব্যবহার করা হয় এবং এছাড়াও প্ল্যান্টেন, স্কোয়াশ, জলপাই, কেপার, সবুজ কলা এবং কাসাভার ব্যবহার হয়। কাটা ধনেপাতা, আভাকাডো, ভাত এবং রসুন দিয়ে তৈরি গরম সস দিয়ে উভয় প্রকার স্যুপ পরিবেশন করা হয় । একটি বিশেষ মরিচ যোগ করা হয় যা এগ্রিও দে নারাঞ্জা নামক তিক্ত কমলার রসে গাঁজনো হয়।\n\n\n== তথ্যসূত্র =="}