{"pageid": 1441041, "title": "অপর্ণা দেবী", "url": "https://bn.wikipedia.org/wiki?curid=1441041", "content": "অপর্ণা দেবী (৬ নভেম্বর, ১৮৯৯ – ১০ জুলাই, ১৯৭৩) হলেন ভারতের বিশিষ্ট রাজনীতিবিদ এবং স্বাধীনতা সংগ্রামী দেশবন্ধু চিত্তরঞ্জন দাশের কন্যা এবং একজন বিখ্যাত সঙ্গীত শিল্পী।\n\n\n== জীবন এবং কর্ম ==\nঅপর্ণা দেবী ১৮৯৯ সালে তৎকালীন ব্রিটিশ ভারতের কলকাতা শহরে জন্মগ্রহণ করেন। তাঁর পিতা দেশবন্ধু চিত্তরঞ্জন দাশ, মাতা বাসন্তী দেবী। ছোটবেলা থেকেই প্রখর মেধাবী ছিলেন তিনি। ১৯১৬ সালে বিবাহ করেন কলকাতার এক প্রভাবশালী ব্যারিস্টার সুধীর রায়কে। তাঁর বিবাহ সম্পর্কে তিনি বলেন, “আমার বিয়েই বাঙলা দেশে হিন্দু শাস্ত্রানুসারে প্রথম অসবর্ণ বিবাহ।” তিনি এবং তাঁর স্বামী ১৯১৯ খ্রিস্টাব্দে নিখিল ভারত কংগ্রেস দল-এর সদস্য হয়েছিলেন। তাঁদের বাড়ি ছিল, স্বদেশী বিপ্লবীদের আশ্রয়স্থল। বৈষ্ণব ধর্ম এবং দর্শন সম্পর্কে অগাধ জ্ঞানের অধিকারী অপর্ণা দেবী বঙ্গীয় কীর্তনের পুনরুজ্জীবনের ক্ষেত্রে বিশেষ ভূমিকা নেন। এছাড়া তিনি নিজে কীর্তন গানে বিশেষ পারদর্শী ছিলেন। কীর্তনের প্রসারের জন্য সম্ভ্রান্ত পরিবারের মেয়েদের নিয়ে তিনি ব্রজমাধুরী সংঘ গড়ে তোলেন। বিদেশে কীর্তনের প্রচারের জন্য ইউরোপের বিভিন্ন দেশে সফর করেছিলেন। তাঁর রচিত গ্রন্থগুলির মধ্যে উল্লেখযোগ্য — ‘দেশবন্ধু চিত্তরঞ্জন’,‘কীর্তন পদাবলী’ প্রভৃতি।  ভারতের খ্যাতনামা রাজনীতিবিদ এবং ভারতের প্রাক্তন শিক্ষামন্ত্রী শ্রী সিদ্ধার্থশঙ্কর রায় তাঁর জ্যেষ্ঠ পুত্র।\n\n\n== তথ্যসূত্র =="}