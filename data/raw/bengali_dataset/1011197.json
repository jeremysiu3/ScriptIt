{"pageid": 1011197, "title": "বণ্ডলুর", "url": "https://bn.wikipedia.org/wiki?curid=1011197", "content": "বণ্ডলুর দক্ষিণ ভারতের তামিলনাড়ু রাজ্যে অবস্থিত চেঙ্গলপট্টু জেলায় চেন্নাই শহরের উপকণ্ঠে অবস্থিত একটি ঘনবসতিপূর্ণ শহর। চেন্নাই মহানগরের দক্ষিণ প্রান্তে অবস্থিত একটি জনগণনা নগর৷ এটি চেন্নাইয়ের দক্ষিণ-পশ্চিমে অবস্থিত বৃহচ্চেন্নাইয়ের একটি এলাকা৷ এটি চেন্নাইয়ের দক্ষিণৈর দ্বারগুলির অন্যতম৷ এখানে রয়েছে বেশ কিছু দুর্লভ দুষ্প্রাপ্য প্রজাতির বন্য ও প্রাণিজ সম্পদবহুল অরিঙ্গর আন্না চিড়িয়াখানা৷  চেন্নাই শহরতলি রেলওয়ে সংযোগের অন্তর্গত বণ্ডলুর রেলওয়ে স্টেশনটি এখানে অবস্থিত৷\n\n\n== জনসংখ্যার উপাত্ত ==\n\n২০১১ খ্রিস্টাব্দে ভারতের জনগণনা অনুসারে বণ্ডলুর শহরের মোট জনসংখ্যা ছিল ১৬,৮৫২ জন যার মধ্যে পুরুষ ৮,৪১০ জন এবং নারী ৮,৪৪২ জন। অর্থাৎ এই শহরে প্রতি হাজার পুরুষে ১,০০৪ জন নারীর বসবাস। মোট পরিবার সংখ্যা ৪,৩৮৪ টি। ছয় বছর অনূর্ধ্ব শিশুর সংখ্যা ১,৮৩৮ যা মোট জনসংখ্যার ১০.৯১ শতাংশ। শহরটির মোট সাক্ষরতার হার ৯০.৭১ শতাংশ যেখানে পুরুষ সাক্ষরতার হার ৯৫.১৬ শতাংশ এবং নারী সাক্ষরতার হার ৮৬.২৯ শতাংশ।\n\n\n== অবস্থান ==\nবণ্ডলুরের উত্তর দিকে মুড়িশূর, উত্তর-পূর্ব দিকে পেরুঙ্গলতুর, পূর্ব দিকে আইয়েনচেরি, দক্ষিণ দিকে চেঙ্গলপট্টু ও পশ্চিম দিকে রয়েছে মণ্ণিবক্কম।\n\n\n== পরিবহন ==\nবণ্ডলুর বৃহত্তর চেন্নাই শহরাঞ্চলের অন্তর্গত এবং তাম্বরম শহর থেকে ৬ কিলোমিটার দক্ষিণে অবস্থিত একটি ঘনবসতিপূর্ণ শহর৷ পার্শ্ববর্তী নগর পঞ্চায়েতগুলির মধ্যে রয়েছে পীর্কনকরনাই, পেরুঙ্গলতুর, মণ্ণিবক্কম ও মুড়িশূর জনগণনা নগর৷\n\n\n=== সড়ক ===\nএই শহরটি বণ্ডলুর-কেলমবক্কম সড়ক, গ্র্যান্ড সাদার্ন ট্রাঙ্ক রোড ও পুরাতন মহাবলীপুরম সড়কের সংযোগস্থলে অবস্থিত৷ চেন্নাই নগরোন্নয়ন কর্তৃপক্ষের পরিধি বরাবর বিস্তৃত বণ্ডলুর-মিঞ্জুর আউটার রিং রোড নগরোন্নয়ন দপ্তরের একটি গুরুত্বপূর্ণ সড়ক৷ ২০১২ খ্রিস্টাব্দের জানুয়ারি মাসে বণ্ডলুর উড়ালপুলটি উদ্বোধন করা হয়, যা রেলস্টেশনের পূর্ব ও পশ্চিম প্রান্তকে যানজটহীনভাবে যুক্ত করে৷ এটি রঙ্গরাজাপুরমের উড়ালপুলটির মতোই ধনুরাকৃতির নকশাবিশিষ্ট৷\nআউটার রিং রোডকে কেন্দ্র করে একটি স্যাটেলাইট কমারশিয়াল কোরিডর তৈরির পরিকল্পনা রয়েছে৷\n\nকোয়মবেড়ুতে ২০০২ খ্রিস্টাব্দে উদ্বোধিত চেন্নাই শহরতলি বাস টার্মিনাসটি এশিয়ার বৃহত্তম বলে মনে করা হয়, যদিও এর তাত্ত্বিক প্রমাণ নেই৷ এতদ্ব্যতীত চেন্নাই নগরোন্নয়ন কর্তৃপক্ষ বণ্ডলুরে নতুন বাস টার্মিনাস তৈরির জন্য ৬৫ একর জমি নির্ধারিত করেছে৷ কোয়মবেড়ু বাস টার্মিনাসের তুলনায় এর আকার দ্বিগুণ হওয়ার ফলে পরিষেবা যথেষ্ট সুষম হবে বলে আশা৷ এখান থেকে মূলত চেন্নাই শহরতলির দক্ষিণের বাস পরিষেবাগুলি নিয়ন্ত্রণ করা হবে বলে ঠিক করা হয়েছে৷\n\n\n=== রেল ===\nশহরের নিকটবর্তী রেলওয়ে স্টেশনটি হলো চেন্নাই শহরতলি রেলওয়ে সংযোগপথের বণ্ডলুর রেলওয়ে স্টেশন৷ প্রস্তাবিত চেন্নাই মনোরেল পথের বণ্ডলুর-পুড়ল ও বণ্ডলুর-বেলাচেরি সংযোগদুটি এই শহরের ওপর দিয়ে দীর্ঘায়িত হবে বলে পরিকল্পনা রয়েছে৷\n\n\n== তথ্যসূত্র =="}