{"pageid": 1450214, "title": "রোবের ব্রেসোঁ", "url": "https://bn.wikipedia.org/wiki?curid=1450214", "content": "রোবের ব্রেসোঁ (ফরাসি: Robert Bresson; আ-ধ্ব-ব: [ʁɔbɛʁ bʁɛsɔ̃]; ২৫শে সেপ্টেম্বর, ১৯০১ – ১৮ই ডিসেম্বর, ১৯৯৯) ২০শ শতাব্দীর একজন ফরাসি চলচ্চিত্র পরিচালক ছিলেন। চলচ্চিত্র নির্মাণে কৃচ্ছ্রবাদী পদ্ধতির জন্য পরিচিত ব্রেসোঁ চলচ্চিত্র কলাতে উল্লেখযোগ্য অবদান রাখেন। অপেশাদার অভিনেতার ব্যবহার, কাহিনীর অংশবিশেষ বর্জন ও আবহসঙ্গীতের বিরল ব্যবহারের কারণে তাঁর চলচ্চিত্রগুলি ন্যূনতমবাদী চলচ্চিত্রের সর্বোৎকৃষ্ট কিছু উদাহরণ হিসেবে পরিগণিত হয়। তাঁর সিংহভাগ সৃষ্টিকর্মের কাহিনী বিয়োগান্ত প্রকৃতির।\nব্রেসোঁকে সর্বকালের সবচেয়ে শ্রদ্ধেয় চলচ্চিত্র নির্মাতাদের একজন হিসেবে গণ্য করা হয়। ২০১২ সালে সাইট অ্যান্ড সাউন্ড সাময়িকীর প্রকাশিত চলচ্চিত্র সমালোচকদের জরিপে নির্বাচিত সর্বকালের সেরা ২৫০টি চলচ্চিত্রের তালিকাতে ব্রেসোঁ-র নির্মিত চলচ্চিত্রগুলির সংখ্যাই সর্বোচ্চ (৭টি)। তাঁর সৃষ্টিকর্মগুলির মধ্যে আঁ কোঁদানে আ মর সে এশাপে উ ল্য ভঁ সুফল উ ইল ভো (Un condamné à mort s'est échappé ou Le vent souffle où il veut, ১৯৫৬), পিকপকেট (১৯৫৯) ও ও আজার বালতাজার (Au Hasard Balthazar, ১৯৬৬) সেরা ১০০-তে স্থান পায়, এবং অন্যান্য চলচ্চিত্র যেমন মুশেত (১৯৬৭) ও লারজঁ (১৯৮৩) অনেক ভোট লাভ করে। ফরাসি চলচ্চিত্রকার জঁ-ল্যুক গদার লেখেন যে \"(ব্রেসোঁ) হলেন ফরাসি চলচ্চিত্র, ঠিক যেমন দস্তয়েভস্কি হলেন রুশ উপন্যাস ও মোৎসার্ট হলেন জার্মান সঙ্গীত।\"\n\n\n== তথ্যসূত্র =="}