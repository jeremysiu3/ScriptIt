{"pageid": 1474236, "title": "বিধান চন্দ্র দাস", "url": "https://bn.wikipedia.org/wiki?curid=1474236", "content": "বিধান চন্দ্র দাস (জন্ম: ১৯৫৬) একজন বাংলাদেশী প্রাণিবিজ্ঞানী। তিনি রাজশাহী বিশ্ববিদ্যালয়ের প্রাণিবিদ্যা বিভাগের অবসরপ্রাপ্ত অধ্যাপক এবং নর্থ বেঙ্গল ইন্টারন্যাশনাল ইউনিভার্সিটির (এনবিআইইউ) দ্বিতীয় উপাচার্য।\n\n\n== শিক্ষাজীবন ==\nবিধান রাজশাহী বিশ্ববিদ্যালয়ের প্রাণিবিদ্যা বিভাগ থেকে ১৯৭৭ সালে বিএসসি এবং ১৯৭৮ সালে এমএসসি ডিগ্রি লাভ করেন। তিনি ভারতের কল্যাণী বিশ্ববিদ্যালয় থেকে ১৯৮৮ সালে পিএইচডি ডিগ্রি অর্জন করেন এবং যুক্তরাজ্যের ইউনিভার্সিটি অব ইস্ট অ্যংলিয়া থেকে পোস্ট ডক্টরাল (২০০৫-২০০৬) গবেষণা সম্পন্ন করেন।\n\n\n== কর্মজীবন ==\nবিধান দাস রাজশাহী বিশ্ববিদ্যালয়ের প্রাণিবিদ্যা বিভাগে ১৯৮৯ সালে প্রভাষক পদে যোগদান করেন। তিনি ১৯৯০ সালে সহকারী অধ্যাপক, ১৯৯৬ সালে সহযোগী অধ্যাপক ও ২০০১ সালে অধ্যাপক পদে উন্নীত হন।\nকর্মজীবনে অধ্যাপনা ও গবেষণার পাশাপাশি তিনি বিভিন্ন প্রশাসনিক দায়িত্ব পালন করেছেন। তিনি রাজশাহী বিশ্ববিদ্যালয়ের সিনেট সদস্য (১৯৯৭-২০০১), রাজশাহী বিশ্ববিদ্যালয় কেন্দ্রীয় গ্রন্থাগারের প্রশাসক (২০১০-২০১৩), বিশ্ববিদ্যালয়ের কলেজ পরিদর্শক (২০১৩-২০১৬), প্রাণিবিদ্যা বিভাগের সভাপতি (২০২১-২০২২) প্রভৃতি দায়িত্ব পালন করেন। ২০২২ সালে তিনি রাজশাহী বিশ্ববিদ্যালয় থেকে অবসর গ্রহণ করেন।\nবিধান চন্দ্র দাস ২০২৩ সালের ১১ জুলাই রাজশাহীতে অবস্থিত বেসরকারি বিশ্ববিদ্যালয়, নর্থ বেঙ্গল ইন্টারন্যাশনাল ইউনিভার্সিটির উপাচার্য হিসেবে নিয়োগ লাভ করেন এবং ১৬ জুলাই আনুষ্ঠানিকভাবে বিশ্ববিদ্যালয়টির দ্বিতীয় উপাচার্যের দায়িত্বভার গ্রহণ করেন।\n\n\n== গবেষণা ও আবিষ্কার ==\nহিমালয় ও সুন্দরবন বিধান চন্দ্র দাসের গবেষণার প্রিয় ক্ষেত্র। দেশ-বিদেশের বিভিন্ন জার্নালে তার বহু গবেষণা প্রবন্ধ প্রকাশিত হয়েছে। পশ্চিম হিমালয় ও বাংলাদেশ থেকে তিনি এগারোটি নতুন প্রাণি প্রজাতির আবিষ্কার করেছেন।\n\n\n== তথ্যসূত্র =="}