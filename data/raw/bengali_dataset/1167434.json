{"pageid": 1167434, "title": "দৈবকৃত নিয়ন্ত্রিত পরীক্ষণ", "url": "https://bn.wikipedia.org/wiki?curid=1167434", "content": "একটি দৈবকৃত নিয়ন্ত্রিত পরীক্ষণ (Randomized controlled trial বা Randomized control trial সংক্ষেপে RCT) এক ধরনের বৈজ্ঞানিক পরীক্ষা যেখানে সরাসরি পরীক্ষণীয় নিয়ন্ত্রণাধীন নয়, এমন সব উপাদান নিয়ন্ত্রণ করা হয়। দৈবকৃত নিয়ন্ত্রিত পরীক্ষণের একটি উদাহরণ হল ঐসব রোগীভিত্তিক পরীক্ষণ যেগুলিতে একাধিক ঔষধ, অস্ত্রোপচার কৌশল, চিকিৎসা যন্ত্র, রোগনির্ণয় পদ্ধতি বা অন্যান্য চিকিৎসার কার্যকারিতার তুলনা করা হয়। এই ধরনের পরীক্ষণে একই জাতীয় কিছু ব্যক্তিকে দৈবচয়ন করে দুই বা ততোধিক দলে বণ্টন করে দেওয়া হয়। একটি দলকে (যেটিকে পরীক্ষাধীন দল বলে) যে নতুন চিকিৎসাটির পরীক্ষা করা হচ্ছে, সেটি প্রদান করা হয়। অপর দলটিকে (যেটিকে তুলনা দল বা নিয়ন্ত্রণ দল বলে) বিকল্প কোনও চিকিৎসা বা মেকি চিকিৎসা (যেমন ছলৌষধ) প্রদান করা হয়, কিংবা কোনও চিকিৎসাই প্রদান করা হয় না। এরপর দলগুলিকে অনুসরণ করা হয় ও পরীক্ষণাধীন চিকিৎসাটি কতটুকু কার্যকর তা পর্যবেক্ষণ করা হয়। নির্দিষ্ট সময় পরপর ফলাফল পরিমাপ করা হয় ও দলগুলির প্রতিক্রিয়ার মধ্যে যেকোনও পার্থক্য পরিসংখ্যানিকভাবে যাচাই করা হয়।\nযেসব অংশগ্রহণকারীরা দৈবকৃত নিয়ন্ত্রিত পরীক্ষণে ভর্তি হন, তারা একে অপরের থেকে জ্ঞাত বা অজ্ঞাত উপায়ে ভিন্ন হয়ে থাকেন, যা গবেষণার ফলাফলের উপর প্রভাব ফেলতে পারে। তুলনাকৃত চিকিৎসাগুলির মধ্যে অংশগ্রহণকারীদেরকে দৈব উপায়ে বন্টন করে দিয়ে ঐসব প্রভাবের উপরে পরিসংখ্যানিক নিয়ন্ত্রণ প্রতিষ্ঠা করা যায়। যদি ভালোভাবে নকশা করা হয়, ঠিকমত পরিচালনা করা হয় এবং যথেষ্ট সংখ্যক অংশগ্রহণকারীকে ভর্তি করা হয়, তাহলে একটি দৈবকৃত নিয়ন্ত্রিত পরীক্ষণ ঐসব বিভ্রান্তকারক উপাদানের উপরে যথেষ্ট নিয়ন্ত্রণ রাখতে পারে এবং এভাবে অধীত চিকিৎসা পদ্ধতিগুলির মধ্যে একটি উপকারী তুলনা প্রদান করতে পারে।\n\n\n== তথ্যসূত্র =="}