{"pageid": 1347369, "title": "রথীন মিত্র", "url": "https://bn.wikipedia.org/wiki?curid=1347369", "content": "রথীন মিত্র (২৬ জুলাই ১৯২৬ - ১৯ আগস্ট ২০১৯) ছিলেন বিশ শতকের দ্বিতীয়ার্ধের প্রবাদপ্রতিম বাঙালি চিত্রশিল্পী।  আধুনিক ভারতীয় চিত্রশিল্পীদের মধ্যে যে কয়জন স্বকীয় বৈশিষ্ট্যে শিল্প রসিকদের মনে আলাদা জায়গা করে নিয়েছেন তাদের অন্যতম তিনি।ক্যালকাটা গ্রুপের কনিষ্ঠতম সদস্য এই শিল্পী ঐতিহাসিক, পুরাতাত্বিক, বসতবাড়ি, শহর-গঞ্জের রেখাচিত্র ও ম্যুরাল জাতীয় শিল্পকর্মে অসামান্য দক্ষতার পরিচয় দিয়েছেন। তার শিল্পকর্ম তাকে একজন 'অসামান্য ভিজ্যুয়াল তথা চাক্ষুষ প্রাবন্ধিক' বা 'ইতিহাস ও ঐতিহ্যের আখ্যানকথক' হিসাবে পরিচয় করায়।\n\n\n== জন্ম ও শিক্ষাজীবন ==\nরথীন মিত্রের জন্ম  ব্রিটিশ ভারতের অধুনা পশ্চিমবঙ্গের হাওডায় পিতার কর্মস্থলে। পৈতৃক নিবাস ছিল নদীয়া জেলার কৃষ্ণনগরে। পিতা রায়বাহাদুর যতীন্দ্রনাথ মিত্র ছিলেন সে সময়ের জেলাশাসক এবং মাতা হলেন অমিয়া দেবী (পূর্ব নাম অমিয়া দেব)। রথীনের ছোটোবেলা ও বিদ্যালয়ের পাঠ কৃষ্ণনগরেই। কৃষ্ণনগরের সেন্ট জনস্ স্কুল থেকে ১৯৪৩ খ্রিস্টাব্দে ম্যাট্রিক পাশ করেন। এরপর তিনি কলকাতার গভর্নমেন্ট আর্ট অ্যান্ড ক্র্যাফট কলেজ হতে চিত্রকলায় শিক্ষা নেন।  তিনি বৃত্তিপ্রাপ্ত ফার্স্টবয় ছিলেন কলেজের। ১৯৪৯ খ্রিস্টাব্দে  ক্যালকাটা গ্রুপের কনিষ্ঠতম সদস্য নির্বাচিত হন।\n\n\n== কর্মজীবন ও শিল্পকর্ম ==\n১৯৪৯ খ্রিস্টাব্দে ইন্দোরের দ্য ডেলি কলেজে শিল্পশিক্ষকের পদে যোগ দিয়ে কর্মজীবন শুরু করেন। এক বৎসর পর তিনি হিমাচল প্রদেশের সোলান শহরের দ্য লরেন্স স্কুলের আর্ট বিভাগের প্রধান নিয়ুক্ত হন। ১৯৫৪ খ্রিস্টাব্দে দার্জিলিং এর সেন্ট পলস্ স্কুলের আর্ট বিভাগের প্রধান হন। শেষে ১৯৫৫ খ্রিস্টাব্দে দেরাদুনের দুন স্কুলে যোগ দেন এবং দীর্ঘ ২৬ বৎসর সেখানকার বিভাগীয় প্রধান হিসাবে কাজ করেন। সেখানে শিক্ষকজীবনে রাজীব গান্ধী সঞ্জয় গান্ধী, পরীক্ষিৎ সাহনির মতো ছাত্র যেমন পেয়েছেন, তেমনই ফাঁক পেলেই স্কুটার চালিয়ে ছুটে গেছেন দূর-দূরান্তে ছবি আঁকার জন্য। রেখাচিত্রে ধরেছেন দুন স্কুলের প্রধান ভবনসহ নানা স্থাপত্য।\n\nরথীন মিত্র কিছুদিন ইংল্যান্ডের ডরসেট-এ ব্রায়ানস্টন পাবলিক স্কুলে শিক্ষকতা করেছেন।\nরথীন মিত্র দক্ষতার সঙ্গে ঐতিহাসিক, পুরাতাত্বিক, ঐতিহ্যবাহী স্থাপত্যের, বিশেষকরে কলকাতার ডালহৌসি, ভিক্টোরিয়া থেকে শুরু করে ঔপনিবেশিক সময়ের ও স্থাপত্যের ঘরবাড়ির, প্রকৃতির অজস্র রেখাচিত্র ও ম্যুরাল অঙ্কনে অবদান রেখেছেন। জলরং, তেলরঙ ইত্যাদির বাইরে রেখায় নগরচিত্র ধরে রাখতে কলকাতায় সমসাময়িক যে চারজন শিল্পী দক্ষতায় খ্যাতিমান ছিলেন তাদের অন্যতম হলেন তিনি। অন্যেরা ছিলেন ডেসমন্ড ডয়েগ, সমীর বিশ্বাস এবং ব্রজগোপাল মান্না।  কলকাতার নগরচিত্র ছাড়াও \nতিনি দিল্লি, তেহরি,দেরাদুন, গোয়ালিয়র হায়দরাবাদ,  কোটা, গঢ়বালেও ঐতিহ্য-চিত্রণ করেছেন। ইউরোপ, দূরপ্রাচ্যের নানা দেশের বিখ্যাত শহর কিংবা অজানাপ্রান্তসহ কন্যাকুমারী হতে লাদাক ভারতের প্রায় প্রতিটি অঞ্চলের পথঘাট, মন্দির-মসজিদ-চার্চ-গুরুদ্বার ঐতিহাসিক বাড়িঘর তার রেখাঙ্কনে স্থান পেয়েছে পত্র পত্রিকার পাতায়, শিল্প রসিকদের ঘরে ঘরে। মূলত তাদের কাছে রথীন মিত্র পরিচিত ছিলেন একজন 'অসামান্য চাক্ষুষ প্রাবন্ধিক' হিসাবে।\n\nস্বামী বিবেকানন্দের ভারত-পরিক্রমার পথ ধরে ঘুরে বেড়িয়েছেন আর এঁকেছেন দ্রষ্টব্য স্থানসমূহের চিত্র। 'শ্রীচৈতন্যপথ' ধরে হেঁটেছেন দুই বাংলা, ঝাড়খণ্ড, বিহারের শ্রীচৈতন্যদেবের স্মৃতিবিজড়িত স্থানগুলিতে। নিজের স্কেচবুকে ধরে রেখেছেন ছবিগুলি। তাই তো তিনি চিত্রশিল্পীর পাশাপাশি 'ইতিহাস ও ঐতিহ্যের আখ্যানকথক'ও।  তার কালোকালির স্কেচের কল্যাণে কলকাতার কিছু স্থাপত্য পরবর্তীকালে হেরিটেজ তকমা লাভ করেছে।\nমুম্বইয়ের নরিমান পয়েন্টে এয়ার ইন্ডিয়ার অফিসে রক্ষিত ১৯৭১ খ্রিস্টাব্দে আঁকা ৩১২ ফুটের বৃহত্তম ম্যুরাল- 'দ্য গ্লিম্পসেস অফ ইন্ডিয়া ‘ তার অন্যতম শিল্প কীর্তি। ১৯৭৩ খ্রিস্টাব্দে তার আঁকা ২২ ফুটের আর একটি ম্যুরাল  'আই টি ডি সি হোটেল'-এ সজ্জিত আছে।\nদেশবিদেশের বহু স্থানে তার আঠাশটি একক প্রদর্শনীর আয়োজন হয়েছিল। ন্যাশনাল গ্যালারি অব মডার্ন আর্ট, কলকাতার আশুতোষ মিউজিয়াম, এলাহাবাদ মিউজিয়াম-এ তার শিল্পকর্মের নিদর্শন আছে।\n\n\n== রচিত গ্রন্থ ==\nরথীন মিত্র শিল্প ও শিল্পীদের নিয়ে ভারত ও বিশ্বের নানান জায়গায় যেমন ঘুরেছেন। লিখেছেন কয়েকটি গ্রন্থও \n\nদুন স্কুলের প্রধান শিক্ষক জন মার্টিন-এর জীবন ও কর্ম (১৯৬৬)\nবারানসী ছ-প্রিন্টের একটি ফোলিও (১৯৭২)\nদুন স্কুলে ৩৫ বছরে শিল্প (১৯৭২)\nচৌরঙ্গীর ছবি (১৯৮৩)\nশিল্পীর চোখে গান্ধীজিকে নিয়ে  - '\nরথীন মিত্র (১৯৮৫)। গান্ধী, অ্যান আর্টিস্টস্ ইম্প্রেশন (ইংরাজী ভাষায়)। অল ইন্ডিয়া কংগ্রেস কমিটি। উদ্ধৃতি শৈলী রক্ষণাবেক্ষণ: অচেনা ভাষা (link) \nরথীন মিত্র (২০১৮)। কলকাতা: একাল ও সেকাল। আনন্দ পাবলিশার্স, কলকাতা। আইএসবিএন 978-81-7215-019-8। \nরথীন মিত্র (২০১৫)। ক্যালকাটা:দেন অ্যান্ড নাউ (ইংরাজী ভাষায়)। আনন্দ পাবলিশার্স, কলকাতা। আইএসবিএন 978-81-7066-971-5। উদ্ধৃতি শৈলী রক্ষণাবেক্ষণ: অচেনা ভাষা (link) \nরথীন মিত্র (১৯৯৪)। টেম্পলস্ অফ গারওয়াল অ্যান্ড আদার ল্যান্ডমার্কস্ (ইংরাজী ভাষায়)। গারওয়াল মণ্ডল বিকাশ নিগম। এএসআইএন B01LYRA32T। উদ্ধৃতি শৈলী রক্ষণাবেক্ষণ: অচেনা ভাষা (link) \n\n\n== সম্মাননা ==\n১৯৮৩ খ্রিস্টাব্দে  ভারত সরকারের শিক্ষা ও সংস্কৃতি মন্ত্রণালয় হতে চার বৎসরের (১৯৮৩-৮৭) সিনিয়র ফেলোশিপ লাভ করেন কলকাতার পরিবর্তনশীল দৃশ্যপট রেখাচিত্রে ধরে রাখার জন্য।\n১৯৮৭ খ্রিস্টাব্দে বিশ্ববিদ্যালয় মঞ্জুরি কমিশন হতে তিন বৎসরের (১৯৮৭-৯০) সিনিয়র ফেলোশিপ লাভ করেন কলকাতার রবীন্দ্রনাথ ঠাকুরের স্মৃতিবিজড়িত ভবন সমূহের রেখাচিত্র অঙ্কনের জন্য।\n\n\n== জীবনাবসান ==\nদীর্ঘ রোগভোগের পর রথীন মিত্র ২০১৯ খ্রিস্টাব্দের ১৯ আগস্ট কলকাতায় প্রয়াত হন। \n\n\n== তথ্যসূত্র =="}