{"pageid": 1509721, "title": "দ্য সাবস্ট্যান্স", "url": "https://bn.wikipedia.org/wiki?curid=1509721", "content": "দ্য সাবস্ট্যান্স (ইংরেজি: The Substance) হল কোরালি ফারজা রচিত ও পরিচালিত ২০২৪ সালের মার্কিন শারীরিক ভীতিপ্রদ চলচ্চিত্র। এতে দেখা যায় এলিজাবেথ স্পার্কল (ডেমি মুর) নামে একজন বয়স হয়ে যাওয়া তারকাকে প্রযোজক (ডেনিস কোয়েড) তার বয়সের জন্য কাজ থেকে বাদ দিয়ে দেয়, এরপর তিনি কালোবাজার থেকে এক ধরনের ঔষধ ব্যবহার করে নিজের তরুণী সংস্করণে (মার্গারেট কোয়ালি) পরিণত হন, যার অপ্রত্যাশিত পার্শ্ব-প্রতিক্রিয়া দেখা যায়।\n২০২৪ সালের ১৯শে মে কান চলচ্চিত্র উৎসবের মূল প্রতিযোগিতা শাখায় চলচ্চিত্রটির উদ্বোধনী প্রদর্শনী হয় এবং সেখানে ফারজা শ্রেষ্ঠ চিত্রনাট্য বিভাগে পুরস্কার অর্জন করেন। এটি মুবির পরিবেশনায় ২০২৪ সালের ২০শে সেপ্টেম্বর যুক্তরাজ্য ও মার্কিন যুক্তরাষ্ট্রে এবং ২০২৪ সালের ৬ই নভেম্বর মেট্রোপলিটান ফিল্মএক্সপোর্টের পরিবেশনায় ফ্রান্সের প্রেক্ষাগৃহে মুক্তি পায়। বক্স অফিসে চলচ্চিত্রটি ৭৬.৮ মিলিয়ন মার্কিন ডলার আয় করে, যা মুবির সর্বাধিক আয়কারী চলচ্চিত্র। এটি ৯৭তম একাডেমি পুরস্কারে শ্রেষ্ঠ চলচ্চিত্র, শ্রেষ্ঠ পরিচালক, শ্রেষ্ঠ অভিনেত্রী (মুর)-সহ পাঁচটি মনোনয়ন, ৮২তম গোল্ডেন গ্লোব পুরস্কারে শ্রেষ্ঠ সঙ্গীতধর্মী বা হাস্যরসাত্মক চলচ্চিত্র-সহ পাঁচটি মনোনয়ন, এবং ৭৮তম ব্রিটিশ অ্যাকাডেমি চলচ্চিত্র পুরস্কারে শ্রেষ্ঠ পরিচালক-সহ পাঁচটি মনোনয়ন লাভ করে।\n\n\n== অভিনয়শিল্পীদল ==\nডেমি মুর - এলিজাবেথ স্পার্কল\nমার্গারেট কোয়ালি - সু\nডেনিস কোয়েড - হার্ভি\nএডওয়ার্ড হ্যামিল্টন ক্লার্ক - ফ্রেড\nগোর আব্রামস - অলিভার\nঅস্কার লিসেজ - ট্রয়\nক্রিস্টিয়ান এরিকসন - নৈশভোজে ব্যক্তি\nরবিন গ্রির - নার্স\nটম মর্টন - ডাক্তার\nহ্যুগো দিয়েগো গার্সিয়া - দিয়েগো\nইয়ান বিন - দ্য সাবস্ট্যান্সের কণ্ঠ\n\n\n== নির্মাণ ==\n\n\n=== চিত্রনাট্য ===\n\nচলচ্চিত্রটি ডেভিড ক্রোনেনবার্গের দ্য ফ্লাই, জন কার্পেন্টারের দ্য থিং, জোয়েল ও ইথান কোয়েনের বার্টন ফিঙ্ক, ডেভিড লিঞ্চের মুলহল্যান্ড ড্রাইভ, ড্যারেন আরোনোফস্কির রিকুয়েম ফর আ ড্রিম ও স্ট্যানলি কুবরিকের ২০০১: আ স্পে অডিসি দ্বারা অনুপ্রাণিত।\nফারজা ১৪৬ পৃষ্ঠার পাণ্ডুলিপি লিখেন, যার মধ্যে মাত্র ২৯ পৃষ্ঠা সংলাপ ছিল। তিনি তার লেখার শৈলীকে উপন্যাস লেখার মত বলে উল্লেখ করেন। তিনি বিশদাকারে পাণ্ডুলিপি লিখেন, যেখানে প্রতিটি সংবেদনশীল অভিজ্ঞতা দর্শকরা শব্দসহ (অনুকার শব্দ যেমন - \"স্প্লোশ\" ও \"আহ\") চূড়ান্ত চলচ্চিত্রে অনুভব করবে।\nচলচ্চিত্রটিতে সুয়ের জন্মের দৃশ্যটি ফারজা গোসল করার সময় চিন্তা করেন। এই দৃশ্যটিই তিনি প্রথম লিখেন এবং তার মতে \"এটিই এই চলচ্চিত্রের সবচেয়ে গুরুত্বপূর্ণ দৃশ্য\"।\n\n\n=== অভিনয়শিল্পী নির্বাচন ===\n\nকোরালি ফারজা জানতেন অভিনয়শিল্পী নির্বাচন করাটা কষ্টকর হবে, কারণ এই চলচ্চিত্রে সংলাপের পরিমাণ স্বল্প এবং সম্পূর্ণরূপে চরিত্রের উপর নির্ভরশীল। প্রথমে এলিজাবেথ স্পার্কল চরিত্রের জন্য অভিনয়শিল্পী নির্বাচন করা জরুরি, কারণ তার থেকেই তার দ্বিতীয় স্বত্তার  ফারজা এমন একজন অভিনেত্রীকে বাছাই করতে চেয়েছিলেন, যিনি তারকা খ্যাতির শীর্ষে ছিলেন, একজন সত্যিকারের আইকন। ডেমি মুর ফারজার প্রথম পছন্দ ছিলেন না; কয়েকজন অভিনেত্রীকে বিবেচনায় আনা হয়েছিল, কিন্তু তার এই চরিত্রে অভিনয়ের প্রস্তাব ফিরিয়ে দেন। মুরের নাম আসলে ফারজা মনে করেন তিনি এই চরিত্রের জন্য উপযুক্ত কিন্তু তিনি এই চলচ্চিত্রে কাজ করবেন না এবং তার ভাবমূর্তি ভাঙ্গতে চাইবেন না।\nচরিত্রটি পাওয়ার পূর্বে মুর চলচ্চিত্রটি নিয়ে আলোচনা করার জন্য ফারজার সাথে ছয়বার সাক্ষাৎ করেন। ফারজা চলচ্চিত্রটি বিশদভাবে বর্ণনা করেন: বিশেষ করে চলচ্চিত্রটি ব্যাপক প্রস্তুতিমূলক কাজ, কৃত্রিম রূপসজ্জা, অপ্রতুল সংস্থান, দৃশ্যধারণের স্থান ও নগ্নতার মাত্রা, যেগুলোকে তিনি এই গল্পের মূলভিত্তি বলে মনে করেন।\nমুরের সাথে আলোচনাকালে ফারজা সম্ভাব্য যুগলবন্দি নিয়ে চিন্তা করেন। এরপর তিনি মার্গারেট কোয়ালির সাথে সাক্ষাৎ করেন এবং মনে করেন তাদের দুজনের একই ধরনের সামর্থ্য রয়েছে। কোয়ালির নৃত্যশিল্পী হিসেবে অভিজ্ঞতা রয়েছে এই বিষয়টিও ফারজা পছন্দ করেন। মুরের কোয়ালির সাথে পূর্বে থেকে পরোক্ষ সম্পর্ক রয়েছে। কোয়ালির মা অ্যান্ডি ম্যাকডাওয়েলের সাথে মুর সেন্ট এলমোস ফায়ার (১৯৮৫) চলচ্চিত্রে অভিনয় করেছেন এবং মুরের কন্যার সাথে কোয়ালির পরিচয় রয়েছে।\nরে লিওটাকে প্রথমে হার্ভি চরিত্রের জন্য নির্বাচন করা হয়েছিল, কিন্তু ২০২২ সালের মে মাসে তিনি মৃত্যুবরণ করেন। চলচ্চিত্রের চিত্রগ্রহণের তিনমাসের মধ্যে লিওটার স্থলাভিষিক্ত হন ডেনিস কোয়েড।\n\n\n== মুক্তি ==\nদ্য সাবস্ট্যান্স চলচ্চিত্রটি ২০২৪ কান চলচ্চিত্র উৎসবে পাল্ম দরের জন্য প্রতিযোগিতা করতে নির্বাচিত হয়, সেখানে ২০২৪ সালের ১৯শে মে চলচ্চিত্রটির উদ্বোধনী প্রদর্শনী হয়। চলচ্চিত্রকে দর্শক-সমালোচকগণ দাঁড়িয়ে অভ্যর্থনা জানায়।\nকান উৎসবে মুক্তির পূর্বে মুবি ১২.৫ মিলিয়ন মার্কিন ডলারের বিনিময়ে চলচ্চিত্রটির বিশ্বব্যাপী পরিবেশনার স্বত্ব ক্রয় করে। তাদের পরিকল্পনা ছিল উত্তর আমেরিকা, যুক্তরাজ্য, আয়ারল্যান্ড, জার্মানি, অস্ট্রিয়া, লাতিন আমেরিকা, বেনেলাক্সে প্রেক্ষাগৃহে পরিবেশনা করা এবং তুর্কিয়ে ও ভারতের জন্য স্বত্ব ধরে রাখা। তাদের বিক্রয় সহায়ক কোম্পানি দ্য ম্যাচ ফ্যাক্টরির বিশ্বব্যাপী বিক্রয় দেখবে। দ্য সাবস্ট্যান্স চলচ্চিত্রটি ২০২০ সালের ২০শে সেপ্টেম্বর মার্কিন যুক্তরাষ্ট্র, যুক্তরাজ্য, লাতিন আমেরিকা, জার্মানি, কানাডা ও নেদারল্যান্ডসে এবং ২০২৪ সালের ১১ই অক্টোবর স্পেনে মুক্তি দেওয়া হয়। মেট্রোপলিটান ফিল্মএক্সপোর্ট দ্য ম্যাচ ফ্যাক্টরি থেকে ফরাসি পরিবেশনা স্বত্ব ক্রয় করে এবং ২০২৪ সালের ৬ই নভেম্বর ফ্রান্সে চলচ্চিত্রটি মুক্তি দেয়।\n\n\n== মূল্যায়ন ==\n\n\n=== সমালোচনামূলক প্রতিক্রিয়া ===\nপর্যালোচনা সংগ্রাহক ওয়েবসাইট রটেন টম্যাটোসে এই চলচ্চিত্র সম্পর্কে ৩৫১ জন সমালোচকের মধ্যে ৮৯% সমালোচকের পর্যালোচনা ইতিবাচক এবং এর গড় রেটিং ৮.১/১০। ওয়েবসাইটটির সংখ্যাগরিষ্ঠের মত হল: \"সম্ভবত ডেমি মুরের সেরা সময়, দ্য সাবস্ট্যান্স হল লেখক-পরিচালক কোরালি ফারজার অনন্য কীর্তি।\" মেটাক্রিটিকে ৫৭ জন সমালোচকের পর্যালোচনার ভিত্তিতে চলচ্চিত্রটির গড় স্কোর ১০০-এর মধ্যে ৭৮, যা \"সাধারণত অনুকূল\" পর্যালোচনার ইঙ্গিত দেয়। আয়োসিনে-তে ৩৯ জন ফরাসি সমালোচকের পর্যালোচনার ভিত্তিতে চলচ্চিত্রটি গড়ে ৫-এ ৩.৬ রেটিং পায়। সিনেমাস্কোরের দর্শকের ভোটে চলচ্চিত্রটি এ+ থেকে এফ স্কেলে \"বি\" গ্রেড পায়, অন্যদিকে পোস্টট্র্যাকের জরিপে ৮০% দর্শক ইতিবাচক স্কোর দেয় (গড়ে ৫ তারকায় ৪ তারকা) এবং ৭৫% বলেন তার অবশ্যই চলচ্চিত্রটি দেখার সুপারিশ করবেন।\nঅ্যানা লিলি আমিরপোর, এডওয়ার্ড বার্গার, ড্যাভি চো, কেলি ফ্রিমন, রবার্ট ইগার্স, অ্যাডাম ইলিয়ট, হ্যানা ফিডেল, মাইকেল গ্রেসি, কিটি গ্রিন, লরেল পার্মেট ও জুয়েল টেইলর-দের মত অনেক চলচ্চিত্র নির্মাতা চলচ্চিত্রটিকে তাদের ২০২৪ সালের প্রিয় চলচ্চিত্র বলে উল্লেখ করেন।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট মুভি ডেটাবেজে দ্য সাবস্ট্যান্স   (ইংরেজি)\nদাপ্তরিক চিত্রনাট্য ( ওয়েব্যাক মেশিনে আর্কাইভকৃত জানুয়ারি ২৭, ২০২৫ তারিখে)"}