{"pageid": 1485920, "title": "জন হ্যারিংটন", "url": "https://bn.wikipedia.org/wiki?curid=1485920", "content": "স্যার জন হ্যারিংটন (৪ আগস্ট ১৫৬০ – ২০ নভেম্বর ১৬১২), কেলস্টন, সমারসেট, ইংল্যান্ড-এর বাসিন্দা ছিলেন। জন জন্মসূত্রে লন্ডন-এর একজন ইংরেজ সভাসদ, লেখক এবং অনুবাদক ছিলেন। তিনি ফ্লাশ টয়লেট এর উদ্ভাবক হিসাবে পরিচিত। তিনি রানী এলিজাবেথ-I-এর দরবারে প্রভাবশালী ব্যক্তি হয়ে ওঠেন এবং \"তাঁর সাহসী ধর্মপুত্র\" নামে পরিচিত ছিলেন। জন তাঁর কবিতা এবং অন্যান্য রচনাগুলির কারণে রানীর সঙ্গে সম্পর্ক কখনো ভাল, কখনো খারাপ হয়ে উঠত। তিনি কেলস্টনে তাঁর বাড়িতে স্থাপিত একটি ফ্লাশ টয়লেটের পূর্বসূরির বর্ণনাকারী ছিলেন, যা এ নিউ ডিসকোর্স অফ এ স্টেল সাবজেক্ট, ক্যালড দ্য মেটামরফোসিস অফ অ্যাজাক্স (১৫৯৬) শিরোনামে প্রকাশিত হয়েছিল। এটি রাজতন্ত্রের উপর রূপকার্থ আক্রমণ গণ্য করা হয়, যা এখন তাঁর সবচেয়ে পরিচিত কাজ হিসেবে বিবেচিত হয়।\n\n\n== প্রারম্ভিক জীবন এবং পরিবার ==\n\nহ্যারিংটনের জন্ম ইংল্যান্ডের কেলস্টন, সমারসেট-এ, তিনি কবি স্টেপনির জন হ্যারিংটনের (আনুমানিক ১৫২৯ সালে জন্ম) এবং তাঁর দ্বিতীয় স্ত্রী ইসাবেলা মার্কহাম-এর পুত্র ছিলেন, যিনি রাণী এলিজাবেথ-I-এর প্রিভি চেম্বার-এর একজন বিশিষ্ট নারী ছিলেন। জন, লন্ডনের আলেকজান্ডার হ্যারিংটন স্টেপনি-এর নাতি ছিলেন, যার সম্পর্কে খুব বেশি কিছু জানা যায় না। তাকে নিঃসন্তান রাণী এলিজাবেথের ১০২ জন ধর্মপুত্রের একজন হিসেবে সম্মানিত করা হয়েছিল।\nতিনি ইটন কলেজ এবং কিংস কলেজ, কেমব্রিজ থেকে শিক্ষা লাভ করেছিলেন। হ্যারিংটন ৬ সেপ্টেম্বর ১৫৮৩ সালে মেরি রজার্সকে বিবাহ করেন, যিনি ক্যানিংটনের জর্জ রজার্সের (স্যার এডওয়ার্ড রজার্স-এর পুত্র) এবং জেন উইন্টার-এর কন্যা ছিলেন।\n\n\n== এলিজাবেথ-I-এর সভাসদ ==\nজন আইন অধ্যয়ন করলেও জীবনের প্রথম দিকে ইংল্যান্ডের রাজ দরবারের প্রতি আকৃষ্ট হন, যেখানে তার মুক্তভাবে কথা বলার ভঙ্গি এবং কবিতা রানী এলিজাবেথের মনোযোগ আকর্ষণ করে। এলিজাবেথ তার লেখাকে উৎসাহিত করেছিলেন, কিন্তু হ্যারিংটন কখনও কখনও রাবলেসিয়ান শৈলীতে, কিছুটা বিদ্রোহী এবং মাঝে মাঝে শ্লীলতাহানির সীমানায় থাকা রচনা লিখে সীমা অতিক্রম করার প্রবণতা দেখিয়েছিলেন।\nহ্যারিংটনের আরিয়োস্তো-এর অর্ল্যান্ডো ফিউরিওসো-এর অনুবাদের প্রচেষ্টার অপরাধে তাঁকে কয়েক বছরের জন্য রাজদরবার থেকে নির্বাসিত করা হয়েছিল। তাঁর অনুবাদের বিতর্কিত অংশগুলির উপর রাগান্বিত হয়ে, এলিজাবেথ তাকে বলেছিলেন যে তাকে রাজদরবার ছেড়ে যেতে হবে এবং পুরো কবিতাটি অনুবাদ না করা পর্যন্ত ফিরে আসতে পারবেন না। রানী তাকে প্রকৃতপক্ষে নির্বাসন না দিয়ে এই শাস্তি বেছে নিয়েছিলেন, তবে তিনি কাজটিকে এতটাই কঠিন মনে করেছিলেন যে অনুমান করা হয়েছিল, হ্যারিংটন এই শর্ত মানার চেষ্টা করবেন না। তবে হ্যারিংটন রানীর আদেশ অনুসরণ করার সিদ্ধান্ত নেন এবং ১৫৯১ সালে অনুবাদটি সম্পন্ন করেন। অনুবাদটি ব্যাপক প্রশংসা পায় এবং এটি এমন একটি অনুবাদ যা আজও পাঠকগণকে আকৃষ্ট করে।\n\n\n== তথ্যসূত্র =="}