{"pageid": 1418480, "title": "পার্থ সারথি মুখার্জি", "url": "https://bn.wikipedia.org/wiki?curid=1418480", "content": "পার্থ সারথি মুখার্জি (জন্ম: ১১ ফেব্রুয়ারি ১৯৭৩) হলেন একজন ভারতীয় অজৈব রসায়নবিদ এবং ভারতীয় বিজ্ঞান সংস্থার অজৈব ও ভৌত রসায়ন বিভাগের অধ্যাপক। তিনি জৈব ন্যানো কাঠামো, আণবিক সেন্সর এবং ন্যানোকেজে অনুঘটক নিয়ে গবেষণার জন্য পরিচিত। তিনি বিজ্ঞান ও প্রযুক্তি বিভাগের স্বর্ণজয়ন্তী ফেলোশিপ এবং কেমিক্যাল রিসার্চ সোসাইটি অফ ইন্ডিয়ার ব্রোঞ্জ মেডেল প্রাপক। বৈজ্ঞানিক গবেষণার জন্য ভারত সরকারের শীর্ষ সংস্থা, বৈজ্ঞানিক ও শিল্প গবেষণা পরিষদ, রাসায়নিক বিজ্ঞানে তার অবদানের জন্য ২০১৬ সালে তাকে বিজ্ঞান ও প্রযুক্তিতে শান্তি স্বরূপ ভাটনগর পুরস্কার প্রদান করে, যা ভারতের সর্বোচ্চ বিজ্ঞান পুরস্কারগুলির মধ্যে একটি।\n\n\n== জীবনী ==\n\nপার্থ সারথি ভারতের পশ্চিমবঙ্গ রাজ্যের মানকার গ্রামে ১৯৭৩ সালের ১১ ফেব্রুয়ারি জন্মগ্রহণ করেন। তিনি ১৯৯৫ সালে বর্ধমান বিশ্ববিদ্যালয়ের অধিভুক্ত ত্রিবেণী দেবী ভালোটিয়া কলেজ থেকে বিজ্ঞানে স্নাতক (সম্মান) হন। তিনি ১৯৯৮ সালে যাদবপুর বিশ্ববিদ্যালয় থেকে অজৈব রসায়নে স্নাতকোত্তর ডিগ্রি সম্পন্ন করেন। নির্মলেন্দু রায় চৌধুরীর নির্দেশনায় ইন্ডিয়ান অ্যাসোসিয়েশন ফর দ্য কালটিভেশন অব সায়েন্স-এ তিনি ডক্টরেট অধ্যয়ন সম্পন্ন করেন এবং ২০০২ সালে  পিএইচডি লাভ করেন। পরবর্তীকালে, তিনি ইউটা বিশ্ববিদ্যালয়ের পিটার জে. স্টাং গবেষণাগারে পোস্ট-ডক্টরাল অধ্যয়নের জন্য মার্কিন যুক্তরাষ্ট্রে চলে যান, যেখানে তিনি ২০০৪ সাল পর্যন্ত অবস্থান করেন। তারপর তিনি আলেকজান্ডার ভন হামবোল্ট ফেলোশিপ লাভ করেন যা তাকে গটিংজেন বিশ্ববিদ্যালয়ে হার্বার্ট ডব্লিউ রোয়েস্কির সাথে তার কাজ চালিয়ে যাওয়ার জন্য সহায়তা করে। ভারতে ফিরে এসে তিনি ইন্ডিয়ান ইনস্টিটিউট অফ সায়েন্সে সহকারী অধ্যাপক হিসেবে যোগদান করেন। ২০১০ হতে ২০১৬ সাল পর্যন্ত সহযোগী অধ্যাপক হিসেবে দায়িত্ব পালন করার পর তিনি অজৈব ও ভৌত রসায়ন বিভাগের অধ্যাপক এবং পি.এস. মুখার্জির গবেষণা গ্রুপের প্রধান হন। এই সময়কালে তিনি তিনবার বিদেশে ছিলেন; ভিজিটিং প্রফেসর হিসেবে উলসান ইউনিভার্সিটিতে (২০১০), আলেকজান্ডার ভন হামবোল্ট ভিজিটিং সায়েন্টিস্ট হিসেবে হাইডেলবার্গ বিশ্ববিদ্যালয়ে এবং জাপান সোসাইটি ফর দ্য প্রমোশন অফ সায়েন্স ভিজিটিং সায়েন্টিস্ট হিসেবে কিয়োটো বিশ্ববিদ্যালয়ে।\nতিনি অনেক বিজ্ঞান জার্নালের সাথে যুক্ত এবং ইনঅরগানিক কেমিস্ট্রি (জার্নাল) -এর সহযোগী সম্পাদক এবং রয়্যাল সোসাইটি অভ কেমিস্ট্রির সায়েন্টিফিক রিপোর্ট জার্নালের উপদেষ্টা প্যানেলের সদস্য হিসেবে নিযুক্ত রয়েছেন।\n\n\n== আরও দেখুন ==\nহারবার্ট ডব্লিউ. রোয়েস্কি;\nপিটার জে. স্ট্যাং।\n\n\n== তথ্যসূত্র ==\n\n\n== বহিঃসংযোগ ==\n\"List of Publications\" (পিডিএফ)। Indian Institute of Science। ২০১৬। ৯ জুলাই ২০১৭ তারিখে মূল (পিডিএফ) থেকে আর্কাইভ করা। সংগ্রহের তারিখ ২০ জানুয়ারি ২০২৪।"}