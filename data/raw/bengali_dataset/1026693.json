{"pageid": 1026693, "title": "মোহাম্মদ খলিল", "url": "https://bn.wikipedia.org/wiki?curid=1026693", "content": "মোহাম্মদ খলিল (উর্দু: محمد خلیل‎‎; জন্ম: ১১ নভেম্বর, ১৯৮২) পাঞ্জাব প্রদেশের লাহোর এলাকায় জন্মগ্রহণকারী সাবেক পাকিস্তানি আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ২০০০-এর দশকের মাঝামাঝি সময়কালে সংক্ষিপ্ত সময়ের জন্যে পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন।\nঘরোয়া প্রথম-শ্রেণীর পাকিস্তানি ক্রিকেটে লাহোর, পাকিস্তান টেলিকমিউনিকেশন কোম্পানি লিমিটেড, রেডকো পাকিস্তান লিমিটেড ও জারাই তারাকিয়াতি ব্যাংক লিমিটেড দলের প্রতিনিধিত্ব করেন। দলে তিনি মূলতঃ বামহাতে মিডিয়াম বোলিং করতেন। এছাড়াও, বামহাতে নিচেরসারিতে ব্যাটিং করতেন তিনি।\n\n\n== প্রথম-শ্রেণীর ক্রিকেট ==\n১৯৯৯-২০০০ মৌসুম থেকে ২০১৪ সাল পর্যন্ত মোহাম্মদ খলিলের প্রথম-শ্রেণীর খেলোয়াড়ী জীবন চলমান ছিল। মাত্র ছয়টি প্রথম-শ্রেণীর খেলায় অংশগ্রহণের পর ২০০৩-০৪ মৌসুমে সফরকারী বাংলাদেশ দলের বিপক্ষে টেস্ট খেলার জন্যে তাকে পাকিস্তানের টেস্ট দলে অন্তর্ভুক্ত করা হয়। পূর্ববর্তী মৌসুমে ঐ ছয় খেলার তিনটি থেকে ১৪ উইকেট দখল করেছিলেন। তবে, ঐ সিরিজের কোন খেলায় তার অংশগ্রহণের সুযোগ হয়নি। পরবর্তী মৌসুমের শেষদিকে দলের সাথে অস্ট্রেলিয়া গমন করেন।\n২০১০-১১ মৌসুমের কায়েদ-ই-আজম ট্রফি প্রতিযোগিতায় দূর্দান্ত খেলেন। ফলশ্রুতিতে, পুনরায় জাতীয় দলে খেলার জন্যে তাকে আমন্ত্রণ জানানো হয়। ২০১১-১২ মৌসুমে বাংলাদেশ গমনার্থে তাকে আঘাতপ্রাপ্ত সিমার জুনায়েদ খানের স্থলাভিষিক্ত করা হয়েছিল।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে দুইটিমাত্র টেস্ট ও তিনটিমাত্র একদিনের আন্তর্জাতিকে অংশগ্রহণ করেছেন মোহাম্মদ খলিল। ১৬ ডিসেম্বর, ২০০৪ তারিখে পার্থে স্বাগতিক অস্ট্রেলিয়া দলের বিপক্ষে টেস্ট ক্রিকেটে অভিষেক ঘটে তার। এরপর, ১৬ মার্চ, ২০০৫ তারিখে কলকাতায় স্বাগতিক ভারত দলের বিপক্ষে সর্বশেষ টেস্টে অংশ নেন তিনি।\nডিসেম্বর, ২০০৪ সালে ওয়াকা গ্রাউন্ডে সিরিজের প্রথম টেস্টে তার অভিষেক পর্ব সম্পন্ন হয়। তবে, দুই খেলায় কোন উইকেট না পাওয়ায় তাকে দলের বাইরে রাখা হয়। ২০০৪-০৫ মৌসুমের ভিবি সিরিজে পাকিস্তানের ওডিআই দলের সদস্যরূপে মনোনীত হন। সিরিজের অষ্টম খেলায় স্বাগতিক অস্ট্রেলিয়ার বিপক্ষে তার ওডিআই অভিষেক হয়।\n\n\n== তথ্যসূত্র ==\n\n\n== আরও দেখুন ==\nখুররম মঞ্জুর\nফারহান আদিল\nপাকিস্তানি টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n২০১১-১২ পাকিস্তান ক্রিকেট দলের বাংলাদেশ সফর\n\n\n== বহিঃসংযোগ ==\nইএসপিএনক্রিকইনফোতে মোহাম্মদ খলিল  (ইংরেজি)\nক্রিকেটআর্কাইভে মোহাম্মদ খলিল   (সদস্যতা প্রয়োজনীয়) (ইংরেজি)"}