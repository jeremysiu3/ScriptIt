{"pageid": 1420149, "title": "মোহাম্মদ জাহাঙ্গীর আলম", "url": "https://bn.wikipedia.org/wiki?curid=1420149", "content": "মোহাম্মদ জাহাঙ্গীর আলম (জন্ম ১৯৬০) একজন বাংলাদেশী শিক্ষাবিদ। তিনি রাজশাহী প্রকৌশল ও প্রযুক্তি বিশ্ববিদ্যালয়ের সাবেক উপাচার্য এবং চট্টগ্রাম ওয়াসার চেয়ারম্যান। এর পূর্বে তিনি চট্টগ্রাম প্রকৌশল ও প্রযুক্তি বিশ্ববিদ্যালয়ের উপাচার্য হিসেবেও দায়িত্ব পালন করেন।\n\n\n== জন্ম ও শিক্ষাজীবন ==\n১৯৬০ সালে তিনি তৎকালীন পূর্ব পাকিস্তান তথা বর্তমান বাংলাদেশের চট্টগ্রাম জেলার চন্দনাইশ উপজেলায় জন্মগ্রহণ করেন। তিনি গাছবাড়িয়া নিত্যানন্দ গৌরচন্দ্র সরকারি মডেল উচ্চ বিদ্যালয় হতে মাধ্যমিক পাশ করেন। ১৯৭৮ সালে তিনি চট্টগ্রাম কলেজ থেকে এইচএসসি পাশ করেন। তারপর তিনি ১৯৮৪ সালে চট্টগ্রাম প্রকৌশল কলেজ থেকে প্রকৌশলে বিএসসি ও ১৯৯২ সালে পরিবর্তিত বাংলাদেশ প্রকৌশল ইনস্টিটিউট, চট্টগ্রাম থেকে এমএসসি করেন। ইউনেস্কোর স্কলারশিপে ১৯৯৪ সালে মাদ্রাজ বিশ্ববিদ্যালয় থেকে পিএইচডি করার পর তিনি ১৯৯৭ সালে ভূমিকম্প প্রকৌশলের উপর পোস্ট গ্র্যাজুয়েট ফেলোশিপ লাভ করেন।\n\n\n== কর্মজীবন ==\n১৯৮৫ সালে তিনি অধ্যাপনা শুরু করেন। শ্যামল কান্তি বিশ্বাস মেয়াদ শেষে পদত্যাগ করার পর ২০১২ সালের ১৪ এপ্রিলে মোহাম্মদ জাহাঙ্গীর আলমকে চট্টগ্রাম প্রকৌশল ও প্রযুক্তি বিশ্ববিদ্যালয়ের উপাচার্য পদে নিয়োগ করা হয়। চার বছর পূর্ণ করার পর মোহাম্মদ রফিকুল আলম নতুন উপাচার্য হওয়ায় ২০১৬ সালে মোহাম্মদ জাহাঙ্গীর আলমের দায়িত্ব শেষ হয়। ২০২০ সালের ১৪ জানুয়ারিতে তাকে চট্টগ্রাম ওয়াসার চেয়ারম্যান পদে নিয়োগ করা হয়। ১৩ আগস্ট ২০২৩ সালে তাকে রাজশাহী প্রকৌশল ও প্রযুক্তি বিশ্ববিদ্যালয়ের উপাচার্য করা হয়। ৩১ আগস্ট ২০২৪ সালে উপাচার্যের পদ থেকে তিনি পদত্যাগ করেন।\n\n\n== তথ্যসূত্র ==\n\n\n== আরও পড়ুন ==\nতুষার, রাশেদুল (৯ ডিসেম্বর ২০১৯)। \"পছন্দের চেয়ারম্যান বানাতে 'সবই' করছেন এমডি\"। কালের কণ্ঠ। সংগ্রহের তারিখ ১০ ডিসেম্বর ২০২৪।"}