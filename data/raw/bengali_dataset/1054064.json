{"pageid": 1054064, "title": "রবীন্দ্রনাথ মৈত্র", "url": "https://bn.wikipedia.org/wiki?curid=1054064", "content": "রবীন্দ্রনাথ মৈত্র (১৮৯৬ ― ১৯৩৩) একজন বাঙালি সাহিত্যিক ও গল্পকার।\n\n\n== প্রারম্ভিক জীবন ==\nতাঁর জন্ম ১৮৯৩ সালে পিতার কর্মক্ষেত্র রংপুরে। যদিও তাদের পৈতৃক নিবাস ছিল ফরিদপুর জেলার নাদুরিয়া গ্রাম। পিতার নাম প্রিয়নাথ মৈত্র। কলকাতার বঙ্গবাসী কলেজ থেকে বি.এ ডিগ্রি অর্জন করেন। অসহযোগ আন্দোলনে যোগ দেওয়ার কারণে এম.এ পরীক্ষায় বসা হয়নি রবীন্দ্রনাথের। সাংবাদিকতার পাশাপাশি করতেন স্বদেশী রাজনীতি।\n\n\n== সাহিত্যচর্চা ==\nছোটগল্প রচনায় বিশেষ খ্যাতি অর্জন করেন তিনি। নিয়মিত লিখতেন শনিবারের চিঠি, আনন্দবাজার পত্রিকা ও বঙ্গশ্রীতে। দিবাকর শর্মা নামে লিখেছেন অনেক ছোটগল্প। তাঁর লেখার অনুরক্তের তালিকায় ছিলেন তারাশঙ্কর বন্দ্যোপাধ্যায়ের মতো সাহিত্যিক। তাঁর শ্রেষ্ঠ কীর্তি নাটক মানময়ী গার্লস স্কুল যা পরে মানময়ী গার্লস স্কুল নামে চলচ্চিত্রায়িত ও জনপ্রিয় হয়। নাটকটি প্রথম ষ্টার থিয়েটারে মঞ্চস্থ হয় ১৯৩২ সালের ২০শে ডিসেম্বর। যা তাকে খ্যাতির শীর্ষে নিয়ে যায়। নাটকটি ইংরেজিতে অনূদিত হয় ও পরে বহুবার মঞ্চস্থ হয়েছে। এটি প্রথম চলচ্চিত্রায়িত হয় জ্যোতিষ ব্যানার্জির পরিচালনায়, মুখ্য চরিত্রে অভিনয় করেছিলেন জহর গাঙ্গুলী ও কানন দেবী। ১৯৫৮ সালে পরিচালক হেমচন্দ্র চোংদার নাটকটিকে নিয়ে দ্বিতীয়বার ছায়াছবি প্রস্তুত করেন, অভিনয়ে ছিলেন উত্তম কুমার ও অরুন্ধতী দেবী। নাটকটি এতই জনপ্রিয় হযেছিল যে এটিকে নিয়ে তেলুগু ভাষায় রূপায়িত হয় ছায়াছবি মিস্সাম্মা এবং তামিল ভাষায় মিস্সিয়াম্মা। ১৯৫৭ সালে নাটকটি অবলম্বন করে তৈরী হয় হিন্দি চলচ্চিত্র মিস মেরি। শনিবারের চিঠির বিখ্যাত সম্পাদক সজনীকান্ত দাস রবীন্দ্রনাথ মৈত্রকে ঘরে তালা দিয়ে আটকে রেখে একদিনে লিখিয়েছিলেন এই নাটকটি। প্রথম নাটকেই সাফল্য পাওয়ায় রবীন্দ্রনাথের ইচ্ছা ছিল আরও নাটক লেখার। কানামামা নামে আর একটি নাটক অসম্পূর্ণ অবস্থায় রেখে রংপুরে নিজ নিবাসে মাত্র ৩৬ বছর বয়েসে ম্যালেরিয়ায় আক্রান্ত হয়ে মারা যান রবীন্দ্রনাথ মৈত্র।\n\n\n== রচিত গ্রন্থ ==\nমানময়ী গার্লস্ স্কুল (১৯৩২)\nমায়াবাঁশী (১৯১১)\nসিন্ধু সরিৎ (কবিতা ১৯২৬)\nমায়ার জাল\nবাস্তবিকা\nত্রিলোচন কবিরাজ\nদিবাকরী\nউদাসীর মাঠ\nমেবার কাহিনী\nমডার্ন গৌরী\nনিরঞ্জন\n\n\n== তথ্যসূত্র =="}