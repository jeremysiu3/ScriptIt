{"pageid": 1189699, "title": "মোমেনা সেকান্দর সরকারি বালিকা উচ্চ বিদ্যালয়", "url": "https://bn.wikipedia.org/wiki?curid=1189699", "content": "মোমেনা সেকান্দর সরকারি বালিকা উচ্চ বিদ্যালয় চট্টগ্রাম জেলার সন্দ্বীপ উপজেলায় অবস্থিত একটি সরকারি মাধ্যমিক বিদ্যালয়। বিদ্যালয়টি ১৯৬৪ খ্রিষ্টাব্দে প্রতিষ্ঠিত হয় এবং ১৯৮৫ খ্রিষ্টাব্দে এটিকে জাতীয়করণ করা হয়। বিদ্যালয়টি ছিল সন্দ্বীপের প্রথম নারী-শিক্ষাপ্রতিষ্ঠান।\n\n\n== ইতিহাস ==\n১৯৬৪ খ্রিষ্টাব্দে চট্টগ্রাম জেলার সন্দ্বীপের হরিশপুরের নিবাসী ক্যাপ্টেন সেকান্দর হোসেন বিদ্যালয়টি প্রতিষ্ঠা করেন। তিনি তার নিজের এবং তার স্ত্রী মোমেনা -এর নামে বিদ্যালয়টির নামকরণ করেছিলেন। তৎকালীন সন্দ্বীপ এলাকার বাসিন্দাদের মধ্যে সহশিক্ষা নিয়ে সামাজিক আপত্তি ছিল এবং নারীদের শিক্ষার হার ছিলো কম। তাই, নারী শিক্ষার অগ্রসরতার জন্য সেকান্দর হোসেন বিদ্যালয়টি প্রতিষ্ঠা করেছিলেন। সেকান্দর হোসেন ছিলেন ব্রিটিশ নৌবাহিনীর একজন সৈনিক এবং দ্বিতীয় বিশ্বযুদ্ধে অংশগ্রহণকারী। ১৯৮৫ খ্রিষ্টাব্দে বিদ্যালয়টিকে জাতীয়করণ করা হয়েছিল এবং জাতীয়করণের পর ১৯৮৯-৯০ খ্রিষ্টাব্দের দিকে বিদ্যালয়টির ছাত্রী সংখ্যা ছিল ৮০০ থেকে ৯০০ জন।\n১৯৯৩ খ্রিষ্টাব্দের প্রথম দিকে বিদ্যালয়টি নদী ভাঙনের কবলে পড়ে। দুই দফায় স্থানান্তরিত হয়ে ২০০৩ সালে নতুন সন্দ্বীপ সদর কমপ্লেক্স এলাকায় এক একর জমির উপর স্কুলের স্থায়ী ভবন নির্মাণ করা হয়। কিন্তু, পরবর্তীতে শিক্ষক সংকটের কারণে বিদ্যালয়টির শিক্ষার্থী সংখ্যা দ্রুত কমে যায়।\n\n\n== আরও দেখুন ==\nবাংলাদেশের বিদ্যালয়ের তালিকা\nকার্গিল সরকারি উচ্চ বিদ্যালয়\n\n\n== তথ্যসূত্র =="}