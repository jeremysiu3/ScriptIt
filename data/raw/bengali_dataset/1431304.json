{"pageid": 1431304, "title": "মিয়ানমারের সামরিক বাহিনী", "url": "https://bn.wikipedia.org/wiki?curid=1431304", "content": "মিয়ানমারের সামরিক বাহিনী বা মিয়ানমারের সশস্ত্র বাহিনী হল দক্ষিণ-পূর্ব এশিয়ার রাষ্ট্র মিয়ানমারের সামরিক বাহিনী। এটি স্থানীয় বর্মী ভাষায় তাতমাডো (বর্মী: တပ်မတော်; এমএলসিটিএস: tatma.taw, আইপিএ: [taʔmədɔ̀], আক্ষ. অনু. মহাসেনাবাহিনী) বা সিত-তাত নামে পরিচিত। মিয়ানমারের প্রতিরক্ষা মন্ত্রণালয় এটি পরিচালনা করে। এটি মিয়ানমার সেনাবাহিনী, মিয়ানমার নৌবাহিনী ও মিয়ানমার বিমানবাহিনীর সমন্বয়ে গঠিত। সহকারী বাহিনীগুলির মধ্যে আছে মিয়ানমার পুলিশ বাহিনী, মিয়ানমারের সীমান্ত রক্ষীবাহিনী, মিয়ানমার উপকূল রক্ষীবাহিনী (কোস্ট গার্ড) এবং গণযোদ্ধা বাহিনীর বিভিন্ন দল। ১৯৪৮ সালে স্বাধীনতা লাভের পর থেকে মিয়ানমারের সামরিক বাহিনী অনেকগুলি তাৎপর্যপূর্ণ নৃগোষ্ঠীগত বিদ্রোহের সম্মুখীন হয়েছে, বিশেষ করে চিন, কাছিন, কায়িন, কায়া ও শান অঙ্গরাজ্যগুলিতে। ১৯৬২ সালের সামরিক অভ্যুত্থানে জেনারেল নে উইন দেশের ক্ষমতা দখল করেন ও বর্মী পন্থায় সমাজতন্ত্র নামের একটি নিরঙ্কুশ স্বৈরতান্ত্রিক সমাজ গঠনের প্রচেষ্টা করেন। ১৯৮৮ সালে দেশব্যাপী প্রতিবাদের সহিংস নিপীড়নের পরে সামরিক বাহিনী ১৯৯০ সালে মুক্ত নির্বাচনের জন্য সম্মত হয়, কিন্তু সেই নির্বাচনে জাতীয় গণতন্ত্র লীগের বিজয় প্রত্যাখ্যান করে সেটির নেত্রী অং সান সু কি-কে কারাবন্দী করে। ১৯৯০-এর দশকে রাখাইন রাজ্যে বর্মী বৌদ্ধ সম্প্রদায় ও রোহিঙ্গা মুসলমান সম্প্রদায়ের মধ্যে সংঘাত বৃদ্ধি পায়, এর কারণ ছিল মিয়ানমার সামরিক বাহিনীর উপরে রোহিঙ্গা সংহতি সংস্থার আক্রমণ। এর সূত্র ধরে সংখ্যালঘু রোহিঙ্গা সম্প্রদায়ের উপর দমন-নিপীড়ন এবং ২০১৭ সালে রোহিঙ্গাদের জাতিগত গণহত্যা বা জাতিগত নিধন শুরু হয়।\n২০০৮ সালে মিয়ানমারের সামরিক বাহিনী আবারও মিয়ানমারের সংবিধান সংশোধন করে এবং ২০১০ সালের সাধারণ নির্বাচনে সামরিক জান্তাপন্থী ঐক্য, সংহতি ও উন্নয়ন দল নামক দলটিকে ক্ষমতায় বসায়। ঐ নির্বাচনটি প্রায় সমস্ত বিরোধী দল বর্জন করেছিল। পরবর্তী অর্ধ-দশকে মিয়ানমারে অনেকগুলি রাজনৈতিক সংস্কার ঘটে যার সূত্র ধরে ২০১৫ সালের জাতীয় নির্বাচনে জাতীয় গণতন্ত্র লীগ আবার বিপুল ব্যবধানে জয়লাভ করে। ২০২০ সালের জাতীয় নির্বাচনেও ঐক্য, সংহতি ও উন্নয়ন দলটি পরাজয় বরণ করলে মিয়ানমার সামরিক বাহিনী নির্বাচন বাতিল করে দেয় এবং ২০২১ সালে একটি সামরিক অভ্যুত্থানের মাধ্যমে বেসামরিক সরকারকে ক্ষমতাচ্যুত করে। মিয়ানমার সামরিক বাহিনীকে আন্তর্জাতিক সংস্থাগুলি ব্যাপকভাবে মানবাধিকার লংঘন ও মানবতাবিরোধী অপরাধের অভিযোগে অভিযুক্ত করেছে, যার মধ্যে রয়েছে জাতিগত নিধন। রাজনৈতিক নিপীড়ন, শারীরিক নিগ্রহ, যৌন আক্রমণ, যুদ্ধাপরাধ, বিচার-বহির্ভূত শাস্তি (যার মধ্যে অবিলম্ব মৃত্যুদণ্ড ও শান্তিপূর্ণ মিছিলকারী বেসামরিক ব্যক্তিদের গণহত্যা অন্তর্ভুক্ত)। মিয়ানমার সামরিক বাহিনী বহুকাল ধরে রাষ্ট্রের অভ্যন্তরে রাষ্ট্র হিসেবে কাজ করে চলেছে।\nমিয়ানমারের সংবিধান অনুযায়ী মিয়ানমার সামরিক বাহিনীর নেতৃত্বদান করবেন প্রতিরক্ষা পরিষেবার প্রধান সমরনায়ক। মিয়ানমার সামরিক বাহিনীর কিছু কিছু কাজের জন্য ১১ জন সদদ্য নিয়ে গঠিত জাতীয় প্রতিরক্ষা ও নিরাপত্তা পরিষদের অনুমোদন লাগে। মিয়ানমারের রাষ্ট্রপতির মিয়ানমার সামরিক বাহিনীর উপর কোনও নিয়ন্ত্রণ নেই, তবে তিনি জাতীয় প্রতিরক্ষা ও নিরাপত্তা পরিষদের সাথে একত্রে কাজ করে সামরিক কাজ অনুমোদন করতে পারবেন। \n\n\n== টীকা ==\n\n\n== তথ্যসূত্র =="}