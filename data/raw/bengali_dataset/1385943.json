{"pageid": 1385943, "title": "নটরাজাসন", "url": "https://bn.wikipedia.org/wiki?curid=1385943", "content": "নটরাজাসন (সংস্কৃত: नटराजासन), লর্ড অফ দ্য ড্যান্স পোজ বা নর্তকী ভঙ্গি হলো আধুনিক যোগব্যায়ামে দণ্ডায়মান, ভারসাম্যপূর্ণ, পিছনে বাঁকানো একটি আসন। এটি ধ্রুপদী ভারতীয় নৃত্যকলা ভরতনাট্যমের একটি ভঙ্গি থেকে উদ্ভূত হয়েছে, যা চিদাম্বরমের নটরাজ মন্দিরের মূর্তিগুলিতে চিত্রিত হয়েছে। অন্যদিকে নটরাজ বা \"নৃত্যের রাজা\" হলো হিন্দু দেবতা শিবের একটি রূপ, যা চোল রাজবংশের ব্রোঞ্জ মূর্তিগুলিতে চিত্রিত হয়ে আছে। সম্ভবত ২০ শতকের গোড়ার দিকে কৃষ্ণমাচার্য এই আসনটিকে আধুনিক যোগে প্রবর্তিত করেন। তাঁর ছাত্ররা এটিকে গ্রহণ করেছিলেন এবং তাঁর ছাত্র বিকেএস আয়েঙ্গার এই ভঙ্গিটিকে তাঁর স্বকীয়তায় পরিণত করেছিলেন। যোগব্যায়ামের নটরাজাসন ভঙ্গিমাটি প্রায়শই বিজ্ঞাপনে ব্যবহৃত হয়, কারণ এটিতে নমনীয়তা এবং লাবণ্যর মতো আকাঙ্ক্ষিত গুণাবলী প্রদর্শিত হয়।\n\n\n== ব্যুৎপত্তি এবং পুরাণ ==\n\nনামটি এসেছে সংস্কৃত উপাখ্যানের নটরাজ বা \"নৃত্যের রাজা\" এবং আসন থেকে। নটরাজ হলো হিন্দু দেবতা শিবকে মহাজাগতিক নর্তক হিসেবে দেওয়া নামের একটি, এবং আসনের অর্থ \"ভঙ্গি\"। নটরাজ হল শিবের সেই দিক \"যেটির ধ্বংসের আনন্দময় নৃত্য মহাবিশ্বের সৃষ্টি ও ভরণ-পোষণের ভিত্তি স্থাপন করে।\" নৃত্যরত শিবের মূর্তির তাৎপর্য তাঁর অঙ্গভঙ্গি দ্বারা প্রকাশিত হয়: তাকে চতুর্ভুজ হিসেবে, অজ্ঞানতার রাক্ষস অবিদ্যার উপর দণ্ডায়মান চিত্রিত করা হয়েছে। তার হাতে থাকা একটি ডমরুতে তিনি সময়ের ঘন্টা বাজান এবং অপর এক হাতে বিদ্যা তথা জ্ঞানের শিখা ধারণ করেন। কখনও কখনও তিনি একটি শঙ্খ ধারণ করেন, যা সর্বজনীন মহাজাগতিক শব্দ ওমকে বোঝায়। অভয়মুদ্রার ভঙ্গিতে তিনি একটি হাত তুলে ধরেন।\nএই ভঙ্গিটি, চিদাম্বরমের নটরাজ মন্দিরের পূর্ব গোপুরমে, ১৩-১৮ শতকের ভরতনাট্যম নৃত্য মূর্তিগুলিতে চিত্রিত প্রায় বিশটি আসনের মধ্যে রয়েছে।\n\n\n== আধুনিক যোগব্যায়ামে ==\n\nযোগব্যায়াম পণ্ডিত এলিয়ট গোল্ডবার্গ পর্যবেক্ষণ করেছেন যে নটরাজাসন কোনো মধ্যযুগীয় হঠ যোগ পাঠে পাওয়া যায় না, বা এটি ২০ শতকের আগের কোনো ভারত ভ্রমণকারীর দ্বারা উল্লেখিত হয়নি, বা যোধপুরের কাছে শ্রীতত্ত্বনিধি বা মহামন্দিরের মতো যোগের শৈল্পিক চিত্রে পাওয়া যায় না। গোল্ডবার্গ যুক্তি দেন যে, অন্যান্য অনেকের মতো ভঙ্গিটি ২০ শতকের গোড়ার দিকে কৃষ্ণমাচার্যের দ্বারা আধুনিক যোগে প্রবর্তিত হয়েছিল এবং তাঁর বিকেএস আয়েঙ্গারের মতো ছাত্ররা গ্রহণ করেছিলেন। আয়েঙ্গার ভঙ্গিটিকে আধুনিক যোগের প্রতিনিধিতে পরিণত করেছিলেন; গোল্ডবার্গ মত দেন যে আয়েঙ্গার ভঙ্গিটি শিবানন্দের কাছেও প্রেরণ করেছিলেন, কারণ আয়েঙ্গার তাকে একটি সম্পূর্ণ ফটো অ্যালবাম পাঠিয়েছিলেন যেখানে আয়েঙ্গারকে তার সমস্ত আসনে দেখানো হয়েছে। আয়েঙ্গার তাঁর লাইট অন ইয়োগা-তে নটরাজাসনের শিরোনামে লিখেছেন যে দেবতা শিব ১০০টিরও বেশি নৃত্য তৈরি করেছেন, মৃদু থেকে উগ্র, যার মধ্যে সর্বাধিক পরিচিত তান্ডব, \"ধ্বংসের মহাজাগতিক নৃত্য\"। তিনি নটরাজাসনকে একটি \"প্রবল এবং সুন্দর ভঙ্গি\" হিসাবে বর্ণনা করেছেন এবং তার বইয়ের কিছু সংস্করণের প্রচ্ছদে ভঙ্গি প্রদর্শন চিত্রিত করা হয়েছে।\n\n\n== বর্ণনা ==\nএই নান্দনিক, প্রসারিত এবং ভারসাম্যপূর্ণ আসনে একাগ্রতা এবং লাবণ্যের প্রয়োজন আছে বলা হয়; এটি ভারতীয় শাস্ত্রীয় নৃত্যের শৈলী ভরতনাট্যমে ব্যবহৃত হয়। অভিনেতা মারিয়েল হেমিংওয়ে নটরাজাসনকে \"অসাধারণ শক্তির সাথে একটি সুন্দর ভঙ্গি\" হিসাবে বর্ণনা করেছেন, একটি তীরন্দাজি ধনুকের সাথে বাহু ও পায়ের ভারসাম্য এবং টানের তুলনা করেছেন এবং এই আসনকে \"ধরে রাখা খুব কঠিন\" বলে অভিহিত করেছেন।\nতাড়াসনে দাঁড়ানো থেকে এই ভঙ্গিতে প্রবেশ করা হয়। একটি হাঁটু বাঁকিয়ে সেই পাটি পিছনে প্রসারিত করা হয় যতক্ষণ না এটি সেই পাশের হাত দিয়ে আঁকড়ে ধরা যায়। তারপর পা পিছনে এবং উপরে প্রসারিত করা যেতে পারে, পিঠকে বাঁকানো এবং অন্য হাত সামনের দিকে প্রসারিত করা যেতে পারে। সম্পূর্ণ ভঙ্গি এবং একটি শক্তিশালী প্রসারণের জন্য, পিছনের হাতটি কাঁধের উপরে তুলে উল্টে দিতে হবে এবং পা ধরতে হবে।\n\n\n== বৈচিত্র্য‌ ==\nপিছনের পা ধরতে, কনুই উপরের দিকে করে উভয় বাহু উপরে এবং পিছনে নেওয়া যেতে পারে, যাতে আরও তীব্র ভঙ্গি পাওয়া যায়।\n\nপিছনের পায়ের চারপাশে একটি সরু ফালি লাগিয়ে তা আঁকড়ে ধরে, বা দেয়াল বা চেয়ারের মতো জাগায় ভার রেখে ভঙ্গির পরিবর্তন করা যেতে পারে।\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nআসনের তালিকা\n\n\n== মন্তব্য ==\n\n\n== তথ্যসূত্র ==\n\n\n== আরও পড়ুন ==\nSaraswati, Swami Satyananda (১ আগস্ট ২০০৩)। Asana Pranayama Mudra Bandha। Nesma Books India। আইএসবিএন 978-81-86336-14-4। সংগ্রহের তারিখ ৯ এপ্রিল ২০১১। \nSaraswati, Swami Satyananda (জানুয়ারি ২০০৪)। A Systematic Course in the Ancient Tantric Techniques of Yoga and Kriya। Nesma Books India। আইএসবিএন 978-81-85787-08-4। সংগ্রহের তারিখ ৯ এপ্রিল ২০১১। \nটেমপ্লেট:Asanaটেমপ্লেট:Yoga as exercise"}