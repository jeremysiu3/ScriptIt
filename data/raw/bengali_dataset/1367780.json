{"pageid": 1367780, "title": "আইজাক রাফায়েল বেলিলিয়াস", "url": "https://bn.wikipedia.org/wiki?curid=1367780", "content": "আইজাক রাফায়েল বেলিলিয়াস (ইংরেজি: Isaac Raphael Belilios) (৩০ সেপ্টেম্বর ১৮৪৬ - ১০ সেপ্টেম্বর ১৯১০)ছিলেন একজন ভিয়েতনামী ইহুদি সাহেব, যার জন্ম ব্রিটিশ ভারতের কলকাতায়। তিনি সিঙ্গাপুরে গবাদি পশুর ব্যবসা করে একজন প্রতিষ্ঠিত ব্যবসায়ী হন। সিঙ্গাপুরে ও হাওড়ায় 'বেলিলিয়াস' নামাঙ্কিত রাস্তা, প্রাসাদ ইত্যাদি আজও তার অবদান স্মরণ করায়।\n\n\n== জীবনী ==\nআইজাক রাফায়েল বেলিলিয়াসের জন্ম ১৮৪৬ খ্রিস্টাব্দের ৩০ সেপ্টেম্বর  ব্রিটিশ ভারতের কলকাতার বাগদাদি ইহুদি সম্প্রদায়ের এক পরিবারে। তার পিতা রাফায়েল ইমানুয়েল বেলিলিয়াস এবং মাতা সালহা কোহেন। তাদের পাঁচ কন্যা ও তিন পুত্র সন্তানের মধ্যে আইজাক রাফায়েল ছিলেন কনিষ্ঠ পুত্র। \nজ্যেষ্ঠ পুত্র ইমানুয়েল রাফায়েল বেলিলিয়াস ছিলেন  হংকং সাঙ্ঘাই ব্যাঙ্কিং কর্পোরেশনের চেয়ারম্যান (১৮৭৬-৭৭)।\nআইজাক রাফায়েল ১৮৬২ খ্রিস্টাব্দে সিঙ্গাপুরে একটি ট্রেডিং কোম্পানি খোলেন। ১৮৮৭ খ্রিস্টাব্দ হতে ১৯২১ খ্রিস্টাব্দ পর্যন্ত সময়ে সিঙ্গাপুরে গবাদি পশুর ব্যবসা করে প্রভূত উন্নতি করেন।ব্যবসার প্রতিপত্তিতে কলকাতার গঙ্গাতীরে হাওড়া অঞ্চলে ১৪৪ বিঘা জমির উপর বিশাল বাগানসহ প্রাসাদোপম অট্টালিকা বানান। হাওড়ার তখনকার সরকারি উকিল তথা নামজাদা নোটারি পাবলিক রায়বাহাদুর নরসিংহ দত্তের সঙ্গে আইজাক রাফায়েলের হৃদ্যতা ছিল। আইজাক রাফায়েল ও নরসিংহ দত্ত (১৮৫০-১৯১০) প্রয়াত হলে নরসিংহ দত্তের বিদ্যানুরাগী পুত্র সুরঞ্জন দত্তের আগ্রহে সেদিনের পিছিয়ে পড়া হাওড়ায় একটি কলেজ প্রতিষ্ঠার তোড়জোড় শুরু হয়। আইজাক রাফায়েলের স্ত্রী রেবেকার সহায়তায় তাদের ভদ্রাসনে ১৯২৪ খ্রিস্টাব্দে প্রতিষ্ঠিত হয় শতাব্দী প্রাচীন নরসিংহ দত্ত কলেজ।\n\n\n== পারিবারিক জীবন ও জীবনাবসান ==\nআইজাক রাফায়েল বেলিলিয়াস ও স্ত্রী রেবেকার নিঃসন্তান ছিলেন। তাদের বিপুল সম্পত্তির দেখাশোনার জন্য সে ট্রাস্টি বোর্ড গঠন করা হয় তার সদস্য ছিলেন নরসিংহ দত্ত। ১৯১০ খ্রিস্টাব্দের ১০ সেপ্টেম্বর আইজাক রাফায়েল কলকাতায় ৬৩ বৎসর বয়সে প্রয়াত হন। \nশুধু সিঙ্গাপুরে নয়, হাওড়া শহরের রাস্তা ও লেনেরও নামকরণ হয়েছে আইজাক রাফায়েলের নামে বেলিলিয়াস পার্ক,'বেলিলিয়াস রোড' ও'বেলিলিয়াস লেন'।\n\n\n== তথ্যসূত্র =="}