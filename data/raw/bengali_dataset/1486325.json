{"pageid": 1486325, "title": "দর্শনা–মেহেরপুর রেলপথ", "url": "https://bn.wikipedia.org/wiki?curid=1486325", "content": "দর্শনা–মেহেরপুর রেলপথ বাংলাদেশের একটি প্রস্তাবিত রেলপথ। এই রেলপথ নির্মাণের মাধ্যমে মেহেরপুর জেলায় রেল যোগাযোগ স্থাপন হবে। বাংলাদেশ রেলওয়ে ২০১৮ সালের সেপ্টেম্বর মাসে রেলপথের নির্মাণের সম্ভাব্যতা যাচাই ও লাইনের নকশা তৈরির জন্য ১২ কোটি ৪৮ লক্ষ টাকার একটি প্রকল্প হাতে নেয়। সম্ভাব্যতা যাচাই সমীক্ষার তথ্য অনুযায়ী এই প্রকল্পে মোট ব্যয় হবে ২ হাজার ৫৮ কোটি টাকা।\n\n\n== ইতিহাস ==\n২০১১ সালে ঐতিহাসিক মুজিবনগর দিবসে অর্থাৎ ১৭ এপ্রিল বাংলাদেশের সাবেক প্রধানমন্ত্রী শেখ হাসিনা মেহেরপুর জেলায় রেলপথ নির্মাণের ঘোষণা দেন। ঘোষণা অনুযায়ী রেলপথ বাস্তবায়ন করার জন্য ঐ মাসের ২৪ এপ্রিল বাংলাদেশ রেলওয়ের তৎকালীন ডিজি টিএ চৌধুরীর নেতৃত্বে উচ্চপর্যায়ের একটি প্রতিনিধিদল মেহেরপুর ও মুজিবনগর পরিদর্শন করে।\n২০১৮ সাল পর্যন্ত এই প্রকল্পের দৃশ্যমান কোনো অগ্রগতি দেখা যায়নি। বাংলাদেশ রেলওয়ে ২০১৮ সালের সেপ্টেম্বরে ১২ কোটি ৪৮ লাখ টাকা ব্যয়ে সম্ভাব্যতা যাচাই ও লাইনের বিস্তারিত নকশা তৈরির জন্য একটি প্রকল্প হাতে নেয় যার মেয়াদ ছিল ২০২০ সালের ৩১ আগস্ট পর্যন্ত। করোনা মহামারির কারণে প্রথম দফায় ২০২১ সালের ৩১ ডিসেম্বর পর্যন্ত মেয়াদ বাড়ানো হয়। কিন্তু এই মেয়াদেও কাজ শেষ করতে ব্যর্থ হয় কর্তৃপক্ষ।\nবাংলাদেশ রেলওয়ে ২০২০ সালের মার্চে এই প্রকল্পের জন্য অস্ট্রেলিয়া-বাংলাদেশ যৌথ উদ্যোগের কোম্পানির সঙ্গে একটি চুক্তি সই করে। রেলওয়ে সূত্রে জানা যায়, স্থানীয় প্রতিনিধিরা কিছু বিষয়ে মতবিরোধ করায় লাইনটির প্রান্তিককরণ চূড়ান্ত করতে কর্তৃপক্ষের দীর্ঘ সময় লেগেছে। এ ছাড়াও, করোনা মহামারির জন্য কর্তৃপক্ষের প্রস্তুতিমূলক কাজেও দেরি হয়েছে। প্রকল্পটির সম্ভাব্যতা যাচাইয়ের সর্বশেষ সময়সীমা নির্ধারণ করা হয়েছিল ২০২২ সালের জুন মাস পর্যন্ত। সম্ভাব্যতা যাচাই সমীক্ষার তথ্য অনুযায়ী এই প্রকল্পে মোট ব্যয় হবে ২ হাজার ৫৮ কোটি টাকা।\n\n\n== বর্ননা ==\n\n\n=== সম্ভাব্য স্টেশনসমূহ ===\nদর্শনা জংশন\nবাস্তোপুর\nকানাইডাঙ্গা\nমুজিবনগর\nমোনাখালি\nমেহেরপুর\n\n\n== তথ্যসূত্র =="}