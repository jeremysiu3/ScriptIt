{"pageid": 1473320, "title": "অশ্বিন বিশ্বনাথ", "url": "https://bn.wikipedia.org/wiki?curid=1473320", "content": "অশ্বিন বিশ্বনাথ (জন্ম ৯ই জানুয়ারি, ১৯৭৩) একজন ভারতীয়-মার্কিন তাত্ত্বিক পদার্থবিজ্ঞানী, যিনি ঘনপদার্থবিজ্ঞান গবেষণা ক্ষেত্রে তার গুরুত্বপূর্ণ অবদানের জন্য সুপরিচিত। তিনি মার্কিন যুক্তরাষ্ট্রের হার্ভার্ড বিশ্ববিদ্যালয়ে পদার্থবিজ্ঞানের অধ্যাপক।\n২০২১ সালে বিশ্বনাথ মার্কিন বিজ্ঞান ও শিল্পকলা অ্যাকাডেমির (আমেরিকান অ্যাকাডেমি অভ আর্টস অ্যান্ড সায়েন্সেস) একজন সদস্য নির্বাচিত হন।\n\n\n== শিক্ষা ও কর্মজীবন ==\nবিশ্বনাথ ভারতের বেঙ্গালুরুতে বেড়ে ওঠেন। তিনি ১৯৯৬ সালে ভারতীয় প্রকৌশল বিষয়ক উচ্চশিক্ষাপ্রতিষ্ঠান আইআইটি কানপুর থেকে স্নাতক উপাধি লাভ করেন। এরপর তিনি ২০০১ সালে প্রিন্সটন বিশ্ববিদ্যালয় থেকে বিজ্ঞানী ডানকান হ্যালডেনের অধীনে পদার্থবিজ্ঞানের ডক্টরেট উপাধি লাভ করেন। তার অভিসন্দর্ভের শিরোনাম ছিল ভোর্টিসেস, কোয়াজাইপার্টিকলস অ্যান্ড আনকনভেনশনাল সুপারকন্ডাক্টিভিটি (অর্থাৎ \"ঘূর্ণিসমূহ, আপাত-কণিকাসমূহ ও রীতিবিরুদ্ধ অতিপরিবাহিতা\")। ২০০১ থেকে ২০০৪ সাল পর্যন্ত তিনি ম্যাসাচুসেটস ইনস্টিটিউট অভ টেকনোলজিতে পাপালার্ডো বৃত্তিপ্রাপ্ত গবেষক (ফেলো) হিসেবে কাজ করেন। সেখানে তিনি তোদাদ্রি সেনথিল ও সুবীর সচদেবের গবেষণা সহযোগী ছিলেন। ২০০৪ সালে তিনি বার্কলির ক্যালিফোর্নিয়া বিশ্ববিদ্যালয়ে পদার্থবিজ্ঞান বিভাগে শিক্ষক হিসেবে যোগদান করেন। এরপর ২০১৬ সালে তিনি হার্ভার্ড বিশ্ববিদ্যালয়ে যোগ দেন। তিনি ২০১২ থেকে ২০১৫ সাল পর্যন্ত তাত্ত্বিক পদার্থবিজ্ঞানের পেরিমিটার ইনস্টিটিউট গবেষণাকেন্দ্রের একজন বিশিষ্ট অতিথি গবেষণা-প্রধানের (ডিস্টিংগুইশড ভিজিটিং রিসার্চ চেয়ার) পদে আসীন ছিলেন। ২০১৪ সালে তিনি উপাদান বিজ্ঞান গবেষণাক্ষেত্রে গুগেনহাইম গবেষণা বৃত্তি লাভ করেন। ২০১৬ সালে তিনি ঘনপদার্থবিজ্ঞান ক্ষেত্রে ইপিএস ইউরোফিজিক্স পুরস্কার বিজয়ীদের একজন ছিলেন। ম্যাঙ্গানিজ মনোসিলিসাইড যৌগটির চৌম্বকীয় স্কার্মিয়ন (স্থানীয় চৌম্বকীয় ঘূর্ণি) নামক পদার্থের নতুন একটি দশার উপর তাত্ত্বিক গবেষণার জন্য তিনি এই পুরস্কার লাভ করেন। ২০২৪ সালে তিনি ঘনপদার্থবিজ্ঞানের সর্বোচ্চ মর্যাদাবাহী পুরস্কার অলিভার ই বাকলি পুরস্কার বিজয় করেন। উপাদানসমূহের সামষ্টিক ইলেকট্রনীয় ধর্মসমূহ, যেগুলি উপাদানসমূহের ব্যান্ড কাঠামোর স্থানিকবৃত্তীয় দিকগুলি চরিত্রায়িত করে, সেগুলির উপর অভিনব তাত্ত্বিক ও পরীক্ষাধর্মী গবেষণা সম্পাদনের জন্য তাঁকে এই সম্মান প্রদান করা হয়। তিনি ২০১৪ সাল থেকে মার্কিন পদার্থবিজ্ঞান সমাজের (আমেরিকান ফিজিক্যাল সোসাইটি) একজন বিশিষ্ট সভ্য।\n\n\n== গবেষণা ==\nবিশ্বনাথ ঘনপদার্থবিজ্ঞানের একাধিক ক্ষেত্রে গুরুত্বপূর্ণ অবদান রেখেছেন। বিশেষ করে বিসীমাবদ্ধ কোয়ান্টাম ক্রান্তিকতা (সেন্থিল, ফিশার, ব্যালেন্টস ও সচদেবের সাথে), ডির‍্যাক ও ভাইল অর্ধধাতু, লোহাভিত্তিক উচ্চ-তাপমাত্রার অতিপরিবাহিতা, চৌম্বকীয় ঘূর্ণি (স্কার্মিয়ন) দশা ও স্থানিকবৃত্তীয় (টপোলজিক্যাল) অন্তরক বিষয়ক ক্ষেত্রগুলিতে তার অবদানগুলি সবচেয়ে বেশি গুরুত্বপূর্ণ। শেষোক্ত ক্ষেত্রটিতে গবেষণার অংশ হিসেবে সম্প্রতি তিনি প্রতিসাম্য দ্বারা সুরক্ষিত স্থানিকবৃত্তীয় দশাসমূহ ও ফ্লোকে স্থানিকবৃত্তীয় দশাগুলির বিভিন্ন দিক ও ক্ষেত্র তত্ত্ব নিয়ে অনুসন্ধান চালিয়েছেন। এছাড়া তিনি কোয়ান্টাম চৌম্বকীয় ব্যবস্থাসমূহ, স্পিন তরলসমূহের কোয়ান্টাম বিজড়ন ধর্মসমূহ এবং তৎসংশ্লিষ্ট স্থানিকবৃত্তীয় ক্রমগুলির উপরে গুরুত্বপূর্ণ গবেষণাকর্ম সম্পাদন করেছেন।\n\n\n== তথ্যসূত্র ==\n\n\n== বহিঃসংযোগ ==\nThe Vishwanath Group at UC Berkeley homepage\n2014 interview with NatureJobs"}