{"pageid": 1030558, "title": "খুচরা বিক্রয়ের উন্নতিসাধন", "url": "https://bn.wikipedia.org/wiki?curid=1030558", "content": "খুচরা বিক্রয়ের উন্নতিসাধন বলতে খুচরা বিক্রেতার দোকানে কোনও নির্বাচিত পণ্যদ্রব্যের বিক্রি বাড়ানোর উদ্দেশ্যে সাধিত বহু-বিবিধ কৌশলমূলক কর্মকাণ্ডকে বোঝায়। একে ইংরেজি পরিভাষায় \"মার্চেন্ডাইজিং\" (Merchandising) বলা হয়। এই ধরনের কৌশলের মধ্যে রয়েছে পণ্য প্রদর্শন কৌশলের মাধ্যমে ক্রেতার মধ্যে ঝোঁকের মাথায় কেনাকাটা তথা প্রণোদনাবশত ক্রয়কে উৎসাহিত করা, বিনামূল্যে নমুনা ও উপহার বিতরণ এবং সাময়িক মূল্যহ্রাস। খুচরা বিক্রয়ের উন্নতিসাধনের নীতি বেশ কিছু নিয়ামক দ্বারা প্রভাবিত হয়, যাদের মধ্যে আছে উৎপাদনকারী প্রতিষ্ঠানের বাজার, বিভিন্ন পণ্য কতদ্রুত বিক্রি হচ্ছে, প্রান্তিক মুনাফা এবং সেবাসংক্রান্ত বিবেচনা। কখনও কখনও খুচরা বিক্রয়ের উন্নতিসাধনমূলক কর্মকাণ্ডে পণ্যের বিক্রয় উৎসাহিত করার পরিবর্তে খরিদ্দারকে দোকানে আকর্ষণ করে নিয়ে আসাটাই মুখ্য কাজ হয়ে থাকে।\nঅন্য ভাষায়, একজন সম্ভাব্য ক্রেতা বা খরিদ্দার খুচরা দোকানে প্রবেশ করার পরে তার কাছে পণ্যের প্রচার ও বিক্রয়ের জন্য যেসব কর্মকাণ্ড সাধন করা হয়, সেগুলির সমষ্টিগত রূপ হল খুচরা বিক্রয় উন্নতিসাধন। অর্থাৎ খুচরা পরিবেশে বিক্রয়ের জন্য উপস্থিত পণ্যের জন্য এই কর্মকাণ্ডগুলি প্রযোজ্য। যেহেতু বিক্রয়ের প্রক্রিয়াটি সাধারণত ক্রেতার চোখ দিয়ে পণ্য দেখার মাধ্যমে শুরু হয়, তাই খুচরাপণ্য বিক্রয়ের উন্নতিসাধনে পণ্যগুলিকে সুদৃশ্য করে উপস্থাপন করা হয়, যাতে ক্রেতা এগুলি পরখ করে দেখেন ও কিনতে উৎসাহিত হন।\nখুচরা বিক্রয়ের উন্নতিসাধনের বিভিন্ন উপায়ের মধ্যে রয়েছে দোকানের জানালায় ও দোকানের ভেতরে কাচের পেছনে পণ্যের প্রদর্শনী, একই জাতীয় পণ্য একত্রে দলবদ্ধকরণ, পণ্যের তাকের উপরে প্রতীকের ব্যবহার, দোকানের অভ্যন্তরে বিশেষ বিশেষ পণ্যের বিজ্ঞাপন, বিনামূল্যের নমুনা বিতরণ ও উপহার প্রদান, দোকানের ভেতরে কোনও পণ্যের কার্যপ্রণালীর প্রদর্শনীর আয়োজন, পূর্ণ বা মজুদকৃত তাক, পণ্যের উপরে তীব্র আলোকসম্পাত (স্পটলাইট), ইত্যাদি। এছাড়া পরিষ্কার পরিচ্ছন্ন মেঝে ও তাক মধ্যবর্তী চলাচলের পথ, ধূলিমুক্ত তাক ও পণ্য, পরিপাটি করে সাজানো বা ঝোলানো পণ্য, সুবিন্যস্ত অনুভূতি, পণ্য ব্যবহারের নির্দেশিকা, সহজে চলাচলের জন্য যথেষ্ট প্রশস্ত পথ, ইত্যাদিও খুচরাপণ্য বিক্রয়ে উন্নতিসাধন করে থাকে।\nখুচরা বিক্রয়ের উন্নতিসাধনের লক্ষ্য হল বিক্রয়ের পরিমাণ বৃদ্ধি করা, সময়ের সাথে পণ্যতালিকার সমস্ত পণ্য বিক্রয় দ্রুততর করা, ক্রেতাদেরকে দোকানে বেশি সময় ধরে রাখা, সন্তুষ্ট ক্রেতার সংখ্যাবৃদ্ধি, ইতাদি। ক্রেতারা যেসমস্ত পণ্য প্রায়শই ক্রয় করেন, সেগুলিকে সুদৃশ্যভাবে উপস্থাপন করলে ও সুন্দর করে গুছিয়ে রাখলে ক্রেতারা সাধারণত বারবার সেই দোকানে ফেরত আসে।\n\n\n== তথ্যসূত্র =="}