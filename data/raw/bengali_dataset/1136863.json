{"pageid": 1136863, "title": "নাগা পার্বত্য জেলা, ব্রিটিশ ভারত", "url": "https://bn.wikipedia.org/wiki?curid=1136863", "content": "নাগা পার্বত্য জেলা ছিলো ব্রিটিশ ভারতের আসাম প্রদেশের একটি প্রাক্তন জেলা। নাগা পাহাড়ে অবস্থিত এই জেলায় প্রধানত নাগা উপজাতিরা বসবাস করত। এলাকাটি এখন নাগাল্যান্ড রাজ্যের অংশ।\n\n\n== ইতিহাস ==\n\n\n=== ব্রিটিশ ঔপনিবেশিক শাসন ===\nনাগা পার্বত্য জেলা ১৮৬৬ সালে ব্রিটিশ ভারত সরকার দ্বারা তৈরি করা হয়েছিল। এর সদর দপ্তর সামাগুটিং-এ অবস্থিত ছিল।\n১৮৭৫ সালে, লোথা নাগা অঞ্চল জয় করা হয় ও এই জেলার সাথে যুক্ত করা হয়। ওহকাতে একটি প্রশাসনিক কেন্দ্র প্রতিষ্ঠিত হয়; এই কেন্দ্রটি ১৮৭৯ সালে কোহিমায় স্থানান্তরিত হয়। ১৮৮৯ সালে, আও অঞ্চলটি একটি মহকুমা হিসাবে নাগা পার্বত্য জেলার সাথে সম্পূর্ণরূপে সংযুক্ত করা হয়েছিল। বেশিরভাগ সেমা নাগা অঞ্চল (১৯০৪) ও কোন্যাক নাগা অঞ্চল (১৯১০) অন্তর্ভুক্ত করার জন্য জেলার সীমানা আরও প্রসারিত করা হয়েছিল। ১৯১২ সালে নাগা পার্বত্য জেলাকে আসাম প্রদেশের অংশ করা হয়। ভারত সরকার আইন ১৯১৯ নাগা পার্বত্য জেলাকে \"অনগ্রসর অঞ্চল\" হিসাবে ঘোষণা করেছে। এলাকাটিকে ব্রিটিশ ভারতীয় সাম্রাজ্য থেকে আলাদা একটি সত্তা হিসাবে বিবেচনা করা হয়েছিল।\nজেলার ডেপুটি কমিশনার, সি আর পসনি, ১৯৪৫ সালে নাগা পার্বত্য জেলা উপজাতীয় পরিষদ প্রতিষ্ঠা করেন, যা পরবর্তীতে ১৯৪৫ সালে নাগা জাতীয় পরিষদে পরিণত হয়।\n\n\n=== ভারতের স্বাধীনতা ও রাষ্ট্রীয় মর্যাদা অর্জন পরবর্তী সময় ===\nএজেড ফিজোর নেতৃত্বে, নাগা জাতীয় পরিষদ ব্যর্থভাবে একটি বিচ্ছিন্নতাবাদী আন্দোলনের নেতৃত্ব দেয়। ১৯৫০ সালে ভারতের সংবিধান প্রথম প্রকাশিত হলে, ষষ্ঠ তফসিল অনুসারে নাগা পার্বত্য জেলাকে উপজাতীয় জেলার \"অংশ এ\" বিভাগে রাখা হয়েছিল। অংশ এ অঞ্চলগুলো স্বায়ত্তশাসিত জেলা পরিষদের সহযোগিতায় আসাম সরকার দ্বারা শাসিত হওয়ার কথা ছিল। তবে নাগা নেতারা এই পরিকল্পনা প্রত্যাখ্যান করেন। পরবর্তীকালে, নাগা পার্বত্য জেলা, টুয়েনসাং বিভাগের সাথে (তৎকালীন উত্তর-পূর্ব সীমান্ত অঞ্চলের একটি \"পার্ট বি\" এলাকা) ১৯৫৭ সালে পররাষ্ট্র মন্ত্রণালয়ের অধীনে একটি নতুন প্রশাসনিক ইউনিট করা হয়েছিল। বিচ্ছিন্নতাবাদীদের সাথে আলোচনার পর, এই প্রশাসনিক ইউনিটকে পরবর্তীতে নাগাল্যান্ড নামে একটি পূর্ণাঙ্গ রাজ্যে পরিণত করা হয়।\n\n\n== তথ্যসূত্র ==\n\n\n== বহিঃসংযোগ ==\nগেজেটিয়ার অফ নাগা হিলস অ্যান্ড মণিপুর (১৯০৫) অ্যালেন, বিসি দ্বারা সম্পাদিত"}