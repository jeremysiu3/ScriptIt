{"pageid": 1054282, "title": "ডি. রাজা", "url": "https://bn.wikipedia.org/wiki?curid=1054282", "content": "ডি. রাজা (জন্ম: ৩রা জুন, ১৯৪৯) একজন ভারতীয় রাজনৈতিক নেতা, তিনি তামিলনাড়ু থেকে রাজ্যসভার সাংসদ নির্বাচিত হয়েছিলেন। তিনি বর্তমানে ভারতের কমিউনিস্ট পার্টি দলের সর্বভারতীয় সাধারণ সম্পাদক।\n\n\n== প্রারম্ভিক জীবন ও পড়াশোনা ==\nডি. রাজা তামিলনাড়ুর ভেলোর জেলার একটি দলিত পরিবারে জন্মগ্রহণ করেন। তার বাবা-মা উভয়েই ভূমিহীন কৃষি শ্রমিক ছিলেন। ডি. রাজা ভেলোর জেলার একটি কলেজ থেকে বি.এস.সি ডিগ্রী লাভ করেন এবং পরবর্তীকালে বি.এড করেন। ডি. রাজা তার গ্রামের প্রথম গ্র্যাজুয়েট ছিলেন।\n\n\n== রাজনৈতিক জীবন ==\nকলেজে পড়ার সময় ডি.রাজা ছাত্র রাজনীতিতে জড়িয়ে পড়েন।  তিনি সারাভারত যুব ফেডারেশনের নেতা হিসাবে উঠে আসেন এবং ১৯৭৫ থেকে ১৯৮০ পর্যন্ত তিনি এই সংগঠনের তামিলনাড়ু রাজ্য কমিটির সম্পাদকের দায়িত্বও পালন করেছেন। ১৯৮৫ থেকে ১৯৯০ পর্যন্ত তিনি সারাভারত যুব ফেডারেশনের সর্বভারতীয় সাধারণ সম্পাদক ছিলেন। ১৯৯৪ সালে ডি. রাজা ভারতের কমিউনিস্ট পার্টির জাতীয় সম্পাদক নির্বাচিত হয়েছিলেন, ২০১৯ পর্যন্ত তিনি এই দায়িত্ব পালন করেছেন। ২০১৯ সালের ২১শে জুলাই সিপিআই দলের জাতীয় পরিষদ ডি. রাজা কে পার্টির সাধারণ সম্পাদক নির্বাচিত করে।\n\n\n== ব্যক্তিগত জীবন ==\nডি. রাজা সারাভারত যুব ফেডারেশনে যুক্ত থাকার সময় তার স্ত্রী অ্যানি রাজার সাথে পরিচিত হন। অ্যানি তখন ভারতের কমিউনিস্ট পার্টির মহিলা শাখা সংগঠন ভারতের জাতীয় মহিলা ফেডারেশনের সাধারণ সম্পাদিকা ছিলেন। ১৯৯০ সালের ৭ই জানুয়ারি তাদের বিয়ে হয়, তাদের দুজনের অপরাজিতা রাজা নামে একটি মেয়ে আছে।\n\n\n== লিখিত বই ==\nডি. রাজা \"দলিত প্রশ্নঃ এগিয়ে যাবার পথ\" (Dalit Question: The Way Forward) নামে বই লিখেছেন। বইটি ২০০৭ সালে নতুন দিল্লির সিপিআই প্রকাশনী থেকে প্রকাশ করা হয়।\n\n\n== তথ্যসূত্র =="}