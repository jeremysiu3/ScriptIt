{"pageid": 1521401, "title": "মমতাজ এম কাজী", "url": "https://bn.wikipedia.org/wiki?curid=1521401", "content": "মমতাজ, যিনি মমতাজ এম কাজী নামেও পরিচিত, হলেন একজন ভারতীয় ট্রেন ইঞ্জিনিয়ার। তিনি ডিজেল ইঞ্জিন ট্রেন চালানোর ক্ষেত্রে প্রথম ভারতীয় মহিলা হিসেবেও বিবেচিত। প্রকৃতপক্ষে, সুরেখা যাদবের পর তিনি এশিয়ার প্রথম মহিলা লোকোমোটিভ চালক। ২০১৭ সালের মার্চ মাসে আন্তর্জাতিক নারী দিবসের সময় তৎকালীন ভারতের রাষ্ট্রপতি প্রণব মুখার্জির হাত থেকে তিনি মর্যাদাপূর্ণ নারী শক্তি পুরস্কার গ্রহণ করেন।\n\n\n== প্রারম্ভিক জীবন ==\nমমতাজ এম কাজীর জন্ম ও বেড়ে ওঠা মহারাষ্ট্র রাজ্যের বাণিজ্যিক রাজধানী মুম্বাইতে। তিনি একটি গোঁড়া মুসলিম পরিবার থেকে এসেছেন। তিনি ১৯৮৯ সালে সান্তাক্রুজের শেঠ আনন্দীলাল রোদার উচ্চ বিদ্যালয় থেকে স্নাতক ডিগ্রি অর্জন করেন। তাঁর বাবা আল্লারাখু ইসমাইল কাঠওয়ালা ভারতীয় রেলওয়েতে কর্মরত ছিলেন। মমতাজ তাঁর বাবার পদাঙ্ক অনুসরণ ক'রে পূর্ণকালীন ট্রেন চালক হিসেবে তাঁর কর্মজীবন শুরু করেন। তবে প্রথমে তাঁর বাবা তাঁকে রেল বিভাগে চাকরি নিতে দেননি। তিনি তাঁকে মেডিকেল ল্যাবরেটরি টেকনোলজির পাঠ্যক্রমটি সম্পন্ন করতে বলেছিলেন কিন্তু পরে মমতাজ তাঁকে রেলের সিদ্ধান্তের ব্যাপারে রাজি করান।\n\n\n== কর্মজীবন ==\n১৯৮৯ সালে স্নাতক শেষ করার পর, একই বছর তিনি ইঞ্জিন ড্রাইভার পদের জন্য আবেদন করেন। তিনি ১৯৯১ সালে ২০ বছর বয়সে ট্রেন চালানো শুরু করেন এবং ১৯৯৫ সালে লিমকা বুক অফ রেকর্ডস কর্তৃক প্রথম এশিয়ান মহিলা লোকোমোটিভ চালক হিসেবে স্বীকৃতি পান।\n২০০৫ সালে তিনি এএলপি-ডিজেল থেকে দ্বিতীয় মোটরওম্যান হিসেবে পদোন্নতি পান। তারপর থেকে তিনি ২০২৩ সাল পর্যন্ত ভারতের প্রথম এবং সবচেয়ে যানজটপূর্ণ রেলপথ, ছত্রপতি শিবাজি মহারাজ টার্মিনাস - থানে সেকশনের মধ্যে লোকাল ট্রেন চালনা করেন।\nমমতাজ নারী শক্তি পুরস্কার পেয়েছেন, ভারতে প্রতি বছর মহিলাদের কৃতিত্বের স্বীকৃতিস্বরূপ এই পুরস্কার দেওয়া হয়। তিনি ২০১৫ সালে ভারতীয় রেলওয়ে থেকে রেলওয়ে জেনারেল ম্যানেজার পুরস্কারও পেয়েছিলেন।\n\n\n== ব্যক্তিগত জীবন ==\nতিনি বৈদ্যুতিক প্রকৌশলী মাকসুদ কাজীকে বিয়ে করেছেন।\n\n\n== তথ্যসূত্র =="}