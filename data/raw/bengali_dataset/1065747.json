{"pageid": 1065747, "title": "গুলাম রাজাহ", "url": "https://bn.wikipedia.org/wiki?curid=1065747", "content": "গুলাম রাজাহ (১৬ ডিসেম্বর ১৯৪৬ - ২৯ জুন ২০২১) ছিলেন দক্ষিণ আফ্রিকার একজন ক্রিকেট প্রশাসক যিনি ১৯৯১ থেকে ২০১১ সাল পর্যন্ত দক্ষিণ আফ্রিকা জাতীয় ক্রিকেট দলের ব্যবস্থাপক হিসেবে দায়িত্ব পালন করেন। দক্ষিণ আফ্রিকা ক্রিকেটের দীর্ঘমেয়াদী ব্যবস্থাপক হিসেবে তিনি ১৯৯২ সালের সংস্করণ থেকে ২০১১ সালের টুর্নামেন্ট পর্যন্ত ছয়টি বিশ্বকাপে দক্ষিণ আফ্রিকা দলকে পরিচালনা করেছেন।\nরাজাহকে দক্ষিণ আফ্রিকার ক্রিকেটের অন্যতম পথিকৃৎ হিসাবে বিবেচনা করা হয়, বিশেষত আন্তর্জাতিক প্রতিযোগিতায় পদচারণার পরে। তাকে দক্ষিণ আফ্রিকার ক্রিকেটের জনক হিসাবেও বিবেচনা করা হয়। তিনি দক্ষিণ আফ্রিকার প্রথম ওয়ানডে দলের পরিচালক ছিলেন।\n\n\n== শিক্ষা ও কর্মজীবন ==\nরাজাহ ইংল্যান্ডের লেইসেস্টার বিশ্ববিদ্যালয় থেকে তার ফার্মেসি ডিগ্রি অর্জন করেছিলেন, কারণ বর্ণবাদী দক্ষিণ আফ্রিকাতে তখন কেবলমাত্র শ্বেতাঙ্গদেরই এই জাতীয় অধিকার ছিল এবং সেখানে তাঁকে বিশ্ববিদ্যালয়ের ডিগ্রি দেওয়া হয়নি।\nএকজন পূর্ণকালীন ফার্মাসিস্ট হয়েও রাজা ক্রিকেটে আগ্রহী ছিলেন। ১৯৯১ সালে তিনি দক্ষিণ আফ্রিকা ক্রিকেট দলের ব্যবস্থাপক নিযুক্ত হন। ব্যবস্থাপক হিসেবে তার প্রথম আন্তর্জাতিক দায়িত্ব আসে ১৯৯১ সালে ভারত সফরে যেখানে দক্ষিণ আফ্রিকা ভারতের বিপক্ষে ক্লাইভ রাইসের নেতৃত্বে তিন ম্যাচের ওয়ানডে সিরিজ খেলে। বর্ণবৈষম্যনীতির কারণে নিষিদ্ধ হওয়ার পর আন্তর্জাতিক ক্রিকেটে পুনরায় যুক্ত হওয়ার পর এটি দক্ষিণ আফ্রিকার হয়ে প্রথম আন্তর্জাতিক সিরিজ ছিল। শেষ পর্যন্ত দক্ষিণ আফ্রিকা ২-১ ব্যবধানে সিরিজ হেরে গেলেও দল ব্যবস্থাপক হিসেবে রাজার মেয়াদে প্রথমবারের মতো ওডিআই জয়ের দেখা পেয়েছিল তারা।\nরাজাহর তত্ত্বাবধানে আন্তর্জাতিক ক্রিকেটে দক্ষিণ আফ্রিকা গোল্ডেন রান অর্জন করেছিল, ১৯৯৮ সালে আইসিসি নকআউট ট্রফির উদ্বোধনী সংস্করণে জয় লাভ করে এবং ১৯৯৮ সালের কমনওয়েলথ গেমসে স্বর্ণ পদক জিতেছিল, ১৯৯৯ সালের ক্রিকেট বিশ্বকাপের সেমিফাইনালে এবং ২০০২ সালের আইসিসি চ্যাম্পিয়নস ট্রফির সেমিফাইনালে উঠেছিল, ইংল্যান্ডের মাঠে ইংল্যান্ডের বিপক্ষে টেস্ট সিরিজ জয় এবং ২০০৮ সালে অস্ট্রেলিয়ার মাঠে অস্ট্রেলিয়ার বিপক্ষে টেস্ট সিরিজ জয় পেয়েছিল। আন্তর্জাতিক ক্রিকেট কাউন্সিল কর্তৃক ২০০৫ সালের আইসিসি সুপার সিরিজে অস্ট্রেলিয়ার বিপক্ষে আইসিসি বিশ্ব একাদশ দলের ব্যবস্থাপক হিসেবেও রাজাহকে মনোনীত করা হয়েছিল।\n২০১১ সালের ক্রিকেট বিশ্বকাপে নিউজিল্যান্ডের বিপক্ষে কোয়ার্টার ফাইনালে দক্ষিণ আফ্রিকা বাদ পড়ার পরে রাজাহ প্রোটিয়া দল পরিচালনা থেকে অবসর নেন। জাতীয় দলের ম্যানেজার হিসেবে তার মেয়াদকালে দক্ষিণ আফ্রিকার পক্ষে ১৭৯টি টেস্ট, ৪৪৪টি ওয়ানডে ও ৪০টি টি২০তে মোট ১০৭ জন খেলোয়াড় খেলেছেন।\nরাজাহ গাউটেং ক্রিকেট বোর্ডেও দায়িত্ব পালন করেন এবং সিনিয়র প্রাদেশিক নির্বাচক হিসেবে ও ঐক্য আলোচনার সময় ট্রান্সভাল ক্রিকেট বোর্ডের নির্বাহীর সাথে যৌথভাবে দায়িত্ব পালন করেন।\n\n\n== ব্যক্তিগত জীবন ==\nরাজাহর দাদা-দাদি ভারতের সুরাটের নিকটবর্তী খাটুর গ্রামের বাসিন্দা ছিলেন। তিনি বিবাহিত ছিলেন এবং তার দুটি সন্তান ছিল।\n\n\n== মৃত্যু ==\nপ্রায় দুই মাস ভেন্টিলেটরে রাখার পর কোভিড-১৯ এর কারণে ২০২১ সালের ২৯ জুন রাজধানী জোহানেসবার্গে ৭৪ বছর বয়সে গুলাম রাজাহ মারা যান। সেদিন পরে, দক্ষিণ আফ্রিকা ক্রিকেট দলের খেলোয়াড়রা ওয়েস্ট ইন্ডিজের বিপক্ষে দলের তৃতীয় টি-টোয়েন্টি ম্যাচের প্রাক্কালে কালো আর্মব্যান্ড পরেছিলেন এবং তার স্মরণে খেলা শুরুর আগে এক মিনিটের নীরবতা পালন করেছিলেন। দক্ষিণ আফ্রিকার খেলোয়াড় তাব্রাইজ শামসি ওয়েস্ট ইন্ডিজ দলের বিপক্ষে দলের এক রানের জয় রাজাহকে উৎসর্গ করেন।\n\n\n== তথ্যসূত্র =="}