{"pageid": 1121093, "title": "আন-নাসি", "url": "https://bn.wikipedia.org/wiki?curid=1121093", "content": "নাসি' (আরবি: ٱلنَّسِيء, আন-নাসি \"স্থগিতকরণ\"), এছাড়াও নাসী উচ্চারিত হয়, ছিল প্রাক-ইসলামি আরব বর্ষপঞ্জির একটি নিয়ম, যা \"চারটি নিষিদ্ধ মাস\" প্রসঙ্গে কুরআনে উল্লেখ করা হয়েছে। প্রাক-ইসলামি আরবে, \"স্থগিত\" করার সিদ্ধান্তটি বনু কিনানাহের আল-কালামাস নামে পরিচিত একজন ব্যক্তি ও তাদের বংশধরদের দ্বারা পরিচালিত হত। এর অর্থের বিভিন্ন ব্যাখ্যা প্রস্তাব করা হয়েছে।\n\n\n== সৌরচান্দ্রিক বর্ষপঞ্জির উপর অনির্ভরশীল স্থগিতকরণ হিসেবে ==\nকিছু গবেষক মনে করেন যে মধ্য আরবে ব্যবহৃত প্রাক-ইসলামি বর্ষপঞ্জি ছিল আধুনিক ইসলামি বর্ষপঞ্জির মতই একটি খাঁটি চন্দ্র নির্ভর বর্ষপঞ্জি। এই দৃষ্টিভঙ্গি অনুসারে, নাসি ' মক্কার আরবদের পৌত্তলিক অনুশীলনের সাথে সম্পর্কিত, যেখানে তারা একটি বর্ষপঞ্জির হেরফের না করে একটি নির্দিষ্ট বছরের মধ্যে নিষিদ্ধ মাসগুলির বন্টন পরিবর্তন করত। এই ব্যাখ্যাটি আরব ঐতিহাসিক এবং অভিধানবিদদের দ্বারা সমর্থিত, যেমন ইবনে হিশাম, ইবনে মঞ্জুর এবং তাফসিরের সংকলন। এইভাবে ইসলামের বিশ্বকোষের উপসংহারে বলা হয়েছে, \"[নাসি'র] এই আরবি পদ্ধতিটি শুধুমাত্র মক্কার আশেপাশে হজ্জ এবং এর সাথে সম্পর্কিত মেলাগুলিকে বছরের একটি উপযুক্ত মৌসুমে স্থানান্তরিত করার উদ্দেশ্যে করা হতে পারে। এটি সাধারণভাবে পালন করার জন্য একটি নির্দিষ্ট বর্ষপঞ্জি প্রতিষ্ঠার উদ্দেশ্য ছিল না।\"\nএই ব্যাখ্যাটি একটি প্রারম্ভিক সাবাইয়ীয় ভাষার শিলালিপি দ্বারাও সমর্থিত, যেখানে যুদ্ধের কারণে একটি ধর্মীয় আচার \"স্থগিত\" (নাসি) করা হয়েছিল। এই শিলালিপির প্রেক্ষাপট অনুসারে, ক্রিয়াপদ নাসি-এর সাথে আন্তঃকালকরণের কোন সম্পর্ক নেই, তবে শুধুমাত্র বর্ষপঞ্জির মধ্যেই ধর্মীয় ঘটনাকে স্থানান্তরিত করার সাথে সম্পর্ক রয়েছে। এই প্রাচীন শিলালিপি এবং কুরআনের ধর্মীয় ধারণার সাথে সাদৃশ্য ইঙ্গিত করে যে নাসি'র কুরআনের অর্থ অ-বর্ষপঞ্জি স্থগিতকরণকেও নির্দেশ করতে পারে।\n\n\n== সৌরচান্দ্রিক অধিমাস হিসেবে ==\nঅন্যান্যরা একমত যে প্রাক-ইসলামি বর্ষপঞ্জিটি মূলত একটি চন্দ্র বর্ষপঞ্জি ছিল, তবে বলা হয় যে হিজরতের প্রায় ২০০ বছর পূর্বে এটি একটি সৌর- চান্দ্রিক বর্ষপঞ্জিতে রূপান্তরিত হয়েছিল যাতে সময়ে সময়ে একটি অধি মাস যুক্ত করা যায় যার ফলে বছরের ঋতুর মধ্যে তীর্থযাত্রা পড়ে, যখন ব্যবসা সবচেয়ে ভাল চলত। এই ব্যাখ্যাটি প্রথম প্রস্তাব করেছিলেন মধ্যযুগীয় মুসলিম জ্যোতিষী এবং জ্যোতির্বিদ আবু মাশর আল-বালখি এবং পরবর্তীতে আল-বিরুনি, আল-মাসুদী ও কিছু পশ্চিমা পণ্ডিত, কুরআন পণ্ডিত ও অনুবাদক আব্দুল্লাহ ইউসুফ আলীও এই মত পোষণ করেছেন।\nএই ব্যাখ্যাটি নাসি'কে \"আন্তঃগণনা\" (কাবিসা-) এর আরবি শব্দের প্রতিশব্দ বলে মনে করে। এটি আরও বলে যে প্রতি দ্বিতীয় বা তৃতীয় বছরে বছরের শুরুতে এক মাস পিছিয়ে দেওয়া হত। আন্তঃগণনা তীর্থযাত্রার মাসকে দ্বিগুণ করে, অর্থাৎ, তীর্থযাত্রার মাস এবং পরবর্তী মাসটিকে একই নাম দেওয়া হত, বছরের পরবর্তী সমস্ত মাসের নাম এবং পবিত্রতা এক এক করে স্থগিত করা হত। প্রথম আন্তঃকাল প্রথম মাস মুহররমে দ্বিগুণ হত, তারপর তিন বছর পরে দ্বিতীয় মাসে সফর দ্বিগুণ হত, যতক্ষণ না যখন এটি পুনরাবৃত্তি হয়ে আন্তঃকালটি বছরের বারোটি মাস অতিক্রম করে এবং মুহররমে ফিরে আসে। আরবীয়রা, আবু মাশর দ্বারা উল্লিখিত একটি ব্যাখ্যা অনুসারে, ইহুদিদের দ্বারা ব্যবহৃত হিব্রু বর্ষপঞ্জি থেকে এই ধরনের আন্তঃকালকরণ সম্পর্কে শিখেছিল, যেহেতু আন্তঃকালকরণ নাসি দ্বারা ঘোষণা করা হয়েছিল, যার অর্থ \"রাজপুত্র\" বা \"শাসক\"। যাত্রাপুস্তক ১২-এ ইমরানের পুত্র মুসা বিন ইমরানের নির্দেশিত হিব্রু বর্ষপঞ্জিটি অপরিহার্যভাবে সৌরচান্দ্রিক, কারণ চন্দ্র নববর্ষটি আভিভ মাসে বা বসন্ত মাসে স্থির করা হয়েছে এবং তা সারা বছর ঘুরতে পারে না।\n\n\n== ইসলামে নিষেধাজ্ঞা ==\nহিজরতের দশম বছরে, অধ্যায় ৯:৩৬-৩৭ অনুযায়ী, নাসি'র বিষয়ে একটি নিষেধাজ্ঞা প্রণীত হয়:\n\nনিশ্চয়ই আকাশমন্ডলী ও পৃথিবী সৃষ্টির দিন থেকে আল্লাহর বিধানে মাস গণনায় বারটি। এর মধ্যে বিশেষ রূপে চারটি মাস হচ্ছে সম্মানিত। এটাই হচ্ছে সুপ্রতিষ্ঠিত ধর্ম। অতএব তোমরা এ মাসগুলিতে (ধর্মের বিরুদ্ধাচরণ করে) নিজেদের ক্ষতি সাধন করনা, আর মুশরিকদের বিরুদ্ধে সকলে একযোগে যুদ্ধ কর, যেমন তারা তোমাদের বিরুদ্ধে সকলে একযোগে যুদ্ধ করে। আর জেনে রেখ যে, আল্লাহ মুত্তাকীদের সাথে রয়েছেন।নিশ্চয়ই এই (মাসগুলির) স্থানান্তর কুফরের মধ্যে আরও কুফরী বৃদ্ধি করা, যা দ্বারা কাফিরদেরকে পথভ্রষ্ট করা হয়। (তা এ রূপে যে) তারা সেই হারাম মাসকে কোন বছর হালাল করে নেয় এবং কোন বছর হারাম মনে করে, আল্লাহ যে মাসগুলিকে হারাম করেছেন, যেন তারা ওগুলির সংখ্যা পূর্ণ করে নিতে পারে, অতঃপর তারা আল্লাহর নিষিদ্ধ মাসগুলিকে হালাল করে নেয়, তাদের দুস্কর্মগুলি তাদের কাছে শোভনীয় মনে হয়, আর আল্লাহ এইরূপ কাফিরদেরকে হিদায়াত (এর তাওফীক দান) করেননা।\nনাসি'র নিষেধাজ্ঞা সম্ভবত তখন ঘোষণা করা হয়েছিল যখন আন্তঃগণনাকৃত মাসটি নাসি মাস শুরু হওয়ার ঠিক আগে তার অবস্থানে ফিরে এসেছিল। যদি নাসি'র অর্থ আন্তঃকালকরণ, তাহলে ১ম হিজরি ও ১০ম হিজরির মধ্যে আন্তঃকালীয় মাসের সংখ্যা এবং অবস্থান অনিশ্চিত; হিজরত, বদর উহুদ এবং খন্দকের যুদ্ধের মতো ইসলামের প্রাথমিক গুরুত্বপূর্ণ ঘটনাগুলোর জন্য সাধারণত উদ্ধৃত করা পশ্চিমা বর্ষপঞ্জিত তারিখগুলো সতর্কতার সাথে দেখা উচিত কারণ সেগুলো এক, দুই বা এমনকি তিনটি চন্দ্র মাস পর্যন্ত ভুল হতে পারে।\nএই নিষেধাজ্ঞাটি মুহাম্মাদ বিদায়ী খুতবার সময় উল্লেখ করেছিলেন যা মক্কায় বিদায়ী হজ্জের সময় আরাফাত পর্বতে ১০ হিজরির ৯ জ্বিলহজ্জ তারিখের বিদায় হজ্জের ভাষণ (জুলীয় তারিখ শুক্রবার ৬ মার্চ, ৬৩২ খ্রিস্টাব্দ) দেওয়া হয়েছিল।\n\nঅবশ্যই নাসি' একটি জঘন্য সংযোজন, যা কাফেরদেরকে পথভ্রষ্ট করেছে। এক বছর তারা নাসিকে অনুমোদন করে, আরেক বছর তারা নিষেধ করে। তারা পবিত্র মাসের সংখ্যার ক্ষেত্রে ঐশ্বরিক নির্দেশ পালন করে, কিন্তু প্রকৃতপক্ষে তারা যা আল্লাহ অলঙ্ঘনীয় বলে ঘোষণা করেছেন তা অপবিত্র করে এবং ঈশ্বর যা অপবিত্র বলে ঘোষণা করেছেন তা পবিত্র করে। নিঃসন্দেহে সময়, সৃষ্টি থেকে, আসমান ও জমিনের সৃষ্টির সময় যেমনটি হয়ে এসেছে। আল্লাহর দৃষ্টিতে মাসের সংখ্যা বারো। এই বারো মাসের মধ্যে চারটি পবিত্র, যথাক্রমে, রজব, যা একা এবং তিনটি পরপর।\nমুহাম্মাদ উল্লিখিত তিনটি পরপর নিষিদ্ধ মাস (যে মাসগুলিতে যুদ্ধ নিষিদ্ধ) হল জ্বিলকদ, জ্বিলহজ্জ এবং মুহররম। একক নিষিদ্ধ মাস হল রজব। এই মাসগুলোকে নতুন ইসলামিক বর্ষপঞ্জি ও প্রাক-ইসলামি মক্কীয় বর্ষপঞ্জি উভয় ক্ষেত্রেই নিষিদ্ধ বলে মনে করা হতো।\n\n\n== আরও দেখুন ==\nইসলামি বর্ষপঞ্জি\n\n\n== তথ্যসূত্র =="}