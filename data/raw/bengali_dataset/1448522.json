{"pageid": 1448522, "title": "আলফা রেজিও", "url": "https://bn.wikipedia.org/wiki?curid=1448522", "content": "আলফা রেজিও হলো শুক্র গ্রহের একটি অঞ্চল। এর কেন্দ্রের স্থানাঙ্ক ২২° উত্তর ও ৫° পূর্ব এবং এটি এর কেন্দ্র হতে প্রায় ১,৫০০ কিলোমিটার (৯৩০ মাইল) পর্যন্ত বিস্তৃত।\n\n\n== আবিষ্কার ও নামকরণ ==\n১৯৬৪ সালে রিচার্ড গোল্ডস্টেইন এই অঞ্চলটি আবিষ্কার করে এর নামকরণ করেন। নামটি ১৯৭৬ সাল হতে ১৯৭৯ সালের মধ্যে ইন্টারন্যাশনাল অ্যাস্ট্রোনমিক্যাল ইউনিয়নের ওয়ার্কিং গ্রুপ ফর প্ল্যানেটারি সিস্টেম নোমেনক্লাচার (IAU/WGPSN) কর্তৃক অনুমোদিত হয়। ম্যাক্সওয়েল মন্টেস, আলফা রেজিও এবং বেটা রেজিও - এই তিনটি ব্যতিক্রম, যেখানে শুক্রের পৃষ্ঠ বৈশিষ্ট্যগুলোর নামকরণ নারীদের নামে: মহিলা বা দেবীদের নামে করার নিয়মের ব্যতিক্রম পদ্ধতি অনুসৃত হয়েছে। এমনটি ঘটার কারণ হলো, প্রারম্ভিক রাডার সমীক্ষায় প্রদর্শিত প্রধান বৈশিষ্ট্যগুলোকে গ্রীক বর্ণমালার অক্ষরগুলো অনুসারে নামকরণ করা হয়; আলফা রেজিও সেই সমীক্ষায় প্রাপ্ত বৈশিষ্ট্যমণ্ডিত অঞ্চলগুলোর মধ্যে অন্যতম একটি।\n\n\n== বিবরণ ==\nঅঞ্চলটির পৃষ্ঠটি টেসেরা নামে পরিচিত, যার অর্থ এমন একটি ভূখণ্ড যা অত্যন্ত বিকৃত হয়েছে এবং বিকৃতিগুলো একাধিক দিক হতে ঘটেছে এবং ঘনিষ্ঠভাবে বিস্তৃত। এই শব্দটি গ্রীক শব্দ \"টাইলড\" থেকে উদ্ভূত (রাশিয়ান বিশ্লেষকগণ ভেনেরা ১৫ এবং ভেনেরা ১৬ কর্তৃক প্রেরিত চিত্র বিশ্লেষণ করে দেখিয়েছেন যে এই ভূখণ্ডটিকে একটি কাঠের মেঝের মতো দেখায়)। সকল টেসেরা অঞ্চলের মতোই এটিও আশেপাশের ভূখণ্ডের তুলনায় ১ থেকে ২ কিলোমিটার উচ্চতার এবং সংকোচনমূলক ভাঁজ বলে মনে হয় যা প্রবলভাবে বিকৃত। বেশিরভাগ টেসেরা খণ্ডের মতো আশেপাশের আগ্নেয় সমভূমিগুলো আলফার প্রান্তের চারপাশে প্রবাহিত বলে মনে হয় এবং এরা আলফার তুলনায় নবীন।\n\n\n== বিশেষত্ব ==\nভেনাস এক্সপ্রেস কক্ষ-প্রদক্ষিনকারী মহাকাশযান কর্তৃক প্রস্তুতকৃত একটি অবলোহিত-মানচিত্রে দেখা যায় যে গ্রহটির অধিকাংশ স্থানের শিলার তুলনায় আলফা রেজিও মালভূমির শিলাগুলোর রঙ হালকা এবং পুরানো মনে হয়। পৃথিবীর ক্ষেত্রে দেখা গিয়েছে যে, এই ধরনের হালকা রঙের শিলাগুলো সাধারণত গ্রানাইট জাতীয় হয়ে থাকে এবং এগুলো মহাদেশীয় ভূভাগ তৈরি করে থাকে।\n\n\n== আরও দেখুন ==\nবেটা রেজিও।\n\n\n== তথ্যসূত্র ==\n\n\n== বহিঃসংযোগ =="}