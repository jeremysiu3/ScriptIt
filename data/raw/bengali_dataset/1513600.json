{"pageid": 1513600, "title": "জিম্বাবুয়ের রাজনৈতিক ইতিহাস", "url": "https://bn.wikipedia.org/wiki?curid=1513600", "content": "জিম্বাবুয়ের আধুনিক রাজনৈতিক ইতিহাসের আলোচনা শুরু হয় ১৮৯০-এর দশকে দক্ষিণ রোডেশিয়া নামে পরিচিত শ্বেতাঙ্গদের আগমনের ঘটনা আলোচনার মধ্য দিয়ে। প্রথমদিকে, ব্রিটিশ সাউথ আফ্রিকা কোম্পানি কর্তৃক নিযুক্ত একজন প্রশাসক দ্বারা দেশটি পরিচালিত হত। যখন দেশটিতে দায়িত্বশীল সরকার ব্যবস্থা চালু হয়, তখন ১৯২৩ সালের অক্টোবরে প্রথম প্রধানমন্ত্রীর পদটি তৈরি করা হয়। পরে স্যার চার্লস কোঘলানকে দেশটির প্রথম প্রধানমন্ত্রী হিসেবে নিয়োগ করা হয়। তবে তখন পদটির নাম ছিল প্রিমিয়ার। তৃতীয় প্রধানমন্ত্রী জর্জ মিচেল ১৯৩৩ সালে পদের নাম পরিবর্তন করে প্রধানমন্ত্রী রাখেন। রোডেশিয়ার প্রধানমন্ত্রী মূলত একজন ব্রিটিশ ঔপনিবেশিক গভর্নরের প্রতীকী তত্ত্বাবধানে ব্রিটিশ মহামান্যের রোডেশীয় সরকারের প্রধান হিসেবে কাজ করতেন। তবে ১১ নভেম্বর ১৯৬৫ সালে রোডেশিয়া তার অস্বীকৃত একতরফা স্বাধীনতার ঘোষণাপত্র জারি করার পর পদটি বাতিল হয়ে যায়। এরপর থেকে রোডেশিয়া সরকার গভর্নরের মতো ব্রিটিশ-ল নিযুক্ত ব্যক্তিত্বদের করায়ত্ব থেকে মুক্ত হয়। তবে, দ্বিতীয় এলিজাবেথের প্রতি তাদের ঘোষিত আনুগত্যের কারণে অস্বীকৃত এই রাষ্ট্রের সরকার ব্যবস্থা অপরিবর্তিত ছিল। এই নিয়ম ১৯৭০ সালের মার্চ পর্যন্ত বহাল ছিল। এরপর ১৯৭০ সালের মার্চে রোডেশিয়া প্রজাতান্ত্রিক সরকার ব্যবস্থা চালুর পর এর সমাপ্তি ঘটে। প্রজাতন্ত্রী রোডেশিয়ায় প্রধানমন্ত্রী নামমাত্রে রাষ্ট্রপতির কাছে প্রতিবেদন জমা দিতেন। প্রধানমন্ত্রীর দায়িত্বগুলো ছিল সরকারের অন্যান্য সদস্যদের মনোনীত করা, রোডেশীয় মন্ত্রিসভার বৈঠকে সভাপতিত্ব করা এবং পরিষদের জন্য নতুন সাধারণ নির্বাচন কখন ডাকা হবে তা নির্ধারণ করা। কৃষ্ণাঙ্গ সংখ্যাগরিষ্ঠ শাসনের অধীনে রোডেশিয়া পুনর্গঠনের পরও প্রথমে ১৯৭৯ সালে জিম্বাবুয়ে-রোডেশিয়ায় এবং তার পরের বছর জিম্বাবুয়েতেও প্রধানমন্ত্রী এই ভূমিকা পালন করতেন। জিম্বাবুয়ের সরকার ১৯৮০ থেকে ১৯৮৭ সাল পর্যন্ত একজন প্রধানমন্ত্রীর নেতৃত্বাধীন ছিল। এরপর একটি নির্বাহী রাষ্ট্রপতি এই পদটি বাতিল করেছিলেন। ১৯৮৭ সালে প্রাক্তন প্রধানমন্ত্রী রবার্ট মুগাবে রাষ্ট্রপতি হন। ২০১৭ সালের অভ্যুত্থানের সময় এমারসন মানাঙ্গাগওয়া তার স্থলাভিষিক্ত হন।\n\n\n== ১৮৯০–১৯২৩: ব্রিটিশ দক্ষিণ আফ্রিকা কোম্পানির শাসন ==\n\n\n=== প্রসঙ্গ ===\n\n১৮৮৮ সালের ৩০ অক্টোবরে মাতাবেলেল্যান্ডের রাজা লোবেনগুলার কাছ থেকে খনির উপর অধিকার হিসেবে রুড ছাড়পত্র লাভের পর ১৮৮৯ সালের অক্টোবরে রানী ভিক্টোরিয়া সিসিল রুড এবং তার ব্রিটিশ দক্ষিণ আফ্রিকা কোম্পানিকে একটি রাজকীয় সনদ প্রদান করেন। এই সনদের অধীনে তিনি কোম্পানিকে আদিবাসী শাসকদের সাথে বাণিজ্য, ব্যাংক গঠন, জমির মালিকানা ও ব্যবস্থাপনা এবং পুলিশ বাহিনী গঠন ও পরিচালনার ক্ষমতা প্রদান করেছিলেন। তবে শর্ত ছিল যে, এই অধিকারের বিনিময়ে ব্রিটিশ সাউথ আফ্রিকা কোম্পানি তাদের অধিগ্রহণকৃত যেকোনো অঞ্চল পরিচালনা ও উন্নয়ন করবে। শর্তে আরও বলা হয়েছিল যে, বর্তমান আফ্রিকান শাসকদের দ্বারা প্রণীত আইনগুলিকে সম্মান করবে এবং তার সীমানার মধ্যে মুক্ত বাণিজ্য বজায় রাখবে। যদিও কোম্পানিটি রানী ভিক্টোরিয়াকে দেয়া এই প্রতিশ্রুতিগুলির বেশিরভাগই পূরণ করেছিল, কিন্তু খনির অধিকারের বিষয়ে লোবেঙ্গুলা এবং অন্যান্য স্থানীয় নেতাদের মতামতগুলোকে বেশিরভাগ ক্ষেত্রেই উপেক্ষা করা হয়েছিল। ১৮৯৩ সালে এই শর্ত প্রতিবাদে লোবেঙ্গুলা তাদের সোয়ানা অঞ্চলের মিত্র এবং স্থানীয় মাশোনা জনগণকে সাথে নিয়ে কোম্পানির বিরুদ্ধে সংঘাতে লিপ্ত হয়। এ সংঘাতের ফলে বুলাওয়েতে অবস্থিত লোবেনগুলার রাজধানী পুড়িয়ে দেওয়া হয়েছিল, ১৮৯৪ সালের প্রথমদিকে গুটিবসন্তে লোবেঙ্গুলা মৃত্যু ঘটে এবং তার ইজিনডুনা (পরামর্শদাতাদের) কোম্পানির বশ্যতা শিকার করে নেয়। ১৮৯৭ সালে কোম্পানি উত্তর-পূর্বে অবস্থিত প্রতিবেশী মাশোনাল্যান্ড অঞ্চলের সহিংস বিদ্রোহ জোরপূর্বক দমন করেছিল।\nএই বিজয়ের পর ব্রিটিশ দক্ষিণ আফ্রিকা কোম্পানি বর্তমান জাম্বিয়া এবং জিম্বাবুয়ের সমতুল্য একটি দেশের নিয়ন্ত্রণ লাভ করেছিল। তারা এই অঞ্চলটিকে প্রথমে \"জাম্বেসিয়া\"  নামকরণ করেছিল। জাম্বেজি নদী জাম্বেসিয়াকে দ্বিখণ্ডিত করেছিল। তবে আদিম অভিবাসীরা তাদের এই বসবাসস্থলকে \" রোডেশিয়া \" নামে ডাকতে শুরু করে। তাই ১৮৯৫ সালে তাদের কোম্পানির হিতৈষীর সম্মানে কোম্পানি রোডেশিয়া নামটি আনুষ্ঠানিকভাবে গ্রহণ করে। তবে জাম্বেজির দক্ষিণে অবস্থিত মাতাবেলেল্যান্ড এবং মাশোনাল্যান্ডকে ১৮৯৮ সালে ব্রিটেন প্রথম আনুষ্ঠানিকভাবে \" দক্ষিণ রোডেশিয়া \" নামে অভিহিত করেছিল। সবশেষে ১৯০১ সালে এই দুই অঞ্চলকে এক নামে একত্রিত করা হয়। নদীর উত্তরের অঞ্চলগুলি বারোৎজিল্যান্ড-উত্তর-পশ্চিম রোডেশিয়া এবং উত্তর-পূর্ব রোডেশিয়াকে পৃথকভাবে শাসন করা হত। ১৯১১ সালে উত্তরের অঞ্চলগুলিকে একত্রিত করে উত্তর রোডেশিয়া গঠন করা হয়েছিল।\n\n\n=== কোম্পানির প্রশাসকগণ ===\n\nএই সময়ে দক্ষিণাঞ্চলীয় অঞ্চলগুলির সরকারের প্রধান কার্যত ছিলেন কোম্পানির আঞ্চলিক প্রশাসক। ১৮৯০ সালের ১২ সেপ্টেম্বরে রাজধানী ফোর্ট স্যালিসবারি প্রতিষ্ঠার পরপরই প্রথম প্রশাসক নিযুক্ত করা হয়েছিল। ১৮৯৯ সাল থেকে প্রশাসক দশ সদস্যের আইন পরিষদের অংশ হিসেবে শাসন পরিচালনা করতেন। এ আইন পরিষদ মূলত প্রশাসক, কোম্পানি কর্তৃক মনোনীত পাঁচজন সদস্য এবং নিবন্ধিত ভোটারদের দ্বারা নির্বাচিত চারজন সদস্য নিয়ে গঠিত ছিল। সময়ের সাথে সাথে কোম্পানির শাসনামলে নির্বাচিত সদস্যদের সংখ্যা ধীরে ধীরে বৃদ্ধি পেতে থাকে এবং ১৯২০ সালে কোম্পানি কর্তৃক মনোনীত সদস্য সংখ্যা ১৩ জন হয়েছিল। তারা ২০ সদস্যের আইন পরিষদে প্রশাসক এবং কোম্পানির ছয়জন কর্মকর্তার সাথে বসতেন। কোম্পানির রাজকীয় সনদ মূলত ১৯১৪ সালের অক্টোবরে শেষ হয়ে গিয়েছিল, যা ১৯১৫ সালে আরও দশ বছরের জন্য নবায়ন করা হয়। জাতীয় প্রশাসকের পদটিতে তিনজন ব্যক্তি অধিষ্ঠিত হয়েছিলেন। অন্য তিনজন এই পদে অধিষ্ঠিত ছিলেন যখন এতে কেবল মাশোনাল্যান্ডকে অন্তর্ভুক্ত করেছিল। ১৮৯৮ থেকে ১৯০১ সালের মধ্যে মাতাবেলেল্যান্ডে একটি পৃথক দপ্তর বিদ্যমান ছিল।\n\n\n=== সীমান্ত রাজনীতি: দায়িত্বশীল সরকারের দিকে ===\n\nপ্রথম বিশ্বযুদ্ধে সকল বর্ণের দক্ষিণ রোডেশীয়রা ব্রিটেনের হয়ে যুদ্ধ করেছিলেন। এই সময়ে ১৯১৭ সালে দায়িত্বশীল সরকার সমিতি (আরজিএ) গঠিত হয়েছিল। ১৯১৯ সালের মধ্যে দক্ষিণ আফ্রিকায় জন্মগ্রহণকারী বুলাওয়ে আইনজীবী স্যার চার্লস কোঘলান আরজিএর নেতা নির্বাচিত হন। আরজিএ ব্রিটিশ সাম্রাজ্যে দক্ষিণ রোডেশিয়ার জন্য  স্বায়ত্বশাসন চেয়েছিল। পূর্বে অস্ট্রেলিয়া, কানাডা, নিউজিল্যান্ড এবং দক্ষিণ আফ্রিকায় ব্রিটেনের উপনিবেশগুলিকে পূর্ণ অধিরাজ্যে পূর্বে পূর্বসূরী হিসাবে দেওয়া দায়িত্বশীল সরকারের মত ক্ষমতাই তাদের দাবি ছিল। এর কাছাকাছি সময়ে গঠিত দক্ষিণ আফ্রিকা ইউনিয়ন দক্ষিণ রোডেশিয়ার প্রস্তাবিত একীকরণের বিরোধিতা করেছিল। ব্রিটিশ সাউথ আফ্রিকা কোম্পানি কর্তৃক শাসিত অঞ্চলগুলির অন্তর্ভুক্তির বিষয়টি ১৯০৯ সালের দক্ষিণ আফ্রিকা আইনের ১৫০ ধারায় স্পষ্টভাবে বিধান করা হয়েছিল। এ বিধানের অধীনে ব্রিটিশ সংসদ আইন ১৯১০ সালে সাম্রাজ্যের কেপ, নাটাল, অরেঞ্জ নদী এবং ট্রান্সভাল উপনিবেশগুলিকে একীভূত করে একটি একক অধিরাজ্য ইউনিয়ন তৈরি করেছিল। কোম্পানি মূলত আফ্রিকানদের দ্বারা অঞ্চলটিতে সম্ভাব্য আধিপত্যের আশঙ্কায় দক্ষিণী বিরোধিতার সংযোজনের বিরোধিতা করেছিল। কিন্তু ১৯১৮ সালে যখন রোডেশিয়ার অবিচ্ছিন্ন জমি কোম্পানির নয় বরং রাজবংশের মালিকানাধীন বলে প্রিভি কাউন্সিল রায় দেয় তখন তারা নাটকীয়ভাবে নিজেদের সুর পরিবর্তন করে। জমি বিক্রির মাধ্যমে তহবিল সংগ্রহের ক্ষমতা হারানোর ফলে কোম্পানির শেয়ারহোল্ডারদের লভ্যাংশ প্রদানের ক্ষমতা ব্যাহত হয় এবং দক্ষিণ রোডেশিয়ার উন্নয়ন ধীর হয়ে যায়। ইউনিয়নের সদস্যপদ উভয় সমস্যার সমাধানে সাহায্য করতে পারে এই বিশ্বাসে কোম্পানিটি তখনও দক্ষিণ আফ্রিকার পঞ্চম প্রদেশ হিসেবে দক্ষিণ রোডেশিয়ার অন্তর্ভুক্তিকে সমর্থন করেছিল। তবে, দক্ষিণ রোডেশীয় বসতি স্থাপনকারীদের বেশিরভাগই এই দাবির বিরোধিতা করেছিলেন। তাদের বেশিরভাগই স্বায়ত্বশাসন চেয়েছিলেন এবং বিপুল সংখ্যক লোক আরজিএর পক্ষে ভোট দিতে চেয়েছিলে । ১৯২০ সালের আইন পরিষদ নির্বাচনে আরজিএ ১৩টি প্রতিদ্বন্দ্বিতাপূর্ণ আসনের মধ্যে দশটি জিতেছিল। ১৯২২ সালের ২৭ অক্টোবর উপনিবেশের ভবিষ্যৎ নিয়ে একটি গণভোট অনুষ্ঠিত হয়। তৎকালীন ব্রিটেনের উপনিবেশিক সচিব উইনস্টন চার্চিলের পরামর্শে তার প্রিপ্রসেসর ভিসকাউন্ট মিলনারের উদ্যোগে অনুষ্ঠিত এই নির্বাচনে দায়িত্বশীল সরকার ৫৯% ভোটে জয়লাভ করে। ১৯২৩ সালের ১২ সেপ্টেম্বর দক্ষিণ রোডেশিয়া ব্রিটিশ সাম্রাজ্যের থেকে মুক্ত হয় এবং একই বছরের ১ অক্টোবরে পূর্ণ স্বায়ত্তশাসন লাভ করে। নতুন দক্ষিণ রোডেশীয় সরকার তাৎক্ষণিকভাবে ব্রিটিশ ট্রেজারি থেকে ২ মিলিয়ন পাউন্ডের বিনিময়ে ভূখণ্ড কিনে নেয় যার ঠিক দশ বছর পর দেশের খনিজ অধিকার ফিরিয়ে দেবার জন্য ব্রিটিশ সাউথ আফ্রিকা কোম্পানিকে একই পরিমাণ অর্থ প্রদান করে।\n\n\n== ১৯২৩–১৯৬৫: ঔপনিবেশিক প্রধানমন্ত্রী ==\n\n\n=== প্রারম্ভিক বছরগুলোতে দায়িত্বশীল সরকার (১৯২৩-১৯৫৩) ===\n\nআরজিএ নিজেদের পুনর্গঠিত করে রোডেশিয়া পার্টিতে পরিণত হয়। কোঘলান দক্ষিণ রোডেশিয়ায় প্রথম প্রিমিয়ার হন। ১৯৩৩ সালে এই পদে অধিষ্ঠিত তৃতীয় ব্যক্তি জর্জ মিচেল পদবিটি পরিবর্তন করে নাম রাখেন প্রধানমন্ত্রী। ১৯৩২ সালে দক্ষিণ রোডেশিয়ার নেতাকে প্রথমবারের মতো একটি সাম্রাজ্যিক সম্মেলনে আমন্ত্রণ জানানো হয়েছিল। যদিও দক্ষিণ রোডেশিয়ার উল্লেখযোগ্য অধিরাজ্যিক ক্ষমতা ছিল না, তবুও সাম্রাজ্যের অন্যত্র এটিকে ব্রিটেনের উপনিবেশগুলির মধ্যে একটি অসাধারণ উদাহরণ হিসেবে দেখা হত এবং অন্তর্ভুক্তির যোগ্য ছিল। কারন এটিই ছিল একমাত্র উপনিবেশ যার অধিবাসীরা নিজেই নিজেদের শাসন করত। এরপর থেকে দক্ষিণ রোডেশিয়ার প্রধানমন্ত্রীরা নিয়মিতভাবে এই ধরনের বৈঠকে যোগ দিতে শুরু করেন এবং ১৯৪৪ সাল থেকে কমনওয়েলথ প্রধানমন্ত্রীদের সম্মেলনে যোগ দিতে শুরু করেন।\nরোডেশিয়া পার্টি ১৯৩৩ সালের সেপ্টেম্বর পর্যন্ত ক্ষমতায় ছিল। কিন্তু জনপ্রিয় ভোটে অল্পের জন্য এগিয়ে থাকা সত্ত্বেও তারা সেপ্টেম্বর মাসের নির্বাচনে হেরে যাওয়ায় তারা তাদের ক্ষমতা হারায়। ৩০টি আসনের মধ্যে যেখানে রিফর্ম পার্টি ১৬টি আসন জিতে সেখানে রোডেশিয়া পার্টি মাত্র নয়টি আসন জিতে। যদিও রিফর্ম পার্টি নামে বামপন্থীরা ছিল। কিন্ত নতুন প্রধানমন্ত্রী ডঃ গডফ্রে হাগিন্স সহ এর অনেক নেতৃস্থানীয় সদস্য রাজনৈতিকভাবে রক্ষণশীল ছিলেন। দলের অন্য ডানপন্থী সদস্যরা ১৯৩৪ সালে রোডেশিয়া পার্টির সাথে একীভূত হয়ে ইউনাইটেড পার্টি গঠন করেন। তারা হাগিন্সের নেতৃত্বে রিফর্ম পার্টির বামপন্থী অংশকে পরাজিত করে ২৮ বছরের নিরবচ্ছিন্ন নেতৃত্বের সূচনা করেন।\nএই সরকার বৈদেশিক বিষয়ে জড়িত ছিল না তাই ব্রিটেনের নেতৃত্ব অনুসরণ করতে বাধ্য ছিল। তবে উপনিবেশটি দ্বিতীয় বিশ্বযুদ্ধের সময় মাতৃভূমিকে সমর্থন করে প্রতীকীভাবে সাম্রাজ্যের অন্য যেকোনো অংশের সামনে ব্রিটিশদের যুদ্ধ ঘোষণাকে নিশ্চিত করেছিল। পরবর্তী সংঘাতের সময়, সকল বর্ণ মিলিয়ে মোট ২৬,১০০ জনেরও বেশি দক্ষিণ রোডেশীয় সশস্ত্র বাহিনীতে কাজ করেছিলেন। জনবলের দিক থেকে অন্য যেকোনো ব্রিটিশ উপনিবেশ বা অধিরাজ্যের তুলনায় শ্বেতাঙ্গ জনসংখ্যার অনুপাতে এদের সবচেয়ে বেশি অবদান ছিল। এমনকি যুক্তরাজ্যেও এমন জনবল ছিল না। ১৯৪১ সালে ষষ্ঠ জর্জ হাগিন্সকে নাইট উপাধিতে ভূষিত করেন। যুদ্ধ চলমান থাকা সত্ত্বেও ব্রিটেন অধিরাজ্য মর্যাদার জন্য প্রস্তাব দেয়। হাগিন্স তার এই প্রস্তাবকে উড়িয়ে দিয়ে বলেন যে প্রথমে যুদ্ধে জয়লাভ করা অপরিহার্য। ১৯৫২ সালে আবারও অধিরাজ্যের ধারণা উত্থাপিত হয় কিন্তু স্যালিসবারি আবারও তা অমান্য করেন। বরং পরবর্তী এপ্রিলের শুরুর দিকে অনুষ্ঠিত একটি গণভোটের ফলাফল অনুসরণ করে উত্তর রোডেশিয়া ও নিয়াসাল্যান্ডের সরাসরি শাসিত ব্রিটিশ উপনিবেশগুলির সাথে একটি প্রাথমিকভাবে অর্ধ-স্বাধীন ফেডারেশনে প্রবেশ করে।\n\n\n=== রোডেশিয়া ও নিয়াসাল্যান্ড ফেডারেশনের একটি অঞ্চল হিসেবে (১৯৫৩-৬৩) ===\n\n১৯৫৩ সালের আগস্টে দক্ষিণ রোডেশিয়া, উত্তর রোডেশিয়া এবং নিয়াসাল্যান্ড নিয়ে রোডেশিয়া এবং নিয়াসাল্যান্ড ফেডারেশন গঠন করা হয়। এর এক মাস পর হাগিন্স একত্রিত এই ফেডারেশনের প্রথম প্রধানমন্ত্রী হিসেবে দায়িত্ব গ্রহণ করেছিলেন। স্যালিসবারিকে ফেডারেল রাজধানী হিসেবে মনোনীত করা হয় এবং ইউনাইটেড পার্টি নিজেদের নাম পরিবর্তন করে ইউনাইটেড রোডেশিয়া পার্টি রাখে। গারফিল্ড টড দক্ষিণ রোডেশিয়ার প্রধানমন্ত্রী হিসেবে দায়িত্ব গ্রহণ করেন। হাগিন্স তিন বছর ধরে ফেডারেল সরকারের নেতৃত্ব দেন। এর প্রায় ২৩ বছর পর তিনি জাতীয় নেতা হিসেবে ১৯৫৬ সালের নভেম্বরে অবসর গ্রহণ করেন। ১৯৫৭ সালের নভেম্বরে ইউনাইটেড রোডেশিয়া পার্টি ফেডারেল পার্টির সাথে একীভূত হয়ে ইউনাইটেড ফেডারেল পার্টি (ইউ এফ পি) গঠিত হয়। উদারপন্থী টডকে তার দলের অধিক ডানপন্থী সদস্যরা চার মাস পরে ১৯৫৮ সালের ফেব্রুয়ারিতে পদ থেকে বহিষ্কার করে। তার স্থলাভিষিক্ত হন স্যার এডগার হোয়াইটহেড । একই বছরের জুন মাসে টড ইউনাইটেড রোডেশিয়া পার্টি এবং ডোমিনিয়ন পার্টির বিরুদ্ধে ইউনাইটেড রোডেশিয়া পার্টির নিজস্ব সংস্করণের নেতৃত্ব দেন। কিন্তু নির্বাচনে তিনি একটি আসনও জিততে পারেননি। ইউএফপি ৩০টি আসনের মধ্যে ১৭টি জিতেছিল, বাকি আসনগুলো ডোমিনিয়ন পার্টি জিতেছিল।\nফেডারেল নেতা রয় ওয়েলেন্সকির অধীনে হোয়াইটহেড পরবর্তী চার বছর প্রধানমন্ত্রী হিসেবে দায়িত্ব পালন করেন। এ সময় কৃষ্ণাঙ্গ জাতীয়তাবাদী উচ্চাকাঙ্ক্ষা এবং পরিবর্তিত আন্তর্জাতিক মনোভাব ফেডারেশনকে পতনের দিকে ঠেলে দিয়েছিল। দক্ষিণ রোডেশিয়ায় ১৯৬১ সালে একটি গণভোটের ফলে গৃহীত সাংবিধানিক পরিবর্তনগুলি পূর্ববর্তী অ-বর্ণবাদী (যদিও যোগ্য) ভোটার তালিকাকে \"এ\" এবং \"বি\" তালিকায় বিভক্ত করেছিল। \"বি\" তালিকার যোগ্যতা কম ছিল এবং এটি সম্ভাব্য কৃষ্ণাঙ্গ ভোটারদের জন্য তৈরি করা হয়েছিল যারা পূর্বে ভোট দেয়ার যোগ্যতা অর্জন করেননি।\nএই পরিকল্পনাটি দক্ষিণ রোডেশীয় এবং ব্রিটিশ সরকার থেকে সম্মতি পেয়েছিল এবং প্রাথমিকভাবে দেশটির কৃষ্ণাঙ্গ জাতীয়তাবাদীদেরও সমর্থন পেয়েছিল। যদিও পরবর্তীকালে তারা তাদের অবস্থান পরিবর্তন করে বলেছিল যে পরিবর্তনগুলি যথেষ্ট পরিমাণে এগিয়ে যায়নি। কিছু সরকারি সদস্য ভোটারদের এই বিভাজনের বিরোধিতা করেছিলেন যা মূলত জাতিগত ভিত্তিতে এটিকে বিভক্ত করেছিল। ফেডারেল আইনভায় ইউএফপির প্রধান হুইপ ইয়ান স্মিথ প্রতিবাদে এই বলে পদত্যাগ করেছিলেন যে নতুন ব্যবস্থাটি \"বর্ণবাদী\"। প্রাক্তন ডোমিনিয়ন পার্টির নেতা উইনস্টন ফিল্ড ১৯৬২ সালে নভেম্বরের দক্ষিণ রোডেশীয় নির্বাচনে প্রতিদ্বন্দ্বিতা করার জন্য স্বাধীনতাপন্থী রোডেসিয়ান ফ্রন্ট (আরএফ) গঠন করেন, যেখানে স্মিথ তার ডেপুটি হিসেবে প্রতিদ্বন্দ্বিতা করেন এবং একটি আশ্চর্যজনক ফলাফলে ৫০টি আঞ্চলিক \"এ\"-রোল আসনের মধ্যে ৩৫টি জয়লাভ করেন। ফিল্ড এবং স্মিথ যথাক্রমে প্রধানমন্ত্রী এবং উপ-প্রধানমন্ত্রী হন। ১৯৬৩ সালের শেষ দিকে ফেডারেশন ভেঙে যাওয়ার পরেও তারা পদে বহাল থাকেন।\n\n\n=== ফেডারেশন থেকে ইউডিআই (১৯৬৪-৬৫) ===\n\n১৯৬৩ সালের ৩১ ডিসেম্বরে ফেডারেশন ভেঙে যাওয়ার পর ১৯৬৪ সালে উত্তর রোডেশিয়া এবং নিয়াসাল্যান্ড স্বাধীন হয়। কৃষ্ণাঙ্গ সংখ্যাগরিষ্ঠ সরকারের অধীনে উত্তর রোডেশিয়াকে জাম্বিয়া এবং নিয়াসাল্যান্ডকে মালাউই নামকরণ করা হয়। ব্রিটেনের অন্যান্য উপনিবেশে প্রতিষ্ঠিত \"সংখ্যাগরিষ্ঠ শাসনের আগে স্বাধীনতা নয়\" আদর্শের অধীনে দক্ষিণ রোডেশিয়াকেও স্বাধীনতার অধিকার থেকে বঞ্চিত করা হয়েছিল। ব্রিটিশদের দ্বিচারিতা দেখে আরএফ ক্ষুব্ধ হয়েছিল। ফিল্ড এবং স্মিথের মতে, ব্রিটেনের উপ-প্রধানমন্ত্রী এবং প্রথম পররাষ্ট্রমন্ত্রী র‍্যাব বাটলার ১৯৬৩ সালে এক সভায় মৌখিকভাবে প্রতিশ্রুতি দিয়েছিলেন যে তারা অন্য দুটি অঞ্চলের স্বাধীনতার বিনিময়ে স্যালিসবারি ফেডারেশন ভেঙে দিতে সাহায্য করবেন। তবে বাটলার এই কথাটি অস্বীকার করেন। এই সমস্যা সমাধানের জন্য মন্ত্রীদের তীব্র চাপের মুখে ফিল্ড সার্বভৌম রাষ্ট্রের দাবিতে ১৯৬৪ সালের মার্চ মাসে ইংল্যান্ডে যান, কিন্তু এক মাস পরে হতাশ হয়ে ফিরে আসেন। ১৩ এপ্রিল তিনি তার পদ থেকে পদত্যাগ করেন। এটি অনেক সরকারি অভ্যন্তরীণ ব্যক্তির কাছে অবাক করার মতো কিছু ছিল না, তবে সাধারণ জনগণের বেশিরভাগ অংশের কাছে এটি অবাক করার বিষয় মনে হয়েছিল। স্মিথ তাৎক্ষণিকভাবে মন্ত্রিসভার দায়িত্ব গ্রহণের আমন্ত্রণ গ্রহণ করেন, যদিও তিনি নিজের মনোনয়নে বিস্ময় প্রকাশ করেছিলেন। সেলুকওয়ে গ্রামীণ শহর থেকে একজন কৃষক এবং প্রাক্তন ব্রিটিশ রাজকীয় বিমান বাহিনীর পাইলট স্মিথ ছিলেন দক্ষিণ রোডেশিয়ার প্রথম স্থানীয়ভাবে জন্মগ্রহণকারী সরকারপ্রধান। তিনি তৎক্ষণাৎ তার পূর্বসূরীর চেয়ে স্বাধীনতার বিষয়ে আরও কঠোর অবস্থান গ্রহণের প্রতিশ্রুতি দেন। প্রধানমন্ত্রীত্বের মাত্র দুই মাসের মাথায় স্মিথ গভীরভাবে ক্ষুব্ধ হয়েছিলেন যখন হোয়াইটহল তাকে জানায় যে ১৯৩০ সালের পর প্রথমবারের মতো দক্ষিণ রোডেশিয়া কমনওয়েলথ প্রধানমন্ত্রীদের সম্মেলনে প্রতিনিধিত্ব করবেনা। ১৯৬৯ সালে হাগিন্স এটিকে \"কমনওয়েলথ থেকে [দক্ষিণ রোডেশিয়াকে] বের করে দেওয়ার\" সমতুল্য বলে বর্ণনা করেছিলেন। ১৯৬৪ সালের ২৪ অক্টোবরে যখন উত্তর রোডেশিয়া জাম্বিয়ায় পরিণত হয়, তখন দক্ষিণ রোডেশিয়া তার নাম থেকে \"দক্ষিণ\" বাদ দেয় এবং প্রস্তাবিত আইন প্রণয়ন করে। দুই মাস পরে ব্রিটেন এ প্রস্তাবিত আইন প্রত্যাখ্যান করে বলে যে উপনিবেশটি স্ব-শাসিত হলেও তাদের নিজস্ব নাম পরিবর্তন করার ক্ষমতা নেই। যাইহোক, স্যালিসবারি তার সংক্ষিপ্ত নাম ব্যবহার চালিয়ে যান। প্রধানত শ্বেতাঙ্গ রোডেশীয় সরকার দাবি করেছিল যে পূর্ণ রাষ্ট্রের দাবিতে তাদের প্রায় সকল বর্ণের সমর্থন রয়েছে। ১৯৬৪ সালের অক্টোবরে ৬২২ জন কৃষ্ণাঙ্গ প্রতিনিধির সমন্বয়ে একটি জাতীয় ইন্দাবা (উপজাতি সম্মেলন) সর্বসম্মতিক্রমে ১৯৬১ সালের সংবিধানের অধীনে স্বাধীনতাকে সমর্থন করে এবং এক মাস পরে একটি সাধারণ স্বাধীনতার গণভোটে ৮৯% \"হ্যাঁ\" ভোট পড়ে। হ্যারল্ড উইলসনের ব্রিটিশ লেবার মন্ত্রিসভা এই মতামতের কোনও মূল্যায়নকে বিশ্বাস করেনি এবং সার্বভৌম স্বাধীনতা প্রদানের আগে তাৎক্ষণিকভাবে সংখ্যাগরিষ্ঠ শাসনে স্থানান্তরের উপর জোর দিয়ে চলেছে। স্বাধীনতার নির্বাচনী প্রতিশ্রুতির উপর প্রচারণা চালিয়ে আরএফ ১৯৬৫ সালের মে মাসে একটি নতুন সাধারণ নির্বাচনের ডাক দেয় এবং ৫০টি \"এ\"-রোল আসনের সবকটিতে জয়লাভ করে। স্মিথ এবং উইলসনের মধ্যে আলোচনা বছরের বাকি সময় জুড়ে চলার পরও বারবার ব্যর্থ হচ্ছিল। জুলাই থেকে সেপ্টেম্বরের মধ্যে রোডেশিয়ার লিসবনে একটি প্রতিনিধি মিশন গঠিত হয়। ব্রিটেন এর বিরোধিতা করলেও এ মিশন গঠনের কাজটি থামাতে ব্যর্থ হয়েছিল। ১৯৬৫ সালের অক্টোবরে স্মিথ লন্ডন সফরের পরপরই উইলসন তার প্রতিদ্বন্দ্বীর উচ্চাকাঙ্ক্ষা দমন করার সংকল্প নেন। সেই মাসের শেষের দিকে স্যালিসবারিতে নিজস্ব সফরের সময় তিনি রোডেশীয় সংসদীয় কাঠামোর উপর নিয়ন্ত্রণ লন্ডনে প্রত্যাহার করে রোডেশীয় সংসদে ভবিষ্যতের কৃষ্ণাঙ্গ প্রতিনিধিত্ব রক্ষা করার প্রস্তাব করেছিলেন। ১৯২৩ সাল থেকে স্যালিসবারি এই ক্ষমতাগুলি ধারণ করেছিল। এটিই ছিল স্মিথের রোডেশীয় সরকারের জন্য শেষ বাধা। সবশেষে, রোডেশিয়ান সরকার ১১ নভেম্বরে স্বাধীনতার একতরফা ঘোষণা (ইউডিআই) জারি করে।\n\n\n== ১৯৬৫–৮০: ইউডিআই যুগ ==\n\n\n=== অস্বীকৃত রাজ্য (১৯৬৫-৭৯) ===\n\nরোডেশীয়রা ১৭৭৬ সালে মার্কিন তেরো উপনিবেশের স্বাধীনতার দলিলের ন্যায় নিজেদের স্বাধীনতার দলিল তৈরি করেছিল। এটি ব্রিটিশ সাম্রাজ্যের ইতিহাসে এই ধরণের একমাত্র স্বাধীনতা ঘোষণার দলিল। ব্রিটেন, কমনওয়েলথ এবং জাতিসংঘ কর্তৃক ইউডিআই অস্বীকৃত ছিল। তারা সকলেই ইউডিআইকদ অবৈধ ঘোষণা করেছিল এবং এর উপর অর্থনৈতিক নিষেধাজ্ঞা আরোপ করেছিল। তবে রোডেশীয় সরকার তখনও দ্বিতীয় এলিজাবেথের প্রতি আনুগত্য প্রকাশ করত। দ্বিতীয় এলিজাবেথকে তারা \"রোডেশিয়ার রানী\" বলে অভিহিত করত। এছাড়াও ব্রিটিশ-নিযুক্ত গভর্নর স্যার হামফ্রে গিবসও এই সময়ে স্যালিসবারির গভর্নমেন্ট হাউসে তার পদে বহাল ছিলেন। কিন্তু তখন স্থানীয় সরকার তাকে গুরুত্ব দিত না। স্থানীয় সরকার তার আনুষ্ঠানিক ভূমিকা পালনের জন্য নিজস্ব \"সরকারি প্রশাসনিক কর্মকর্তা\" নিয়োগ করত। ১৯৬৬ সালে এইচএমএস টাইগারে এবং এর দুই বছর পর এইচএমএস ফিয়ারলেসে  উইলসনের সাথে দুটি ব্যর্থ আলোচনায় স্মিথ রোডেশিয়ার প্রতিনিধিত্ব করেছিলেন। রোডেশিয়ার ১৯৬৫ সালের সংবিধানের অনুযায়ী প্রধানমন্ত্রী স্মিথ ২রা মার্চ ১৯৭০ পর্যন্ত রোডেশীয় সরকারের প্রধান ছিলেন। এরপর পূর্ববর্তী জুনে অনুষ্ঠিত গণভোটের ফলাফলের উপর ভিত্তি করে একটি প্রজাতন্ত্রী সংবিধান গৃহীত হয়েছিল। রোডেশিয়া প্রজাতন্ত্রে প্রধানমন্ত্রী আনুষ্ঠানিকভাবে রাষ্ট্রপতির কাছে প্রতিবেদন পেশ করতেন।\n১৯৭০-এর দশকে স্মিথ এবং আরএফ আরও তিনটি সাধারণ নির্বাচনে জয়লাভ করেছিল। ১৯৭১-৭২ সালের ইঙ্গ-রোডেশীয় চুক্তির মাধ্যমে ব্রিটেন রোডেশিয়ার স্বাধীনতাকে বৈধতা দিয়েছিল। কিন্তু ব্রিটিশ পরীক্ষার প্রতিবেদন অনুসারে রোডেশীয় জাতীয় মতামতের বেশিরভাগ কৃষ্ণাঙ্গরা এর বিরুদ্ধে ছিল বলে জেনে যাওয়ার পর ব্রিটেন এ চুক্তি বাতিল করে। রোডেশীয় গৃহযুদ্ধে, জিম্বাবুয়ে আফ্রিকান ন্যাশনাল লিবারেশন আর্মি (জানলা) এবং জিম্বাবুয়ে পিপলস রেভোলিউশনারি আর্মি (জিপরা) সরকারের বিরুদ্ধে লড়াই করেছিল। এ যুদ্ধে মাওবাদী জিম্বাবুয়ে আফ্রিকান ন্যাশনাল ইউনিয়ন (জানু) এবং এর ওয়ারশ চুক্তি সংলগ্ন মার্কসবাদী মিত্র জিম্বাবুয়ে আফ্রিকান পিপলস ইউনিয়ন (জ্যাপু)-এর নিজ নিজ গেরিলা বাহিনীও অংশগ্রহণ করেছিল। ১৯৭২ সালের ডিসেম্বরে দেশের উত্তর-পূর্বে আলটেনা এবং হুইসেলফিল্ড ফার্মে জানলার আক্রমণের মাধ্যমে এ যুদ্ধ শুরু হয়েছিল। শক্তিশালী নিরাপত্তা বাহিনীর একটি পাল্টা অভিযানের পর ১৯৭৪ সালের ডিসেম্বরে দক্ষিণ আফ্রিকার ডিটেন্টের উদ্যোগে একটি যুদ্ধবিরতি কার্যকর করা হয়। তবে নিরাপত্তা বাহিনী এ যুদ্ধবিরতিকে মেনে চললেও গেরিলারা তা উপেক্ষা করে। এটি যুদ্ধের গতিপথকে উল্লেখযোগ্যভাবে জাতীয়তাবাদীদের পক্ষে পরিবর্তন করেছিল। ১৯৭৫ সালে কমিউনিস্ট সরকারের অধীনে মোজাম্বিকের স্বাধীনতা বিপ্লবীদের আরও অনুপ্রাণিত করেছিল। এছাড়াও, দক্ষিণ আফ্রিকার উপর রোডেশীয় সরকারের অর্থনৈতিক নির্ভরতা আরও বাড়িয়ে তোলে। ১৯৭৫ সালে ভিক্টোরিয়া জলপ্রপাতে ও তারপর পরের বছর জেনেভায় স্মিথ এবং গেরিলা নেতাদের মধ্যে আলোচনা সভা হয়, কিন্তু তারা আলোচনাতে সমঝোতায় পৌঁছাতে ব্যর্থ হয়েছিল। ১৯৭৮ সালের মার্চ মাসে, সরকার ও মধ্যপন্থী জাতীয়তাবাদী দলগুলির মধ্যে অভ্যন্তরীণ বন্দোবস্তে সম্মতি জানানো হয়। এসকল মধ্যপন্থী জাতীয়তাবাদী দলগুলির মধ্যে সবচেয়ে উল্লেখযোগ্য ছিল বিশপ আবেল মুজোরেওয়ার ইউনাইটেড আফ্রিকান ন্যাশনাল কাউন্সিল (ইউএএনসি)। তবে এর পরবর্তী সময়েও জঙ্গি জাতীয়তাবাদী অভিযান অব্যাহত ছিল। বরং বেসামরিক বিমানের উপর আক্রমণ আরও বৃদ্ধি পেয়েছিল। জ্যাপু ১৯৭৮ সালের সেপ্টেম্বরে এয়ার রোডেশিয়া ফ্লাইট ৮২৫ এবং ১৯৭৯ সালের ফেব্রুয়ারিতে এয়ার রোডেশিয়া ফ্লাইট ৮২৭ গুলি করে ভূপাতিত করেছিল। জানু এবং জ্যাপু ১৯৭৯ সালের এপ্রিলে অভ্যন্তরীণ সমঝোতা অনুসারে অনুষ্ঠিত নির্বাচন বয়কট করেছিল। এ নির্বাচনকে জাতিসংঘের নিরাপত্তা পরিষদের ৪৪৮ নং প্রস্তাব বলেছিল \"[অনুষ্ঠিত এই] ভুয়া নির্বাচন  ... ছিল জাতিসংঘের সম্পূর্ণরূপে বিপরীতে অবস্থান\"। এই নির্বাচনে ইউএএনসি নতুন পরিষদে সংখ্যাগরিষ্ঠতা অর্জন করে। তারা সর্বজনীন ভোটাধিকার প্রযোজ্য এমন ৭২টি সাধারণ আসনের মধ্যে ৫১টিতে জয় লাভ করে এবং ৬৭% জনপ্রিয় ভোট পায়। আরএফ শ্বেতাঙ্গ ভোটারদের দ্বারা নির্বাচিত ২০টি আসনের সবকটিই দখল করে এবং আটটি অ-নির্বাচনী সদস্যও প্রদান করে। এর মাধ্যমেই সবকিছুর মীমাংসা হয়ে যায়। ১৯৭৯ সালের ১ জুন রোডেশিয়া কৃষ্ণাঙ্গ সংখ্যাগরিষ্ঠ শাসিত জিম্বাবুয়ে রোডেশিয়ায় পরিণত হয়। এর সাথে সাথে স্মিথের স্থলাভিষিক্ত হন মুজোরেওয়া।\n\n\n=== অভ্যন্তরীণ বন্দোবস্ত; অন্তর্বর্তীকালীন ব্রিটিশ নিয়ন্ত্রণ (১৯৭৯-৮০) ===\n\nমুজোরেওয়া এবং ইউএএনসি সরকারে থাকাকালদ জিম্বাবুয়ে রোডেশিয়া আন্তর্জাতিকভাবে গ্রহণযোগ্যতা অর্জন করতে ব্যর্থ হয়। জানু নেতা রবার্ট মুগাবে প্রকাশ্যে মুজোরেওয়ার নতুন আদেশের নিন্দা করে বিশপকে \"নব্য উপনিবেশবাদী পুতুল\" বলে বরখাস্ত করেছেন; জানলা-এর প্রচারণা তিনি \"শেষ মানুষ পর্যন্ত\"  চালিয়ে যাওয়ার প্রতিশ্রুতি দিয়েছেন। মুজোরেওয়া ১২ জন কৃষ্ণাঙ্গ এবং পাঁচজন শ্বেতাঙ্গ নিয়ে গঠিত ইউএএনসি-আরএফ জোটের মন্ত্রিসভার প্রধান হিসেবে দায়িত্ব গ্রহণ করেন। বিশপ দায়িত্ব নেওয়ার ঠিক আগে মুগাবে বলেছিলেন \"সাদা চামড়ার পরিবর্তে, শত্রু শীঘ্রই কালো চামড়ার পোশাক পরবে\"। বুশ যুদ্ধ ১৯৭৯ সালের ডিসেম্বর পর্যন্ত চলে, অন্যদিকে স্যালিসবারি, হোয়াইটহল এবং বিপ্লবী জাতীয়তাবাদীরা লন্ডনে ল্যাঙ্কাস্টার হাউস চুক্তিতে স্বাক্ষর করে। জিম্বাবুয়ে রোডেশিয়া ব্রিটেনের অস্থায়ী নিয়ন্ত্রণে আসে এবং নতুন নির্বাচন তত্ত্বাবধানের জন্য একটি কমনওয়েলথ পর্যবেক্ষণ বাহিনী আহ্বান করা হয়, যেখানে জানু এবং জ্যাপু  প্রথমবারের মতো অংশ নেওয়ার কথা। জানু জয়লাভ করে এবং মুগাবে প্রধানমন্ত্রী হিসেবে জিম্বাবুয়ের স্বীকৃত স্বাধীনতার পর ১৮ এপ্রিল ১৯৮০ সালে প্রথম সরকার গঠন করে।\n\n\n== ১৯৮০ সাল থেকে: জিম্বাবুয়ে ==\n\n\n=== প্রধানমন্ত্রী এবং আনুষ্ঠানিক রাষ্ট্রপতি (১৯৮০-৮৭) ===\n\nসাত বছর প্রধানমন্ত্রীত্বের পর, ১৯৮৭ সালের সেপ্টেম্বরে ব্যাপক সাংবিধানিক সংস্কারের মধ্য দিয়ে মুগাবে জিম্বাবুয়ের শ্বেতাঙ্গদের আসনগুলি বাতিল করেছিল। অক্টোবরে প্রধানমন্ত্রীর পদ বিলুপ্ত করা হয়েছিল। এর দুই মাস পর মুগাবে দেশের প্রথম নির্বাহী রাষ্ট্রপতি হিসেবে দায়িত্ব গ্রহণ করেছিলেন। মুগাবে এবং জ্যাপু নেতা জোশুয়া এনকোমো জ্যাপুকে জ্যানু ও পিএফ-একে একীভূত করার জন্য একটি ঐক্য চুক্তি স্বাক্ষর করেছিলেন। এ চুক্তির লক্ষ্য ছিল একটি মার্কসবাদী-লেনিনবাদী একদলীয় রাষ্ট্র প্রতিষ্ঠা করা।\n\n\n=== নির্বাহী সভাপতি (১৯৮৭-বর্তমান) ===\n\n\n== টীকা ও তথ্যসূত্র ==\n\n\n=== টীকা ===\n\n\n=== তথ্যসূত্র ===\n\n\n=== অনলাইন সূত্র ===\n\n\n=== সংবাদ ও গবেষণাপত্র ===\n\n\n=== অন্যান্য নথিপত্র ===\n\n\n=== গ্রন্থপঞ্জি ==="}