{"pageid": 1475533, "title": "নতুন লোকপ্রশাসন", "url": "https://bn.wikipedia.org/wiki?curid=1475533", "content": "নতুন লোকপ্রশাসন (ইংরেজি: New Public Administration) হলো জনপ্রশাসনের একটি দৃষ্টিভঙ্গি, যা বিশ শতকের শেষের দিকে উদ্ভূত হয়েছিল। এটি আরও সহযোগিতামূলক এবং নাগরিক-কেন্দ্রিক পদ্ধতির উপর জোর দেয়। নতুন লোকপ্রশাসন জনগণের চাহিদা, সম্প্রদায়ের সম্পৃক্ততা এবং সামাজিক বিজ্ঞান ও ব্যবস্থাপনার নীতির সমন্বয়ের দিকে মনোযোগ দেয়। এ দৃষ্টিভঙ্গি ঐতিহ্যবাহী আমলাতান্ত্রিক মডেল থেকে সরে এসে, একটি নমনীয় ও অংশগ্রহণমূলক শাসন কাঠামোর পক্ষে যুক্তি উপস্থাপন করে।\n\n\n== ইতিহাস ==\nপাবলিক অ্যাডমিনিস্ট্রেশন শব্দটি ঐতিহ্যগতভাবে সরকারি সংস্থাগুলোর আনুষ্ঠানিক ব্যবস্থাকে বোঝাতে ব্যবহৃত হয়, যেখানে সরকারি প্রতিষ্ঠানগুলো জনস্বার্থে সেবা প্রদান করে। ১৮০০ থেকে ১৯০০-এর দশকের গোড়ার দিকে লোকপ্রশাসনের বিকাশ মূলত ম্যাক্স ভেবারের আমলাতান্ত্রিক তত্ত্ব, ব্রিটেনে পেশাদার সিভিল সার্ভিস প্রতিষ্ঠার নর্থকোট-ট্রেভেলিয়ান রিপোর্ট এবং মার্কিন যুক্তরাষ্ট্রে উড্রো উইলসনের জনপ্রশাসন ও নীতির পৃথকীকরণের ধারণা দ্বারা প্রভাবিত হয়েছিল।\nঅন্যান্য গুরুত্বপূর্ণ তত্ত্বগুলির মধ্যে রয়েছে টেলরের বৈজ্ঞানিক ব্যবস্থাপনা এবং হার্বার্ট সাইমনের যৌক্তিক সিদ্ধান্ত গ্রহণ মডেল। ১৯৮০-এর দশক থেকে বাজারভিত্তিক অর্থনৈতিক মডেলের দিকে ঝুঁকে সরকার ঐতিহ্যবাহী মডেল থেকে সরে এসে বেসরকারি খাতের অনুশীলনের দিকে মনোযোগ দিয়েছে। সাম্প্রতিক সময়ে, জনসাধারণের মূল্য সৃষ্টির দিকে আরও জোর দেওয়া হয়েছে।\n\n\n== প্রধান বৈশিষ্ট্য ==\nনতুন লোকপ্রশাসনের মূল বৈশিষ্ট্যগুলোর মধ্যে উল্লেখযোগ্য হলো:\n\nগণতান্ত্রিক নাগরিকত্ব: নতুন তত্ত্বের অন্যতম মূলভিত্তি হলো গণতান্ত্রিক নাগরিকত্ব। এর অধীনে নাগরিকদের সচেতন, জ্ঞানী এবং তাদের সম্প্রদায়ে সক্রিয়ভাবে অংশগ্রহণ করা জরুরি। শুধুমাত্র প্রতিনিধি নির্বাচনই যথেষ্ট নয়, বরং নিজস্ব মতামত ও কার্যকলাপের মাধ্যমে সমাজে ভূমিকা পালন করতে হবে।\nজনস্বার্থ: জনস্বার্থ বলতে সাধারণ মানুষের সম্মিলিত মঙ্গলকে বোঝায়। এটি নতুন পাবলিক অ্যাডমিনিস্ট্রেশনের মূল লক্ষ্য।\nনাগরিকদের সেবা: সরকারি প্রতিষ্ঠান ও আমলাতন্ত্রের মাধ্যমে নাগরিকদের চাহিদা পূরণের দিকে নতুন লোকপ্রশাসন গুরুত্ব দেয়।\nনাগরিক ক্ষমতায়ন: নতুন পাবলিক অ্যাডমিনিস্ট্রেশনের অন্যতম প্রধান উপাদান হলো নাগরিক ক্ষমতায়ন। এতে নাগরিকদের মানসম্পন্ন সেবা নিশ্চিত করা হয় এবং তাদের পছন্দমতো সেবা ও পণ্য নির্বাচন করার স্বাধীনতা থাকে।\nব্যবস্থাপনা সহায়তা: নাগরিকদের সেবার মান নিশ্চিত করতে নতুন লোকপ্রশাসনে ব্যবস্থাপনাগত সহায়তা অত্যন্ত গুরুত্বপূর্ণ। দক্ষতাবৃদ্ধির জন্য বিশেষ প্রোগ্রাম পরিচালনার সুপারিশ করা হয়।\nপ্রশাসনে কাঠামোগত পরিবর্তন: ছোট, নমনীয় এবং কম অনুক্রমিক কাঠামোর ওপর জোর দিয়ে প্রশাসনকে আরও প্রাসঙ্গিক ও সহজলভ্য করার দিকে গুরুত্ব দেওয়া হয়েছে।\nজনপ্রশাসনের বহুমাত্রিক প্রকৃতি: শুধুমাত্র একটি নির্দিষ্ট ক্ষেত্র নয়, বরং রাজনীতি, সমাজবিজ্ঞান, অর্থনীতি, ব্যবস্থাপনা প্রভৃতি বহু শাখার জ্ঞান নতুন লোকপ্রশাসনকে সমৃদ্ধ করে।\n\n\n== সমালোচনা ==\nযদিও নতুন জনপ্রশাসন শাস্ত্রটিকে রাষ্ট্রবিজ্ঞান এবং ব্যবস্থাপনার কাছাকাছি নিয়ে আসে, এটিকে কখনও কখনও তত্ত্ববিরোধী এবং ব্যবস্থাপনাবিরোধী বলে সমালোচনা করা হয়। রবার্ট টি. গোলেমবিউস্কি নতুন লোকপ্রশাসনকে একে মৌলবাদী ভাষা এবং দক্ষতা ও প্রযুক্তির প্রতি স্থিতাবস্থা হিসেবে অভিহিত করেছেন। অন্যদিকে, এ ক্ষেত্রটি একটি অস্থায়ী ও ক্রান্তিকালীন অবস্থা বলেও বিবেচিত হয়েছে।\n\n\n== সামাজিক অবদান ==\nফেলিক্স এবং লয়েড নিগ্রো উল্লেখ করেছেন যে, নতুন জনপ্রশাসন শাস্ত্রটির ঐতিহ্যবাহী ধারণাকে ঝাঁকুনি দিয়েছে এবং এটি সমাজের সঙ্গে আরও ঘনিষ্ঠভাবে সংযুক্ত হয়ে একটি ব্যাপক দৃষ্টিভঙ্গি প্রদান করেছে। এটি প্রশাসনকে আরও জনমুখী, অংশগ্রহণমূলক ও আদর্শমুখী করতে ভূমিকা রেখেছে। নতুন লোকপ্রশাসন শাস্ত্রটি জনপ্রশাসনের সাধারণ কাঠামো থেকে সরে এসে, একটি কার্যকর, জনগণকেন্দ্রিক এবং দক্ষ শাসনব্যবস্থার ধারণাকে ধারণ করেছে।\n\n\n== তথ্যসূত্র =="}