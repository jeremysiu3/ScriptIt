{"pageid": 1529849, "title": "আকস্মিক খাত পরিবর্তন (নদী)", "url": "https://bn.wikipedia.org/wiki?curid=1529849", "content": "পাললিক ভূতত্ত্ব এবং নদীজ ভূমিরূপবিজ্ঞানে আকস্মিক খাত পরিবর্তন বলতে একটি পুরাতন নদীখাত দ্রুত পরিত্যক্ত হয়ে একটি নতুন নদীখাত গঠিত  হবার প্রক্রিয়াকে বোঝায়। নদী নতুন গতিপথ গ্রহণ করে যে ঢাল ধরে যেতে পারে, তার তুলনায় বর্তমান গতিপথের খালের ঢাল যদি অনেক কম খাড়া হয়, তাহলে আকস্মিক খাত পরিবর্তন ঘটে।\n\n\n== ব-দ্বীপীয় এবং নিখাদ-সঞ্চয়মূলক পরিস্থিতি ==\nনদীর ব-দ্বীপগুলিতে আকস্মিক খাত পরিবর্তন অতিসাধারণ একটি ঘটনা, যেখানে নদী সমুদ্রে প্রবেশের সময় পলি জমা হয় (অবক্ষেপ) এবং নদীখাতের নতি বা ঢাল সাধারণত খুব ক্ষুদ্র হয়। এই প্রক্রিয়াটি ব-দ্বীপ বদল নামেও পরিচিত।\nনদী থেকে অবক্ষেপের ফলে একটি পৃথক ব-দ্বীপীয় খণ্ড তৈরি হয় যা সমুদ্রের দিকে প্রসারিত হয়। এরূপ ব-দ্বীপীয় খণ্ডের একটি উদাহরণ হল মিসিসিপি নদীর বার্ডস ফুট (পাখির পা) ব-দ্বীপ (চিত্রে পলিমাটির স্তূপসহ দেখুন)। ব-দ্বীপীয় খণ্ড যত সমুদ্রের ভেতরে অগ্রসর হয়, নদীখাতের ঢাল তত কমতে থাকে, কারণ নদীখাতটি দীর্ঘ হলেও উচ্চতায় একই পরিবর্তন ঘটে। নদীখাতের ঢাল কমার সাথে সাথে এটি দুটি কারণে অস্থিতিশীল হয়ে ওঠে। প্রথমত, মাধ্যাকর্ষণ বলের প্রভাবে জল সরাসরি সবচেয়ে নিম্নগামী ঢালে প্রবাহিত হবে। যদি নদীটি তার পাড়ের প্রাকৃতিক বাঁধ ভেঙে ফেলতে পারে (অর্থাৎ, বন্যার সময়), তাহলে এটি সমুদ্রমুখী একটি হ্রস্বতর ও নতুন গতিপথে প্রবাহিত হবে, যেটির ঢাল অধিক স্থিতিশীল হবে। দ্বিতীয়ত, ঢাল কমার সাথে সাথে খালের উপর কৃন্তন পীড়নের পরিমাণ হ্রাস পাবে, যার ফলে নদীখাতের ভিতরে আরও পলি জমা হবে এবং প্লাবনভূমির সাপেক্ষে নদীখাতের স্তর উঁচু হবে। এর ফলে নদীর পক্ষে তার পাড়ের প্রাকৃতিক বাঁধ ভেঙে একটি নতুন নদীখাত গঠন করা সহজ হবে, যার বদৌলতে সেটি অপেক্ষাকৃত খাড়া ঢালসহ  সমুদ্রে প্রবেশ করবে।\nযখন এই আকস্মিক খাত পরিবর্তন ঘটে, তখন নতুন নদীখাতটি পলি বহন করে সমুদ্রে ফেলে এবং এভাবে একটি নতুন ব-দ্বীপীয় খণ্ড তৈরি করে। পরিত্যক্ত ব-দ্বীপটি অবশেষে নিচু হয়ে তলিয়ে যায়।\nএই প্রক্রিয়াটি নদীজ ব-দ্বীপের মধ্যে পর্যবেক্ষণকৃত নদীখাতগুলির বণ্টনমূলক জালকব্যবস্থা সৃষ্টির সাথেও সম্পর্কিত। যখন কোনও নদীর আকস্মিক খাত পরিবর্তন হয়, তখন এর জলপ্রবাহের অংশবিশেষ পরিত্যক্ত খাতে থেকে যেতে পারে। যখন এই নদীখাত বদল ঘটনাগুলি সময়ের সাথে সাথে বারংবার ঘটে, তখন একটি পরিপক্ক ব-দ্বীপ একটি বণ্টনমূলক জালকব্যবস্থা অর্জন করবে।\nব-দ্বীপের অবনমন এবং/অথবা সমুদ্রপৃষ্ঠের উচ্চতা বৃদ্ধির ফলে ব-দ্বীপে পশ্চাৎ-জলাশয় সৃষ্টি হয় ও অবক্ষেপ সংঘটিত হয়। এই অবক্ষেপ নদীখাতগুলিকে ভরাট করে এবং পাললিক অববাহিকায় নদীখাতের আকস্মিক পরিবর্তনের একটি ভূতাত্ত্বিক সাক্ষ্য রেখে যায়। গড়ে, যখনই একটি নদীর তলদেশের এতটা  উচ্চতা-বৃদ্ধি হয় যে নদীর তলদেশ প্লাবনভূমির উপরে এক একক খাত-গভীরতা পরিমাণে ঊর্ধ্বোত্তলিত হয়, তখনই একটি আকস্মিক খাত পরিবর্তন ঘটে। এই পরিস্থিতিতে যথেষ্ট পরিমাণে উদস্থিতিশক্তি (হাইড্রলিক হেড) থাকে, যার ফলে প্রাকৃতিক বাঁধ ভেঙে গেলেই আকস্মিক খাত পরিবর্তন হতে পারে।\n\n\n== ক্ষয়জনিত আকস্মিক খাত পরিবর্তন ==\nক্ষয়ের কারণে ভূদৃশ্যের মধ্য দিয়ে একটি অধিকতর সোজা পথ তৈরি করে, এমন একটি নতুন খাত তৈরি হলেও নদীগুলির আকস্মিক খাত পরিবর্তন ঘটতে পারে। বড় বন্যার সময় যখন নতুন খাতের ঢাল পুরাতন খাতের তুলনায় উল্লেখযোগ্যভাবে বেশি খাড়া হয়, তখন এমনটি ঘটে। যেখানে নতুন খাতের ঢাল পুরাতন খাতের ঢালের মোটামুটি সমান হয়, সেখানে একটি আংশিক আকস্মিক খাত পরিবর্তন ঘটে; এক্ষেত্রে উভয় খাতেই জল প্রবাহিত হবে। ক্ষয়জনিত আকস্মিক খাত পরিবর্তনের একটি উদাহরণ হল ২০০৬ সালে নিউ হ্যাম্পশায়ারের সানকুক নদীর আকস্মিক খাত পরিবর্তন, যেখানে ভারী বৃষ্টিপাতের ফলে জলপ্রবাহের মাত্রা বৃদ্ধি পেয়েছিল। একটি পুরাতন যাঁতাকলের বাঁধের পিছনে নদী বাধাপ্রাপ্ত হয়ে জমতে থাকে। ফলে একটি অগভীরভাবে ঢালু পুকুরের সৃষ্টি হয় যা থেকে পানি উপচে পড়ে একটি বালি এবং নুড়িপাথরের খনির উপর দিয়ে প্রবাহিত হয়ে খাতের ভাটিতে অবস্থিত একটি অংশের সাথে আবার সংযুক্ত হয় এবং প্রতি ঘন্টায় ২৫-৫০ মিটার গতিতে একটি নতুন, হ্রস্বতর খাতের সৃষ্টি হয়। এই ক্ষয়জনিত আকস্মিক খাত পরিবর্তন দ্বারা সঞ্চালিত পলি, বাঁকের চারপাশের স্তরটিকে প্রায় প্লাবনভূমির স্তরে উর্ধ্বোত্তলিত করে আরও নীচের দিকে একটি অবক্ষেপজনিত বাঁক বিচ্ছিন্নকরণের জন্ম দেয়।\nআরেকটি উদাহরণ হল চেসল্যাটা নদী। এটি এক সময় কানাডার ব্রিটিশ কলাম্বিয়ার প্রদেশের নেচাকো নদীর একটি ছোট উপনদী ছিল। ১৯৫০-এর দশকে চেসল্যাটা নদীকে তৎকালীন নতুন নেচাকো জলাধারের উপচানো পথ (স্পিলওয়ে) হিসেবে তৈরি করা হয়েছিল। চেসল্যাটা নদীর মূল প্রবাহের চেয়ে এই উপচানো জলের নিঃসরণ প্রবাহটি পরিমাণে অনেক বেশি ছিল, যার ফলে উড়ড়ঢ্ব চেসল্যাটা উপত্যকায় মৃত্তিকার ব্যাপক ক্ষয় সাধিত হয় এবং ক্ষয়প্রাপ্ত পলি নিম্ন উপত্যকায় অবক্ষিপ্ত (জমা) হয়। ১৯৬১ সালে এবং আবার ১৯৭২ সালে জলাধারের পানি বিশাল পরিমাণে উপচে পড়ার ফলে চেসল্যাটা নদীর নিম্ন অংশ আকস্মিক খাত পরিবর্তন করে নেচাকো নদীর দিকে একটি নতুন গতিপথ তৈরি করে এবং নেচাকো নদীতে চেসল্যাটা পক্ষের আকারে পলি জমা করে। ১৯৭২ সালের পর নদীটিকে তার মূল গতিপথে ফিরিয়ে আনার জন্য একটি বাক্সবাঁধ (কফারড্যাম) নির্মাণ করা হয়।\n\n\n== বাঁক বিচ্ছিন্নকরণ ==\nআকস্মিক খাত পরিবর্তনের একটি ক্ষুদ্র উদাহরণ হল বাঁক বিচ্ছিন্নকরণ (মিয়্যান্ডার কাটঅফ)। এক্ষেত্রে একটি নদীর একটি অত্যধিক বাঁক খাওয়া অংশ (মিয়্যান্ডার) একটি জলপ্রবাহ দ্বারা ভেঙে যায় যা বাঁকের দুটি নিকটতম অংশকে সংযুক্ত করে একটি নতুন খাত তৈরি করে। যখন একটি আকস্মিক খাত পরিবর্তনের পরে খাতের ঢাল এবং সম্ভাব্য ঢালের মধ্যে অনুপাত প্রায় ১/৫-এর কম হয়, তখন এ ঘটনাটি ঘটে।\n\n\n== সংঘটনের হার ==\nসাধারণত বড় আকারের বন্যার সময় আকস্মিক খাত পরিবর্তন ঘটে, কারণ বন্যাটি দ্রুত ভূদৃশ্য পরিবর্তনের জন্য প্রয়োজনীয় শক্তি বহন করে। বাঁধ অপসারণের ফলেও আকস্মিক খাত পরিবর্তন হতে পারে।\nসাধারণত মস্তক কর্তনকারী ক্ষয়ের মাধ্যমে ভাটি থেকে উজানের দিকে প্রবাহিত হওয়ার প্রক্রিয়ায় আকস্মিক খাত পরিবর্তন ঘটে। যদি কোন বিদ্যমান নদীপ্রবাহের তীর ভেঙে যায়, তাহলে বিদ্যমান প্লাবনভূমিতে একটি নতুন খাত তৈরি হয়। এটি হয় প্লাবনভূমির পলি-অবক্ষেপের বাধা ভেদ করে অগ্রসর হয় অথবা পুরাতন কোনও নদীখাত পুনরায় দখল করে।\nকাঠের-গুঁড়ির বাধার মতো প্রতিবন্ধকতা এবং ভূত্বক গঠন প্রক্রিয়ার সম্ভাব্য প্রভাবের ফলে ব-দ্বীপ বা উপকূলীয় সমতল খাতগুলিতে নদীর আকস্মিক খাত পরিবর্তন তদন্ত করা হয়েছে।\n\n\n== আরও দেখুন ==\nপলল সঞ্চয়ন\nপক্ষাকৃতি পলিজ স্তূপ\nবাঁক (নদী)\nঅতিবৃহৎ পক্ষাকৃতি পলিজ স্তূপ\nনদীজ ব-দ্বীপ\nনদী পুচ্ছ\nজলধারা কব্জাকরণ\n\n\n== তথ্যসূত্র =="}