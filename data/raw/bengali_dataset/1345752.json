{"pageid": 1345752, "title": "স্যালি কার্কল্যান্ড (সম্পাদক)", "url": "https://bn.wikipedia.org/wiki?curid=1345752", "content": "স্যালি কার্কল্যান্ড (ইংরেজি: Sally Kirkland; জন্ম: ১ জুলাই ১৯১২ - ১ মে ১৯৮৯) লাইফ ও ভোগ পত্রিকার ফ্যাশন সম্পাদক। তিনি ১৯৪৭ থেকে ১৯৬৯ সালে লাইফ সাময়িকীর একমাত্র ফ্যাশন সম্পাদক হিসেবে দায়িত্ব পালন করেন। তার কন্যা স্যালি কার্কল্যান্ড একজন মডেল ও অভিনেত্রী। ইতালীয় পোশাক নিয়ে তার প্রতিবেদনের জন্য ইতালি সরকার ১৯৫৪ সালে তাকে \"অর্ডার অব দ্য স্টার অব ইতালিয়ান সোলিডারিটি-তে ভূষিত করে।\n\n\n== প্রারম্ভিক জীবন ==\nকার্কল্যান্ড ১৯১২ সালের ১লা জুলাই ওকলাহোমা অঙ্গরাজ্যের ছোট শহর এল রেনোতে জন্মগ্রহণ করেন। তার জন্মনাম ছিল সারা ফিনি। তার পিতা কর্নেল রবার্ট ট্রুম্যান ফিনি এবং মাতা রুথ ইডা \"মিনি\" নেইল। রবার্ট ফিনি জুনিয়র নামে তার এক ভাই ছিল। তিনি ব্রেইনিফ ইন্টারন্যাশনাল এয়ারওয়েজের ভাইস প্রেসিডেন্ট ছিলেন। ১৯২০ ও ১৯৩০-এর দশকে স্যালি তার পিতামাতার সাথে ওয়াশিংটন ডি.সি.-তে বসবাস করতেন। তিনি ১৯৩৪ সালে ভাসার কলেজ থেকে স্নাতক সম্পন্ন করেন।\nস্যালি ১৯৩৮ সালে নিউ ইয়র্ক সিটিতে ফ্রেডরিক ম্যাকমাইকেল কার্কল্যান্ডকে বিয়ে করেন। ফ্রেডরিক ফিলাডেলফিয়ার ধনাঢ্য পরিবারের সন্তান। তাদের একমাত্র সন্তান স্যালি কার্কল্যান্ড একজন অভিনেত্রী। স্যালির নামানুসারেই তার নামকরণ করা হয়।\n\n\n== কর্মজীবন ==\n১৯৩৪ সালে ভাসার কলেজ থেকে স্নাতক সম্পন্ন করার পর তিনি লর্ড অ্যান্ড টেইলরের কলেজের দোকানে কাজ করতেন। এটি তখন সেরা নৈমিত্তিক মার্কিন পোশাকের সদরদপ্তর ছিল।\n\n\n=== ভোগ ===\nপাঁচ বছর লর্ড অ্যান্ড টেইলরে কাজ করার পর ১৯৩৯ সালে তিনি ভোগ পত্রিকার সহ-সম্পাদক হিসেবে যোগদান করেন। ১৯৪৬ সালে তিনি এই পত্রিকার ফ্যাশন সম্পাদক ছিলেন।\n\n\n=== লাইফ ===\nকার্কল্যান্ড দ্বিতীয় বিশ্বযুদ্ধের সময় লাইফ পত্রিকায় প্রশান্ত মহাসাগরীয় অঞ্চলের প্রতিবেদক হিসেবে কাজ করেন। এরপর তিনি ১৯৪৭ থেকে ১৯৬৯ সাল পর্যন্ত এই পত্রিকার ফ্যাশন সম্পাদক ছিলেন। কার্কল্যান্ড আন্তর্জাতিক ফ্যাশন জগতে সাপ্তাহিক পত্রিকার প্রভাব বিস্তারে গুরুত্বপূর্ণ ভূমিকা পালন করেন। তিনি এক বা দুই পাতা জুড়ে একাধিক মডেলের ছবি প্রকাশ করা প্রথম ফ্যাশন সম্পাদক। তার এই অভিনব শৈলী ব্যাপকহারে নকল করা হয়।\nলাইফ পত্রিকা ছাড়ার পর তিনি ডিজাইনার ক্লেয়ার ম্যাকার্ডেলকে নিয়ে একটি বই লিখেন এবং মাসিক বাণিজ্য সাময়িকী র‍্যাম রিপোর্টে নিবন্ধ লিখতেন।\n\n\n== পুরস্কার ও স্বীকৃতি ==\nইতালীয় পোশাক নিয়ে তার প্রতিবেদনের জন্য ইতালি সরকার ১৯৫৪ সালে তাকে \"অর্ডার অব দ্য স্টার অব ইতালিয়ান সোলিডারিটি-তে ভূষিত করে।\nএছাড়া ১৯৫৫ সালে ফ্যাশনে অবদানের জন্য অভিনেত্রী গ্রেস কেলি ও ডিজাইনার ভেরা ম্যাক্সওয়েলের সাথে তিনি নাইমান-মার্কাস পুরস্কার অর্জন করেন।\n\n\n== মৃত্যু ==\nকার্কল্যান্ড ১৯৮৯ সালের ১লা মে ৭৭ বছর বয়সে নিউ ইয়র্ক সিটির সেন্ট ভিনসেন্ট্‌স হাসপাতালে মৃত্যুবরণ করেন।\n\n\n== তথ্যসূত্র =="}