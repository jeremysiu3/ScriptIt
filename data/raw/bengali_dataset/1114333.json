{"pageid": 1114333, "title": "বিষমদৃষ্টি", "url": "https://bn.wikipedia.org/wiki?curid=1114333", "content": "বিষমদৃষ্টি (ইংরেজি: Astigmatism) বা অ্যাস্টিগম্যাটিজম হলো একধরনের দৃষ্টিত্রুটি যেখানে কর্নিয়া বা লেন্সের বক্রতায় গড়মিল থাকে, যার ফলে যে-কোনো দূরত্বে বিকৃত বা ঝাপসা দৃষ্টি হয়। অন্যান্য লক্ষণের মধ্যে রয়েছে চোখে টান অনুভব, মাথাব্যথা ও রাতে গাড়ি চালাতে সমস্যা হওয়া। বিষমদৃষ্টি প্রায়শই জন্ম থেকে থাকে এবং পরবর্তীতে পরিবর্তন হতে পারে বা নতুন করেও হতে পারে। যদি এটি অল্পবয়সে হয় এবং চিকিৎসা না করা হয় তাহলে অ্যামব্লিয়োপিয়া হতে পারে।\nবিষমদৃষ্টির সঠিক কারণ এখনও অস্পষ্ট; তবে জেনেটিক বিষয়াবলির সাথে সম্পর্ক থাকতে পারে বলে মনে করা হয়। কর্নিয়ার অনিয়মিত বক্রতা অথবা চোখের লেন্সের কোনো সমস্যা থেকে এর সৃষ্টি হতে পারে। চক্ষু পরীক্ষার মাধ্যমে এই রোগ নির্ণয় সম্ভব।\nতিন ধরনের চিকিৎসা পদ্ধতি রয়েছে: চশমা, কন্ট্যাক্ট লেন্স ও শল্যচিকিৎসা। সবচেয়ে সহজ উপায় হলো চশমা ব্যবহার করা। কন্ট্যাক্ট লেন্স প্রশস্ততর দৃষ্টিক্ষেত্র প্রদান করে। প্রতিসরণমূলক শল্যচিকিৎসা স্থায়ীভাবে চোখের আকৃতি পরিবর্তন করে দেয়।\nইউরোপ ও এশিয়াতে ৩০% থেকে ৬০% প্রাপ্তবয়স্ক লোক বিষমদৃষ্টিতে আক্রান্ত। সকল বয়সের লোক বিষমদৃষ্টিতে আক্রান্ত হতে পারে। ১৮০১ সালে থমাস ইয়াং প্রথমবারের মতো বিষমদৃষ্টির বিষয়ে প্রতিবেদন প্রকাশ করেন।\n\n\n== লক্ষণসমূহ ==\nযদিও বিষমদৃষ্টি লক্ষণ বিহীন হতে পারে, তবে উচ্চমাত্রার বিষমদৃষ্টিতে কিছু উপসর্গ দেখা দিতে পারে যেমন, ঝাপসা দৃষ্টি, দ্বিদৃষ্টি, তির্যক দৃষ্টি, চোখে টান অনুভব বা ক্লান্তি ও মাথাব্যথা। কিছু গবেষণায় বিষমদৃষ্টি ও মাইগ্রেন মাথাব্যথার সম্পর্ক পাওয়া গিয়েছে।\n\n\n== কারণ ==\nবিষমদৃষ্টির প্রকৃত কারণটি স্পষ্ট নয়, তবে বংশীয় সংশ্লিষ্টতা আছে বলে মনে করা হয়। চোখে আঘাত বা চোখের অস্ত্রোপচারের কারণেও হতে পারে। একটি বিরল রোগ কেরাটোকোনাস থেকে বিষমদৃষ্টি হতে পারে যেখানে অচ্ছোদপটল বা কর্নিয়া পাতলা ও মোচাকৃতির হয়ে যায়।\n\n\n== নিদানতত্ত্ব ==\n\nস্বাভাবিক অবস্থায় চোখের লেন্স ও কর্নিয়াতে একটি মসৃণ বলের পৃষ্ঠতলের মতো গোলাকার বক্রতা থাকে যার ফলে কর্নিয়া ও লেন্সে আগত আলোকরশ্মি সমানভাবে প্রতিসরিত হয়ে অক্ষিপটে পতিত হয় এবং স্পষ্ট বিম্ব তৈরি হয়। যদি কর্নিয়া বা লেন্সের যে-কোনো একটি ভিন্ন বক্রতাসহ ডিম্বাকৃতির হয় তাহলে আলোকরশ্মিগুচ্ছ একইভাবে প্রতিসরিত হয় না ফলে ঝাপসা অথবা দ্বিদৃষ্টি হতে পারে। অল্প আলোয় পড়লে বা টেলিভিশনের খুব কাছে বসলে বিষমদৃষ্টি হয় না।\n\n\n== চিকিৎসা ==\nবিষমদৃষ্টি চশমা, কন্ট্যাক্ট লেন্স ব্যবহার  ও রিফ্র‍্যাক্টিভ সার্জারি করে ভালো করা যায়। চশমা সবচেয়ে সহজ ও নিরাপদ, তবে কন্ট্যাক্ট বা স্পর্শ লেন্সের একটি সুবিধা হলো এটি চোখের সাথে সাথে ঘুরে এবং প্রশস্ততর দৃষ্টিক্ষেত্র প্রদান করে। শল্যচিকিৎসা করলে স্থায়ীভাবে চশমা বা লেন্স ব্যবহারের দরকার পড়ে না, তবে অন্যান্য শল্যচিকিৎসার মতো জটিলতার ঝুঁকি রয়েছে।\n\n\n== রোগতত্ত্ব ==\nমার্কিন গবেষণা অনুসারে, পাঁচ থেকে সতেরো বছর বয়সি প্রতি দশজন শিশুর মধ্যে প্রায় তিনজন (২৮.৪%) বিষমদৃষ্টিতে ভুগছে। ২০০৫ সালে প্রকাশিত ব্রাজিলের একটি গবেষণায় দেখা যায় একটি শহরের ৩৪% ছাত্র বিষমদৃষ্টিসম্পন্ন। সম্প্রতি বাংলাদেশে প্রাপ্তবয়স্ক ব্যক্তির উপর পরিচালিত গবেষণায় দেখা যায় ৩০ বছরের ঊর্ধ্বে প্রতি ৩ জনে ১ জনের (৩২.৪%) বিষমদৃষ্টি রয়েছে।\n২০০৫ সালে প্রকাশিত পোল্যান্ডের একটি গবেষণায় দেখা যায় উইদ-দ্যা-রুল অ্যাস্টিগম্যাটিজম মায়োপিয়া বা নিকটদৃষ্টি করতে পারে। বেশকিছু গবেষণায় দেখা যায় বয়স বৃদ্ধির সাথে সাথে বিষমদৃষ্টির হার বাড়ে।\n\n\n== ইতিহাস ==\n১৭৯৩ সালে ছাত্র থাকা অবস্থায় থমাস ইয়াং আবিষ্কার করেছিলেন যে তার এক চোখে সমস্যা আছে। পরবর্তী বছরগুলোতে তিনি তার দৃষ্টির সমস্যা নিয়ে গবেষণা করেন। ১৮০১ সালে তিনি  বেকারিয়ান লেকচার প্রদানের সময় তার গবেষণা লব্ধ ফলাফল উপস্থাপন করেন। ইয়াং ছাড়াও জর্জ বিডেল এয়ারি নামে আরেক বিজ্ঞানী আলাদাভাবে তার নিজের চোখে বিষমদৃষ্টির বিষয়টি আবিষ্কার করেন। এয়ারি ১৮২৫ সালের ফেব্রুয়ারিতে ক্যামব্রিজ ফিলোসোফিক্যাল সোসাইটিতে নিজের চোখের উপর তার পর্যবেক্ষণ উপস্থাপন করেন। এয়ারি ১৮২৫ সালের মধ্যে তার চোখের দৃষ্টিত্রুটি দূর করার জন্য লেন্স উৎপাদন করেন। অন্যান্য উৎসে ১৮২৭ সালের কথা বলা হয়েছে যখন এয়ারি  ইপ্সউইচের একজন অপটিশিয়ানের কাছ থেকে সিলিন্ডার আকৃতির লেন্স পেয়েছিলেন। এর নামকরণ করেছিলেন উইলিয়াম হিউয়েল। ১৮৬০ সালের মধ্যে চক্ষুবিজ্ঞানে বিষমদৃষ্টি একটি সুপ্রতিষ্ঠিত ধারণা হিসেবে পরিচিত হয়। এবং বইয়ের অধ্যায়ে বিষমদৃষ্টি আবিষ্কারের কথাও বর্ণনা করা ছিল।\n\n\n== আরও দেখুন ==\nনিকটদৃষ্টি\nদূরদৃষ্টি\nচালশে\n\n\n== তথ্যসূত্র ==\n\n\n== বহিঃসংযোগ ==\n উইকিঅভিধানে বিষমদৃষ্টি-এর আভিধানিক সংজ্ঞা পড়ুন।\n উইকিমিডিয়া কমন্সে বিষমদৃষ্টি সম্পর্কিত মিডিয়া দেখুন।\nকার্লিতে বিষমদৃষ্টি (ইংরেজি)"}