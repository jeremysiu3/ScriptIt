{"pageid": 1164206, "title": "শহীদ করিমুল্লাহ", "url": "https://bn.wikipedia.org/wiki?curid=1164206", "content": "শহীদ করিমুল্লাহ (জন্ম: ১৪ ফেব্রুয়ারি ১৯৪৮) পাকিস্তান নৌবাহিনীর একজন জ্যেষ্ঠ অ্যাডমিরাল ছিলেন। ২০০২ সালের ৩ অক্টোবর তিনি পাকিস্তান নৌবাহিনীর সর্বোচ্চ পদ নৌপ্রধান হিসেবে নিযুক্ত হন; ২০০৫ সালের ৬ অক্টোবর তার ৪০ বছরের দীর্ঘ নৌ সামরিক জীবনের অবসান ঘটে চাকরি থেকে অবসর গ্রহণের মাধ্যমে।\nএরপর তাকে সৌদি আরবে পাকিস্তানের রাষ্ট্রদূত হিসেবে নিয়োগ দেওয়া হয়, তিনি এ দায়িত্বে ২০০৯ পর্যন্ত ছিলেন।\n\n\n== নৌ জীবন ==\nশহীদের জন্ম ১৯৪৮ সালের ১৪ ফেব্রুয়ারি সিন্ধু প্রদেশের করাচিতে, তার পূর্বপুরুষ হায়দ্রাবাদ রাজ্যতে থাকতেন। শহীদের বাবা রাজকীয় ভারতীয় নৌবাহিনীর একজন নাবিক ছিলেন যিনি পরে রাজকীয় পাকিস্তান নৌবাহিনীর একজন কর্মকর্তা (লেফটেন্যান্ট কমান্ডার) হয়েছিলেন।\nকরাচির একটি স্থানীয় স্কুলে পড়ার পর শহীদ ডি. জে. সাইন্স কলেজে ভর্তি হন এবং ১৯৬৫ সালে পাকিস্তান নৌবাহিনীতে ক্যাডেট হিসেবে যোগ দেন। পাকিস্তান মিলিটারি একাডেমিতে তার প্রশিক্ষণ হয়, এবং তাকে খুব দ্রুত ব্রিটেনে পাঠানো হয়, তিনি ওখানে নৌবাহিনীর মূল প্রশিক্ষণ গ্রহণ করেন। ব্রিটিশ নৌবাহিনীর যুদ্ধ-জাহাজ এইচএমএস মারকিউরিতে তিনি ১৯৬৮ সালের অক্টোবরে মিডশিপম্যান হন। ১৯৭১ সালের একেবারে শুরুর দিকে তিনি সাব লেফটেন্যান্ট হিসেবে পাকিস্তান নৌবাহিনীর অপারেশন্স শাখায় কর্মকর্তা হিসেবে যোগ দেন এবং তার সার্ভিস নম্বর করা হয় পিএন - ১১২৬।\n১৯৭১ সালে তাকে পূর্ব পাকিস্তানে নিয়োগ প্রদান করা হয়, তিনি একটি গানবোটে নিয়োগ পান। ১৯৭১ সালের ডিসেম্বরে যুদ্ধ শেষ হলে তিনি যুদ্ধবন্দী হিসেবে ভারতে যান, এবং ওখান থেকে ১৯৭২ সালে নিজ দেশ পাকিস্তানে গেলে তাকে সিতারা-ই-জুরাত পদক প্রদান করা হয় তার পূর্ব পাকিস্তানে যুদ্ধের অবদানের জন্য।\nপাকিস্তানে তাকে পাকিস্তান নৌবাহিনী ওয়ার কলেজে অধ্যায়নে নিযুক্ত করা হয়। তিনি এখানে কৃতিত্বের সাথে অধ্যায়ন শেষ করেন।\nতিনি পাকিস্তান নৌবাহিনীর দুটি যুদ্ধ-জাহাজের অধিনায়ক হিসেবে কাজ করেন।\n\n\n== তথ্যসূত্র =="}