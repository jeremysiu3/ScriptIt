{"pageid": 1423001, "title": "বসন্ত হাব্বা", "url": "https://bn.wikipedia.org/wiki?curid=1423001", "content": "বসন্ত হাব্বা (কন্নড়: ವಸಂತ ಹಬ್ಬ), যার অর্থ কন্নড় ভাষায় বসন্ত উৎসব, ভারতের ব্যাঙ্গালোর শহরে নৃত্যগ্রাম ফাউণ্ডেশন কর্তৃক আয়োজিত একটি সাংস্কৃতিক উৎসব। এটি একটি খুব জনপ্রিয় অনুষ্ঠান এবং এটিকে ভারতের ক্লাসিক্যাল উডস্টক (নিউ ইয়র্কের বেথেলের একটি সঙ্গীত উৎসব ছিল উডস্টক) হিসাবে বিবেচনা করা হয়। ১৯৯০ সালে প্রথম অনুষ্ঠিত এই উৎসবটি নৃত্যগ্রামের প্রতিষ্ঠাতা প্রতিমা বেদীর মস্তিষ্কপ্রসূত ছিল। উৎসবটি ব্যাঙ্গালোরের উপকণ্ঠে হেসারাঘাটায় নৃত্যগ্রামের প্রাঙ্গণে অনুষ্ঠিত হয় এবং সারা ভারত থেকে সেরা সঙ্গীতশিল্পী, নৃত্যশিল্পী এবং সাংস্কৃতিক শিল্পীদের আকর্ষণ করে। উদ্বোধনী বছরে প্রায় ৩০০০ জন দর্শনার্থী অংশগ্রহণ করেছিল। ২০০৩ অনুষ্ঠানে ৪০,০০০ জনেরও বেশি দর্শনার্থী অংশগ্রহণ করেছিল।\n\n\n== উৎসব ==\nউৎসবটি এক রাতব্যাপী চলে। এটি শেষ সন্ধ্যায় শুরু হয় এবং পরের দিন ভোর পর্যন্ত চলে। এটি বেঙ্গালুরু শহর থেকে ৩৫ কিলোমিটার দূরে অবস্থিত একটি ছোট গ্রাম হেসারাগাহাট্টার নৃত্যগ্রাম প্রাঙ্গনে অবস্থিত অ্যাম্ফিথিয়েটারে অনুষ্ঠিত হয়। এর কোনো প্রবেশ মূল্য নেই এবং আসনগুলি আগে এলেই পাওয়া যায়। এ কারণে বিকেল থেকেই আসন ভর্তি হতে থাকে। লোকশিল্পী এবং অন্যান্য যে সমস্ত দল ব্যাঙ্গালোরের রাস্তায় পরিবেশন করে, তাদের একটি অনন্য পদ্ধতিতে উৎসবের প্রচারে নিযুক্ত করা হয়। তারা অনুষ্ঠানটি প্রচার করে এবং উৎসবের পর্দা-উত্থাপনকারী হিসাবেও কাজ করে। অনুষ্ঠানটি শহরের কলেজের স্বেচ্ছাসেবকদের সহায়তায় সংগঠিত হয়। অনেক সমমনা ব্যক্তিও অনুষ্ঠানস্থলে খাবারের স্টল স্পনসর করে, শিল্পীদের জন্য খাবারের আয়োজন করে এবং সঙ্গীতশিল্পী ও শিল্পীদের অনুষ্ঠানস্থলে নিয়ে যাওয়ার জন্য গাড়ি এবং অন্যান্য যানবাহন সরবরাহ করে অনুষ্ঠানে অবদান রাখে। অ্যাম্ফিথিয়েটারে প্রায় ৩০০০ জন লোক বসতে পারে এবং যারা সময়মতো আসন পেতে পারেনি তাদের জন্য অনুষ্ঠানস্থলের বাইরে বড় পর্দা লাগানো হয়।\n\n\n== কালানুক্রম ==\n\n\n=== ২০০২ ===\n২০০২ সালের ২রা ফেব্রুয়ারী প্রদর্শনকারী শিল্পীদের মধ্যে ছিলেন অরুণা সাইরাম (কর্ণাটকী কণ্ঠ), ওয়ার্সি ভাই, আতেক হুসেন খান (কাওয়ালি) এবং সুমা সুধীন্দ্র (যিনি তরঙ্গিনী বীণা প্রবর্তন করেছিলেন)। এই অনুষ্ঠানটি দূরদর্শনে সরাসরি সম্প্রচারিত হয়েছিল এবং অন্যান্য টিভি চ্যানেলেও ভাল স্থান পেয়েছিল।\n\n\n=== ২০০৩ ===\nবসন্ত হাব্বার এই সংস্করণের পরিবেশনার মধ্যে ছিল গ্র্যামি পুরস্কার বিজয়ী পণ্ডিত বিশ্ব মোহন ভট্টের মোহন বীণার উপর একটি সঙ্গীতানুষ্ঠান, শুভা মুদগলের হিন্দুস্তানি শাস্ত্রীয় সংগীত, তৌফিক কোরেশির ফিউশন সঙ্গীত এবং আতেক হুসেন খান ওয়ারসি ভাইদের কাওয়ালি। এই অনুষ্ঠানে ৪০,০০০ এরও বেশি দর্শনার্থী অংশগ্রহণ করেছিল।\n\n\n=== ২০০৪ ===\n২০০৪ সালের ৭ই ফেব্রুয়ারী অনুষ্ঠিত অনুষ্ঠানের প্রদর্শনকারী শিল্পীদের মধ্যে ছিলেন প্রখ্যাত স্যাক্সোফোনিস্ট কাদরি গোপালনাথ এবং কর্নাটকী সঙ্গীত শিল্পী বোম্বে জয়শ্রী।\n\n\n== বর্তমান দৃশ্য ==\nভারত মহাসাগরের সুনামি পরবর্তী প্রভাবগুলির মুখোমুখি হবার কারণে ২০০৫ সালে এটি অনুষ্ঠিত হয়নি। হাব্বা আর কখনোই অনুষ্ঠিত হয়নি এবং নৃত্যগ্রাম এটিকে আর্থিক সংকটের জন্য দায়ী করে। নৃত্যগ্রাম হাব্বার পরবর্তী পরিকল্পনা নিয়ে কোনো মন্তব্য না করায় অনুমান করা হয় যে উৎসবটি চিরতরে বাতিল করা হয়েছে। ইতোমধ্যে তাদের নৃত্য দলটি ক্রমাগতভাবে অত্যুচ্চ প্রশংসা পেয়েছে এবং এখন মার্কিন যুক্তরাষ্ট্র ও অন্যান্য দেশে ঘন ঘন বার্ষিক প্রদর্শন ট্যুরে যায়।\n\n\n== মন্তব্য ==\n\n\n== বহিঃসংযোগ ==\nবার্ষিক 'বসন্ত হাব্বা' উৎসবের অফিসিয়াল ওয়েবসাইট, নৃত্যগ্রাম\nনৃত্যগ্রামের অফিসিয়াল ওয়েবসাইট"}