{"pageid": 1413329, "title": "ইউরেকা (শব্দ)", "url": "https://bn.wikipedia.org/wiki?curid=1413329", "content": "ইউরেকা (প্রাচীন গ্রিক: εὕρηκα হেউরেকা) একটি আবেগসূচক পদ যা কোনো আবিষ্কার বা উদ্ভাবনের আনন্দ উদযাপনের সময় ব্যবহৃত হয়। শব্দটি প্রাচীন গ্রিক গণিতবিদ ও আবিষ্কারক আর্কিমিডিসের ব্যবহৃত একটি আবেগসূচক শব্দের প্রতিবর্ণীকরণ।\n\n\n== ব্যুৎপত্তি ==\n\"ইউরেকা\" শব্দটি প্রাচীন গ্রিক শব্দ εὕρηκα heúrēka থেকে আগত, যার অর্থ \"আমি (এটা) পেয়ে গিয়েছি\", শব্দটি εὑρίσκω heurískō (আমি পাই) ক্রিয়া পদের প্রথম পক্ষ/পুরুষ-এর, একবচন রুপ এবং পুরাঘটিত ক্রিয়ার কালে ব্যবহৃত বিবৃতিবাচক কর্তৃবাচ্য রূপ। এটি heuristic শব্দটির সাথে ঘনিষ্ঠভাবে সম্পর্কযুক্ত, যা দ্বারা অভিজ্ঞতাভিত্তিক সমস্যা সমাধান, শিক্ষা ও আবিষ্কার বোঝানো হয়।\n\n\n== উচ্চারণ ==\nইংরেজিতে শব্দটির দ্বিতীয় অক্ষরটি (সিলেবলটি) শ্বাসাঘাতযুক্ত। এখানে ল্যাটিন ভাষার শ্বাসাঘাতের নিয়মানুসারে উপান্ত্যে (শেষের আগের অক্ষরে) শ্বাসাঘাত বিদ্যমান যেহেতু এতে একটি দীর্ঘ স্বরধ্বনি বিদ্যমান। কিন্তু গ্রিক উচ্চারণের নিয়মানুসারে এখানে প্রথম অক্ষরে তীক্ষ্ণ শ্বাসাঘাত বিদ্যমান, কারণ প্রাচীন গ্রিক উচ্চারণে শ্বাসাঘাতের নিয়মে উপান্ত্যে শ্বাসঘাত আবশ্যক নয় যদিনা অন্ত্যে দীর্ঘ স্বরধ্বনি থাকে। প্রথম দুটি শব্দাংশ/অক্ষর দীর্ঘ স্বরধ্বনিযুক্ত\nবলে তা ইংরেজদের কাছে দ্বিগুণ শ্বাসঘাতযুক্ত শোনায় (Maltese cat শব্দগুচ্ছের মতো)।\nপ্রারম্ভে /h/ আধুনিক গ্রিক এবং কাতালান, ফরাসি, ইতালীয়, স্পেনীয়, পর্তুগিজ, ডাচ, ইংরেজি এবং এর মতো ইউরোপীয় ভাষাগুলোয় উচ্চারিত হয় না। তবে অন্যান্য যেমন ফিনিশ, ডেনীয় এবং জার্মান ভাষায় তা বিদ্যমান থাকে।\n\n\n== আর্কিমিডিস ==\n\n\"ইউরেকা!\" আবেগসূচক শব্দটি প্রাচীন গ্রিক পণ্ডিত আর্কিমিডিস এর সাথে সম্পর্কিত। শ্রুতি আছে গোসলের পানিতে পা দিয়ে তিনি পানির স্তর উপরে উঠতে লক্ষ্য করেন এবং \"ইউরেকা! ইউরেকা!\" বলে চিৎকার করেছিলেন, তিনি বুঝতে পারেন অপসারিত পানির আয়তন তার দেহের নিমজ্জিত অংশের আয়তনের সমান। (এই সম্পর্কটি আর্কিমিডিসের নীতি নয় যা তরলে নিমজ্জিত বস্তুর উপর প্লবতা সম্পর্কে ধারণা দেয়।) তখন তিনি বুঝতে পারেন যে অনিয়মিত আকারের বস্তুর আয়তন সূক্ষ্মভাবে পরিমাপ করা যেতে পারে, যা ছিল ইতিপূর্বে একটি কঠিন সমস্যা। বলা হয়ে থাকে যে তিনি তার এ আবিষ্কারের কথা প্রকাশ করতে গিয়ে এতটাই উচ্ছ্বাসিত হয়েছিলেন যে তিনি তার বাথটাব থেকে লাফিয়ে উঠে জামাকাপড়বিহীন অবস্থায় সাইরাকিউসের রাস্তায় বেরিয়ে পড়েন।\nআর্কিমিডিসের এই অন্তর্দৃষ্টি তাকে সাইরাকিউসের হিয়েরোর উত্থাপিত একটি সমস্যার সমাধানে সাহায্য করেছিল: কীভাবে একটি অনিয়মিত আকারের সোনার মুকুটের বিশুদ্ধতা যাচাই করা যায়। সম্রাট তার স্বর্ণকারকে মুকুট তৈরিতে খাঁটি স্বর্ণ দিয়েছিলেন। তিনি সন্দেহ করেছিলেন যে স্বর্ণকার কিছু পরিমাণ স্বর্ণ অপসারণ করে একই ওজনের রৌপ্য যোগ করে মুকুট তৈরি করে তাকে প্রতারিত করছে। সূক্ষ্মভাবে ওজন করার সরঞ্জাম ইতিমধ্যেই আবিষ্কৃত ছিল, এবং আর্কিমিডিস যেহেতু আয়তন পরিমাপের কৌশল আবিষ্কার করেছেন তাই তিনি মুকুটের ভর ও নির্ণীত আয়তনের অনুপাত থেকে মুকুটটির ঘনত্ব নির্দেশক মান বের করতে সক্ষম ছিলেন। (সোনার ঘনত্ব অর্থাৎ একক আয়তনের জন্য ভর রূপার চেয়ে প্রায় দ্বিগুণ কাজেই উল্লেখযোগ্যভাবে বেশি)\n\n\n=== সত্যতা ===\nগল্পটি প্রথম লিখিত আকারে পাওয়া যায় ভিট্রুভিয়াসের প্রকাশিত বুক অব আর্কিটেকচার-এ, ঘটনাটি সংঘটিত হওয়ার আনুমানিক দুই শতাব্দী পরে। অনেক পণ্ডিত গল্পটির সত্যতা নিয়ে প্রশ্ন তুলেছেন। তাদের যুক্তি: ভোটিভ্ মুকুট একটি তুলনামূলক ক্ষুদ্র বস্তু। অবিশুদ্ধ মুকুট আর বিশুদ্ধ মুকুটের অপসারিত পানির পরিমাণ সামান্যই কম বেশি হবে। সে সূক্ষ্ম পার্থক্য পরিমাপ করার উপায় সে সময় ছিল না। মূলত আর্কিমিডিসের সমস্যাটির জন্য একটি সহজতর পদ্ধতিও ছিল যার জন্য কোনো সূক্ষ্ম সরঞ্জামের প্রয়োজন নেই: নিক্তি ব্যবহার করে সমপরিমাণ খাঁটি সোনার সাথে মুকুটের ওজন তুলনা করা এবং ভারসাম্যে আসার পর ব্যবস্থাটিকে পানিতে নিমজ্জিত করা। মুকুটদ্বয়ের আয়তন একই হলে, এই ভারসাম্য বজায় থাকে, যার অর্থ তাদের ঘনত্ব এক এবং তাই মুকুটটি অবশ্যই খাঁটি সোনার। কিন্তু যদি মুকুটের ঘনত্ব কম হয় (রৌপ্যের মতো অন্য ধাতুর মিশ্রিত থাকার কারণে) তাহলে মুকুটের ওপর প্লবতা বৃদ্ধির ফলে ভারসাম্যহীনতা দেখা দেয়। স্বয়ং গ্যালিলিও গ্যালিলেইও এই বিতর্কে উল্লেখযোগ্য, তিনি একটি বস্তুর প্রকৃত ও পানিতে নিমজ্জিত অবস্থার ওজন নির্ণয়ে হাইড্রোস্ট্যাটিক নিক্তির ব্যবহারের কথা উল্লেখ করেছিলেন।\n\n\n== নাম ও মূলনীতিসমূহ ==\n\n\n=== ক্যালিফোর্নিয়া ===\n\nশব্দটি ক্যালিফোর্নিয়ার অঙ্গরাজ্যের নীতিবাক্যও, যা ১৮৪৮ সালে সাটারস মিলের কাছে ক্রমাগত স্বর্ণ আবিষ্কারের বিষয়টি নির্দেশ করে। ক্যালিফোর্নিয়া রাজ্যের সিলমোহরটি ১৮৫০ সালে রবার্ট এস গার্নেট এর মূল নকশা থেকেই ইউরেকা শব্দটি ধারণ করেছে; সেই সময়ের সরকারী পাঠ্যে সীলমোহরের বর্ণনা করে বলা হয়েছে যে এই শব্দের অর্থ প্রযোজ্য \"হয় রাজ্যের স্বীকৃতির সাথে জড়িত নীতির ক্ষেত্রে অথবা কর্মক্ষেত্রে খনি শ্রমিকের সাফল্যের ক্ষেত্রে\"। ১৯৫৭ সালে রাষ্ট্রীয় আইনসভা \"ইন গড উই ট্রাস্ট\" রাষ্ট্রীয় মূলমন্ত্রকে দ্বিতীয় বিশ্বযুদ্ধের পরবর্তী কমিউনিস্ট বিরোধী আন্দোলনের অংশ হিসাবে এই রাজ্যের মূলনীতিকে সংশোধিত করে প্রতিস্থাপিত করার চেষ্টা করে। কিন্তু এই প্রচেষ্টা সফল হয়নি এবং \"ইউরেকা\" কে ১৯৬৩ সালে সরকারি নীতিবাক্য নির্ধারণ করা হয়েছিল।\n১৮৫০ সালে প্রতিষ্ঠিত ক্যালিফোর্নিয়ার ইউরেকা শহর ক্যালিফোর্নিয়া রাজ্যের সিলমোহরকে এর সরকারি সিলমোহর হিসাবে ব্যবহার করে। ইউরেকা সাটার'স মিল থেকে যথেষ্ট দূরত্বে অবস্থিত, কিন্তু এটি ১৮৫০ সালের কাছাকাছি সময়ে ক্যালিফোর্নিয়ার ট্রিনিটি কাউন্টিতে হওয়া একটি ক্ষুদ্র স্বর্ণ অনুসন্ধানের খনন সূচনার স্থান ছিল। আবেগসূচক শব্দ \"ইউরেকা!\" নামে নামকরণ হওয়া অন্তত এগারোটি মার্কিন শহরের মধ্যে এটিই বৃহত্তম। ১৮৪৯ সাল থেকে ব্যাপকভাবে ব্যবহৃত হওয়ার কারণে ১৮৮০ এর দশকে প্রায় ৪০ টি স্থানের নাম এরূপ রাখা হয়েছে ১৯৪০-এর দশকেও এর কোনোটির অস্তিত্ব ছিল না। অনেক স্থান, সাংস্কৃতিক কর্ম এবং অন্যান্য বস্তুর নামকরণ করা হয়েছে \"ইউরেকা\"; একটি তালিকার জন্য ইউরেকা (দ্ব্যর্থতা নিরসন) দেখুন।\n\n\n=== অস্ট্রেলিয়া ===\n\"ইউরেকা\" শব্দটি অস্ট্রেলিয়ার ভিক্টোরিয়ার বলারাত এর একটি স্বর্ণ উত্তোলন উদ্যোগের সাথেও জড়িত। ইউরেকা বিদ্রোহ (ইউরেকা স্টকেড) বলতে ১৮৫৪ সালে স্বর্ণ উত্তোলনকারীদের একটি বিদ্রোহকে বোঝায় যেখানে স্বর্ণ উত্তোলনকারীরা উত্তোলনের জন্য অন্যায্য লাইসেন্স ফি এবং খনি শ্রমিকদের তত্ত্বাবধানে প্রশাসনের নিষ্ঠুরতার বিরুদ্ধে একটি বিদ্রোহ করে। অন্যায্য সরকার ও আইনের কাছে শ্রমিকরা প্রত্যাখ্যাত হন, যা এ বিদ্রোহে দৃশ্যমান হয়। ইউরেকা স্টকেডকে অস্ট্রেলিয়ায় \"গণতন্ত্রের জন্ম\" হিসাবে উল্লেখ করা হয়েছে।\n\n\n== গণিতে ইউরেকা ==\n\nঅপর গণিতবিদ কার্ল ফ্রিডরিক গাউস ১৭৯৬ সালে তার ডায়েরিতে আর্কিমিডিসের শব্দটির পুনরুক্তি করে লেখেন, \"ΕΥΡΗΚΑ! num = Δ + Δ + Δ\", অর্থাৎ তিনি আবিষ্কার করেন: যে কোনো ধনাত্বক পূর্ণসংখ্যাকে সর্বোচ্চ তিনটি ত্রিভুজাকার সংখ্যার সমষ্টি হিসেবে লেখা যায়। তার এই পর্যবেক্ষণটি গাউসের ইউরেকা উপপাদ্য নামে পরিচিত যা পরবর্তীতে ফার্মার বহুভুজাকার সংখ্যা উপপাদ্য এর বিশেষ প্রয়োগ হিসেবে পরিচিতি পায়।\n\n\n== আরও দেখুন ==\n\n\n== তথ্যসূত্র =="}