{"pageid": 1523210, "title": "বাতুল বেগম", "url": "https://bn.wikipedia.org/wiki?curid=1523210", "content": "বাতুল বেগম হলেন ভারতের রাজস্থান রাজ্যের জয়পুরের একজন লোকসঙ্গীত শিল্পী। তিনি মাণ্ড এবং ভজন গান গেয়ে আন্তর্জাতিকভাবে খ্যাতি অর্জন করেছেন। তিনি ঢোল, ঢোলক এবং তবলার মতো বাদ্যযন্ত্র বাজান।\n\n\n== জীবনী ==\nবেগম বাতুলের জন্ম রাজস্থানের দিদোয়ানা জেলার কেরাপ গ্রামে। পঞ্চম শ্রেণীতে পড়ার সময় তিনি স্কুল ছেড়ে দেন। তিনি রাজস্থানের মিরাসি সম্প্রদায়ের অন্তর্ভুক্ত। মাণ্ড গান গাওয়ার প্রতি তাঁর আগ্রহ পারিবারিক ঐতিহ্য থেকে এসেছে। কিন্তু ভজনগুলো এমন নয়। আট বছর বয়সে, তিনি প্রতিদিন তাঁর বন্ধুদের সাথে নাগৌরের কেরাপ গ্রামে ঠাকুরজির মন্দিরের সামনে যেতেন, সেখান থেকে তিনি ভজন গাওয়ার প্রতি আগ্রহ তৈরি করেছিলেন। পরে, তিনি নিজেই ভজন গাইতে শুরু করেন।\n\n\n=== ব্যক্তিগত জীবন ===\nবাতুল বেগমের বিয়ে হয়েছিল ১৬ বছর বয়সে, রোডওয়েজের একজন কণ্ডাক্টর ফিরোজ খানের সঙ্গে।  তাঁদের তিন ছেলে রয়েছে। তিনি বর্তমানে জয়পুরের বিদ্যাধর নগরে তাঁর পরিবারের সাথে থাকেন।\n\n\n== কর্মজীবন ==\nমাণ্ড এবং ভজন ধারার লোকগানের গায়িকা বাতুল বেগম, তবলা, ঢোলক এবং ঢোলের মতো ভারতীয় বাদ্যযন্ত্রও বাজান। মুসলিম ধর্মে জন্মগ্রহণ করে এবং হিন্দু ভজন গাওয়া শুরু করে, তিনি তাঁর গানের মাধ্যমে সাম্প্রদায়িক ঐক্যের বার্তা দিয়েছেন, তিনি তাঁর গানের মাধ্যমে সাম্প্রদায়িক সম্প্রীতির বার্তা দেন।\nভারতের বিভিন্ন মঞ্চ ছাড়াও বাতুল বেগম ভারতের বাইরে ৫৬টি দেশে সঙ্গীত পরিবেশন করেছেন, দেশগুলির মধ্যে রয়েছে ফ্রান্স, জার্মানি, তিউনিসিয়া, ইতালি, সুইজারল্যান্ড, মার্কিন যুক্তরাষ্ট্র এবং যুক্তরাজ্য। তিনি বলিউড ক্লেজমারের সদস্য, এটি একটি আন্তর্জাতিক ফিউশন লোক সঙ্গীত ব্যাণ্ড যা বিভিন্ন ধর্মের শিল্পীদের সমন্বয়ে গঠিত এবং বিভিন্ন সংস্কৃতির ফিউশন সঙ্গীত পরিবেশন করে।\nফ্রান্সের অলিম্পিকে তাঁর সঙ্গীত গোষ্ঠী বসন্ত-কে নিয়ে তিনি অন্যান্য লোকশিল্পীদের সাথে সঙ্গীত পরিবেশন করেছিলেন। বাতুল বেগম হলেন রাজস্থানের একমাত্র মহিলা যিনি প্যারিসের টাউন হলে পরিবেশন করেছেন।\n\n\n== পুরস্কার এবং সম্মাননা ==\n২০২২ সালে আন্তর্জাতিক নারী দিবসে বাতুল বেগমকে ২০২১ সালের নারী শক্তি পুরস্কারে ভূষিত করা হয়েছিল। ২০২৫ সালের জানুয়ারিতে, তিনি পদ্মশ্রী লাভ করেন। বাতুল বেগমকে ফ্রান্স এবং তিউনিসিয়া সরকারও সম্মানিত করেছে। ২০২১ সালের আন্তর্জাতিক নারী দিবসে, তিনি জিওপিআইও অ্যাচিভার্স অ্যাওয়ার্ড - ২০২১ এবং সার্টিফিকেট অফ এক্সেলেন্স অ্যাওয়ার্ড পেয়েছেন।\n\n\n== তথ্যসূত্র =="}