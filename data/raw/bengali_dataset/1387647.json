{"pageid": 1387647, "title": "নাচিয়ার তিরুমলি", "url": "https://bn.wikipedia.org/wiki?curid=1387647", "content": "নাচিয়ার তিরুমলি ( তামিল: நாச்சியார் திருமொழி   ; অনু. নারী/দেবীর পবিত্র স্তব ) হলো শ্রী বৈষ্ণব ঐতিহ্যের দ্বাদশ আলবরের  মাঝে একজন অন্ডাল কর্তৃক রচিত ১৪৩টি শ্লোকের একটি স্তোত্রসংকলন। তার রচনার প্রধান বৈশিষ্ট্য হলো, কানন (কৃষ্ণ) প্রাপ্তির জন্য তার ব্যাকুলতা ও আগ্রহের বশে অন্ডাল বিভিন্ন বিভিন্ন কৌশল  অবলম্বন করেন যার দ্বারা তিনি কৃষ্ণের সাথে মিলিত হতে পারেন। তিরুমলিসমূহের  মধ্যে বরনম আইরাম খুব সুপরিচিত এবং এর একটি বিশেষ তাৎপর্য রয়েছে। এতে তার জন্মের উদ্দেশ্য ( কান্নাপিরানকে বিয়ে করা) বাস্তবায়নের পথে তার সখীদের সাথে তার স্বপ্নের বর্ণনার সংলাপ দেওয়া আছে।\nএই ১৪৩টি শ্লোক নালায়রা দিব্য প্রবন্ধমের ৪,০০০টি ঐশ্বরিক স্তোত্রের অংশ। শ্লোকগুলিকে চৌদ্দ দশকে শ্রেণীবদ্ধ করা হয়েছে, যথা বালির দুর্গ ধ্বংস না করার জন্য  কামের কাছে প্রার্থনা, বস্তপ্রহরণ, কৃষ্ণের সাথে মিলন, দেবতাকে ডাকার জন্য একটি কোকিলকে অনুরোধ, অন্ডালের বিবাহ, বিষ্ণুর শঙ্খের প্রশংসা, মেঘসন্দেশ, বিচ্ছেদের যন্ত্রণা। কৃষ্ণকে পাওয়ার জন্য তার নিকট সাহায্য প্রার্থনা ও রঙ্গনাথের প্রশংসা।\n\n\n== ব্যুৎপত্তি ==\nতামিল কাব্যিক শৈলীতে তিরুমলির আক্ষরিক অর্থ \"পবিত্র শ্লোক বা স্তব\" এবং নাচিয়ার অর্থ \"নারি\" বা দেবী। অতএব শিরোনামের অর্থ হয় \"নারী বা দেবীর পবিত্র শ্লোক\"। এই কাব্যটি অন্ডালের ঐশ্বরিক প্রেমিক  বিষ্ণুর প্রতি তীব্র আকাঙ্ক্ষাকে সম্পূর্ণরূপে প্রকাশ করেছে। শাস্ত্রীয় তামিল কাব্যিক প্রথা ও বেদ , পুরাণের আন্তঃসম্পর্কিত গল্পগুলি ব্যবহার করে আন্ডাল শ্লোকগুলি  এমনভাবে চিত্রায়িত করেছেন যা সম্ভবত ভারতীয় ধর্মসাহিত্যের সমগ্র স্বরগ্রামে অতুলনীয়।\n\n\n== শ্লোকগঠন প্রণালী ==\nনাচিযার তিরুমলি ১৪৩টি পশুরমের (শ্লোক) ১৪ ভাগে গঠিত।  প্রতিটি ভাগকে তিরুমলি বলা হয়। প্রতিটি তিরুমলি একটি নির্দিষ্ট বিষয়বস্তুর প্রতি আলোকপাত করে। প্রথম দশকে আছে, কৃষ্ণকে তার পতিরূপে অনুসন্ধানের লক্ষ্যে কামের কাছে প্রার্থনার শ্লোকের সংকলন। অন্ডাল বলেন, কৃষ্ণ ব্যতীত অন্য কাউকে বিবাহ করলে তিনি তার জীবন ত্যাগ করবেন। দ্বিতীয় দশকটি হলো, নদীর উপর নির্মিত বালির দুর্গ সংরক্ষণের জন্য অন্ডালের প্রার্থনার একটি সংকলন। তৃতীয় দশকের বিষয়বস্তু প্রায় বস্ত্রপ্রহণের অনুরূপ কৃষ্ণের জীবনের লীলাময় অধ্যায়ের ন্যায়, যখন তিনি গোপিকাদের বস্ত্র হরণ করে নিয়েছিলেন এবং তারা কৃষ্ণের কাছে তাদের বস্ত্র পুনরায় প্রদানের অনুরোধ করেছিলেন। চতুর্থ দশকের কাব্যে তিনি কৃষ্ণের সাথে তার মিলনেচ্ছা প্রকাশ করেছেন। কুইল পাট্টু বা কোকিলের গান পঞ্চম দশকের বিষয়বস্তু যেখানে অন্ডাল কোকিলকে কৃষ্ণের প্রশংসামূলক গীত গাওয়ার অনুরোধ করেন। বিশেষজ্ঞরা পঞ্চরাত্র আগমকে( বৈষ্ণব মন্দিরগুলিতে প্রচলিত উপাসনার একটি পদ্ধতি) শ্লোকগুলির উৎস বলে অনুমান করেছেন। ষষ্ঠ দশকে, তিনি আধ্যাত্মিক গতিশীলতার নীতি স্থাপনকারী আরাধ্যকে বিবাহ করার স্বপ্নের ইঙ্গিত দিয়েছেন। \"ভিন্নিলা মেলাপ্পু\" নামক অষ্টম তিরুমলিতে কবি তার দুর্দশার কথা মেঘের কাছে বলেছিলেন এবং তিরুমালায় স্থিত গোবিন্দের কাছে তার বার্তাবাহক হিসাবে তাদের প্রেরণ করার বর্ণনা প্রদান করেন। অবশিষ্ট তিরুমলি পেরুমলের সাথে তার মিলনকে গতিশীল করার জন্য অন্ডালের বিভিন্ন প্রচেষ্টার বর্ণনায় পরিপূর্ণ। এই ধারাবাহিকতায়, তিনি অধৈর্যভাবে অপেক্ষা করেন, এবং অবশেষে পট্টি মেইন্দর করেরুর তিরুমলিতে তিনি বিষ্ণুর সাথে পুনরায় মিলিত হন।\n\n\n== সমালোচনামূলক বিশ্লেষণ ==\nঅন্ডালের কিছু শ্লোক বিষ্ণুর প্রতি প্রেমকে প্রকাশ করে যা আদিরসাত্বক কাম-প্রেম ভাব ও চমকপ্রদ  আকাঙ্ক্ষা, ক্ষুধা ও অনুসন্ধানকে উপলক্ষ করে রচিত।\nআজও তার অনেক প্রেমমূলক কবিতা খুব অল্পই প্রকাশ্যে উপস্থাপন করা হয়।\nএপ্রকার কোনও শ্লোকে আন্ডাল রূপক দিয়ে কল্পনা করেন যে, তিনি স্বয়ং কৃষ্ণের বুকে শুয়ে তাঁর প্রতি প্রেম প্রকাশ করছেন। (পৃ. ১৪০)  \nআর এক কাব্যে অন্ডাল দেবতাকে মালা দ্বারা সম্মানিত করে তার প্রশংসা করছেন।\nআর একটি কাব্যে, অন্ডাল বলেছেন  তার স্ফীত স্তন শুধুমাত্র প্রভুর জন্যই পূর্ণ হয়ে উঠবে, নশ্বর প্রাণীদের প্রতি প্রেম করার ধারণাকে তিনি তিরস্কার করে ব্রাহ্মণদের  হোম কার্যে জঙ্গলের উচ্ছৃঙ্খল শৃগালদলের বিশৃঙ্খলতার সাথে তুলনা করেন। অপর একটি শ্লোকে, তিনি তার স্ফীত স্তন শঙ্খধারী কৃষ্ণকে উৎসর্গ করেন। \n\n\n== জনপ্রিয় সংস্কৃতিতে ==\nনালায়রা দিব্য প্রবন্ধমের স্তোত্রগুলি প্রতিদিন দক্ষিণ ভারতের সমস্ত বিষ্ণু মন্দিরে তথা বিভিন্ন উৎসবের সময়ও গাওয়া হয়। দক্ষিণ ভারতের শ্রী বৈষ্ণব ঐতিহ্যে অন্ডালকে দেবীরূপে পূজা করা হয় এবং বেশ কয়েকটি বিষ্ণু মন্দিরে তিনি স্থাপিত আছেন। তিরুপ্পবাই  ও নাচিয়ার তিরুমলির শ্লোকগুলি সাধারণত মারগাই মাসে (ডিসেম্বর - জানুয়ারি) সমস্ত গৃহে ও মন্দিরে গাওয়া হয়।\nকমল হাসানের চলচ্চিত্র হে রামে ইলাইয়ারাজার সংগীতের স্বরগ্রামে বরনম্ আয়রামের একটি অংশ অন্তর্ভুক্ত করা হয়েছিল  যেখানে শ্রীবিলিপুথুর অন্ডাল চলচ্চিত্রের গীতিকারদের একজন হিসাবে স্বীকৃত হয়েছিলেন।\n\n\n== আরও দেখুন ==\nকান্নিনুন চিরুটাম্পু\nতিরুবিরুত্তম\nতিরুচন্দ বিরুত্তম\n\n\n== তথ্যসূত্র ==\n\n\n== উৎস =="}