{"pageid": 1180993, "title": "এম আবদুল কাদির ভূঁইয়া", "url": "https://bn.wikipedia.org/wiki?curid=1180993", "content": "এম আবদুল কাদির ভূঁইয়া (২০ অক্টোবর ১৯৪৫ - ৩০ মে ২০২০) একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের (রাবি) সমাজবিজ্ঞান বিভাগের অবসরপ্রাপ্ত অধ্যাপক এবং খুলনা বিশ্ববিদ্যালয়ের (খুবি) সাবেক উপাচার্য।\n\n\n== জন্ম ==\nতিনি ১৯৪৫ সালের ২০ অক্টোবর নারায়ণগঞ্জের আড়াইহাজার উপজেলায় পাঁচরুখী গ্রামে জন্মগ্রহণ করেন। তার বাবা শামসুজ্জামান ভূঁইয়া এবং মা জমিলা খাতুন।\n\n\n== শিক্ষাজীবন ==\nআবদুল কাদির ঢাকা বিশ্ববিদ্যালয় থেকে ১৯৬৭ সালে সমাজবিজ্ঞানে স্নাতকোত্তর এবং ভারতের দিল্লি বিশ্ববিদ্যালয়ের স্কুল অব ইকোনোমিক্স থেকে ১৯৭৯ সালে পিএইচডি ডিগ্রি অর্জন করেন।\n\n\n== কর্মজীবন ==\nআবদুল কাদির ভূঁইয়া ১৯৬৮ সালে রাজশাহী বিশ্ববিদ্যালয়ের সমাজবিজ্ঞান বিভাগে প্রভাষক হিসেবে যোগ দেন। এরই ধারাবাহিকতায় তিনি ১৯৭৩ সালে সহকারী অধ্যাপক, ১৯৮১ সালে সহযোগী অধ্যাপক এবং ১৯৮৭ সালে অধ্যাপক পদে পদোন্নতি লাভ করেন। ২০১১ সালে তিনি রাজশাহী বিশ্ববিদ্যালয় থেকে অবসর গ্রহণ করেন।\nদীর্ঘ কর্মজীবনে অধ্যাপনার পাশাপাশি তিনি রাজশাহী বিশ্ববিদ্যালয়ের সিনেট, সিন্ডিকেট ও একাডেমিক কাউন্সিলের সদস্য, প্রভোস্ট, সমাজবিজ্ঞান বিভাগের চেয়ারম্যানসহ বিভিন্ন দায়িত্ব পালন করেন। তিনি রাজশাহী বিশ্ববিদ্যালয়ের শিক্ষক সমিতির সভাপতি ছিলেন।\nএম আবদুল কাদির ভূঁইয়া ২০০১ সালের ১৯ নভেম্বর থেকে ২০০৫ সালের ২০ মার্চ পর্যন্ত খুলনা বিশ্ববিদ্যালয়ের উপাচার্য হিসেবে দায়িত্ব পালন করেন।\n\n\n== মৃত্যু ==\nতিনি ২০২০ সালে ৩০ মে ঢাকায় শেষনিঃশ্বাস ত্যাগ করেন।\n\n\n== তথ্যসূত্র =="}