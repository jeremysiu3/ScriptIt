{"pageid": 1514252, "title": "ধানমন্ডি ৩২ ধ্বংসযজ্ঞ", "url": "https://bn.wikipedia.org/wiki?curid=1514252", "content": "৫ ফেব্রুয়ারি ২০২৫ সালে, বাংলাদেশের রাজধানী ঢাকার ধানমন্ডি এলাকায় অবস্থিত বঙ্গবন্ধু শেখ মুজিবুর রহমানের সাবেক বাসভবন, যা ধানমন্ডি ৩২ নামে পরিচিত, বিক্ষোভকারীরা দখল করে এবং ধ্বংস করে। ঐতিহাসিক এই ভবনটি আওয়ামী লীগ ও তাদের সমর্থকদের কাছে বিশেষ তাৎপর্যপূর্ণ ছিল। পরবর্তীতে এটি একটি জাদুঘরে পরিণত হয়। তবে প্রধানমন্ত্রী শেখ হাসিনার পদত্যাগের কয়েক মাস পর চলমান রাজনৈতিক অস্থিরতার সময় এই ভবনটি বিক্ষোভকারীদের দ্বারা গুঁড়িয়ে দেওয়া হয়।\nএই ধ্বংসযজ্ঞের ঘটনা ঘটে ভারতে ছাত্র-জনতার অভ্যুত্থান নিয়ে শেখ হাসিনার এক অনলাইন সংবাদ সম্মেলনের পরপরই। ওই সম্মেলনে তিনি এমন কিছু বিষয় নিয়ে কথা বলেন, যা বিক্ষোভকারীরা জাতীয় স্বার্থবিরোধী বলে মনে করে। ঘটনাটি এমন এক সময় ঘটে, যখন শেখ পরিবার-এর রাজনৈতিক প্রভাব নিয়ে দেশে অসন্তোষ বাড়ছিল। পাশাপাশি, বঙ্গবন্ধু শেখ মুজিবুর রহমানের ব্যক্তিত্ব প্রসার নিয়ে বিতর্কও বৃদ্ধি পাচ্ছিল।\n\n\n== পটভূমি ==\nধানমন্ডি ৩২ ছিল বাংলাদেশের প্রতিষ্ঠাতা রাষ্ট্রপতি শেখ মুজিবুর রহমানের ব্যক্তিগত বাসভবন। ১৯৭৫ সালের ১৫ আগস্টের অভ্যুত্থানে তিনি এখানে পরিবারের অধিকাংশ সদস্যসহ নিহত হন। ১৯৯৪ সালে এই ভবনটিকে বঙ্গবন্ধু স্মৃতি জাদুঘর হিসেবে রূপান্তরিত করা হয়। সেখানে তাঁর ব্যবহৃত বিভিন্ন নিদর্শন ও স্মৃতিচিহ্ন সংরক্ষিত ছিল। ২০২৪ সালের আগস্টে, রাজনৈতিক অস্থিরতা এবং প্রধানমন্ত্রী শেখ হাসিনার পদত্যাগের পর ব্যাপক সহিংসতার মধ্যে এই জাদুঘরে ভাঙচুর ও অগ্নিসংযোগ চালানো হয়। ভবনের অভ্যন্তরে ব্যাপক ক্ষয়ক্ষতি হয় এবং অনেক মূল্যবান নিদর্শন হারিয়ে যায়।\nতবে এসব হামলার পরও ভবনটি টিকে ছিল, যতক্ষণ না ফেব্রুয়ারি ২০২৫-এ এটি সম্পূর্ণরূপে ভেঙে ফেলা হয়। ধ্বংসযজ্ঞের এই ঘটনা ভারতে নির্বাসিত শেখ হাসিনার এক ভাষণের সঙ্গে সময়মতো মিলে যায়। ওই ভাষণে শেখ হাসিনা তাঁর সমর্থকদের নোবেল বিজয়ী মুহাম্মদ ইউনূসের নেতৃত্বাধীন অসাংবিধানিক অন্তর্বর্তীকালীন সরকারের বিরুদ্ধে রুখে দাঁড়ানোর আহ্বান জানান। তিনি বলেন, \"তারা হয়তো একটি ভবন ধ্বংস করতে পারে, কিন্তু ইতিহাস মুছে ফেলতে পারবে না।\" অনেক বিক্ষোভকারী এই ভাষণকে উসকানিমূলক হিসেবে দেখেন। এর ফলে পরিস্থিতি আরও উত্তপ্ত হয়ে ওঠে এবং শেষ পর্যন্ত ধানমন্ডি ৩২ ভবনটি সম্পূর্ণরূপে গুঁড়িয়ে দেওয়া হয়। ভারতীয় গণমাধ্যম দ্য ফাইন্যান্সিয়াল এক্সপ্রেস-এর মতে, এই ধ্বংসযজ্ঞের সাথে 'উগ্র' ছাত্র সংগঠনসমূহের পাশাপাশি হিযবুত-তাহরীর, আল-কায়েদা এবং আনসার-আল ইসলাম জড়িত ছিল।\n\n\n== ধ্বংসযজ্ঞ ==\n\n২০২৫ সালের ৫ ফেব্রুয়ারি সন্ধ্যায়, একদল বড়সংখ্যক বিক্ষোভকারী ধানমন্ডি ৩২-এ জড়ো হয়। সামাজিক যোগাযোগ মাধ্যমে \"বুলডোজার মিছিল\" নামে একটি কর্মসূচির ডাক দেওয়া হয়েছিল, যার উদ্দেশ্য ছিল ঐ স্থানটি ধ্বংস করা। তারা এটিকে \"ফ্যাসিবাদের পবিত্র স্থান\" বলে অভিহিত করছিল।\nবিক্ষোভ দ্রুত তীব্র হয়ে ওঠে। অংশগ্রহণকারীরা প্রবেশদ্বার ভেঙে ভেতরে প্রবেশ করে এবং ভাঙচুর চালায়। তারা শেখ মুজিবের একটি ম্যুরালও ধ্বংস করে।\nপরিস্থিতি আরও উত্তপ্ত হয়ে উঠলে ভবনের দ্বিতীয় তলায় আগুন ধরে যায়। তবে বিক্ষোভকারীরা এতে দমে যায়নি। তারা বিভিন্ন সরঞ্জাম ব্যবহার করে বাড়ির অংশবিশেষ ভাঙতে থাকে। এমনকি সেখানে ভারী যন্ত্রপাতিও আনা হয়, যার মধ্যে ছিল এক্সকাভেটর ও ক্রেন।\nনিরাপত্তা বাহিনী উপস্থিত থাকলেও তারা কার্যত কোনো হস্তক্ষেপ করেনি। ঘটনাটি সারারাত ধরে চলতে থাকে, আর ভোরের দিকে ভবনটির একটি বড় অংশ ধ্বংসস্তূপে পরিণত হয়।\n\n\n== পরবর্তী ঘটনাবলী ==\n২০২৫ সালের ৬ ফেব্রুয়ারি, ধানমন্ডি ৩২-এর ভবন ভাঙার কাজ চলতে থাকায় কিছু লোক সেখানে ইস্পাত, লোহা, টিন ও কাঠসহ বিভিন্ন উপকরণ সংগ্রহ করতে দেখা যায়। ধারণা করা হয়, তারা এসব উপকরণ স্ক্র্যাপ হিসেবে বিক্রি করার জন্য নিয়ে যাচ্ছিল। এসব উপকরণ সরানোর কাজটি নিয়ন্ত্রণহীনভাবে চলছিল, এবং আইনশৃঙ্খলা বাহিনী কোনো হস্তক্ষেপ করেনি।\nসেদিনই ধ্বংসস্তূপের কাছাকাছি এক ব্যক্তি ও এক নারী শারীরিক হামলার শিকার হন। প্রত্যক্ষদর্শীরা জানান, ওই ব্যক্তি \"জয় বাংলা\" স্লোগান দেওয়ার পর এবং আওয়ামী লীগকে সমর্থন জানানোর পর তাকে আক্রমণ করা হয়। একদল বিক্ষোভকারী তাকে মাটিতে ফেলে দেয়, পরে উপস্থিত কয়েকজন তাকে রিকশায় উঠিয়ে সহায়তা করেন।\nএর কিছুক্ষণ পর, সাইটের কাছাকাছি মধ্যবয়সী এক নারী উদ্বেগ প্রকাশ করে বলেন, \"আপার ঘর ভেঙ্গে ফেলছে\" । এ কথা বলার পর বিক্ষোভকারীদের সঙ্গে তার বাকবিতণ্ডা শুরু হয়। একপর্যায়ে তারা তাকে আক্রমণ করে। পরে উপস্থিত কয়েকজন এগিয়ে এসে তাকে নিরাপদ স্থানে নিয়ে যান।\nআওয়ামী লীগ এই ধ্বংসযজ্ঞের নিন্দা জানিয়ে একে \"জাতীয় পরিচয়ের ওপর আঘাত এবং সম্মিলিত ইতিহাস মুছে ফেলার চেষ্টা\" বলে অভিহিত করেছে।\nঅন্যদিকে, কিছু বিরোধী নেতা ও কর্মী এই ঘটনাকে প্রতীকী প্রতিবাদ হিসেবে দেখেছেন। তাদের মতে, এটি ছিল তারা যে স্বৈরাচার ও রাজনৈতিক স্বজনপ্রীতি বলে মনে করেন, তার বিরুদ্ধে এক ধরনের প্রত্যাখ্যান।\nবৈষম্যবিরোধী ছাত্র আন্দোলন-এর আহ্বায়ক হাসনাত আবদুল্লাহ আগেই শেখ হাসিনার বক্তব্যের বিরুদ্ধে সতর্কতা দেন। তিনি সামাজিক মাধ্যমে ঘোষণা দেন:\n\nআজ রাতে বাংলাদেশ ফ্যাসিবাদের তীর্থস্থান থেকে মুক্ত হবে।\nবাংলাদেশ জাতীয়তাবাদী দলের হাফিজ উদ্দিন আহমদ ধ্বংসযজ্ঞের ঘটনাটিকে \"দেশের গণতন্ত্র বিকাশের পথে বাধা\" হিসেবে আখ্যায়িত করেন। পাশাপাশি তিনি এই ঘটনায় সরকারের ভূমিকা নিয়েও প্রশ্ন তোলেন।\n২০২৫ সালের ১২ ফেব্রুয়ারি জুলাই আন্দোলনের একজন বিশিষ্ট সমন্বয়ক নুরুজ্জামান কাফির বাড়ি আগুনে পুড়ে যায়। তিনি দাবি করেন যে, ধানমন্ডি ৩২ ধ্বংসের সাথে জড়িত থাকায় এর প্রতিশোধ হিসেবে তার বাড়িতে অগ্নিসংযোগ করা হয়।\n\n\n=== প্রতিক্রিয়া ===\n\n\n=== অভ্যন্তরীণ ===\nবাংলাদেশ সরকার: অন্তর্বর্তীকালীন সরকারের প্রধান উপদেষ্টা মুহাম্মদ ইউনূস-এর প্রেস উইং ধানমন্ডি ৩২-এ ভাঙচুরের বিষয়ে এক বিবৃতিতে জানায়:\n\n...বুধবার ধানমন্ডি ৩২-এ ঘটে যাওয়া ভাঙচুর অনাকাঙ্ক্ষিত ও অগ্রহণযোগ্য। জুলাই অভ্যুত্থান নিয়ে শেখ হাসিনার উসকানিমূলক বক্তব্যের প্রতিক্রিয়ায় এই ঘটনা ঘটেছে। গত ছয় মাসে সেখানে কোনো ধরনের হামলার ঘটনা ঘটেনি... তার সহিংস আচরণের প্রতিক্রিয়াতেই এই ভাঙচুরের ঘটনা ঘটেছে... জনগণের জানমাল রক্ষায় সরকার সর্বোচ্চ সতর্ক রয়েছে। আইন-শৃঙ্খলা বাহিনী পরিস্থিতি নিয়ন্ত্রণে আনতে সর্বাত্মক প্রচেষ্টা চালিয়ে যাচ্ছে... যারা অস্থিরতা উসকে দিয়েছে, তাদের বিরুদ্ধে কী ধরনের আইনি ব্যবস্থা নেওয়া যেতে পারে, তা সরকার পর্যালোচনা করবে।\n২৬ জন বিশিষ্ট নাগরিক ধানমন্ডি ৩২-এ ঘটে যাওয়া ভাঙচুর ও সহিংসতার ঘটনায় গভীর উদ্বেগ প্রকাশ করে বলেন:\n\nআইন-শৃঙ্খলা বাহিনী ধানমন্ডি ৩২-এ ভাঙচুরের ঘটনা সম্পর্কে অবগত ছিল, তাই ঘটনার পর কেবল একটি বিবৃতি দিয়ে সরকার দায় এড়াতে পারে না... একটি সভ্য দেশের নাগরিক হিসেবে আমরা গভীরভাবে মর্মাহত, বিস্মিত ও লজ্জিত। আমরা এই ঘটনার সুষ্ঠু তদন্ত ও ন্যায়বিচার দাবি করি, কিন্তু আমাদের এই দাবি আসলে কার কাছে জানাব? আইনশৃঙ্খলা রক্ষাকারী সংস্থাগুলো হয় নীরব দর্শকের ভূমিকায় ছিল, নয়তো সম্পূর্ণ নিষ্ক্রিয় ছিল... ধানমন্ডি ৩২-এর এই ধ্বংসযজ্ঞ বর্তমান ফ্যাসিবাদবিরোধী আন্দোলনের সঙ্গে সম্পর্কিত নয়। জনগণ এটিকে সহিংসতা উসকে দেওয়া বলেই মনে করবে...\nট্রান্সপারেন্সি ইন্টারন্যাশনাল বাংলাদেশ (টিআইবি) এই সহিংসতাকে \"অস্বাভাবিক\" বলে অভিহিত করেছে এবং সরকার কেন এই ধরনের ঘটনা প্রতিরোধ করতে পারেনি, সে বিষয়ে সমালোচনা করেছে। টিআইবি’র নির্বাহী পরিচালক ইফতেখারুজ্জামান বলেন:\n\nগণহত্যার অভিযোগে অভিযুক্ত স্বৈরাচারী শেখ হাসিনা ও তার সহযোগীরা বঙ্গবন্ধু, মুক্তিযুদ্ধ এবং মুক্তিযুদ্ধের চেতনাকে সবচেয়ে অপূরণীয় ক্ষতি করেছেন—স্বৈরতান্ত্রিক শাসনের নামে একচেটিয়া ক্ষমতা ও পরিবারতন্ত্র প্রতিষ্ঠার অপরিসীম লালসার কারণে... সহিংস কর্মসূচির ঘোষণা আগেই ছিল, তারপরও আইন-শৃঙ্খলা বাহিনী, সেনাবাহিনী (সহায়ক বাহিনী হিসেবে) বা সরকার—কেউই পরিস্থিতি নিয়ন্ত্রণ বা প্রতিরোধমূলক ব্যবস্থা নিতে কোনো উদ্যোগ দেখায়নি। পরে এটিকে ‘অনাকাঙ্ক্ষিত ও অনভিপ্রেত’ বলে দায় এড়ানোর চেষ্টা করাও লক্ষণীয়।\nউত্তর আমেরিকার সামাজিক সংগঠন “একাত্তরের প্রহরী” ধানমন্ডি ৩২-এর ধ্বংসযজ্ঞের নিন্দা জানিয়েছে। মুক্তিযোদ্ধা, শিল্পী, সংগঠক, অধ্যাপক, আইনজীবী ও কর্মীসহ ৪৪ জন প্রবাসীর পক্ষ থেকে এক বিবৃতিতে বলা হয়:\n\nবাংলাদেশের মুক্তিযুদ্ধের ইতিহাস এবং বঙ্গবন্ধু শেখ মুজিবুর রহমানের দীর্ঘ রাজনৈতিক জীবনের সঙ্গে ওতপ্রোতভাবে জড়িত ঐতিহাসিক ধানমন্ডি ৩২-এর বাসভবন আবারও হামলার শিকার হয়েছে। আগুনে পোড়া বাড়ির অবশিষ্ট অংশও সেদিন ধ্বংস করা হয়েছে। একইভাবে, দেশের বিভিন্ন স্থানে বঙ্গবন্ধুর স্মৃতিস্তম্ভ ও নামফলক ভাঙচুর করা হয়েছে, এমনকি তার রাজনৈতিক অনুসারীদের বাড়িঘরও গুঁড়িয়ে দেওয়া হয়েছে।\nবাংলাদেশে এই ধ্বংসযজ্ঞ সরাসরি অনলাইনে সম্প্রচার করা হয়, আর আমরা নিউ ইয়র্ক থেকে অসংখ্য বাংলাদেশির সঙ্গে দুঃখ ভারাক্রান্ত হৃদয়ে এটি প্রত্যক্ষ করেছি। এটি দেশের অস্তিত্বের জন্য একটি ভয়ংকর সতর্কবার্তা, যা ১৯৭১ সালের মুক্তিযুদ্ধের অন্ধকার দিনগুলোর মতোই উদ্বেগজনক। আমরা মুক্তিযুদ্ধের আদর্শে বিশ্বাসী সকল রাজনৈতিক দল, শিল্পী, লেখক, সাংবাদিক, বুদ্ধিজীবী ও সচেতন নাগরিকদের বাংলাদেশের স্বাধীনতা ও গণতান্ত্রিক মূল্যবোধ রক্ষায় ঐক্যবদ্ধ হওয়ার আহ্বান জানাই।\n\n\n=== আন্তর্জাতিক ===\n ভারত সরকার:  ভারতের পররাষ্ট্র মন্ত্রণালয়-এর মুখপাত্র রন্ধীর জয়সওয়াল বলেছেন:\n\nএটি অত্যন্ত দুঃখজনক যে শেখ মুজিবুর রহমানের ঐতিহাসিক বাসভবন, যা বাংলাদেশের জনগণের দখলদার ও দমনমূলক শক্তির বিরুদ্ধে বীরত্বপূর্ণ প্রতিরোধের প্রতীক, ৫ ফেব্রুয়ারি ২০২৫ সালে ধ্বংস করা হয়েছে।\nবাংলার পরিচয় ও গৌরব গড়ে তোলার সংগ্রামে যারা অবদান রেখেছেন, তারা সকলেই এই বাসভবনের জাতীয় চেতনার গুরুত্ব সম্পর্কে সচেতন। এই ধ্বংসযজ্ঞের কঠোর নিন্দা জানানো উচিত।\n\n\n== তথ্যসূত্র =="}