{"pageid": 1121208, "title": "দীনানাথ মঙ্গেশকর", "url": "https://bn.wikipedia.org/wiki?curid=1121208", "content": "পণ্ডিত দীনানাথ মঙ্গেশকর (दीनानाथ मंगेशकर; ২৯ ডিসেম্বর ১৯০০ - ২৪ এপ্রিল ১৯৪২) একজন প্রসিদ্ধ মারাঠি মঞ্চ অভিনেতা, নাট্য সঙ্গীতজ্ঞ এবং হিন্দুস্তানি শাস্ত্রীয় সঙ্গীতশিল্পী। তার অভিনীত উল্লেখযোগ্য মঞ্চনাটকগুলো হল রণদুন্দুভী, রাজসন্ন্যাস ও দেশকন্টক। তিনি প্রখ্যাত সঙ্গীতশিল্পী লতা মঙ্গেশকর, আশা ভোসলে, ঊষা মঙ্গেশকর, মীনা খড়িকর, এবং সুরকার হৃদয়নাথ মঙ্গেশকরের পিতা।\n\n\n== জীবনী ==\nপণ্ডিত দীনানাথ মঙ্গেশকর ১৯০০ সালের ২৯শে ডিসেম্বর মঙ্গেশি, পর্তুগিজ ভারত (বর্তমান গোয়া, ভারত) জন্মগ্রহণ করেন। তার পিতা গণেশ ভট্ট নবাথে হার্ডিকর (অভিষেকি) একজন বিবাহিত কর্হাডে ব্রাহ্মণ ছিলেন। তিনি গোয়ার বিখ্যাত মঙ্গেশি মন্দিরের পূজারি ছিলেন। তার মাতা যেসুবাঈ গোয়ার দেবদাসী সম্প্রদায়ের ছিলেন, যা বর্তমানে গোমন্তক মারাঠা সমাজ নামে পরিচিত। মঙ্গেশি গ্রামে জন্ম নেওয়ার কারণে তিনি কৈশোরে \"মঙ্গেশকর\" উপাধি ধারণ করেন, যার অর্থ \"মঙ্গেশের\"। মঙ্গেশি মন্দিরে পূজিত দেবতার নামও মঙ্গেশ।\n\n\n== ব্যক্তিগত জীবন ==\n\n\n=== প্রথম বিবাহ ===\nদীনানাথ এর প্রথম স্ত্রী ছিলেন নরমদা। তিনি গুজরাটি শেঠ হরিদাস রামদাস লাডের বোন। দিনানাথ ও নরমদা ১৯২২ সালে বিয়ে করেন। বিবাহকালে দীনানাথের বয়স ছিল ২১ এবং নরমদার ১৯। তাদের এক কন্যাসন্তান জন্মগ্রহণ করে। তার নাম রাখা হয়েছিল লতিকা, সে শিশু অবস্থায় মারা যায়। কিছুদিন পর তার স্ত্রীও মারা যায়।\n\n\n=== দ্বিতীয় বিবাহ ===\nদীনানাথের দ্বিতীয় স্ত্রী ছিলেন তার প্রথম স্ত্রীর বোন। তার নাম সেবন্তী। ১৯২৭ সালে চুপিসারে তাদের বাড়িতে দীনানাথ ও সেবন্তীর বিয়ে হয়। সেবন্তীর মা এই বিয়েতে রাজি ছিলেন না।\nদীনানাথ ও তার দ্বিতীয় স্ত্রীর পাঁচ সন্তান হলেন সঙ্গীতশিল্পী লতা মঙ্গেশকর, আশা ভোসলে, ঊষা মঙ্গেশকর, মীনা খড়িকর, এবং সুরকার হৃদয়নাথ মঙ্গেশকর।\nতাদের প্রথম সন্তানের নামকরণ করা হয়েছিল হেমা। কিন্তু দীনানাথ তাকে তার অকালমৃত কন্যার নামানুসারে লতা ডাকতেন। এই নামটিই স্থায়ী হয়ে যায় এবং এই নামেই পরিচিত হন তার জ্যেষ্ঠ কন্যা কিংবদন্তি সঙ্গীতশিল্পী লতা মঙ্গেশকর।\n\n\n== মৃত্যু ==\n\nদীনানাথ ১৯৩০-এর দশকে আর্থিক সংকটকালে মদপান করতেন। কয়েক সপ্তাহ অসুস্থ থাকার পর তিনি ১৯৪২ সালের ২৪ এপ্রিল পুনেতে মৃত্যুবরণ করেন। মৃত্যুকালে তার বয়স হয়েছিল ৪১।\nতার পরিবার তার নামানুসারে পুনেতে দীনানাথ মঙ্গেশকর হাসপাতাল ও একটি গবেষণা কেন্দ্র স্থাপন করে।\n\n\n== মঞ্চ ==\nতার গাওয়া ও অভিনীত কয়েকটি মঞ্চকর্ম হল\n\nমানাপমান (मानापमान) (রচনা কে.পি. খডিলকর)\nরণদুন্দুভী (रणदुंदुभी) (রচনা - বীর বমনরাও জোশি, সুরকার - বেজ বুওয়া)\nপূণ্যপ্রভাব (पुण्यप्रभाव)\nসন্যস্তখড়গ (संन्यस्तखड्ग) (রচনা - বীর সবরকর, সুরকার - বেজ বুওয়া)\nরাজসন্ন্যাস (राजसंन्यास) (রচনা - রাম গণেশ গদকারি)\nদেশকন্টক (देशकंटक)\nরামরাজ বিয়োগ (रामराज्य वियोग)\n\n\n== আরও দেখুন ==\nমঙ্গেশকর পরিবার\n\n\n== তথ্যসূত্র ==\n\n\n== বহিঃসংযোগ ==\n\nDeenanath Mangeshkar Hospital, Pune  ওয়েব্যাক মেশিনে আর্কাইভকৃত ১২ মার্চ ২০১৪ তারিখে\nদীনানাথ মঙ্গেশকর পুরস্কার"}