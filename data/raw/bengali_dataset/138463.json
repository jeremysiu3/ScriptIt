{"pageid": 138463, "title": "সামাজিক ব্যবসায়", "url": "https://bn.wikipedia.org/wiki?curid=138463", "content": "সামাজিক ব্যবসায় হলো নোবেল পুরস্কার বিজয়ী বাংলাদেশী অর্থনীতিবিদ মুহাম্মদ ইউনূস প্রবর্তিত একশ্রেণীর অর্থনৈতিক প্রকল্প যার মূল লক্ষ্য মুনাফার পরিবর্তে মানবকল্যাণ। যে কোন সাধারণ ব্যাবসায় প্রতিষ্ঠানের মতোই এই সকল প্রকল্প পরিচালিত হয় ; কেবল লক্ষ্য থাকে মানুষের কল্যাণ—বিশেষ করে দারিদ্র ও আয়বৈষম্য দূর করা। মুহাম্মদ ইউনূস ১৯৭০ দশক থেকে শুরু করে শিক্ষা, স্বাস্থ্য, কৃষি, ব্যাংকিং, টেলিকম, সৌরশক্তি, তথ্যপ্রযুক্তি, টেক্সটাইল, তাঁত, বিপণন প্রভৃতি খাতে অনেকগুলো কোম্পানী স্থাপন করেছেন যেগুলোর মৌলিক উদ্দেশ্য মুনাফা ম্যাক্সিমাইজ করা নয় ; অন্যদিকে এগুলোর কোনটিই ব্যক্তিগত মালিকানায় প্রতিষ্ঠিত হয় নি। এই উদ্যোগগুলো কার্যত সামাজিক সমস্যা সমাধানের জন্য স্থাপিত ব্যবসায়িক প্রকল্প। এ ধরনের ব্যবসায়িক পুজিঁলগ্নির কথা ঐতিহ্যগত অর্থশাস্ত্রে নেই। এই পরিপ্রেক্ষিতে ড. মুহাম্মদ ইউনূস ২০০৭ খ্রিষ্টাব্দের শেষভাগে \"সামাজিক ব্যবসায়\" ধারনাটি প্রবর্তন করেন। সামাজিক ব্যবসায়ের সঙ্গে সনাতন ব্যবসায়ের পার্থক্য কেবল লক্ষ্য ও উদ্দেশ্যের মধ্যে: সনাতন ব্যবসায় মুনাফামুখী এবং সামাজিক ব্যবসায় কোম্পানি মুনাফা করবে নিশ্চয়ই, কিন্তু মালিক মুনাফা নেবে না, মালিক কেবল মূলধন ফেরত নিতে পারবে।\n\n\n== সামাজিক ব্যবসায়ের ৭টি মূলনীতি ==\nদারিদ্র্য বিমোচনসহ এক বা একাধিক বিষয় যেমন শিক্ষা, স্বাস্থ্য, প্রযুক্তি ও পরিবেশগত খাতে বিরাজমান সমস্যার সমাধানের লক্ষ্যে প্রতিষ্ঠিত ব্যক্তিগত মুনাফাহীন কল্যাণকর ব্যবসায় এটি।\nসকলের অর্থনৈতিক সক্ষমতা অর্জন করাই এ ব্যবসায়ের লক্ষ্য।\nসামাজিক ব্যবসায়ে বিনিয়োগকারীরা শুধু তাদের বিনিয়োগকৃত অর্থই ফেরত পাবে, এর বাইরে কোনো প্রকার লভ্যাংশ নিতে পারবে না।\nবিনিয়োগকারী তার বিনিয়োগকৃত অর্থ ফেরত নেয়ার পর বিনিয়োগকৃত অর্থের মুনাফা কোম্পানির সম্প্রসারণ কাজে ব্যবহৃত হবে।\nএ ব্যবসায় হবে পরিবেশবান্ধব।\nএখানে যারা কাজ করবেন তারা ভালো কাজের পরিবেশ ও চলমান বাজার অনুযায়ী বেতন-ভাতা পাবেন।\nসামাজিক ব্যবসায় হবে আনন্দের সাথে ব্যবসায়।\n\n\n== শক্তি-ড্যানোন ==\nশক্তি-ড্যানোন বাংলাদেশে সামাজিক ব্যবসায়ের প্রথম দৃষ্টান্ত। এই প্রতিষ্ঠানের উদ্দেশ্য ছিল শিশুদের জন্য কম দামে উন্নতমানে একটি টিফিন সরবরাহ করা। এই উদ্দেশ্য নিয়ে একটি দই উৎপাদন কারখানা স্থাপন করা হয়েছিল। এই দই বাণিজ্যিক নাম শক্তি দই।\n\n\n== আরও দেখুন ==\nইউনূস সামাজিক ব্যবসায়\n\n\n== তথ্যসূত্র =="}