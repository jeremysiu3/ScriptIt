{"pageid": 1523386, "title": "প্রধান কাজী", "url": "https://bn.wikipedia.org/wiki?curid=1523386", "content": "প্রধান কাজী বা কাজী আল-কুদাত (আরবি: قاضي القضاة, আক্ষ. 'প্রধান বিচারপতি') হল একটি ধর্মীয় ও প্রশাসনিক পদ, যা আব্বাসীয় খিলাফতের সময় প্রতিষ্ঠিত হয়, বিশেষ করে খলিফা হারুনুর রশিদের শাসনামলে। ইসলামী রাষ্ট্রের বিকাশ, প্রতিষ্ঠানগুলোর বৈচিত্র্য ও ভূখণ্ডের সম্প্রসারণের ফলে বিচার বিভাগ ও নির্বাহী বিভাগের মধ্যে স্পষ্ট বিভাজন প্রয়োজন হয়ে পড়ে। এই প্রেক্ষাপটে প্রধান কাজী পদের সৃষ্টি হয়, যাতে প্রতিটি প্রশাসনিক পদ স্বতন্ত্রভাবে পরিচালিত হতে পারে এবং দায়িত্ব পালনের কার্যকারিতা নিশ্চিত হয়।\nইসলামের ইতিহাসে প্রধান কাজী হিসেবে প্রথম নিযুক্ত হন আব্বাসীয় খলিফা হারুনুর রশিদ কর্তৃক নিযুক্ত ইমাম আবু ইউসুফ। তিনি এই গুরুত্বপূর্ণ পদটি ইমাম আবু ইউসুফকে প্রদান করেন। আবু ইউসুফকে বিচারব্যবস্থার প্রথম ব্যক্তি হিসেবে বিবেচনা করা হয়, যিনি নির্বাহী কর্তৃপক্ষ থেকে কিছুটা স্বায়ত্তশাসন নিশ্চিত করেছিলেন। তিনি বিচারকদের জন্য একটি স্বতন্ত্র পোশাক প্রবর্তন করেন; বাগদাদে প্রধান কাজীর দায়িত্ব নির্ধারণ করেন এবং তাঁর শিক্ষক ইমাম আবু হানিফা আন-নুমান প্রদত্ত বিচারিক নীতিমালাকে আরও সুসংহত করেন। \nপ্রাথমিকভাব বাগদাদে প্রধান কাজীর পদ একজন ব্যক্তির দ্বারাই পরিচালিত হতো। তবে ফাতিমীয় খিলাফত যখন মিসরে ক্ষমতায় আসে, তখন কায়রোতে সহকারী প্রধান কাজী নিয়োগ করা হয়, যিনি ইসমাইলি শিয়া মতবাদ অনুসরণ করতেন। পরবর্তীতে মামলুক শাসনামলে চারটি মাযহাবের প্রতিটির জন্য পৃথকভাবে একজন প্রধান কাজী নিয়োগ করা হয়। প্রধান কাজী নিয়োগের আনুষ্ঠানিকতা একটি বিশেষ অনুষ্ঠানের মাধ্যমে সম্পন্ন হতো, যেখানে খলিফার আদেশ উচ্চকণ্ঠে পাঠ করা হতো।\n\n\n== প্রধান কাজীর পদ সৃষ্টি হওয়ার পূর্ববর্তী বিচার ব্যবস্থা ==\n\nইসলামের আগমনের আগে আরব সমাজে বিচারকের ভূমিকা গোত্রের শেইখরা পালন করতেন। তারা প্রতিটি গোত্রের প্রচলিত রীতি-নীতি ও প্রথা অনুযায়ী বিচার কাজ পরিচালনা করতেন। কিন্তু তারা আইন প্রণয়নের কোনো ক্ষমতা রাখতেন না। \nসেই সময়ের সবচেয়ে বিখ্যাত বিচারকদের একজন ছিলেন আখথাম ইবনে সায়ফি আল-তামিমি। তিনি \"আরবদের বিচারক\" নামে পরিচিত ছিলেন।\n\n\n== তথ্যসূত্র =="}