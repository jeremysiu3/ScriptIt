{"pageid": 1368144, "title": "এমদাদুল হক চৌধুরী", "url": "https://bn.wikipedia.org/wiki?curid=1368144", "content": "এমদাদুল হক চৌধুরী (জন্ম: ১৯৬৬) একজন বাংলাদেশী কৃষিবিদ। তিনি বাংলাদেশ কৃষি বিশ্ববিদ্যালয়ের (বাকৃবি) প্যাথলজি বিভাগের অধ্যাপক ও বিশ্ববিদ্যালয়টির সাবেক উপাচার্য।\n\n\n== প্রাথমিক জীবন ==\nতিনি ১৯৬৬ সালে ফরিদপুর জেলার সদরপুর উপজেলায় জন্মগ্রহণ করেন।\n\n\n== শিক্ষাজীবন ==\nএমদাদুল হক বাংলাদেশ কৃষি বিশ্ববিদ্যালয়ের ভেটেরিনারি সায়েন্স অনুষদ থেকে ডক্টর অব ভেটেরিনারি মেডিসিন ও প্যাথলজিতে মাস্টার অব সায়েন্স (ভেটেরিনারি সায়েন্স) ডিগ্রি লাভ করেন। তিনি সুইজারল্যান্ডের জুরিখ বিশ্ববিদ্যালয় থেকে ১৯৯৯ সালে পিএইচডি ডিগ্রি অর্জন করেন এবং ২০০১-২০০২ সালে জাপানের জাতীয় প্রাণী স্বাস্থ্য ইনস্টিটিউট থেকে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nএমদাদুল হক চৌধুরী বাংলাদেশ কৃষি বিশ্ববিদ্যালয়ের (বাকৃবি) প্যাথলজি বিভাগে ১৯৯৫ সালে প্রভাষক হিসেবে যোগদান করেন। এরই ধারবাহিকতায় ২০০৮ সালে তিনি অধ্যাপক পদে উন্নীত হন।\nকর্মজীবনে অধ্যাপনা ও গবেষণার পাশাপাশি তিনি বিভিন্ন গুরুত্বপূর্ণ প্রশাসনিক দায়িত্ব পালন করেছেন। তিনি বাকৃবির পরিকল্পনা ও উন্নয়ন শাখার পরিচালক, প্যাথলজি বিভাগের প্রধান, প্রভোস্ট কাউন্সিলের আহ্বায়ক, নিরাপত্তা পরিষদের চেয়ারম্যান, হল প্রভোস্ট এবং ইন্টারডিসিপ্লিনারি ইনস্টিটিউট ফর ফুড সিকিউরিটির কো-অর্ডিনেটরসহ বিভিন্ন দায়িত্ব পালন করেছেন। এছাড়া তিনি চট্টগ্রাম ভেটেরিনারি ও এনিম্যাল সাইন্সেস বিশ্ববিদ্যালয় এবং ঈশা খাঁ ইন্টারন্যাশনাল ইউনিভার্সিটির সিন্ডিকেট সদস্য হিসেবে অবদান রাখার পাশাপাশি বিশ্ব ভেটেরিনারি ও পোল্ট্রি সমিতির সভাপতি হিসেবেও দায়িত্ব পালন করেন।\nতিনি ২০২৩ সালের ১২ জুলাই পরবর্তী চার বছরের জন্য বাংলাদেশ কৃষি বিশ্ববিদ্যালয়ের উপাচার্য নিযুক্ত হন। ২০২৪ সালের ১১ আগস্ট তিনি বিশ্ববিদ্যালয়টির উপাচার্যের পদ থেকে পদত্যাগ করেন।\n\n\n== গবেষণা ও প্রকাশনা ==\nদেশ ও বিদেশের বিভিন্ন জার্নালে তার প্রায় দেড়শত গবেষণাপ্রবন্ধ প্রকাশিত হয়েছে। গবেষণাক্ষেত্রে অবদার রাখায় তিনি একাধিক পুরস্কার ও সম্মাননায় ভূষিত হয়েছেন।\n\n\n== তথ্যসূত্র =="}