{"pageid": 1439339, "title": "অসীম চট্টোপাধ্যায়", "url": "https://bn.wikipedia.org/wiki?curid=1439339", "content": "অসীম চট্টোপাধ্যায়(জন্ম: ২৯ জুলাই ১৯৪৪)  হলেন একজন ভারতীয় রাজনীতিবিদ, প্রাক্তন নকশাল নেতা এবং ভারতের কমিউনিস্ট বিপ্লবী লীগের প্রতিষ্ঠাতা।  ২০২৪ খ্রিস্টাব্দে তার রচিত \"নকশালবাড়ীনামা গ্রন্থটি ১৪৩০ বঙ্গাব্দের আনন্দ পুরস্কার-এর জন্য বিবেচিত হয়। \n\n\n== জন্ম ও প্রারম্ভিক জীবন ==\nঅসীম চট্টোপাধ্যায়ের জন্ম ১৯৪৪ খ্রিস্টাব্দের ২৯ জুলাই  ব্রিটিশ ভারতের অধুনা  পশ্চিমবঙ্গের বীরভূম জেলার প্রত্যন্ত গ্রামে এক নিম্ন মধ্যবিত্ত পরিবারে। পিতা বিশ্বনাথ চট্টোপাধ্যায়। চল্লিশ ও পঞ্চাশের দশকে পরিবারের সঙ্গে তার বাল্য-কৈশোর ও স্কুল জীবন কেটেছে বীরভূমের লাল মাটির দেশে মগমা, চাতরা ও সিউড়ি শহরে।  বীরভূম জেলা স্কুল হতে বিদ্যালয়ের পাঠ শেষে কলকাতায় আসেন। তিনি কলকাতার তৎকালীন প্রেসিডেন্সি কলেজে পদার্থ বিজ্ঞানের ছাত্র ছিলেন। সহপাঠী সন্তোষ রানার সঙ্গে কলকাতার পাইকপাড়ার বিধান ছাত্রাবাসে থাকতেন। সুপার ছিলেন \"সূবর্ণরেখা\" খ্যাত ইন্দ্রনাথ মজুমদার। ইন্দ্রনাথের বন্ধু সাহিত্যিক কমলকুমার মজুমদারের অঙ্কভাবনা পত্রিকায় অসীম চট্টোপাধ্যায় লিখতেন।  প্রথমে বঙ্গীয় প্রাদেশিক ছাত্র ফেডারেশনের ( তখন ভারতের কমিউনিস্ট পার্টির (মার্কসবাদী) ছাত্র শাখা) এবং তারপর ভারতের কমিউনিস্ট পার্টির (মার্কসবাদী-লেনিনবাদী) ছাত্রনেতা ছিলেন।  ১৯৬৭ খ্রিস্টাব্দে পদার্থ বিজ্ঞানে  কলকাতা বিশ্ববিদ্যালয়ের স্নাতক হওয়ার পরেই নকশাল আন্দোলনে যুক্ত হন।\n\n\n== রাজনৈতিক ক্রিয়াকলাপ ==\nশ্রেণি সংগ্রামে শ্রেণীশত্রু খতমে,  চারু মজুমদারের আহ্বানে সাড়া দিয়ে ১৯৬৮ খ্রিস্টাব্দে পশ্চিমবঙ্গের গোপীবল্লভপুর যাত্রা করেন। কিন্তু ডেবরা-গোপীবল্লভবুর এলাকায় সশস্ত্র আন্দোলন গড়ে তোলার প্রচেষ্টা ব্যর্থ হয়। বাংলাদেশের স্বাধীনতা সংগ্রামের প্রতি সিপিআই (এমএল)-এর বিরোধিতার কারণে, ভারত সরকার নকশালদের কার্যকলাপের বিরুদ্ধে কঠোর দমননীতি প্রয়োগ করলে ১৯৭০-খ্রিস্টাব্দের মাঝামাঝি সময়ে সিপিআই (এমএল) এর মধ্যে অভ্যন্তরীণ কোন্দল সৃষ্টি হয়। চারু মজুমদারের নেতৃত্বকে অস্বীকার করে তিনি ও সন্তোষ রানা দলত্যাগ করেন। তিনি ১৯৭১ খ্রিস্টাব্দের নভেম্বর মাসে দেওঘর হতে কারারুদ্ধ হন। সাত বৎসর পর ১৯৭৮ খ্রিস্টাব্দে মুক্তি পান। পরে একটি পৃথক দল হিসেবে বাংলা-বিহার-ওডিশা বর্ডারখ রিজিওনাল কমিটি, সিপিআই (এমএল) গঠন করেন। তাঁর দল সত্যনারায়ণ সিংয়ের সিপিআই (এমএল)-এ যোগ দেয়। পরে তিনি ১৯৮৪ খ্রিস্টাব্দে ভারতের কমিউনিস্ট বিপ্লবী লীগ গঠন করেন । \nতিনি পশ্চিমবঙ্গের বিধানসভার (বিধানসভা) নির্বাচনে দুবার অংশগ্রহণ করেন। কিন্তু প্রতিদ্বন্দ্বিতায় সফল হন নি। প্রথমবার ১৯৯১ খ্রিস্টাব্দে কলকাতার রাসবিহারী কেন্দ্রে ভারতের কমিউনিস্ট পার্টি (মার্কসবাদী) (সিপিআই (এম) সমর্থনে নির্দল প্রার্থী হিসাবে এবং ২০০৬ খ্রিস্টাব্দে কলকাতার বেলিয়াঘাটা কেন্দ্রে তৃণমূল কংগ্রেস সমর্থিত প্রার্থী হিসাবে।  তিনি 'গণতান্ত্রিক বাম' রাজনীতিতে কমরেড কাকা নামে পরিচিত।  তবে অসীম চট্টোপাধ্যায় হলেন এমন এক রাজনৈতিক ব্যক্তিত্ব, যিনি চিন্তায়-লেখায়-কর্মে সবসময়ই স্রোতের বিপরীতে থেকেছেন। \nবিশ শতকের ষাটের দশকে নকশাল আন্দোলনের ইতিহাস, আন্দোলনের বিভিন্ন ধারার উৎপত্তি, বৈশিষ্ট্য ও বিকাশ এবং তার নিজের দীর্ঘ ছয় দশকের রাজনৈতিক জীবন নিয়ে রচনা করেছেন নকশালবাড়িনামা।  ২০২২ খ্রিস্টাব্দের প্রকাশিত বইটির জন্য অসীম চট্টোপাধ্যায় ২০২৪ খ্রিস্টাব্দে ১৪৩০ বঙ্গাব্দের আনন্দ পুরস্কারের জন্য বিবেচিত হন। \n\n\n== তথ্যসূত্র =="}