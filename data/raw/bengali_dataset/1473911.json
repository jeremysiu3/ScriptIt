{"pageid": 1473911, "title": "মহবুব (গীতিকার)", "url": "https://bn.wikipedia.org/wiki?curid=1473911", "content": "মহবুব (হিন্দি: महबूब) নামে সুপরিচিত মহবুব কোতোয়াল (জন্ম: ৭ অক্টোবর ১৯৬১) একজন ভারতীয় গীতিকার। তিনি হিন্দি চলচ্চিত্রের জন্য শতাধিক গান রচনা করেছেন। তিনি রঙ্গিলা (১৯৯৫) চলচ্চিত্রের জন্য ফিল্মফেয়ার আর. ডি. বর্মণ পুরস্কার অর্জন করেন এবং রঙ্গিলা-এর \"ক্যায়া করে\" ও \"তানহা তানহা\" এবং হাম দিল দে চুকে সনম (১৯৯৯)-এর \"আঁখোঁ কি গুস্তাকিয়াঁ\" ও \"তড়প তড়প কে\" গানের জন্য শ্রেষ্ঠ গীতিকার বিভাগে চারটি ফিল্মফেয়ার পুরস্কারের মনোনয়ন লাভ করেন।\n\n\n== প্রারম্ভিক জীবন ==\nমহবুব ১৯৬১ সালের ৭ই অক্টোবর মহারাষ্ট্রের মুম্বইয়ের বান্দ্রায় জন্মগ্রহণ করেন। মুম্বইয়ে তিনি প্রথমে ইংরেজি ও পরে উর্দু ভাষায় প্রাথমিক শিক্ষা অর্জন করেন।\n\n\n== কর্মজীবন ==\n১৯৮৬ সালে মহবুব সুরকার ইসমাইল দরবারের সাথে পরিচিত হন যিনি সে সময়ে চলচ্চিত্রের ঐকতান সঙ্গীতদলে বেহালা বাজাতেন। দরবার তাকে কবিতা ও চলচ্চিত্রের গানের মধ্যে পার্থক্য শিখান। দরবার মহবুবকে চলচ্চিত্র নির্মাতা রাম গোপাল বর্মার সাথে পরিচয় করিয়ে দেন। বর্মার ১৯৯২ সালের দ্রোহী চলচ্চিত্রের মধ্য দিয়ে মহবুব গান রচনা শুরু করেন, যার সুর করেন আর. ডি. বর্মণ। তিনি এরপর বর্মার রঙ্গিলা (১৯৯৫)-এর জন্য গান লিখেন, যার সুর করেন এ আর রহমান। এই চলচ্চিত্র দিয়ে রহমান হিন্দি চলচ্চিত্রে কাজ শুরু করেন। এই চলচ্চিত্রের জন্য তিনি ফিল্মফেয়ার আর. ডি. বর্মণ পুরস্কার অর্জন করেন এবং \"ক্যায়া করে\" ও \"তানহা তানহা\" গানের জন্য শ্রেষ্ঠ গীতিকার বিভাগে দুটি ফিল্মফেয়ার পুরস্কারের মনোনয়ন লাভ করেন।\nরহমান তার কাজ পছন্দ করেন এবং তাকে চলচ্চিত্র নির্মাতা মণি রত্নমের সাথে পরিচয় করিয়ে দেন। মহবুব রত্মমের বোম্বে (১৯৯৫) চলচ্চিত্রের হিন্দি (ডাবড) সংস্করণের গীত লিখেন। তিনি এরপর রহমানের সুরকৃত ডোলি সাজা কে রাখনা (১৯৯৮), তক্ষক ও কাদালার দিনামা (১৯৯৯)-এর হিন্দি সংস্করণ দিল হি দিল মেঁ\"-এর গীত লিখেন। এছাড়া তিনি রহমানের অ্যালবাম মা তুঝে সালাম-এর গীত লিখেন।\nমহবুব সঞ্জয় লীলা ভন্সালীর হাম দিল দে চুকে সনম (১৯৯৯) ও কৃষ্ণ বংশীর শক্তি: দ্য পাওয়ার (২০০২)-এ দরবারের সাথে কাজ করেন। তিনি হাম দিল দে চুকে সনম চলচ্চিত্রের \"আঁখোঁ কি গুস্তাকিয়াঁ\" ও \"তড়প তড়প কে\" গানের জন্য আরও দুটি ফিল্মফেয়ার পুরস্কারের মনোনয়ন লাভ করেন। তিনি কামাল খানের হিন্দি পপ অ্যালবাম কাল রাত (২০০৩), কেকে'র অ্যালবাম পল ও হমসফর-এর গীত লিখেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মহবুব  (ইংরেজি)"}