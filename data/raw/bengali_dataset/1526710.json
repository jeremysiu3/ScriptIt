{"pageid": 1526710, "title": "বিজ্ঞান ও প্রযুক্তি বিষয়ক প্রচলিত ভ্রান্ত ধারণার তালিকা", "url": "https://bn.wikipedia.org/wiki?curid=1526710", "content": "বিজ্ঞান ও প্রযুক্তি বিষয়ক প্রচলিত ভ্রান্ত ধারণার এই তালিকার প্রত্যেক ভুক্তিকে ভ্রান্তি সংশোধন হিসাবে লেখা হয়েছে। এখানে ভ্রান্ত ধারণাগুলির সরাসরি উল্লেখ না করে তাদের ইঙ্গিত করা হয়েছে। এই ভুক্তিগুলি সারসংক্ষেপ মাত্র, আর সংশ্লিষ্ট মূল নিবন্ধে এই নিয়ে বিশদ আলোচনা রয়েছে।\n\n\n== গণিত ==\n\nগ্রিক দার্শনিক পিথাগোরাস সর্বপ্রথম পিথাগোরাসের উপপাদ্যের সমীকরণ আবিষ্কার করেননি। তার জীবনকালের কয়েক শতাব্দী আগে ব্যাবিলোনীয় ও ভারতীয়রা এই উপপাদ্য সম্পর্কে জানত ও এর ব্যবহার করত। পিথাগোরাস হয়তো সর্বপ্রথম উপপাদ্যটিকে গ্রিকদের সাথে পরিচয় করিয়ে দিয়েছিলেন, তবে পিথাগোরাসের প্রায় ২০০ বছর পর ইউক্লিডের মৌলিক উপাদানসমূহ বইতে এর প্রথম গাণিতিক প্রমাণ রয়েছে।\nপ্রাচীন গ্রিকরা যে সোনালী অনুপাত অনুসারে পার্থেনন তৈরি করেছিল তার কোনো প্রমাণ পাওয়া যায়নি। খ্রিস্টপূর্ব ৪৩৮ সালে পার্থেনন সম্পন্ন হয়েছিল, আর শতাব্দীরও বেশি পরে ইউক্লিডের মৌলিক উপাদানসমূহ বইতে সোনালী অনুপাতের প্রথম আলোচনা পাওয়া যায়। একইভাবে, লিওনার্দো দা ভিঞ্চির ভিত্রুভিয়ানো মানব অঙ্কনের লেখাতে সোনালী অনুপাতের উল্লেখ পাওয়া যায়নি, যদিও সেখানে বিভিন্ন অনুপাতের উল্লেখ রয়েছে।\n\n\n== জীববিজ্ঞান ==\nবিবর্তন তত্ত্ব জীবন বা মহাবিশ্বের উৎপত্তি ও বিকাশের ব্যাখ্যা করার চেষ্টা করে না। বিবর্তন তত্ত্ব মূলত জীবনের উৎপত্তির পরে সময়ের সঙ্গে জীবদের মধ্যে পরিবর্তন নিয়ে আলোচনা করে।\n\n\n=== অমেরুদণ্ডী প্রাণী ===\n\nএটা সত্য নয় যে বায়ুগতীয় তত্ত্ব অনুযায়ী ভ্রমর উড়তে পারে না। পতঙ্গ উড্ডয়নের বিজ্ঞান ভালোভাবেই অনুধাবিত। সম্ভবত ১৯৩৪ সালের একটি বইতে উল্লেখিত উড়োজাহাজ ভিত্তিক একটি গণনা থেকে ভ্রান্ত ধারণাটি এসেছে।\nঅনেক উদ্ভিদ প্রজাতির পরাগায়নের জন্য অপরিহার্য হলেও ইউরোপীয় মৌমাছি মানব খাদ্য উৎপাদনের জন্য অপরিহার্য হয়, যদিও এটা দাবি করা হয় যে ইউরোপীয় মৌমাছিরা পরাগায়ন না করলে \"চার বছরের মধ্যে\" মানবজাতি অভুক্ত বা বিলুপ্ত হয়ে যাবে। পৃথিবীর সবচেয়ে অপরিহার্য প্রধান খাদ্যশস্য স্ব-পরাগায়ন করতে পারে বা তারা বায়ুর পরাগায়নের উপর নির্ভরশীল, যেমন গম, ভুট্টা, ধান, সয়াবিন ও জোয়ার। পতঙ্গের পরাগায়নের উপর নির্ভরশীল শস্য মোট মানব সাধারণ খাদ্যের কেবল ১০ শতাংশের সামান্য বেশি।\nআরশোলা তেজস্ক্রিয় ধূলিরাশিতে দূষিত পরিবেশে জীবিত থাকতে পারা একমাত্র জীব নয়। যদিও আরশোলার তেজস্ক্রিয়তা সহ্য করার ক্ষমতা মেরুদণ্ডীদের তুলনায় বেশি, তা সত্ত্বেও সে তেজস্ক্রিয় বিষক্রিয়া থেকে নিরাপদ নয় কিংবা সে অন্যান্য পতঙ্গদের তুলনায় অসাধারণভাবে তেজস্ক্রিয় প্রতিরোধ ক্ষমতাসম্পন্ন নয়।\n\n\n=== উদ্ভিদ ===\nছাতা, ব্যাঙের ছাতা ও অন্যান্য ছত্রাক উদ্ভিদ নয়, যদিও ছত্রাক ও উদ্ভিদের অঙ্গসংস্থান ও জীবনচর্যার মধ্যে মিল রয়েছে। ঐতিহাসিকভাবে ছত্রাকদের উদ্ভিদ জগতের অন্তর্গত করা হতো কিন্তু এহেন শ্রেণিবিভাগ বাতিলকৃত। যদিও আজও উদ্ভিদবিজ্ঞানের পাঠক্রম ও পাঠ্যপুস্তকে ছত্রাকদের অন্তর্গত করা হয়, তবে আধুনিক আণবিক বিশ্লেষণ অনুযায়ী উদ্ভিদদের তুলনায় প্রাণী ও ছত্রাকদের মধ্যে সম্পর্ক আরও ঘনিষ্ঠ।\n\n\n=== মাছ ===\nগোল্ডফিশের স্মৃতি ধারণকাল কয়েক সেকেন্ডের তুলনায় অনেক বেশি, আর এটা কয়েক মাস পর্যন্ত হতে পারে।\nহাঙ্গরদের ক্যান্সার হয়। ১৯৯২ সালে প্রকাশিত শার্কস ডোন্ট গেট ক্যান্সার বইয়ের জন্য হাঙ্গরদের ক্যান্সার হয় না এই ভ্রান্ত ধারণাটি ছড়িয়েছে। ক্যান্সার প্রতিরোধক ঔষধ হিসাবে হাঙ্গরের উপাস্থির নির্যাস বিক্রির জন্য বইটি ব্যবহৃত হতো। তবে হাঙ্গরে কার্সিনোমা হওয়ার বিবৃতি রয়েছে, আর বর্তমান উপাত্ত হাঙ্গরে অর্বুদকে নিয়ে কোনো সিদ্ধান্তকে মানে না।\nসাদা হাঙ্গর মানব ডুবুরিকে সিল ভেবে বিভ্রান্ত হয় না। সিল আক্রমণের সময় সাদা হাঙ্গর দ্রুত অগ্রসর হয় ও হিংস্রভাবে আক্রমণ করে। অন্যদিকে, মানুষের উপর সাদা হাঙ্গরের আক্রমণ আরও ধীরগতির ও কম হিংস্র: হাঙ্গরটি প্রথমে সাধারণ গতিতে অগ্রসর হয়, কামড় দেয় ও সাঁতার কেটে পালিয়ে যায়। সাদা হাঙ্গরের দৃষ্টি খুবই দক্ষ, আর কোনো অজানা বস্তুকে চিহ্নিত করার অন্য সে সেখানে কামড় দেয়।\nপিরানা কেবল মাংস খায় না, বরং সে সর্বভূক। শিকারিদের হাত থেকে বাঁচার জন্য তারা দলবদ্ধভাবে সাঁতার কাটে, আক্রমণের জন্য নয়। পিরানা মানুষের উপর তেমন আক্রমণ করে না, আর কেবল চাপ ও হুমকির মুখে পড়লে মানুষের উপর আক্রমণ করে। আবার মানুষের উপর আক্রমণ করলেও পিরানা কেবল হাত ও পা কামড়ায়।\n\n\n=== সরীসৃপ ===\n\nগিরগিটির চামড়া কেবল কূটবেশের উদ্দেশ্যে অভিযোজিত হয়নি, বা গিরগিটি পারিপার্শিক রঙের সাথে মিল রেখে নিজের দেহের রং পরিবর্তন করে না। সাধারণত সংকেত প্রেরণের জন্য, মেজাজ অনুযায়ী ও তাপ নিয়ন্ত্রণের জন্য গিরগিটি দেহের রং পরিবর্তন করে।\nজনপ্রিয় মাধ্যমে \"সাঁতার কাটা ডাইনোসর\" বলে পরিচিত হলেও মোজাসর, ইকথিওসর, প্লেজিওসর ও অন্যান্য মেসোজোয়িক ডায়াপসিডরা ডাইনোসর নয়। মোজাসর একপ্রকার টিকটিকি, আর ইকথিওসর ও প্লেজিওসর ডাইনোসরের দূর সম্পর্কীয়। কিছু ডাইনোসর আধা-জলচর হলেও তাদের কেউ কখনোই সম্পূর্ণভাবে সামুদ্রিক হয়নি, যেমন হেসপারর্নিস, স্পাইনোসরাস, অক ও পেঙ্গুইন।\nজনপ্রিয় মাধ্যমে টেরোসর বা টেরোড্যাক্টাইলকে অনেকসময় \"উড়ন্ত ডাইনোসর\" বলে অভিহিত করা হয়। যদিও টেরোসর ডাইনোসরের সাথে নিকট সম্পর্কীয়, ডাইনোসরকে সাধারণত সরিস্কিয়া ও অরনিথিস্কিয়ার শেষ সাধারণ পূর্বপুরুষ হিসাবে সংজ্ঞায়িত করা হয়, যেখানে টেরোসর বহির্ভূত।\nজনপ্রিয় মাধ্যমে ডাইমেট্রোডনকে অনেকসময় ডাইনোসর বা ডাইনোসরের সমকালীন প্রাণী হিসাবে অভিহিত করা হয়, যদিও এটি ডাইনোসরের আবির্ভাবের ৪ কোটি বছর আগে বিলুপ্ত। সাইনাপসিড হওয়ার দরুন ডাইনোসর, পাখি, টিকটিকি ও অন্যান্য ডায়াপসিডের তুলনায় ডাইমেট্রোডন ও স্তন্যপায়ীদের মধ্যে সম্পর্ক আরও ঘনিষ্ঠ।\nমানুষ ও উড়ন্ত ডাইনোসর (পাখি) বর্তমানে সহাবস্থান করে, কিন্তু মানুষ ও স্থলচর ডাইনোসর কখনোই সহাবস্থান করেনি। ক্রিটেশিয়াস–প্যালিওজিন বিলুপ্তির ঘটনার সময় সর্বশেষ স্থলচর ডাইনোসর ৬ কোটি ৬০ লাখ বছর আগে বিলুপ্ত হয়েছিল, যেখানে হোমো (মানুষ) গণের প্রাচীনতম সদস্য ২৩-২৪ লাখ বছর আগে আবির্ভুত হয়েছিল। অর্থাৎ সর্বশেষ স্থলচর ডাইনোসর ও আদিমতম মানুষের মধ্যে ৬ কোটি ৩০ লাখ বছরের ব্যবধান রয়েছে। তবে মানুষদের সঙ্গে লোমশ ম্যামথ ও খড়্গদন্ত বাঘের সহাবস্থান ছিল, আর বিলুপ্ত স্তন্যপায়ীদের অনেকসময় ভুলবশত স্থলচর ডাইনোসরদের সঙ্গে চিত্রিত করা হয়।\nজীবাশ্ম জ্বালানি ডাইনোসরের জীবাশ্ম থেকে আসেনি। অক্সিজেনবিহীন অবস্থায় অ্যালজি ও জুপ্ল্যাংকটনের মৃত্যু হয়ে নিমজ্জিত হয়, যা বায়বীয় ব্যাকটেরিয়া দ্বারা বিশ্লেষিত না হয়ে সমুদ্রতলে মাটি-চাপা পড়ে যায়, আর এভাবেই খনিজ তেল তৈরি হয়। পৃথিবীর কয়লা ভাণ্ডারে সামান্য পরিমাণে ডাইনোসরের জীবাশ্ম থাকলেও এর বেশিরভাগই উদ্ভিদের জীবাশ্ম।\n\n\n==== পাখি ====\n\nকোনো মানুষ ডিম বা পাখির ছানা স্পর্শ করলে বা হাতে নিলে তাদের পিতামাতা তাদের ছেড়ে পালায় না। অন্যান্য প্রাণীদের শাবকদের স্পর্শ করলেও পিতামাতা তাদের ছাড়ে না, তবে খরগোশ এর সম্ভাব্য ব্যতিক্রম (কোনো ঘটনা আঘাতমূলক মনে হলে খরগোশরা মাঝে মাঝে তাদের বাসা ত্যাগ করে)।\nজনপ্রিয় মাধ্যমে বল্ড ঈগলের ডাক হিসাবে পরিচিত সাহসী ও ক্ষমতাশালী ডাক আদতে লাল লেজবিশিষ্ট বাজপাখির ডাক। বল্ড ঈগলের ডাক অত্যন্ত নরম ও প্রাণবন্ত, আর এর সঙ্গে গাংচিলের ডাকের মিল রয়েছে।\nশত্রুর হাত থেকে বাঁচা বা ঘুমানোর জন্য উটপাখি নিজের মাথাকে বালিতে গুঁজে না। এই ভ্রান্ত ধারণার উৎপত্তি অজানা, তবে সম্ভবত প্লিনি দ্য এল্ডার (২৩–৭৯) একে জনপ্রিয় করেছিলেন।\nহাঁসের ডাক প্রতিধ্বনি করে, যদিও কিছু পরিস্থিতিতে মানুষদের ক্ষেত্রে প্রতিধ্বনিটি শোনা জটিল হতে পারে।\nপাখি ডাইনোসরের থেরাপডা গোষ্ঠীর অন্তর্গত, অর্থাৎ ডাইনোসর বিলুপ্ত নয়। চলতি ভাষায় \"ডাইনোসর\" বলতে কেবল স্থলচর ডাইনোসরকে বোঝায়, আর এটি উড়ন্ত ডাইনোসর বা পাখির বাতিলকৃত বংশগতির তত্ত্বের প্রতিফলন। প্রায় এক শতাব্দীরও বেশিকাল ধরে জীবাশ্মবিজ্ঞানে পাখির উৎপত্তি রহস্যময় ছিল, কিন্তু আধুনিক বৈজ্ঞানিক ঐকমত্য অনুযায়ী জুরাসিক যুগে পালকাবৃত গোষ্ঠীর ছোট থেরাপডা থেকে পাখির উৎপত্তি। ক্রিটেশিয়াস–প্যালিওজিন বিলুপ্তির ঘটনার সময় সমস্ত ডাইনোসরের বংশগতি বন্ধ হয়ে যায়নি, আর উড়ন্ত থেরাপডার প্রায় ১১,০০০-এর বেশি প্রজাতি আধুনিক প্রাণিকুলের অঙ্গ।\n\n\n=== স্তন্যপায়ী ===\n\nপেশাদারি বুলফাইটারদের প্রাবারে ব্যবহৃত লাল রং ষাঁড়কে ক্রুদ্ধ করে না। ষাঁড়েরা আদতে ডাইক্রোমাট, তাই তারা লাল রংকে আলাদাভাবে দেখতে পারে না। বুলফাইটারের প্রচ্ছন্ন হুমকিতে ষাঁড়েরা ক্রুদ্ধ হয়, প্রাবারের রঙের জন্য নয়।\nমৃত্যুর সময় বৃদ্ধ হাতিরা পাল ছেড়ে \"হস্তী কবরস্থান\"-এ যায় না।\nকুকুরদের বয়োবৃদ্ধি সর্বদা মানুষদের তুলনায় সাতগুণ বেশি নয়। জাতভেদে কুকুরদের মধ্যে বয়োবৃদ্ধির তারতম্য রয়েছে, আর কিছু জাতের কুকুরদের গড় জীবনকাল আরও কম, যেমন ইংরেজ বুলডগ। বেশিরভাগ কুকুর এক বছর বয়সে কৈশোরে পৌঁছয়, আর ছোট ও মাঝারি আকারের জাতের বয়োবৃদ্ধি আরও ধীরগতির।\nচন্দ্রকলার সাথে নেকড়ের হুঙ্কারের কোনো সম্পর্ক নেই। বিভিন্ন কারণে নেকড়েরা হুঙ্কার ছাড়ে, যেমন শিকারের আগে ও পরে দলবদ্ধ হওয়ার জন্য, বিশেষ করে গুহা এলাকায় বিপদসংকেত দেওয়ার জন্য, ঝড়ের সময় পরস্পরের অবস্থান অনুসন্ধানের জন্য, অজানা এলাকা অতিক্রম করার সময় এবং বৃহৎ দূরত্ব জুড়ে যোগাযোগের জন্য।\nনেংটি ইঁদুরদের পনিরের প্রতি বিশেষ আকাঙ্ক্ষা নেই। আসলে তারা মিষ্টি ও চিনিযুক্ত খাদ্য পছন্দ করে, আর কোনো ভালো বিকল্প না থাকলে তবে তারা পনির খায়। হিমায়কযন্ত্র আসার আগে পনিরকে সাধারণত বাইরে সংরক্ষণ করা হতো, আর সেইজন্য নেংটি ইঁদুরদের কাছে এটা হাতের নাগালে আসা খাদ্য ছিল—এই ঘটনা থেকেই ভ্রান্ত ধারণাটির জন্ম।\nস্তন্যপায়ীরা কোনো আধুনিক সরীসৃপ থেকে বিবর্তিত হয়নি। বরং স্তন্যপায়ীরা রেপটিলিওমর্ফা (\"সরীসৃপ-রূপী\") থেকে উদ্ভূত। প্রথম সম্পূর্ণভাবে স্থলচর টেট্রাপডের আবির্ভাবের পর এর একটি বংশগতি সাইনাপসিড (স্তন্যপায়ীদের পূর্বপুরুষ) ও ডায়াপসিডে (কুমির, টিকটিকি ডাইনোসর, পাখি, সাপ ইত্যাদির পূর্বপুরুষ) বিভক্ত হয়েছিল। প্রায় ৩২ কোটী বছর আগে মধ্য-কার্বনিফেরাস যুগে সাইনাপসিড ও ডায়াপসিডদের মধ্যে বিভাজন ঘটেছিল।\n\n\n==== প্রাইমেট ====\nমানুষ ও অন্যান্য বনমানুষ প্রাচীন বিশ্ব বানরের অন্তর্গত। চলতি ভাষায় \"বানর\" বা \"বাঁদর\" বলতে কেবল \"লেজবিশিষ্ট বৃক্ষচারী লম্ফনপটু\" স্তন্যপায়ীদের বোঝায়, তবে শ্রেণীবিন্যাসের দিক থেকে এই সংজ্ঞা অসিদ্ধ। যদিও বনমানুষদের বানরের ভগিনী গোষ্ঠী বলে মনে করা হতো, তা সত্ত্বেও আধুনিক জীবাশ্মবিজ্ঞান ও আণবিক স্তরে গবেষণা থেকে জানা যায় যে বনমানুষরা বানর পরিবার বৃক্ষে নিবিড়ভাবে আবদ্ধ। বেবুনের মতো প্রাচীন বিশ্ব বানররা নয়াবিশ্ব বানরদের তুলনায় বনমানুষদের সঙ্গে আরও বেশি সম্বন্ধিত। মানুষের সঙ্গে বানরের সম্বন্ধ আছে এমন প্রমাণের বিরুদ্ধে সম্মিলিত সামাজিক ও ধার্মিক প্রচেষ্টা রয়েছে, কিন্তু মানুষ ও অন্যান্য বনমানুষদের বাদ দিয়ে স্বাভাবিকভাবে বানরদের সংজ্ঞায়িত করা সম্ভব নয়।\nমানুষ শিম্পাঞ্জী বা অন্য কোনো জীবন্ত বনমানুষ প্রজাতি থেকে বিবর্তিত নয়। তবে মানুষ ও শিম্পাঞ্জী একটি শেষ সাধারণ পূর্বপুরুষ থেকে বিবর্তিত, আর সেই পূর্বপুরুষ ৫০-৮০ লাখ বছর আগে জীবন্ত ছিল।\nমানুষ একপ্রকার প্রাণী, যদিও চলতি ভাষায় \"প্রাণী\", \"পশু\" ইত্যাদি শব্দকে \"মানুষ\", \"মানব\" ইত্যাদির বিপরীতার্থক শব্দ হিসাবে ব্যবহার করা হয়।\n\n\n== মনোবিজ্ঞান ও স্নায়ুবিজ্ঞান ==\nচন্দ্রকলা প্রজনন ক্ষমতাকে প্রভাবিত করে না, অপরাধপ্রবণতা ওঠানামা করে না কিংবা শেয়ার বাজারকে প্রভাবিত করে না, অর্থাৎ চন্দ্রকলার সঙ্গে মানব জীববিজ্ঞান বা আচরণের কোনো সম্বন্ধ নেই। অবশ্য পূর্ণিমার সময় আলোর দীপ্তি বৃদ্ধি স্নায়ুরোগের পর্ব বৃদ্ধি, মোটর সাইকেল দুর্ঘটনা বা নিদ্রার ব্যাধির কারণ হতে পারে।\n\n\n=== ইন্দ্রিয় ===\nমানুষের ইন্দ্রিয়ের সংখ্যা পাঁচের বেশি হতে পারে। পঞ্চেন্দ্রিয় (ঘ্রাণ, দৃষ্টি, শ্রবণ, স্পর্শ, স্বাদ) ছাড়াও মানুষ ভারসাম্য, ত্বরণ, ব্যাথা, শরীর ও অঙ্গের অবস্থান এবং আপেক্ষিক তাপমাত্রা অনুভব করতে পারে। এছাড়াও কখনো কখনো সময়, ইকোলোকেশন, চুলকানি, চাপ, ক্ষুধা, তৃষ্ণা, পেট ভর্তি, প্রস্রাবের প্রয়োজনীয়তা, মলত্যাগের প্রয়োজনীয়তা, রক্তে কার্বন ডাই অক্সাইডের (CO2) পরিমাণ, ও তড়িৎ ক্ষেত্রের অনুভূতিকেও শনাক্ত করা হয়।\nমানুষের মৌলিক স্বাদের সংখ্যা চার নয়, বরং পাঁচ। জিহ্বায় টক, তেতো, নোনা ও মিষ্টি ছাড়াও উমামির জন্য রিসেপ্টর রয়েছে, যা আদতে মাংসালো স্বাদ। চর্বি স্বাদ কোরক কোষের কিছু বিশেষ রিসেপ্টর রয়েছে, তবে সেটা ষষ্ঠ প্রাথমিক স্বাদ কিনা তা অনিশ্চায়ক।\nমানুষের ঘ্রাণেন্দ্রিয় দুর্বল বা অনুন্নত নয়। মানুষের ঘ্রাণেন্দ্রিয় অন্যান্য স্তন্যপায়ীদের মতোই, আর কিছু গন্ধের ক্ষেত্রে মানুষের ঘ্রাণেন্দ্রিয় তীক্ষ্ণদন্তী ও কুকুরের চেয়েও সংবেদনশীল।\n\n\n=== মস্তিষ্ক ===\nদুই বছর বয়সে মানুষ তার সমস্ত মস্তিষ্ক কোষ তৈরি হয় না। যদিও ১৯৯৮ সাল পর্যন্ত চিকিৎসা বিশেষজ্ঞদের মধ্যে ভ্রান্ত ধারণাটি ছিল, তবে এটা পরে জানা গিয়েছে যে মস্তিষ্কের কিছু অংশে বাল্যকালের (০-১) পর থেকে জীবনের অন্তিম পর্যায় পর্যন্ত নতুন স্নায়ুকোষ তৈরি হতে পারে।\nমানুষ তার মস্তিষ্কের কেবল ১০ শতাংশ ব্যবহার করে না। যদিও এটা ঠিক যে একইসঙ্গে খুব কম সংখ্যক মস্তিষ্ক কোষ সক্রিয় থাকে, একজন সুস্থ ব্যক্তি সারাদিনে তার মস্তিষ্কের বেশিরভাগই ব্যবহার করে, আর নিষ্ক্রিয় স্নায়ুকোষগুলিও গুরুত্বপূর্ণ। মস্তিষ্ককে ১০০ শতাংশ সক্রিয় করলে যে কেউ তার সর্বোচ্চ সম্ভাবনাকে সক্রিয় করতে পারবে কিংবা বিভিন্ন অলৌকিক ক্ষমতা অর্জন করতে পারবে—এমন ঘটনা কেবল লোকগাথা ও কল্পনাতে সম্ভব। বাস্তবে এরকম কিছু করলে প্রাণঘাতী খিঁচুনি রোগের সৃষ্টি হবে। মস্তিষ্কের কাজ নিয়ে এই ভ্রান্ত ধারণার জন্য ঊনবিংশ শতাব্দীর শেষের দিকের অন্যতম চিন্তাবিদ উইলিয়াম জেমসকে দায় করা হয়, যিনি কেবল রূপক হিসাবে এরকম অভিব্যক্তি ব্যবহার করেছেন।\n\n\n=== মানসিক ব্যাধি ===\nটিকাতে আত্মসংবৃতি আসে না। সম্ভবত ব্রিটিশ প্রাক্তন ডাক্তার অ্যান্ড্রু ওয়েকফিল্ডের প্রতারণামূলক গবেষণা থেকে ভ্রান্ত ধারণাটি এসেছে। ওয়েকফিল্ডের গবেষণার পুনরাবৃত্তি সফল হয়নি।\nস্ব-আঘাত সাধারণত দৃষ্টি-আকর্ষণমূলক আচরণ নয়। যে স্ব-আঘাতে অংশগ্রহণ করে সে সাধারণত ব্যাথা ও ক্ষত বিষয়ে খুবই আত্মসচেতন এবং সে নিজের আচরণকে নিয়ে নিজেকে দোষী মনে করে। এর ফলে সে নিজের ব্যাথা বা ক্ষতকে অন্যদের থেকে লুকিয়ে রাখার মহৎ চেষ্টা করে। সে তার ক্ষতের বিকল্প ব্যাখ্যা দেবে কিংবা ক্ষতকে পোশাকের তলায় লুকিয়ে রাখবে।\n\n\n== মানব দেহ ও স্বাস্থ্য ==\n\n\n=== বিষবিজ্ঞান ===\nকেবল ভারী ধাতুই বিষাক্ত নয়। বেরিলিয়াম ও লিথিয়ামের মতো ধাতুও বিষাক্ত হতে পারে।\n\n\n== ভূগোল ==\n\nউত্তমাশা অন্তরীপ আফ্রিকার দক্ষিণতম বিন্দু নয়। আফ্রিকার দক্ষিণতম বিন্দু আগুলহাস অন্তরীপ ১৫০ কিলোমিটার (৯০ মাইল) দক্ষিণ-পূর্বে অবস্থিত।\nসাহারা মরুভূমির বেশিরভাগই বালির জায়গায় শিলা দিয়ে গঠিত।\nনদী সবসময় উত্তর থেকে দক্ষিণে প্রবাহিত হয় না। দিক-নির্বিশেষে নদী ক্রমনিম্ন পথে প্রবাহিত হয়, আর গতিপথে সে দিক পরিবর্তন করে। অনেক প্রধান নদী উত্তরদিকে প্রবাহিত হয়, যেমন নীলনদ, ইয়েনিসেই, ওব, রাইন ইত্যাদি।\n\n\n== মহাকাশ ==\n\nচীনের মহাপ্রাচীর চাঁদ বা মহাকাশ থেকে দৃশ্যমান একমাত্র মনুষ্যসৃষ্ট বস্তু নয়। অ্যাপোলো নভোচারীদের কেউই চাঁদ থেকে পৃথিবীর উপর কোনো মনুষ্যসৃষ্ট বস্তু দেখার কথা বিবৃত করেনি, আর পৃথিবীর চারিদিকে আবর্তনশীল নভোচারীদের মহাপ্রাচীরকে দেখতে বিবর্ধনের সাহায্য নিতে হচ্ছে। তবে রাতের বেলায় মহাকাশ থেকে শহরের আলো সহজেই দেখা যায়।\nযখন কোনো উল্কা বা মহাকাশযান বায়ুমণ্ডলে প্রবেশ করে তখন বস্তুতে অনুভূত তাপ ঘর্ষণ দ্বারা সৃষ্ট নয়, বরং বস্তুর সামনের বায়ুর রুদ্ধতাপ সংকোচনের দ্বারা সৃষ্ট।\nমহাবিস্ফোরণ তত্ত্ব সম্পূর্ণভাবে মহাবিশ্বের উৎপত্তিকে ব্যাখ্যা করে না। এটি শক্তি, সময় ও স্থানের সৃষ্টিকে ব্যাখ্যা করে না, বরং এটি অতি-ঘন ও উচ্চ-তাপমাত্রার প্রাথমিক অবস্থা থেকে বর্তমান মহাবিশ্বের সৃষ্টিকে ব্যাখ্যা করে।\n\n\n=== জ্যোতির্বিজ্ঞান ===\nমানুষের উপর গ্রহ, তারা ও অন্যান্য জ্যোতিষ্কের গতির প্রভাবের কোনো বৈজ্ঞানিক প্রমাণ নেই, আর পুনরাবৃত্ত পরীক্ষায় জ্যোতিষশাস্ত্রের ভবিষ্যদ্বাণী করার কোনো ব্যাখ্যামূলক ক্ষমতা পাওয়া যায়নি।\nকৃষ্ণ গহ্বরের মহাকর্ষীয় প্রভাব তার জায়গায় একই ভরের অন্য কোনো বস্তুর সমান নয়। কৃষ্ণ গহ্বর থেকে দূরত্ব শোয়ার্জশিল্ড ব্যাসার্ধের কাছাকাছি না হলে অন্যান্য জ্যোতিষ্কের মতো কৃষ্ণ গহ্বরও চারিদিকের বস্তুগুলিকে নিজের দিকে আকর্ষিত করে। উদাহরণস্বরূপ, সূর্যের জায়গায় সমান ভরের একটি কৃষ্ণ গহ্বর রাখলে চারিদিকের গ্রহদের কক্ষপথ অক্ষত থাকবে। নাক্ষত্র ভরের কৃষ্ণ গহ্বর চারিদিকের পদার্থদের প্রচণ্ডভাবে আকর্ষিত করে, কিন্তু কৃষ্ণ গহ্বরের পূর্বসূরী তারাটি অনুরূপ আকর্ষণ করলে তবেই এটা সম্ভব।\n\nঋতু পরিবর্তনের সময় পৃথিবী গ্রীষ্মকালে সূর্যের কাছে আসে না ও শীতকালে সূর্য থেকে দূরে সরে যায় না, বরং পৃথিবীর ২৩.৪ ডিগ্রি অক্ষীয় কাতের জন্য ঋতু পরিবর্তনটি ঘটে। যখন উত্তর বা দক্ষিণ গোলার্ধ সূর্যের দিকে কাত করে থাকে তখন সেই গোলার্ধে গ্রীষ্মকাল ঘটে, আর শীতকালে সংশ্লিষ্ট গোলার্ধ সূর্যের বিপরীতে কাত করে। জানুয়ারি মাসে পৃথিবী অনুসূরে পৌঁছয় যা পৃথিবী ও সূর্যের নিকটতম দূরত্ব, আর জুলাই মাসে এটি অপসূরে পৌঁছয় যা পৃথিবী ও সূর্যের দূরতম দূরত্ব। সুতরাং কক্ষপথের উৎকেন্দ্রিকতা উত্তর গোলার্ধের ঋতুগত প্রবণতাকে কিছুটা বিরোধিতা করে, আর অন্যান্য উপাদানের জন্য উৎকেন্দ্রিকতার এই প্রভাব ব্যর্থ হয়।\nবছরে সবসময়ই ডিমকে ভারসম অবস্থায় রাখা সম্ভব, শুধুমাত্র মহাবিষুবের সময় নয়। চীন ও মার্কিন যুক্তরাষ্ট্রে এহেন বিশ্বাস থাকার সত্ত্বেও ডিমকে ভারসম অবস্থায় রাখার সঙ্গে কোনো জ্যোতির্বৈজ্ঞানিক ঘটনার সম্পর্ক নেই।\nসূর্যের রং হলুদ নয়। এটি সম্পূর্ণ দৃশ্যমান বর্ণালীর আলো বিকিরণ করে, আর পৃথিবীর বায়ুমণ্ডলের বাইরে এই সম্মিলিত আলোর রং সাদা দেখায়। পৃথিবীর বায়ুমণ্ডল লাল ও হলুদের মতো দীর্ঘতর তরঙ্গদৈর্ঘ্যের আলোর তুলনায় নীল ও বেগুনীর মতো ক্ষুদ্রতর তরঙ্গদৈর্ঘ্যের আলোকে বেশি বিক্ষিপ্ত করে। এর ফলে দিনের বেলায় সূর্যের রং হলুদ এবং সূর্যোদয় ও সূর্যাস্তের সময় সূর্যের রং কমলা বা লাল লেখায়। বিক্ষিপ্ত নীল ও বেগুনী আলোর জন্য বাকি আকাশের রং নীল দেখায়, যা সমস্ত দিক থেকে আসছে।\n\n\n=== মহাকাশ যাত্রা ===\nনভোচারীরা কক্ষপথে নিজেকে ভারহীন বলে অনুভব করে কারণ তারা পৃথিবীর চারিদিকে আবর্তন করছে আর তাদের উপর কেবল অভিকর্ষ বল ক্রিয়াশীল, আর এই অবস্থা \"ফ্রি ফল\" (আক্ষ. 'মুক্ত পতন') নামে পরিচিত। তারা পৃথিবী থেকে এতদূর আছে যে তাদের উপর ক্রিয়াশীল অভিকর্ষ বল নগণ্য—এর জন্য তারা ভারহীন বলে অনুভব করে না। উদাহরণস্বরূপ, আন্তর্জাতিক মহাকাশ স্টেশনে পৃথিবীর অভিকর্ষ বল পৃষ্ঠতলে অভিকর্ষ বলের প্রায় ৯০ শতাংশ। মহাকাশে অবস্থিত কোনো বস্তু কক্ষপথে থাকতে পারে না যদি তার উপর কোনো অভিকর্ষ বল কাজ না করে, আর মহাকর্ষীয় ক্ষেত্র এমনকি আন্তঃছায়াপথ মহাকাশ পর্যন্ত বিস্তৃত।\nযখন সোভিয়েতরা মহাকাশে পেন্সিল ব্যবহার করত তখন নাসা দশ লাখ মার্কিন ডলার খরচ করে ফিশার স্পেস পেন তৈরি করেনি, বরং ফিশার পেন কোম্পানির প্রতিষ্ঠাতা পল সি. ফিশার নিজের তহবিল থেকে দশ লাখ ডলার খরচ করে স্বতন্ত্রভাবে ফিশার স্পেস পেন তৈরি করেছিলেন। মহাকাশে ব্যবহারের জন্য নাসা পরীক্ষা করে এর অনুমোদন দিয়েছিলেন, আর তারপর সে $৬ প্রতি কলম খরচে ৪০০টি কলম কিনেছিল। পরবর্তীকালে সোভিয়েত ইউনিয়ন তার সয়ুজ মাখাকাশ যাত্রার জন্য ফিশার স্পেস পেন কিনেছিল।\nট্যাং, ভেলক্রো ও টেফলন মহাকাশ যাত্রার জন্য নাসা উদ্ভাবিত প্রযুক্তি থেকে প্রাপ্ত বাড়তি সামগ্রী নয়, যদিও মেমোরি ফোম ও স্পেস ব্ল্যাঙ্কেটের মতো সামগ্রী নাসা উদ্ভাবিত প্রযুক্তি থেকে প্রাপ্ত।\n\n\n== রসায়ন ==\nঘরের তাপমাত্রায় কাচ উচ্চ-সান্দ্রতার তরল হিসাবে প্রবাহিত হয় না। যদিও কাচ ও তরলের মধ্যে আণবিক বৈশিষ্ট্যের কিছু মিল রয়েছে, তা সত্ত্বেও ঘরের তাপমাত্রায় এটি একটি কঠিন পদার্থ, আর কেবল ঘরের তাপমাত্রার কয়েকশো ডিগ্রি বেশি তাপমাত্রায় কাচের প্রবাহ শুরু হয়। উৎপাদন প্রক্রিয়ার জন্য পুরনো কাচের নিম্নাংশ ঊর্ধ্বাংশের তুলনায় পুরু হয়, ধীরগতির প্রবাহের জন্য নয়।\n\n\n== তথ্যসূত্র ==\n\n\n=== উৎস ===\nKahn, Charles H. (২০০১)। Pythagoras and the Pythagoreans: A Brief History। Indianapolis, Indiana and Cambridge, England: Hackett Publishing Company। আইএসবিএন 978-0-87220-575-8। ওসিএলসি 46394974  – Internet Archive-এর মাধ্যমে। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nVarasdi, J. Allen (১৯৯৬)। Myth Information। New York: Ballantine Books। আইএসবিএন 0-345-41049-1। উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}