{"pageid": 1516930, "title": "নারীবাদের বিরুদ্ধে নারী", "url": "https://bn.wikipedia.org/wiki?curid=1516930", "content": "নারীবাদের বিরুদ্ধে নারী (উইমেন এগেইনস্ট ফেমিনিজম) হল নারীবাদ প্রত্যাখ্যানকারী নারীবিরোধীদের সাথে সমান মতাবলম্বী একটি অনানুষ্ঠানিক আন্দোলন। এখানে #নারীবাদের বিরুদ্ধে নারী ব্যবহার হয়েছে, হ্যাশট্যাগটি সাধারণত একটি \"সেলফি\" স্টাইলের ছবি দিয়ে সজ্জিত থাকে, যেখানে হাতে লেখা পোস্টার থাকে, তাতে উল্লেখ করা থাকে তারা আধুনিক নারীবাদকে কেন অস্বীকার করে তার কারণ। বেশিরভাগ পোস্ট \"আমার নারীবাদের প্রয়োজন নেই কারণ\" এই বিবৃতি দিয়ে শুরু হয়, তারপরে তাদের কারণ(গুলি) থাকে।\nএই আন্দোলনের সমর্থকরা মূলত টুইটার এবং টাম্বলারের মতো সামাজিক যোগাযোগ মাধ্যম ব্যবহার করে, একই সাথে তারা ফেসবুক, ইনস্টাগ্রাম এবং ইউটিউবের মতো সাইটগুলিতে তাদের মতামত প্রকাশের জন্য প্রচারণা চালায়।\n\n\n== উৎপত্তি এবং বিষয়বস্তু ==\nনারীবাদের বিরুদ্ধে নারী প্রচারণাটি ২০১৩ সালের জুলাই মাসে টাম্বলারে শুরু হয়েছিল, সম্ভবত \"নারীবাদ কার প্রয়োজন?\" প্রচারণার প্রতিক্রিয়ায়। বিবিসির মতে, এই আন্দোলনটি প্রকৃতপক্ষে একটি অনলাইন সম্প্রদায়ের, যারা সামাজিক যোগাযোগ মাধ্যমকে ব্যবহার ক'রে 'নারীবাদ'কে 'বিষাক্ত' আন্দোলন হিসেবে চিহ্নিত করে। \"উইমেন এগেইনস্ট ফেমিনিজম\" টাম্বলার পাতার মূল স্রষ্টা একজন আমেরিকান মহিলা। তিনি নিজের ধারণা প্রকাশ করে অনলাইনে হয়রানি এবং সমালোচনার সম্মুখীন হওয়ার কারণে নাম প্রকাশ না করার সিদ্ধান্ত নিয়েছেন। অধিকন্তু, দ্য ডেইলি ডটের মতে, ২০১৪ সালের জুলাই এবং আগস্ট মাসে প্রচারণাটি ব্যাপক জনপ্রিয়তা লাভ করে, যখন বেশ কয়েকজন বিশিষ্ট কলামিস্ট এবং ব্লগার এটির প্রতি প্রচারমাধ্যমের দৃষ্টি আকর্ষণ করেন।\n২০১৭ সালের ১২ই সেপ্টেম্বর তারিখে 'নারীবাদের বিরুদ্ধে নারী' ব্লগে \"নারীবাদ কি?\" শিরোনামে একটি পোস্টে ব্লগের সমর্থকদের যুক্তি তুলে ধরা হয়েছে। সম্প্রদায়ের সদস্য এবং লেখক জিন্না বলেন, \"যদি নারীবাদবিরোধী নারীকে জিজ্ঞাসা করা হয় যে তারা কি বিশ্বাস করে যে পুরুষ এবং মহিলাদের আইনের দৃষ্টিতে সমান মানবাধিকার এবং সমতা থাকা উচিত, তাহলে উত্তর হবে 'হ্যাঁ'।\" যাকে \"জানা শিওলিয়ার\" নামেও জানা যায়, সেই \"জিন্না\", নারীবাদবিরোধী নারীর জন্য একটি ইউটিউব চ্যানেল এবং ফেসবুক গোষ্ঠীও পরিচালনা করেন। ব্লগটি নারীবাদের মৌলিক সংজ্ঞার পরিবর্তে নারীবাদের আধুনিক অনুশীলন নিয়ে প্রশ্ন উত্থাপন করে, কারণ হিসেবে তারা বলে \"তৃতীয় তরঙ্গের নারীবাদ কোন নারীবাদ ছিল না\"। এটি যুক্তি দেয় যে যতক্ষণ পর্যন্ত আইনের সামনে পুরুষ ও নারী সমান, ততক্ষণ পর্যন্ত নারীবাদ অপ্রয়োজনীয়, এটি অপব্যবহারকে উৎসাহিত করে এবং পুরুষদের অধিকারের বিষয়গুলি থেকে মনোযোগ বিচ্যুত করে।\nনারীবাদের বিরুদ্ধে নারী বলতে ঐতিহ্যবাহী, ডানপন্থী, রক্ষণশীল নারীদের অন্তর্ভুক্ত করে- যাঁরা নারীবাদী নন এবং সেইসঙ্গে সমতাবাদী, বামপন্থী, উদারপন্থী নারীদেরও অন্তর্ভুক্ত করে- তাঁরাও নারীবাদী নন। নারীবাদবিরোধী নারীদের মধ্যে যাঁরা আছেন তাঁরা সকলেই একই জিনিস চান না বা তাঁদের লক্ষ্য একই নয়। কেউ কেউ নারী-পুরুষের আইনি সমতা সমর্থন করেন আবার কেউ কেউ তা করেন না। এটি এমন এক বৈচিত্র্যময় নারী গোষ্ঠী যাঁদের মূল লক্ষ্য ছিল \"নারী\" শব্দটি পুনরুদ্ধার করা এবং নারীবাদী নারীদের কাছে এটি তুলে ধরা যে তাঁরা সকল নারীর হয়ে কথা বলতে পারেন না এবং তাঁদের কথা বলা উচিতও নয়।\n\n\n== প্রতিক্রিয়া ==\nপ্রচারমাধ্যম, সামাজিক ভাষ্যকার এবং নারীবাদীদের প্রতিক্রিয়ার মধ্যে সমর্থন এবং সমালোচনা দুইই রয়েছে। ২০১৪ সালের ১৯শে আগস্ট পর্যন্ত, প্রচারণার ফেসবুক পাতাটি ২১,০০০ লাইক অর্জন করেছে।\nসমর্থকরা বলছেন যে আধুনিক নারীবাদ কিছু দিক থেকে বিপথগামী হয়েছে। উগ্র নারীবাদীরা ট্রান্স মহিলাদের সমর্থন করেন না এবং বলেন যে \"পুরুষ হিসেবে জন্মগ্রহণকারী যে কেউ সমাজে পুরুষের অধিকার বজায় রাখেন, এমনকি তিনি যদি নারী হিসেবেই জীবনযাপন করতে চান তা সত্বেও\"। কিছু নারীবাদী পুরুষদের সমস্যা উপেক্ষা করে নারীদের সমস্যাগুলিকে অতিরঞ্জিত করেন। গর্ভপাত বিতর্ক এবং নারীবাদী সংস্কৃতির ফলে নারীরা যে ভোগান্তির শিকার হচ্ছেন, সেই যুক্তিও উল্লেখ করা হয়েছে, সেখানে নৈমিত্তিক যৌনতাকে ক্ষমতায়ন হিসেবে প্রচার করা হয়েছে। দ্য গ্লোব অ্যাণ্ড মেলে একটি উপ-সম্পাদকীয়তে, মার্গারেট ওয়েন্টে নারীবাদের বিরুদ্ধে নারীকে সমর্থন করেন, তিনি বলেন যে তিনি বিশ্বাস করেন  আধুনিক নারীবাদ এমন একটি বিশ্বাস ব্যবস্থায় পরিণত হয়েছে যা দুর্ব্যবহার এবং শিকার-সংস্কৃতির উপর ভিত্তি করে বাস্তবতার একটি বিকৃত দৃষ্টিভঙ্গি উপস্থাপন করে এবং তিনি ধর্ষণ সংস্কৃতির অস্তিত্ব নিয়ে প্রশ্ন তোলেন।\nসমালোচকরা বলছেন যে এই প্রচারণায় জড়িত তরুণীরা নারীবাদ কী তা জানেন না এবং তাঁরা স্ট্র ম্যান যুক্তি ব্যবহার করে একটি কাল্পনিক শত্রুর বিরুদ্ধে তর্ক করছেন। টাইম -এর একজন ভাষ্যকার লিখেছেন: \"বেশিরভাগ পোস্টে নারীবাদ সম্পর্কে মূল ভুল বোঝাবুঝির পুনরাবৃত্তি করা হয়েছে, যে নারীবাদের মূল বিশ্বাস হল পুরুষদের ঘৃণা করা।\" দ্য আইরিশ ইণ্ডিপেণ্ডেন্টের একজন ভাষ্যকার লিখেছেন, \"নারীবাদবিরোধী হওয়া বর্ণবাদের সমর্থক বা সামাজিক অবিচারের একজন বড় সমর্থক হওয়ার মতো, কিন্তু কেউই একে একটি চিহ্ন ধরে রাখার মতো সুন্দর মনে করবেন না।\" অন্যদিকে স্বাধীন গবেষক ম্যাকেঞ্জি ককেরিল বলেছেন যে \"[একটি] বিশ্বব্যাপী নারীবিদ্বেষের সংস্কৃতি বৃদ্ধি পাচ্ছে এবং বিকশিত হচ্ছে, তার কারণ হচ্ছে ইন্টারনেট। জনগণ ও তাঁদের ধারণাগুলিকে সংযুক্ত করার অভূতপূর্ব সম্ভাবনা এর আছে।\"\nএই প্রচারণা সম্পর্কে মন্তব্য করতে গিয়ে, অ্যালবর্গ বিশ্ববিদ্যালয়ের রাষ্ট্রবিজ্ঞান বিভাগের যৌনতা ও লিঙ্গ বিভাগের অধ্যাপক এবং গবেষক অ্যানেট বোরখোর্স্ট বলেছেন যে \"নারীবাদের মধ্যে সর্বদা মতবিরোধ এবং বিতর্ক ছিল এবং এই বিতর্কগুলি আন্দোলনকে এগিয়ে নিতে সাহায্য করে।\" তিনি আরও বলেন যে, \"নারীবাদ সর্বদা নারীদের মধ্যে বিতর্কের জন্ম দিয়েছে এবং এমন একটি নারীবাদী বিশ্ব-দৃষ্টিভঙ্গি কল্পনা করা কঠিন যার সাথে সকলেই একমত হতে পারে।\"\n২০১৫ সালের সেপ্টেম্বরে ওপেনডেমোক্রেসি-তে বেউলাহ মড ডেভানির কলামে 'নারীবাদের বিরুদ্ধে নারী'কে ১৭০০ সালের শেষের দিকের  নারীবাদের বিরুদ্ধে নারীবিরোধের ইতিহাসের সঙ্গে তুলনা করা হয়েছে, এর থেকে ইঙ্গিত পাওয়া যায় যে নারীবাদী আন্দোলনের বিরুদ্ধে একটি আধুনিক নারীবাদবিরোধী প্রচারণা পূর্ববর্তী প্রচেষ্টার মতোই অকার্যকর হবে। ডেভানি দাবি করেন যে নারীবাদ বিরোধী নারী মূলত সুবিধাভোগী নারীদের দৃষ্টিভঙ্গির প্রতিনিধিত্ব করে যারা স্থিতাবস্থা বজায় রাখতে চায় এবং ইচ্ছাকৃতভাবে নারীবাদের অর্থকে ভুলভাবে উপস্থাপন করে। ডেভানির মতে, \"দুঃখের বিষয় হল, যতই ইন্টারসেকশনাল নারীবাদ জনপ্রিয় হয়ে উঠছে, কিছু শ্বেতাঙ্গ, সরল, প্রথম বিশ্বের নারী তাদের নিজস্ব অধিকারের উপর জোর দেওয়াকে আক্রমণ হিসেবে দেখবে। নারীবাদীরা আরও অন্তর্ভুক্তিমূলক সৌন্দর্যের মানদণ্ড এবং একাধিক শরীরের ধরণকে উপলব্ধি করার জন্য আহ্বান জানাচ্ছেন। 'চর্মসার শ্বেতাঙ্গ মেয়ে' যেটি আদর্শ নান্দনিকতার উদাহরণ ছিল, তাকে দুর্বল করার প্রচেষ্টা হিসেবে একে দেখা যেতে পারে।\" ডেভানি আরও বলেন যে নারীবাদ বিরোধী নারী প্রচারণা নারীবাদী কার্যাবলীর প্রতি জনসমর্থন রোধ করতে ব্যর্থ হয়েছে, এর প্রভাব গৌণ, এবং এর যুক্তিগুলি \"খারিজ করা সহজ\"। তবে ডেভানি উপসংহারে পৌঁছেছেন যে এটি যে নারীবাদ-বিরোধিতা উপস্থাপন করে তা আরও ঘনিষ্ঠভাবে পরীক্ষা-নিরীক্ষার প্রয়োজন।\n২০১৫ সালের অক্টোবরে, অ্যাঞ্জেলা এপস্টাইন একটি সম্পাদকীয়তে ব্লগটির কথা উল্লেখ করেছিলেন যেখানে নারীবাদীদের সমালোচনা করা হয়েছিল এই বলে যে, তারা তাদের সাথে একমত না হওয়া নারীদের কাছে অপ্রীতিকর। এপস্টাইন যুক্তি দেন যে নারীবাদীরা তাদের যুক্তি হারিয়ে ফেলেছেন এবং অপ্রয়োজনীয় লড়াইয়ে লিপ্ত হচ্ছেন এবং নারীদের \"স্ব-আরোপিত কাঁচের ছাদ\" এর মতো বিষয়গুলিকে অতিরঞ্জিত করছেন। বিবিসি নিউজের কাছে আধুনিক নারীবাদ সম্পর্কে নিজের অবস্থান জানানোর পর অপমানজনক বার্তা পাওয়ার অভিজ্ঞতার কথা স্মরণ করে তিনি বলেন, \"আমি আশা করি না যে সমস্ত মহিলা আমার সাথে একমত হবেন। তবে অনেকেই আছেন যাঁরা তা হবেন। নারীবাদের বিরুদ্ধে নারীর মতো ওয়েবসাইটের বিস্তার ছাড়া আর কিছু দেখার দরকার নেই।\"\nওয়ানা ক্রুসম্যাকের দ্য সোশ্যাল রিপ্রেজেন্টেশন অফ ফেমিনিজম-এর মতো সাম্প্রতিক লেখায় \"নারীবাদের বিরুদ্ধে নারী\" (ডব্লিউএএফ) আন্দোলনের মধ্যে যুক্তি দেয় যে ডব্লিউএএফ-এর মধ্যে নারীবাদের সামাজিক প্রতিনিধিত্ব তথ্যের অভাবের উপর ভিত্তি করে নয়, বরং ধারণাটির একটি গতানুগতিক বোঝার উপর ভিত্তি করে তৈরি। ক্রুসম্যাকের লেখায় আরও যুক্তি পাওয়া যায় যে \"ডব্লিউএএফ অবদানকারীরা 'নারী-পরবর্তী' হিসেবে যোগ্য নন\" কারণ \"যদিও নারী-পরবর্তীদের সহজেই চিহ্নিত করা যায় এবং ইতিমধ্যেই বিখ্যাত এই অভিব্যক্তি দ্বারা চিহ্নিত করা যায় 'আমি নারীবাদী নই, কিন্তু...', ডব্লিউএএফ অবদানকারীরা স্পষ্টতই যে কোন নারীবাদী সাদৃশ্যকে প্রত্যাখ্যান করেন এবং পরিবর্তে 'মানবতাবাদী' অথবা 'সমতাবাদী' হিসেবে চিহ্নিত হতে পছন্দ করেন, দুটিই ঐতিহ্যবাহী লিঙ্গ ভূমিকার শক্তিশালী সমর্থন।\"\n\n\n== আরও দেখুন ==\nহ্যাশট্যাগ অ্যাক্টিভিজম\nসব পুরুষ নয়\nপুরুষ অধিকার আন্দোলন\n\n\n== তথ্যসূত্র ==\n\n\n== বহিঃসংযোগ ==\nটাম্বলারে নারীবাদের বিরুদ্ধে নারী\nটুইটারে #WomenAgainstFeminism-এর পোস্টিং\nনারীবাদ কার প্রয়োজন? টাম্বলারে\nটাম্বলারে নারীবাদের বিরুদ্ধে বিভ্রান্ত বিড়াল"}