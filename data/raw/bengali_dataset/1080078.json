{"pageid": 1080078, "title": "আবুল হাশেম (অধ্যাপক)", "url": "https://bn.wikipedia.org/wiki?curid=1080078", "content": "আবুল হাশেম (জন্ম: ৩১ জানুয়ারি ১৯৫০) একজন বাংলাদেশী হিসাববিদ ও শিক্ষাবিদ। তিনি ঢাকা বিশ্ববিদ্যালয়ের অ্যাকাউন্টিং অ্যান্ড ইনফরমেশন সিস্টেমস বিভাগের অবসরপ্রাপ্ত অধ্যাপক। তিনি ঢাকা স্টক এক্সচেঞ্জের প্রাক্তন চেয়ারম্যান, ইন্টারন্যাশনাল ইউনিভার্সিটি অব স্কলার্সের সাবেক উপাচার্য এবং বেসিক ব্যাংক লিমিটেডের সাবেক চেয়ারম্যান। বর্তমানে তিনি আনোয়ার খান মডার্ন ইউনিভার্সিটির উপাচার্য হিসেবে দায়িত্ব পালন করছেন।\n\n\n== প্রাথমিক জীবন ও শিক্ষা ==\nহাশেম ১৯৫০ সালের ৩১ জানুয়ারি ফেনী জেলায় জন্মগ্রহণ করেন। তিনি চট্টগ্রাম বিশ্ববিদ্যালয়ের হিসাববিজ্ঞান বিভাগ থেকে ১৯৭১ সালে এমকম ডিগ্রি লাভ করেন। তিনি সাবেক সোভিয়েত রাশিয়ার মস্কো ইনস্টিটিউট অব ন্যাশনাল ইকোনমি থেকে ১৯৮১ সালে একই বিষয়ে পিএইচডি ডিগ্রি অর্জন করেন। ১৯৯৮ থেকে ১৯৯৯ সাল পর্যন্ত তিনি যুক্তরাষ্ট্রের বোস্টনে অবস্থিত সাফোক বিশ্ববিদ্যালয়ে সিনিয়র ফুলব্রাইট স্কলার হিসেবে বাংলাদেশে প্রত্যক্ষ বৈদেশিক বিনিয়োগ (এফডিআই) নিয়ে গবেষণাকর্ম সম্পাদন করেন।\n\n\n== কর্মজীবন ==\nআবুল হাশেম ১৯৭৪ সালে ঢাকা বিশ্ববিদ্যালয়ের হিসাববিজ্ঞান বিভাগে প্রভাষক হিসেবে যোগ দেন এবং ১৯৯২ সালে বিশ্ববিদ্যালয়টির অধ্যাপক হন। দীর্ঘ কর্মজীবনে তিনি ঢাকা বিশ্ববিদ্যালয়ের কোষাধ্যক্ষ, সিনেট সদস্য, বাণিজ্য অনুষদের ডিন, ব্যুরো অব বিজনেস রিসার্চের চেয়ারম্যান, হাজী মোহাম্মদ মহসিন হলের প্রাধ্যক্ষ, অ্যাকাউন্টিং অ্যান্ড ইনফরমেশন সিস্টেমস বিভাগের সভাপতি, বিভিন্ন বিশ্ববিদ্যালয়ের সিনেট ও সিন্ডিকেট সদস্য, বাংলাদেশ শিল্প ব্যাংকের পরিচালক, বাংলাদেশ বিশ্ববিদ্যালয় মঞ্জুরী কমিশনের পূর্ণকালীন সদস্য, ঢাকা স্টক এক্সচেঞ্জের (ডিএসই) পরিচালক ও চেয়ারম্যান, বেসিক ব্যাংক লিমিটেডের চেয়ারম্যানসহ বিভিন্ন গুরুত্বপূর্ণ দায়িত্ব পালন করেন।\nআবুল হাশেম ২০১৭ থেকে ২০১৮ পর্যন্ত দি ইন্টারন্যাশনাল ইউনিভার্সিটি অব স্কলার্সের (আইইউএস) উপাচার্য ছিলেন। তিনি ২০১৯ থেকে ২০২৩ সাল পর্যন্ত প্রথম মেয়াদে আনোয়ার খান মডার্ন ইউনিভার্সিটির উপাচার্য হিসেবে দায়িত্ব পালন করেন। ২০২৩ সালে তিনি দ্বিতীয় মেয়াদে ওই বিশ্ববিদ্যালয়ের উপাচার্য নিযুক্ত হন।\n\n\n== প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণাপত্র প্রকাশিত হয়েছে। এছাড়াও তিনি দেশ-বিদেশে বহু সম্মেলনে প্রবন্ধ উপস্থাপনা করেছেন।\n\n\n== তথ্যসূত্র =="}