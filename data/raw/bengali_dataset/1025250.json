{"pageid": 1025250, "title": "হাসামদিয়া গণহত্যা", "url": "https://bn.wikipedia.org/wiki?curid=1025250", "content": "হাসামদিয়া গণহত্যা হলো ১৯৭১ সালের ১৬ মে হাসামদিয়া ও আশেপাশের গ্রামে একজন মুসলিমসহ বাঙালি হিন্দুদের ওপর পাকিস্তানি সেনাবাহিনী কর্তৃক সংঘটিত গণহত্যা। গণহত্যায় ৩৩ জন মানুষ প্রাণ হারান। ২০১৩ সালের ২১ জানুয়ারি আন্তর্জাতিক অপরাধ ট্রাইবুনাল গণহত্যায় জড়িত থাকার অপরাধে আবুল কালাম আজাদকে মৃত্যুদণ্ডাদেশ প্রদান করে।\n\n\n== প্রেক্ষাপট ==\nহাসামদিয়া ফরিদপুর জেলার বোয়ালমারী উপজেলার চতুল ইউনিয়নের অন্তর্ভুক্ত। বোয়ালমারী রেলওয়ে স্টেশন থেকে এটি ছয় কিলোমিটার পূর্বে অবস্থিত। ১৯৭১ সালে হাসামদিয়া ও এর আশেপাশের গ্রাম ময়েনদিয়া, রাজাপুর, শ্রীনগর, পোয়াইল ও রামনগরে হিন্দুদের বসতি ছিল।\n\n\n== হত্যাকাণ্ড ==\n১৯৭১ সালের ১৬ মে যশোর সেনানিবাস থেকে মেজর নেওয়াজের নেতৃত্বে পাকিস্তান সেনাবাহিনী বোয়ালমারী রেলওয়ে স্টেশনে আসে। তারা মুজিব বাহিনীর নেতা ও মুক্তিযুদ্ধের স্থানীয় সংগঠক শাহ মোহাম্মদ আবু জাফরের বাড়িতে তল্লাশী চালায়। কিন্তু জাফরকে সেখানে খুঁজে পাওয়া যায়নি। জাফরকে ধরতে ব্যর্থ হয়ে আবুল কালাম আজাদের সহযোগিতায় সেনাবাহিনী হাসামদিয়া, রাজাপুর, রামনগর, পোয়াইল, শ্রীনগর ও ময়েনদিয়া গ্রামের ৩৩ জন ব্যক্তিকে আটক করে, যার মধ্যে ৩২ জন ছিলেন বাঙালি হিন্দু। ধৃতদের রামনগর গ্রামে নিয়ে গিয়ে হত্যা করা হয়। এছাড়া সেনাবাহিনী হাসামদিয়া বাজারে অগ্নিসংযোগ করে।\n\n\n== ফলাফল ==\nবাংলাদেশের স্বাধীনতার পর গণহত্যার শিকার ব্যক্তিদের আত্মীয়দের ২,০০০ টাকা করে ক্ষতিপূরণ দেওয়া হয়। তবে রাষ্ট্রীয়ভাবে গণহত্যার শিকার ব্যক্তিদের স্বীকৃতি দেওয়া হয়নি। ২০১৩ সালে গণহত্যায় নিহতদের স্মরণে শাহ জাফর কলেজে একটি স্মৃতিফলক স্থাপন করে হয়।\n\n\n== তথ্যসূত্র =="}