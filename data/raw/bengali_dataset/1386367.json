{"pageid": 1386367, "title": "ডেভিড বেকার (প্রাণরসায়নবিদ)", "url": "https://bn.wikipedia.org/wiki?curid=1386367", "content": "ডেভিড বেকার (ইংরেজি: David Baker, জন্ম ৬ই অক্টোবর, ১৯৬২, সিয়াটল, ওয়াশিংটন রাজ্য, মার্কিন যুক্তরাষ্ট্র) একজন মার্কিন প্রাণরসায়নবিদ ও পরিগণনামূলক জীববিজ্ঞানী। তিনি প্রোটিনসমূহের ত্রিমাত্রিক কাঠামো নকশাকরণ এবং পূর্বাভাসের পদ্ধতিগুলি উদ্ভাবনে অগ্রণী ভূমিকা পালন করেছন। তিনি বর্তমানে মার্কিন যুক্তরাষ্ট্রের ওয়াশিংটন বিশ্ববিদ্যালয়ের প্রাণরসায়ন বিভাগের হেনরিয়েটা ও অব্রি ডেভিস এনডাওড অধ্যাপক এবং বংশাণুসমগ্র প্রকৌশল, জীবপ্রকৌশল, রাসায়নিক প্রকৌশল, কম্পিউটার বিজ্ঞান ও পদার্থবিজ্ঞানের আনুষঙ্গিক অধ্যাপক। তিনি রোজেটা কমন্স নামের একটি গবেষক-পরীক্ষাগার কনসোর্টিয়ামের পরিচালক, যেটি জৈব-আণবিক কাঠামো পূর্বাভাস ও নকশাকারক সফটওয়্যার নির্মাণ করে। বেকার প্রোটিন কাঠামো পূর্বাভাসের যে সমস্যাটিতে তাৎপর্যপূর্ণ অবদান রেখেছেন, সেটি বর্তমানে কৃত্রিম বুদ্ধিমত্তা ব্যবহার করে গুগলের উপসংস্থা ডিপমাইন্ড সমাধান করেছে। বেকার হাওয়ার্ড হিউজ চিকিৎসাবিজ্ঞান ইনস্টিটিউট-এর একজন তদন্তকারী বিজ্ঞানী ও মার্কিন যুক্তরাষ্ট্রের বিজ্ঞান অ্যাকাডেমির সদস্য। এছাড়া তিনি ওয়াশিংটন বিশ্ববিদ্যালয়ের প্রোটিন নকশা ইনস্টিটিউটের পরিচালক।\nবেকার ২০২৪ সালে জন জাম্পার ও ডেমিস হাসাবিসের সাথে যৌথভাবে রসায়নশাস্ত্রে নোবেল পুরস্কার লাভ করেন। তাঁকে \"পরিগণনামূলক (কম্পিউটেশনাল) প্রোটিন কাঠামো নকশাকরণের\" মাধ্যমে সম্পূর্ণ নতুন ধরনের প্রোটিন অণু সৃষ্টির স্বীকৃতিস্বরূপ এই পুরস্কারের অর্থের অর্ধেক প্রদান করা হয়।\n\n\n== জীবনী ==\n\n\n=== প্রাথমিক জীবন এবং শিক্ষা ===\nবেকার ১৯৬২ সালের ৬ অক্টোবর ওয়াশিংটনের সিয়াটেলে এক ইহুদি পরিবারে জন্মগ্রহণ করেন, তিনি পদার্থবিদ মার্শাল বেকার এবং ভূ-পদার্থবিদ মার্সিয়া  বেকারের পুত্র।  তিনি সিয়াটলের গারফিল্ড হাই স্কুল থেকে গ্র্যাজুয়েট হন। \nবেকার ১৯৮৪ সালে হার্ভার্ড বিশ্ববিদ্যালয় থেকে জীববিজ্ঞানে মেজর সহ স্নাতক ডিগ্রি লাভ করেন। এরপর তিনি র‍্যান্ডি ওয়েইন শেকম্যানের গবেষণাগারে যোগ দেন, যেখানে তিনি প্রাথমিকভাবে প্রোটিন পরিবহন এবং ইস্ট নিয়ে কাজ করেন এবং ১৯৮৯ সালে ক্যালিফোর্নিয়া বিশ্ববিদ্যালয়, বার্কলি থেকে জৈব রসায়নে ডক্টর অফ ফিলোসফি অর্জন করেন।  ১৯৯৩ সালে, তিনি ক্যালিফোর্নিয়া বিশ্ববিদ্যালয়, সান ফ্রান্সিস্কোতে ডেভিড আগার্ডের সাথে বায়োফিজিক্সে পোস্টডক্টরাল প্রশিক্ষণ সম্পন্ন করেন। \n\n\n=== কর্মজীবন ===\nবেকার ১৯৯৩ সালে ফ্যাকাল্টি সদস্য হিসাবে ওয়াশিংটন স্কুল অফ মেডিসিন বিশ্ববিদ্যালয়ের বায়োকেমিস্ট্রি বিভাগে যোগদান করেন। তিনি ২০০০ সালে হাওয়ার্ড হিউজেস মেডিকেল ইনস্টিটিউটের ইনভেস্টিগেটর হন। বেকার ২০০৯ সালে আমেরিকান একাডেমি অফ আর্টস অ্যান্ড সায়েন্সের ফেলো নির্বাচিত হন \n\n\n=== ব্যক্তিগত জীবন ===\nবেকার ওয়াশিংটন বিশ্ববিদ্যালয়ের আরেক বায়োকেমিস্ট হ্যানেলে রুওহোলা-বেকারকে বিয়ে করেছেন। তাদের দুটি সন্তান রয়েছে।\n\n\n== তথ্যসূত্র =="}