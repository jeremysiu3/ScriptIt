{"pageid": 1482896, "title": "লেনে হাউ", "url": "https://bn.wikipedia.org/wiki?curid=1482896", "content": "লেনে ভেস্টারগার্ড হাউ (ডেনীয়: Lene Vestergaard Hau; আ-ধ্ব-ব: [ˈle̝ːnə ˈvestɐˌkɒˀ ˈhɑw]; জন্ম ১৩ই নভেম্বর, ১৯৫৯) একজন ডেনীয় পদার্থবিজ্ঞানী ও শিক্ষাবিদ। তিনি মার্কিন বিশ্ববিদ্যালয়ের হার্ভার্ড বিশ্ববিদ্যালয়ে ম্যালিংকরট পদার্থবিজ্ঞান ও ফলিত পদার্থবিজ্ঞান অধ্যাপক।\n১৯৯৯ সালে তিনি হার্ভার্ড বিশ্ববিদ্যালয়ের একটি গবেষকদলের নেতৃত্বদান করেন, যে দলটি একট বসু-আইনষ্টাইন ঘনীভূত পদার্থ ব্যবহার করে একটি আলোকরশ্মি পটির (বিম) গতিবেগ ধীর করে ১৭ মিটার/সেকেন্ডে নামিয়ে আনতে সমর্থ হয়। ২০০১ সালে তাঁর দল একটি আলোকরশ্মি পটিকে সম্পূর্ণ থামিয়ে দিতে সক্ষম হয়। এই পরীক্ষাগুলির উপর ভিত্তি করে পরবর্তী গবেষণাগুলিতে পদার্থে আলোর স্থানান্তর এবং পদার্থে থেকে আলো ফেরত আনা সম্ভব হয়। কোয়ান্টাম সংকেত-গুপ্তায়ন (এনক্রিপশন) ও কোয়ান্টাম পরিগণন (কম্পিউটিং) ক্ষেত্রে এই প্রক্রিয়াটি অত্যন্ত গুরুত্বপূর্ণ। তাঁর সাম্প্রতিক গবেষণাগুলিতে অতিশীতল পরমাণুগুলির মধ্যে নতুন আন্তঃক্রিয়া এবং ন্যানোবীক্ষণিক মাপনীর ব্যবস্থাগুলি প্রাধান্য পেয়েছে। পদার্থবিজ্ঞান ও ফলিত পদার্থবিজ্ঞান বিষয়ে শিক্ষাদানের পাশাপাশি তিনি হার্ভার্ড বিশ্ববিদ্যালয়ে শক্তি বিজ্ঞান পড়িয়ে থাকেন, যেখানে আলোক-ভোল্টীয় কোষ, নিউক্লীয় শক্তি ও তড়িৎকোষ (ব্যাটারি) নিয়ে কাজ করা হয়। নিজের সাধিত পরীক্ষা ও গবেষণার পাশাপাশি তিনি প্রায়শই আমন্ত্রিত বক্তা হিসেবে আন্তর্জাতিক সম্মেলনগুলিতে বক্তৃতা দিয়ে থাকেন। এছাড়া তিনি বিভিন্ন সংস্থার বিজ্ঞান নীতির কাঠামোদানের সাথে জড়িত আছেন।\nমার্কিন যুক্তরাষ্ট্রের ডিস্কভার ম্যাগাজিন সাময়িকী ২০০২ সালে তাঁকে বিজ্ঞানের সবচেয়ে গুরুত্বপূর্ণ ৫০ নারীর একজন হিসেবে স্বীকৃতি দেয়।\n\n\n== গবেষণা ও অবদান ==\n১৯৯৯ সালে হাউয়ের নেতৃত্বাধীন গবেষণা দল একটি বসু-আইনস্টাইন ঘনীভবন ব্যবহার করে আলোকরশ্মির গতি মাত্র ১৭ মিটার/সেকেন্ডে নামিয়ে আনতে সক্ষম হয়।\n২০০১ সালে তাঁর দল প্রথমবারের মতো একটি আলোকরশ্মি সম্পূর্ণ থামিয়ে দিতে সক্ষম হয়।\nএই গবেষণাগুলি ভবিষ্যতে কোয়ান্টাম সংকেত-গুপ্তায়ন ও কোয়ান্টাম কম্পিউটিংয়ের জন্য পথপ্রদর্শক হিসেবে বিবেচিত হয়।\n\n\n== সাম্প্রতিক গবেষণা ==\nঅতিশীতল পরমাণুর নতুন আন্তঃক্রিয়া\nন্যানোস্কেল মাপনী যন্ত্র\nশক্তি বিজ্ঞানের পাঠদান (যেমন: ফোটোভোল্টিক কোষ, নিউক্লীয় শক্তি, ব্যাটারি)\n\n\n== অন্যান্য অবদান ==\nআন্তর্জাতিক বৈজ্ঞানিক সম্মেলনে নিয়মিত আমন্ত্রিত বক্তা হিসেবে অংশগ্রহণ\nবিভিন্ন বৈজ্ঞানিক নীতিনির্ধারণী সংস্থায় জড়িত\nডিস্কভার ম্যাগাজিন কর্তৃক ২০০২ সালে বিজ্ঞান বিষয়ক ৫০ জন গুরুত্বপূর্ণ নারীর একজন হিসেবে স্বীকৃতি\n\n\n== তথ্যসূত্র =="}