{"pageid": 1055210, "title": "ফেরান তোরেস", "url": "https://bn.wikipedia.org/wiki?curid=1055210", "content": "ফেরান তোরেস গার্সিয়া (স্পেনীয়: Ferran Torres; জন্ম: ২৯ ফেব্রুয়ারি ২০০০; ফেরান তোরেস নামে সুপরিচিত) হলেন একজন স্পেনীয় পেশাদার ফুটবল খেলোয়াড়। তিনি বর্তমানে স্পেনীয় পেশাদার ফুটবল লিগের শীর্ষ স্তর লা লিগার ক্লাব বার্সেলোনা এবং স্পেন জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে কেন্দ্রীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৬–০৭ মৌসুমে, স্পেনীয় ফুটবল ক্লাব ভালেনসিয়ার যুব পর্যায়ের হয়ে খেলার মাধ্যমে তোরেস ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৬–১৭ মৌসুমে, স্পেনীয় ক্লাব ভালেনসিয়া মেস্তায়া এবং পরবর্তী মৌসুমে ভালেনসিয়ার মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ভালেনসিয়ার হয়ে তিন মৌসুমে ৭১ ম্যাচে ৬টি গোল করার পর ২০২০–২১ মৌসুমে তিনি প্রায় ২৩ মিলিয়ন ইউরোর বিনিময়ে ইংরেজ ক্লাব ম্যানচেস্টার সিটিতে যোগদান করেছেন। ম্যানচেস্টার সিটির হয়ে তার প্রথম মৌসুমেই তিনি পেপ গার্দিওলার অধীনে ২০২০–২১ প্রিমিয়ার লিগের শিরোপা জয়লাভ করেছেন। ম্যানচেস্টার সিটিতে দুই মৌসুম অতিবাহিত করার পর প্রায় ৫৫ মিলিয়ন ইউরোর বিনিময়ে স্পেনীয় ক্লাব বার্সেলোনার সাথে চুক্তি স্বাক্ষর করেছেন।\n২০১৬ সালে, তোরেস স্পেন অনূর্ধ্ব-১৭ দলের হয়ে স্পেনের বয়সভিত্তিক পর্যায়ে অভিষেক করেছিলেন। প্রায় ৪ বছর যাবত স্পেনের বয়সভিত্তিক দলের হয়ে খেলার পর, তিনি ২০২০ সালে স্পেনের হয়ে আন্তর্জাতিক পর্যায়ে অভিষেক করেছেন; স্পেনের জার্সি গায়ে তিনি এপর্যন্ত ১০ ম্যাচে ৬টি গোল করেছেন।\nদলগতভাবে, তোরেস এপর্যন্ত ৫টি শিরোপা জয়লাভ করেছেন, যার মধ্যে ১টি ভালেনসিয়ার হয়ে, ২টি ম্যানচেস্টার সিটির হয়ে এবং ২টি স্পেনের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nফেরান তোরেস গার্সিয়া ২০০০ সালের ২৯শে ফেব্রুয়ারি তারিখে স্পেনের ভালেনসিয়ায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nফেরান তোরেস – ফিফা প্রতিযোগিতার রেকর্ড (ইংরেজি) \nফেরান তোরেস – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ফেরান তোরেস  (ইংরেজি)  \nসকারবেসে ফেরান তোরেস (ইংরেজি) \nবিডিফুটবলে ফেরান তোরেস  (ইংরেজি)  \nট্রান্সফারমার্কেটে ফেরান তোরেস (ইংরেজি) \nওয়ার্ল্ডফুটবল.নেটে ফেরান তোরেস (ইংরেজি) \nইএসপিএন এফসিতে ফেরান তোরেস (ইংরেজি) \nন্যাশনাল-ফুটবল-টিমস.কমে ফেরান তোরেস (ইংরেজি)"}