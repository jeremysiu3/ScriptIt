{"pageid": 1516563, "title": "টনেজ", "url": "https://bn.wikipedia.org/wiki?curid=1516563", "content": "টনেজ (জাহাজের ক্ষমতার পরিমাপ) হল একটি জাহাজের ধারণক্ষমতা পরিমাপের একক, যা সাধারণত বাণিজ্যিক শিপিং-এ বিভিন্ন ফি নির্ধারণের জন্য ব্যবহৃত হয়। এই পরিভাষাটি টান বা ওয়াইনের পিপার উপর ধার্যকৃত কর থেকে এসেছে। আধুনিক সামুদ্রিক ব্যবহারে, \"টনেজ\" বিশেষভাবে জাহাজের আয়তন বা কার্গো ধারণক্ষমতার হিসাব বোঝাতে ব্যবহৃত হয়। যদিও টনেজ (আয়তন) এবং স্থানচ্যুতি (জাহাজের প্রকৃত ভর) এক নয়, লং টন (বা সাম্রাজ্যিক টন) ২,২৪০ পাউন্ডে নির্ধারিত হয়েছে, কারণ সাধারণত এক \"টান\" ওয়াইনের ওজন এ পরিমাণ হত।\n\n\n=== টনেজ পরিমাপের উদ্দেশ্য ===\nইতিহাসের বিভিন্ন সময়ে টনেজ পরিমাপ গুরুত্বপূর্ণ হয়ে ওঠে। মধ্যযুগীয় ইংল্যান্ডে, জাহাজগুলোকে প্রায়শই রাজকীয় নৌবাহিনীর জন্য দখল করা হত। এই প্রক্রিয়াটি দ্রুত ও কার্যকরভাবে সম্পন্ন করতে, জাহাজের আকার পরিমাপের প্রয়োজন হয়। দখলকৃত জাহাজের মালিকদের প্রদেয় ক্ষতিপূরণের পরিমাণ নির্ধারণ করা হত টনেজের উপর ভিত্তি করে। এছাড়া, বন্দর ফি এবং বিভিন্ন লাইসেন্সও টনেজের উপর ভিত্তি করে নির্ধারিত হত। নতুন জাহাজ নির্মাণে মালিকের চাহিদা অনুযায়ী আকার নির্ধারণেও এটি সহায়ক ছিল।\nটিউডর যুগে, বড় আকারের জাহাজ নির্মাণে প্রতি টন হারে প্রণোদনা প্রদান করা হত। এজন্য টনেজ নির্ধারণ ও যোগ্য জাহাজের জন্য প্রদেয় অর্থের পরিমাণ গণনা করা হত।।\n\n\n=== পরিমাপের পদ্ধতি ===\nমধ্যযুগে, সাধারণত জাহাজের টনেজ নির্ধারণের জন্য সেটিকে ওয়াইন দিয়ে পূর্ণ করা হত এবং কতগুলি টান ধরতে পারে তা দেখা হত। ১৪৫৯ সালে এক নতুন জাহাজের মালিককে চ্যালেঞ্জ করা হয়েছিল, কারণ তার নিরাপত্তা সনদ অনুযায়ী জাহাজটির ধারণক্ষমতা ছিল ৪০০ টন, কিন্তু সেটিতে ৬০০ টনের বেশি লোড করা হয়েছিল। মালিক দাবি করেছিলেন যে, লোড করার আগ পর্যন্ত তিনিও এর সঠিক টনেজ জানতেন না, এবং এই যুক্তি গ্রহণ করা হয়। অন্য এক ঘটনায়, ১৪৫৬ সালে, একটি জাহাজের প্রকৃত টনেজ নিয়ে বিরোধ সৃষ্টি হলে, সেটিকে (সম্ভবত খালি) পিপায় আংশিকভাবে লোড করে পরিমাপ করা হয়েছিল।\nটিউডর যুগে বড় জাহাজ নির্মাণের জন্য প্রদত্ত প্রণোদনা পরিমাপের কোনো নির্দিষ্ট পদ্ধতি ছাড়াই প্রদান করা হত। অনুমান করা হয়, এটি প্রথম ভ্রমণের পর আনলোড হওয়া কার্গোর পরিমাণ থেকে গণনা করা হত (যা সংশ্লিষ্ট বন্দরের কাস্টম রেকর্ডে নথিভুক্ত থাকত)।\n\n\n== আরও দেখুন ==\n    \nটন\n\n\n== তথ্যসূত্র =="}