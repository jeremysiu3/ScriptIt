{"pageid": 1386269, "title": "ওমর ইয়াগি", "url": "https://bn.wikipedia.org/wiki?curid=1386269", "content": "ওমর মুয়ান্নিস ইয়াগি (ইংরেজি: Omar M. Yaghi; আরবি: عمر مونّس ياغي; জন্ম ৯ই ফেব্রুয়ারি, ১৯৬৫) মার্কিন যুক্তরাষ্ট্রের ক্যালিফোর্নিয়া বার্কলি বিশ্ববিদ্যালয়ের রসায়ন বিভাগের জেমস ও নিলটিয়ে চেয়ার অধ্যাপক এবং মার্কিন যুক্তরাষ্ট্রের জাতীয় বিজ্ঞান অ্যাকাডেমির নির্বাচিত সদস্য। এছাড়া তিনি লেওপোল্ডিনা জার্মান জাতীয় বিজ্ঞান অ্যাকাডেমিরও সদস্য।\nইয়াগি জালিকা রসায়ন (reticular chemistry) বিষয়ের অগ্রদূত হিসেবে পরিচিত। এই শাস্ত্রটিতে জৈব ও অজৌব অণুগুলিকে সবল বন্ধনের মাধ্যমে যুক্ত করে কেলাসিত পরিকাঠামো যেমন ধাতম-অঙ্গাণু পরিকাঠামো ও সমযোজী জৈব পরিকাঠামো নির্মাণ করা হয়। এই কাঠামোগুলি অসাধারণ সচ্ছিদ্র ধর্ম প্রদর্শন করে, যে ধর্মগুলি কার্বন কব্জাকরণ ও সেটিকে জ্বালানিতে রূপান্তরণ এবং মরুর বাতাস থেকে পানি সংগ্রহের মতো প্রযুক্তিতে কাজে লাগতে পারে।\nজর্দানের আম্মান নগরীতে জন্মগ্রহণকারী ইয়াগি ১৯৮৫ সালে মার্কিন যুক্তরাষ্ট্রের নিউ ইয়র্ক রাজ্য বিশ্ববিদ্যালয় (আলবেনি) থেকে রসায়নে স্নাতক উপাধি লাভ করেন এবং ১৯৯০ সালে ইলিনয় রাজ্য বিশ্ববিদ্যালয় (আর্বানা-শ্যাম্পেইন) থেকে ডক্টরেট উপাধি লাভ করেন। ১৯৯০ সালে তিনি হার্ভার্ড বিশ্ববিদ্যালয়ে ডক্টরেটোত্ততর এনএসএফ ফেলো (বৃত্তিপ্রাপ্ত গবেষক) হিসেবে কাজ করেন। তিনি অ্যারিজোনা রাজ্য বিশ্ববিদ্যালয়, মিশিগান-অ্যান-আরবর বিশ্ববিদ্যালয় ও ক্যালিফোর্নিয়া বিশ্ববিদ্যালয় (বার্কলি)-তে অধ্যাপনা করেছেন।\nইয়াগি তার গবেষণাকর্মের জন্য উপাদান গবেষণা সমাজ পদক, উপাদানের রসায়ন বিষয়ে মার্কিন রসায়ন সমিতি পুরস্কার, বিজ্ঞানে বাদশাহ ফয়সাল আন্তর্জাতিক পুরস্কার, বিজ্ঞানে আলবার্ট আইনস্টাইন বিশ্ব পুরস্কার, মৌলিক বিজ্ঞানসমূহে বিবিভিএ জ্ঞানের সীমান্ত পুরস্কার, শক্তিতে উৎকর্ষের জন্য এনি পুরস্কার, রাজকীয় সুয়েডীয় বিজ্ঞান অ্যাকাডেমির আমিনফ পুরস্কার ও রসায়নে ওলফ পুরস্কার লাভ করেছেন।\n\n\n== তথ্যসূত্র =="}