{"pageid": 1203275, "title": "কুড়া পক্ষীর শূন্যে উড়া", "url": "https://bn.wikipedia.org/wiki?curid=1203275", "content": "কুড়া পক্ষীর শূন্যে উড়া হল ২০২২ সালে মুক্তিপ্রাপ্ত মুহাম্মদ কাইয়ুম প্রযোজিত, রচিত ও পরিচালিত একটি বাংলাদেশী স্বাধীন চলচ্চিত্র। চলচ্চিত্রে জয়িতা মহলানবিশ ও উজ্জ্বল কবির হিমু প্রধান চরিত্রে অভিনয় করেছেন।\n\n\n== অভিনয়ে ==\nজয়িতা মহলানবিশ\nউজ্জ্বল কবির হিমু\nসামিয়া আক্তার বৃষ্টি\nসুমি ইসলাম\nবাদল শহীদ\nমাহমুদ আলম\nআবুল কালাম আজাদ\nফারজিনা আক্তার\n\n\n== প্রযোজনা ==\nচলচ্চিত্রটির পরিচালক মুহাম্মদ কাইয়ুম ২০০০ সালের দিকে চলচ্চিত্রটি নির্মাণের পরিকল্পনা করেন। কিন্তু তখন এর অর্থায়নের জন্য কোনো প্রযোজক তিনি পাননি। এজন্য তাকে অনেক বছর অপেক্ষা করতে হয়েছে। ২০১৭ সালে এর প্রাক-প্রযোজনা শুরু হয়। বাংলাদেশের বৃহত্তম হাওর অঞ্চল হিসেবে পরিচিত সুনামগঞ্জ জেলায় চলচ্চিত্রের চিত্রগ্রহণের কাজ হয়েছে। এর চিত্রধারণ ২০১৯ থেকে ৩ বছরের জন্য হয়েছিল। চলচ্চিত্রে অভিনয় করা শিল্পীরা পেশাদার নন বরং তারা থিয়েটারে কাজ করেন। এই চলচ্চিত্রে হেমাঙ্গ বিশ্বাস ও রাধারমন দত্তের একটি করে গান ব্যবহার করা হয়েছে।\n\n\n== মুক্তি ==\n২৯ অক্টোবর ২০২২ তারিখে এর প্রিমিয়ার হয়। তবে বাংলাদেশের কোনো প্রেক্ষাগৃহ চলচ্চিত্রটি প্রদর্শনে আগ্রহী না হওয়ায় এর মুক্তি অনিশ্চিত হয়ে পড়ে। পরে পরিচালকের অনুরোধে স্টার সিনেপ্লেক্স ৪ থেকে ১০ নভেম্বর পর্যন্ত দিনে দুবার করে চলচ্চিত্রটি প্রদর্শন করতে রাজি হয়। পরবর্তীতে এটি নারায়ণগঞ্জে অবস্থিত সিনেস্কোপ ও চট্টগ্রাম শহরের সুগন্ধা সিনেমা হলেও প্রদর্শিত হয়। এটি ১৬ ডিসেম্বর ২০২২-এ কলকাতা আন্তর্জাতিক চলচ্চিত্র উৎসবে প্রদর্শিত হয়। কন্টিনেন্টাল এন্টারটেইনমেন্ট আন্তর্জাতিকভাবে চলচ্চিত্রটি মুক্তি দিতে সম্মত হয়েছে।\n\n\n== অভ্যর্থনা ==\n\n\n=== সমালোচনামূলক প্রতিক্রিয়া ===\n২৯ অক্টোবর তারিখে চলচ্চিত্র সমালোচক বিধান বিবেরু ফেসবুকে লিখেছেন, \"কুড়া পক্ষীর শূন্যে উড়া বাংলাদেশের হাওর অঞ্চলের ভূপ্রকৃতি, জলবায়ু, চাষাবাদ, মিথ, রিচুয়াল, মানুষের জীবনযাপনের এক প্রামাণ্য দলিল হয়ে থাকবে। কাহিনিচিত্র না হয়ে ছবিটি প্রামাণ্যচিত্র হলেই বরং অন্য উচ্চতায় যেতে পারত।\"\nদ্য বিজনেস স্ট্যান্ডার্ডের সৈকত দের মতে, চলচ্চিত্রের পরিচালক এর মূল শৈল্পিক বৈশিষ্ট্যগুলো ফুটিয়ে তোলার জন্য গল্পের সাথে আপস করেননি। এখানে হাওর অঞ্চলের মানুষের জীবন, ঐতিহ্য ও সংস্কৃতি তুলে ধরা হয়েছে।\nচ্যানেল আইয়ের ওয়েবসাইটে প্রকাশিত একটি পর্যালোচনায় শফিক সাঁই চলচ্চিত্রের গল্পের প্রশংসা করে লিখেছেন যে আলো ও রঙের ব্যবহার না করার ফলে দৃশ্যগুলো জীবন্ত হয়ে উঠেছে। তার মনে হয়েছে যে অভিনেতারা এখানে এত ভাল অভিনয় করেছেন যে তারা অভিনয় করছেন বলেও মনে হয়নি। তবে তিনি এটাও অনুভব করেছিলেন যে কিছু ক্ষেত্রে চরিত্রগুলো সংলাপ বলার সময় সাবলীলতা বজায় রাখতে পারেনি।\nব্রাত্য রাইসু ফেসবুকে লিখেছেন, পরিচালক মধ্যবিত্তের দৃষ্টিকোণ থেকে গল্পের চরিত্রগুলো তুলে ধরেননি।\nদ্য ডেইলি স্টার পত্রিকার মনিরা শারমিন ছবিটির চিত্রধারণের প্রশংসা করলেও তাতে নতুনত্ব কিছু নেই বলে মনে করেন। তার মতে এর গল্প লেখা হয়েছে বাণিজ্যিক ধারার বিপরীতে। তিনি চলচ্চিত্রটির সাথে পথের পাঁচালী চলচ্চিত্রের মিল খুঁজে পান।\nবাংলা ট্রিবিউনের আহসান কবির লিখেছেন, \"এই ছবির সবচেয়ে বড় দিক জীবন ঘনিষ্ঠতা। এদেশের আর কোনও ছবিতে এত বিশাল ক্যানভাসে চিত্রধারণের কাজ হয়নি বলা যায়। হাওরের জীবনের সবটা যেমন ছবিতে আছে, তেমনি জল, ঋতুচক্র, ঝড়, জলের মাতম, বাঁধ ভাঙন, বিয়ের আনন্দ, অভাব আর জীবনের অনিশ্চয়তা যেভাবে চিত্রিত হয়েছে তাতে এটা বাংলাদেশের একটা মাইলফলক ছবি হিসেবেই থেকে যাবে।\"\n\n\n=== পুরস্কার ও প্রশংসা ===\n\n\n== সিক্যুয়েল ==\nমুহাম্মদ কাইয়ুম চলচ্চিত্রটির সিক্যুয়েল নির্মাণের পরিকল্পনা করেছেন যার চিত্রগ্রহণের কাজ ২০২৩ সালে শুরু হওয়ার কথা রয়েছে।\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে কুড়া পক্ষীর শূন্যে উড়া \nইন্টারনেট মুভি ডেটাবেজে কুড়া পক্ষীর শূন্যে উড়া   (ইংরেজি)"}