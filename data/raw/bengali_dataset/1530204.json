{"pageid": 1530204, "title": "মুহাম্মদ শাহরুর", "url": "https://bn.wikipedia.org/wiki?curid=1530204", "content": "মুহাম্মদ শাহরুর ( আরবি: محمد شحرور  , ১১ এপ্রিল ১৯৩৮  – ২১ ডিসেম্বর ২০১৯)  একজন সিরিয়ান দার্শনিক এবং লেখক ছিলেন। তিনি দামেস্ক বিশ্ববিদ্যালয়ের সিভিল ইঞ্জিনিয়ারিংয়ের একজন এমিরিটাস অধ্যাপক ছিলেন। তিনি ইসলাম সম্পর্কে ব্যাপকভাবে লিখেছেন।  শাহরুর সিরিয়া, প্রাক্তন সোভিয়েত ইউনিয়ন এবং আয়ারল্যান্ডে একজন প্রকৌশলী হিসেবে প্রশিক্ষণ লাভ করেছিলেন।  তিনি ইসলামী নবী মুহাম্মদের গ্রন্থকে কুরআন  না বলে \"কিতাব\" বলে উল্লেখ করেছিল। এটি তাকে অন্যান্য ইসলামী চিন্তাবিদ এবং পণ্ডিতদের সাথে সরাসরি বিরোধে ফেলে দেয়। তবুও কুরআনপন্থী মুসলমানদের মতো তিনি হাদিসকে ঐশ্বরিক উৎস হিসেবে বিবেচনা করতেন না। তবে তিনি আহমেদ সুবহি মনসুরের মতো একই মাযহাব অনুসরণ করতেন না। \n\n\n== প্রাথমিক জীবন ==\nদামেস্কে জন্মগ্রহণকারী শাহরুর ১৯৫৮ সালে উচ্চ বিদ্যালয়ের ডিপ্লোমা অর্জন করেন। তারপর তিনি ১৯৬৪ সাল পর্যন্ত সোভিয়েত ইউনিয়নের মস্কো স্টেট ইউনিভার্সিটিতে সিভিল ইঞ্জিনিয়ারিং অধ্যয়ন করেন। এরপর দামেস্ক বিশ্ববিদ্যালয়ের গবেষণা সহকারী হিসেবে কাজ করার জন্য সিরিয়ায় ফিরে যান। পরবর্তীতে তিনি ডাবলিনের ট্রিনিটি কলেজ থেকে যথাক্রমে ১৯৬৮ এবং ১৯৭২ সালে স্নাতকোত্তর এবং পিএইচডি ডিগ্রি অর্জন করেন। \n\n\n== পদ ==\n১৯৬৭ সালের ছয় দিনের যুদ্ধে আরবদের পরাজয়ের পর শাহরুর তার প্রথম বই লেখার সিদ্ধান্ত নেন। বইটি সম্পূর্ণ করতে তার ২০ বছরেরও বেশি সময় লাগে। এই পরাজয় আরব বিশ্বের জন্য একটি সম্মিলিত ধাক্কা ছিল।  শাহরুর এই অঞ্চলের সংকট থেকে বেরিয়ে আসার পথ খুঁজতে শুরু করেন। তিনি এটিকে  প্রধানত নৈতিক ও বুদ্ধিবৃত্তিক সংকট হিসেবে ব্যাখ্যা করেন। \nশাহরুর মনে করতেন, কুরআনের প্রচলিত ব্যাখ্যা বৈজ্ঞানিক নয়। কুরআনের তার ব্যাখ্যা বহুত্ববাদের মতো উদার রাজনৈতিক অবস্থানকে সমর্থন করে।  তিনি আরও বলেন যে, পরিবর্তনশীল সামাজিক বাস্তবতার সাথে সামঞ্জস্য রেখে কুরআন অবশ্যই পড়া এবং বোঝা উচিত।  শাহরুর বলেন যে, \"ঈশ্বরের নামে আইন প্রণয়ন একটি প্রহসন, যা কেবল রাজনৈতিক ক্ষমতা বজায় রাখতে চায় এমন লোকদের সুবিধা দেয়\"। এই মতবাদ ইসলামপন্থি গোষ্ঠী ও আলেমদের চিন্তার সম্পূর্ণ বিপরীত। শাহরুরের মতে ইসলাম কোনো আইন তৈরি করেনি, বরং কিছু সীমারেখা (হুদুদ) নির্ধারণ করে দিয়েছে। এর মধ্যে মানুষ সবচেয়ে বেশি স্বাধীনতা ভোগ করতে পারে। ইসলামী আইন বা শরিয়াতে হুদুদ হল এক ধরণের শাস্তি যা নির্দিষ্ট অপরাধের জন্য নির্ধারিত। তবে, শাহরুরের মতে, হাত কেটে ফেলা চুরির শাস্তি নয়, শাস্তি হলো চোরকে সমাজ থেকে বিচ্ছিন্ন করা কার্যকর হতে পারে। একজন বিচারক দোষী পক্ষকে জেলে দণ্ডিত করতে পারেন। অথবা উদাহরণস্বরূপ, স্বেচ্ছাসেবক হিসেবে কাজ করার শাস্তি দিতে পারেন। ধারণা করা হয়, তিনি এই সীমার ঊর্ধ্বসীমা ও নিম্নসীমার ধারণা লেবানিজ পণ্ডিত আবদুল্লাহ আল-আলায়িলির (১৯১৪-১৯৯৬) কাছ থেকে নিয়েছিলেন। আল-আলায়িলি তার ১৯৭৮ সালের বই \"কোথায় ভুল?\" (Ayn al-khatāʾ?)-তে এই মত তুলে ধরেছিলেন। \n\n\n== মৃত্যু ==\nশাহরুর ২১ ডিসেম্বর ২০১৯ তারিখে সংযুক্ত আরব আমিরাতের আবুধাবিতে মারা যান। তবে তার মৃতদেহ দাফন করার জন্য দামেস্কে নিয়ে যাওয়া হয়েছিল। \n\n\n== প্রতিক্রিয়া ==\nশাহরুরের প্রথম বই মধ্যপ্রাচ্য ও উত্তর আফ্রিকা জুড়ে ব্যাপকভাবে ছড়িয়ে পড়ে। তবে তার দ্বিতীয় ও তৃতীয় বই অনেক দেশে নিষিদ্ধ হয়। এরপরও হাজার হাজার কপি গোপনে প্রকাশিত ও বিতরণ করা হয়েছে। তার প্রথম বইয়ের বিরুদ্ধে অন্তত ১৩টি বই প্রকাশিত হয়েছে। \n২০০৪ সালে \"ইসলাম ও সংস্কার\" শীর্ষক কায়রো সেমিনারের পর শাহরুর এবং আরব ও ইসলামী বিশ্বের প্রায় এক ডজন সমমনা বুদ্ধিজীবী পবিত্র গ্রন্থের পুনর্ব্যাখ্যার আহ্বান জানিয়ে বিতর্কের সৃষ্টি করে।  তার চিন্তাভাবনা আল-আজহার বিশ্ববিদ্যালয়ের অনেক ঐতিহ্যবাহী পণ্ডিতকে ক্ষুব্ধ করেছে। তাদের মধ্যে দুজন, মুস্তফা আল-শাকা এবং ফারাহাত আল-সাইদ আল-মুঙ্গি তাকে ধর্মত্যাগী ঘোষণা করেছে।  যখন প্রভাবশালী ইসলামী চিন্তাবিদ  শেখ ইউসুফ আল-কারদাওয়িকে ইসলামী বিশ্বের জন্য শাহরুরের কাজের তাৎপর্য সম্পর্কে জিজ্ঞাসা করা হয়েছিল, তখন তিনি বলেছিলেন: \"এটি একটি নতুন ধর্ম!\" \n\n\n== উল্লেখযোগ্য উক্তি ==\n\"সমুদ্রের নিচে সুড়ঙ্গ তৈরি করা বা আকাশচুম্বী ভবন নির্মাণ করা সহজ। কিন্তু মানুষকে শেখানো কঠিন যে, তারা যেন আল্লাহর কিতাব নিজ চোখে পড়ে। শত শত বছর ধরে তারা অন্যের চোখ দিয়ে এই কিতাব পড়ে আসছে।\" \n\n\n== তথ্যসূত্র =="}