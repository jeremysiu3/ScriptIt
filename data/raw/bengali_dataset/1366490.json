{"pageid": 1366490, "title": "কাশীপুর জমিদার বাড়ি", "url": "https://bn.wikipedia.org/wiki?curid=1366490", "content": "কাশীপুর জমিদার বাড়ি শরৎচন্দ্র চট্টোপাধ্যায়ের স্মৃতিবিজড়িত একটি ঐতিহাসিক স্থান। এটি বর্তমানে বাংলাদেশের চুয়াডাঙ্গা জেলায় অবস্থিত।\n\n\n== জমিদার বাড়ির অবস্থান ==\nচুয়াডাঙ্গা জেলার জীবননগর হতে ৭ কিলোমিটার দূরে কেডিকে ইউনিয়নের কাশীপুর গ্রামের ভৈরব নদের তীরবর্তী অঞ্চলে জমিদারবাড়িটি অবস্থিত।\n\n\n== জমিদার বাড়ির ইতিহাস ==\n১৮৬১ সালে নির্মিত হয় এই জমিদার বাড়িটি। এই জমিদার বাড়িটিতে থাকতেন তৎকালীন সময়ের জমিদার মিনায় কুমার ও বিনয় কুমার। তারা ছিলেন অত্যন্ত অত্যাচারী। তারা গ্রামের অধিবাসীর ওপর জুলুম-নির্যাতন করতেন। এজন্য গ্রামের অধিবাসীরা সব সময় আতঙ্কিত ছিল।\n১৯৪৭ সালের ১৪-১৫ আগস্টের পূর্বে কাশীপুর জমিদার বাড়িটি ভারতের পশ্চিমবঙ্গ রাজ্যের নদিয়া জেলার অন্তর্গত ছিল। বর্তমানে এখানকার বসবাসকারী বাসিন্দাদের পূর্বপুরুষগণের সাথে মিনায় কুমার ও বিনয় কুমার  ১২০০ বিঘা জমি বিনিময় করে সপরিবারে ভারত গমন করেন। এর মাধ্যমে বিনয় কুমার মজুমদারের জমিদার প্রথা বিলুপ্তি ঘটে এবং গ্রামের অধিবাসীরা শান্তিপূর্ণভাবে জীবনযাপন করে। \nজমিদার বাড়িটিতে এখনও জমিদারের ব্যবহৃত নানা জিনিসপত্র রয়েছে। সেগুলো মধ্যে রয়েছে- সোফা, টেবিল, খাট-পালঙ্কসহ আরও নানা জিনিসপত্র। এছাড়া এখানে পানি উপরে উত্তোলনের জন্য সেই বিশেষ মোটরটি এখনও বিদ্যমান। জমিদার বাড়িটিতে আরও রয়েছে গোলাঘর ও কুয়া। জমিদার বাড়িটির প্রধান ফটকের সম্মুখে একটি কৃষ্ণচূড়া ও বট গাছ বিদ্যমান আছে। বর্তমানে এই বাড়িতে কাবিল এবং হাবিল নামে দুই ভাই বসবাসরত আছেন। তারা এই বাড়ির প্রসঙ্গে বলেন যে এই বাড়িটিতে থাকা অত্যন্ত ঝুঁকিপূর্ণ, তারপরও তারা এখানে বসবাস করছে।\n\n\n== শরৎচন্দ্র কর্তৃক মহেশ রচনা ==\nজমিদার মিনায় কুমার ও বিনয় কুমার শরৎচন্দ্রের সম্পর্কে মামা ছিলেন। একবার শরৎচন্দ্র চট্টোপাধ্যায় মামাবাড়ি বেড়াতে এসে গ্রামের অধিবাসীর উপর মামার এই ভয়াবহ আচরণ জানতে পারেন এবং এতে শরৎচন্দ্র খুবই মর্মাহত হন। আর এখানে বসে তিনি রচনা করেন তার বিখ্যাত ছোট গল্প ‘মহেশ’। শরৎচন্দ্র চট্টোপাধ্যায় এই গল্পটিতে দরিদ্র কৃষক গফুর, তার ছোট মেয়ে আমেনা ও পালিত গরু মহেশের করুণ কাহিনীর মাধ্যমে জমিদার প্রথার এই কলঙ্কময় পর্বটি তুলে ধরেন।\n\n\n== আরও দেখুন ==\nআটচালা ঘর\nকার্পাসডাঙ্গা নীলকুঠি\nকালুপোল রাজার ভিটা\n\n\n== টীকা ==\n\n\n== তথ্যসূত্র =="}