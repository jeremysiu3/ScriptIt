{"pageid": 1437929, "title": "শামসুল আরেফীন", "url": "https://bn.wikipedia.org/wiki?curid=1437929", "content": "শামসুল আরেফীন (জন্ম ২০ নভেম্বর, ১৯৭৭) বাংলাদেশি লোকগবেষক, গীতিকার ও কবি। তিনি ২০২৪ সালে চট্টগ্রাম সিটি কর্পোরেশন কর্তৃক একুশে সাহিত্য পুরস্কার লাভ করেন।\n\n\n== শিক্ষা ও কর্মজীবন ==\nআরেফীন ১৯৭৭ সালের ২০ নভেম্বর চট্টগ্রামের চন্দনাইশ উপজেলার সদর এলাকায় জন্মগ্রহণ করেন। তাঁর পিতা আবদুল মোবিন ও মাতা তমনারা বেগম। চন্দনাইশ সরকারি প্রাথমিক বিদ্যালয়ে তার প্রাথমিক শিক্ষা জীবনের শুরু হয়। চন্দনাইশ উপজেলার গাছবাড়িয়া নিত্যানন্দ গৌরচন্দ্র সরকারি মডেল উচ্চ বিদ্যালয় থেকে মাধ্যমিক ও গাছবাড়িয়া সরকারি কলেজ থেকে উচ্চ মাধ্যমিক পাশ করার পর জাতীয় বিশ্ববিদ্যালয় থেকে তিনি স্নাতক ডিগ্রি অর্জন করেন। তিনি এস আলম কোল্ড রোল্ড স্টিলস লিমিটেড ও সেভ দ্য চিলড্রেন-এর শিখন প্রোগ্রামে চাকরি করেন এবং বর্তমানে চট্টগ্রামের প্রিমিয়ার ইউনিভার্সিটিতে সহকারী জনসংযোগ কর্মকর্তা হিসেবে দায়িত্ব পালন করছেন। \n\n\n== লেখালেখি ও গবেষণা ==\nশামসুল আরেফীন নব্বই দশকের প্রথমে পত্র-পত্রিকায় ছড়া-কবিতা লিখতে শুরু করেন। নব্বই দশকে চট্টগ্রামের আঞ্চলিক দৈনিক, সাহিত্যপত্রিকা, বিভিন্ন শিশুতোষ পত্রিকা ও ছড়াসংকলনে তাঁর ছড়া ও কিশোর কবিতা প্রকাশিত হয়। তিনি নব্বই দশকের মাঝামাঝি লোকগবেষণায় সম্পৃক্ত হয়ে বিলুপ্ত ও বিস্মৃতপ্রায় লোককবি ও তাদের রচনা উদ্ধারে নিয়োজিত হন। মুন্সী আমিন শরীফ, মোরশেদ চাঁদ দরবেশ, দলিলুর রহমান পণ্ডিত, আবদুল জব্বার মীমনগরী, আবদুস সবুর মাখন, গোলাম গণি চৌধুরী, সাইদ মিয়া, আবদুল আজিজ পণ্ডিত, আবদুল খালেক, ক্ষেমেশ চন্দ্র রক্ষিত, আব্দুর রশিদ, আফতাব উদ্দিন, আবদুল লতিফ শাহ্, আবদুল্লাহ বাঞ্জারামপুরী, মকবুল আহমদ পণ্ডিত, মোজহেরুল আলম ওরফে ছাহেব মিয়া, বজলুল করিম মন্দাকিনী, শেখ মোহাম্মদ নিজামুদ্দিন, কাজল শীল, বাদশা আলম, ফকির ইয়াছিন শাহ্, হেফাজতুর রহমান খান, আতিকউল্লা শাহ্, করিম শাহা, শাহ্ আবদুল জলিল সিকদার, আমানুল্লাহ, আতর আলী, আবুল খায়ের নক্সবন্দি, ঈছা আহমেদ নক্সবন্দি, খাদেম আলী, আলী রজা ওরফে কানুফকির এবং আবদুল গফুর হালী প্রমুখ লোককবির পরিচয় ও বর্ণনা আরেফীনের রচনায় ও গ্রন্থে খুঁজে পাওয়া যায়।\nশামসুল আরেফীন লোকগবেষক হিসেবে পরিচিত হলেও তাঁর প্রথম গ্রন্থ আহমদ ছফাকে নিয়ে। গ্রন্থটির নাম ‘আহমদ ছফার অন্দরমহল’।২০০৪ সালে চট্টগ্রামের বলাকা প্রকাশন থেকে গ্রন্থটি প্রকাশিত হয়। গ্রন্থটির দ্বিতীয় সংস্করণ এই প্রকাশন থেকে প্রকাশিত হয় ২০২০ সালে।তৃতীয় সংস্করণ প্রকাশিত হয় হাওলাদার প্রকাশনী-ঢাকা থেকে ২০২১ সালে।আহমদ ছফার জীবন, সাহিত্য ও বেশকিছু চিঠি এই গ্রন্থে অন্তর্ভুক্ত হয়েছে।‘আহমদ ছফার অন্দরমহল’ গ্রন্থের মাধ্যমে আরেফীন আহমদ ছফার জীবনচরিতকার হয়ে উঠেন।এই গ্রন্থে আহমদ ছফার জীবনকাহিনী পুননির্মাণ করার এবং তাঁর চিঠির সংকলন করে তাঁর মানসপ্রকৃতি উদঘাটনের চেষ্টা করা হয়েছে।এছাড়াও আহমদ ছফার অনেক মানবিক ঘটনাবলী ও তাঁর জেলজীবন তুলে ধরা হয়েছে।\nশামসুল আরেফীনের লোকগবেষণালব্ধ গ্রন্থগুলোর মধ্যে 'বাংলাদেশের বিস্মৃতপ্রায় লোকসঙ্গীত ১ম খণ্ড' গ্রন্থ প্রকাশিত হয় ২০১২ সালের ফেব্রুয়ারি মাসে। এই গ্রন্থটি বাংলা লোকসংগীতের বিশাল সংগ্রহ।  গ্রন্থটিতে ২২ জন লোককবির ১৬০০ গান এবং এসব লোককবির সংক্ষিপ্ত পরিচিতি লিপিবদ্ধ করা হয়েছে। বাংলা সাহিত্য সমৃদ্ধকরণে  আরেফীনের সংগৃহীত ও সম্পাদিত লোকসংগীতের এ বিশাল ভাণ্ডারটি গুরুত্বপূর্ণ ভূমিকা রাখবে, এই ধারণা করা যায়। 'বাংলাদেশের বিস্মৃতপ্রায় লোকসঙ্গীত' গ্রন্থের  মাধ্যমে বিস্মৃতপ্রায় অনেক লোকসংগীত আঞ্চলিকতা ও অনালোচনার গণ্ডি পেরিয়ে ব্যপ্তি অর্জন করেছে।\nআরেফীনের ‘চট্টগ্রামের লোকগান: বিবিধ প্রবন্ধ’ গ্রন্থটি প্রকাশিত হয়েছে ২০২০ সালের ফেব্রুয়ারি মাসে। এই গ্রন্থে ‘চট্টগ্রামের লোকগান’ শীর্ষক একটি প্রবন্ধ প্রথম প্রবন্ধ হিসেবে লিপিবদ্ধ করে তাতে চট্টগ্রামের লোকগানের বিভিন্ন শাখার বর্ণনা প্রদান করা হয়েছে । জারি গান বা মর্সিয়া, হালদাফাডা গান, কীর্তন, হাইল্যা সাইর, হঁঅলা, পাইন্যা সাইর, ফুলপাঠ গান, গোরব পোয়ার গান, চাটগাঁইয়া গান, কবিগান, মাইজভাণ্ডারী গান ও জাহাঁগিরি সঙ্গীত প্রভৃতি উল্লেখযোগ্য শাখা। চাটগাঁইয়া গান চট্টগ্রামবাসীর প্রাণের গান।এই গান চট্টগ্রামের লোকসমাজকে বিনোদন দেয়। চাটগাঁইয়া গানে লোকসমাজের চিত্র, ইতিহাস, ঐতিহ্য, সংস্কৃতি ফুটে উঠে। গ্রন্থটিতে ‘চট্টগ্রামের লোকগান’ ছাড়াও আরও ১১টি প্রবন্ধ রয়েছে। প্রবন্ধগুলোর নাম: ‘আস্কর আলী পণ্ডিত প্রসঙ্গে’, ‘ঈছা আহমেদ নকশবন্দির গান’, ‘চট্টগ্রামের আঞ্চলিক গান গ্রন্থে আস্কর আলী পণ্ডিতের গান’, ‘চট্টগ্রামের বিয়ের গান’, ‘রাহে ভাণ্ডার দরবারের গান’ ‘আবদুল গফুর হালীর গান’, ‘লোকগানের অবিনাশী কণ্ঠ কর্ণফুলী কন্যা শেফালী ঘোষ’, ‘অপ্রকাশিত লোককবি রুহুল আমিন’, ‘বারমাসী গানে বৈশাখ শব্দের ব্যবহার’, ‘চট্টগ্রামের কবিয়াল ও কবিগান’ এবং ‘অনন্য সঙ্গীতজ্ঞ স্বপন কুমার দাশ’।\nবাংলাদেশ এশিয়াটিক সোসাইটির এনসাইক্লোপিডিয়া অব বাংলাদেশ ওয়ার অব লিবারেশন প্রজেক্ট-এ শামসুল আরেফীন প্রায় ৮ বছর মুক্তিযুদ্ধের তথ্যসংগ্রাহক ও গবেষক হিসেবে কাজ করেছেন। এশিয়াটিক সোসাইটি কর্তৃক প্রকাশিত ১০ খণ্ডের মুক্তিযুদ্ধ জ্ঞানকোষ এ আরেফীনের মুক্তিযুদ্ধ বিষয়ক ৯৮টি নিবন্ধ স্থান পেয়েছে।\n\n\n== গ্রন্থতালিকা ==\nলোকগবেষণাসহ বিভিন্ন বিষয়ে শামসুল আরেফীনের আজ অব্দি প্রকাশিত গ্রন্থসংখ্যা ২২। গ্রন্থগুলো হলো-\n\n\n=== লোকগবেষণালব্ধ গ্রন্থ ===\nআস্কর আলী পণ্ডিত: একটি বিলুপ্ত অধ্যায়, ফেব্রুয়ারি ২০০৬, বলাকা-চট্টগ্রাম।\nবাংলাদেশের লোককবি ও লোকসাহিত্য ১ম খণ্ড, ফেব্রুয়ারি ২০০৭, বলাকা-চট্টগ্রাম।\nবাংলাদেশের লোককবি ও লোকসাহিত্য ২য়-৪র্থ খণ্ড, জানুয়ারি ২০০৮, বলাকা-চট্টগ্রাম।\nআস্কর আলী পণ্ডিতের দুর্লভ পুথি জ্ঞানচৌতিসা ও পঞ্চসতী প্যারজান (সংগ্রহ ও সম্পাদনা), ফেব্রুয়ারি ২০১০, বলাকা-চট্টগ্রাম।\nবাংলাদেশের বিস্মৃতপ্রায় লোকসঙ্গীত ১ম খণ্ড (সংগ্রহ ও সম্পাদনা), ফেব্রুয়ারি ২০১২, বলাকা-চট্টগ্রাম।\nবাঁশরিয়া বাজাও বাঁশি (পল্লিগানের গ্রন্থ), ২০১২ সালে ‘বাংলাদেশের বিস্মৃতপ্রায় লোকসঙ্গীত ১ম খণ্ড’ গ্রন্থভুক্তির মাধ্যমে প্রকাশিত।\nআস্কর আলী পণ্ডিত: ৮৬বছর পর (সংগ্রহ ও সম্পাদনা), ফেব্রুয়ারি ২০১৩, বলাকা-চট্টগ্রাম।\nআঠারো শতকের কবি আলী রজা ওরফে কানুফকির, ফেব্রুয়ারি ২০১৭, বলাকা-চট্টগ্রাম।\nকবিয়াল মনিন্দ্র দাস ও তাঁর দুষ্প্রাপ্য রচনা, ফেব্রুয়ারি ২০১৮, বলাকা-চট্টগ্রাম।\nগাঙ্গেয় বদ্বীপের অনন্য সঙ্গীতজ্ঞ: স্বপন কুমার দাশ (সম্পাদনা), সরগম একাডেমি, আগ্রাবাদ-চট্টগ্রাম, ২৭ ডিসেম্বর ২০১৩।\nচট্টগ্রামের লোকগান: বিবিধ প্রবন্ধ, ফেব্রুয়ারি ২০২০, বলাকা-চট্টগ্রাম।\nচট্টগ্রামের লোকসাহিত্য, ফেব্রুয়ারি ২০২২, আপন আলো-চট্টগ্রাম।\nচট্টগ্রামের লোকসংগীত, ফেব্রুয়ারি ২০২৪, অক্ষরবৃত্ত প্রকাশন-চট্টগ্রাম।\nচট্টগ্রাম জেলার সাহিত্য ও সংস্কৃতি, ফেব্রুয়ারি ২০২৩, তৃতীয় চোখ-চট্টগ্রাম।\n\n\n=== আহমদ ছফা বিষয়ক গবেষণাগ্রন্থ ===\nআহমদ ছফার অন্দরমহল, ফেব্রুয়ারি ২০০৪, বলাকা-চট্টগ্রাম। দ্বিতীয় সংস্করণ, ফেব্রুয়ারি ২০২০, বলাকা-চট্টগ্রাম। তৃতীয় সংস্করণ, ফেব্রুয়ারি ২০২১, হাওলাদার প্রকাশনী-ঢাকা।\nআহমদ ছফা কবিতাসমগ্র (সম্পাদনা), ফেব্রুয়ারি ২০১৮, হাওলাদার প্রকাশনী-ঢাকা।\n\n\n=== মুক্তিযুদ্ধ বিষয়ক গবেষণাগ্রন্থ ===\nবঙ্গবন্ধুর স্বাধীনতা ঘোষণার দুর্লভ দলিল, ফেব্রুয়ারি ২০১৬, বলাকা-চট্টগ্রাম। দ্বিতীয় সংস্করণ, ফেব্রুয়ারি ২০২২, হাওলাদার প্রকাশনী-ঢাকা।\nকালুরঘাট প্রতিরোধ যুদ্ধ ও অন্যান্য, ফেব্রুয়ারি ২০১৯, বলাকা-চট্টগ্রাম।\nকালুরঘাট বেতারকেন্দ্র ও স্বাধীনতা ঘোষণা, ফেব্রুয়ারি ২০১৯, বলাকা-চট্টগ্রাম।\nমুক্তিযুদ্ধের আলোচিত গ্রুপ আলোচিত বাহিনী: দক্ষিণ চট্টগ্রাম, ফেব্রুয়ারি ২০২১, তৃতীয় চোখ-চট্টগ্রাম।\n\n\n=== কাব্যগ্রন্থ ===\nরুবাইয়াত-ই-আরেফীন, ফেব্রুয়ারি ২০১৪, বলাকা-চট্টগ্রাম।\nসূর্য-পুত্র, ফেব্রুয়ারি ২০১৮, বলাকা-চট্টগ্রাম।\n\n\n== পত্রিকা সম্পাদনা ==\n'শঙ্খতীর' নামে আরেফীন একটি ইতিহাস ও ঐতিহ্য বিষয়ক পত্রিকা সম্পাদনা করতেন। দুই সংখ্যা প্রকাশিত হয়েছে। প্রথম সংখ্যা জুলাই ও আগস্ট ২০০৯ এবং দ্বিতীয় সংখ্যা মার্চ ২০১০ সালে প্রকাশিত হয়।\n\n\n== পুরস্কার ও সম্মাননা ==\nশামসুল আরেফীন প্রবন্ধ (গবেষণা) শাখায় অবদানের জন্য ২০২৪ সালে চট্টগ্রাম সিটি কর্পোরেশন কর্তৃক একুশে সাহিত্য পুরস্কার লাভ করেন। তাঁর প্রাপ্ত অন্যান্য পুরস্কার:\n\nআস্কর আলী পণ্ডিত পদক-২০১১,\nশুভেচ্ছা স্মারক: দরিয়ানগর কবিতামেলা-২০১২,\nচট্টগ্রাম নবকুঁড়ি পদক-২০১৫,\nআহমদ ছফা সম্মাননা-২০১৫,\nআলী রজা সাহিত্য সম্মাননা-২০১৯\nরাহে ভাণ্ডার এনোবল অ্যাওয়ার্ড-২০২৫।\n\n\n== কাউয়া আঞ্চলিক গান নিয়ে সমালোচিত ==\nচট্টগ্রামের লোকগানের একটি শাখা হলো কাউয়া আঞ্চলিক গান। শব্দবন্ধটি এখন বিলুপ্তপ্রায়। আরেফীন তাঁর লেখনীর মাধ্যমে চট্টগ্রামের কাউয়া আঞ্চলিক গানের কথা তুলে ধরে সমালোচিত হন। তিনি তাঁর 'প্রধানমন্ত্রীর সহায়তায় বাঁচতে পারেন সৈয়দ মহিউদ্দিন', 'চট্টগ্রামের কাউয়া আঞ্চলিক গান', 'আস্কর আলী পণ্ডিতের চাটগাঁইয়া গান', 'সৈয়দ মহিউদ্দিনের প্রস্থান' প্রভৃতি প্রবন্ধের মাধ্যমে কাউয়া আঞ্চলিক গানের কথা তুলে ধরে সমালোচনার জন্ম দেন। তিনি তাঁর চট্টগ্রামের লোকসংগীত গ্রন্থেও কাউয়া আঞ্চলিক গানের কথা উল্লেখ করেন। বিশেষ করে চট্টগ্রামের সাহিত্যিকদের অনেকে 'কাউয়া আঞ্চলিক গান' শব্দবন্ধকে অপমানসূচক মনে করেছেন।\nশামসুল আরেফীন লিখেছেন:\n\nবাংলা সাহিত্যের মধ্যযুগে আঞ্চলিক ভাষার মিশ্রণে পুঁথি রচনার একটি রীতি লক্ষণীয়। এরপরও অর্থাৎ উনিশ ও বিশ শতকেও এই রীতি অনুসরণ করে অনেকে পুঁথি লিখেছেন। উনিশ-বিশ শতকে আস্কর আলী পণ্ডিত (১৮৪৬-১৯২৭) রচিত পুঁথিতেও এই রীতি লক্ষ্যগোচর হয়। পুঁথির মতো বাংলা সাহিত্যের মধ্যযুগের গানেও এই রীতি রয়েছে। আঠারো শতকের কবি আলী রজা ওরফে কানুফকির (১৭৫৯-১৮৩৭) এই রীতি অনুসরণ করে অর্থাৎ চট্টগ্রামের আঞ্চলিক ভাষার শব্দ প্রয়োগ করে গান লিখেছিলেন। আস্কর আলী পণ্ডিতের গানেও এই রীতিই অনুসরণ করা হয়েছে। এ ধরনের গানকেই চট্টগ্রামে ‘কাউয়া আঞ্চলিক গান’ বলা হতো।\n\n\n== পরিবার ==\nশামসুল আরেফীন ২০০৬ সালের ১৪ এপ্রিল শাহীন নুপুরের সঙ্গে বিবাহবন্ধনে আবদ্ধ হন। তাঁদের দু’সন্তান রয়েছে-অদিতি আরেফীন অহনা ও অরণ্য আরেফীন আবির।\n\n\n== তথ্যসূত্র =="}