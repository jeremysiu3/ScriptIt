{"pageid": 1515418, "title": "এই রাত তোমার আমার", "url": "https://bn.wikipedia.org/wiki?curid=1515418", "content": "এই রাত তোমার আমার ২০২৫ সালের একটি বাংলা ভাষার ভারতীয় নাট্য চলচ্চিত্র। কাহিনী ও চিত্রনাট্য লিখেছেন চিরঞ্জীব বরদোলই এবং পরিচালনা করেছেন পরমব্রত চট্টোপাধ্যায়। হইচইয়ের ব্যানারে প্রযোজনা করেছেন বিষ্ণু মেহতা। প্রধান চরিত্রে অভিনয় করেছেন অঞ্জন দত্ত ও অপর্ণা সেন। এতে সম্পর্কের জটিলতা, পারস্পরিক বোঝাপড়া ও জীবনসংগ্রামের বাস্তব প্রতিফলন রয়েছে। যা ৩১ জানুয়ারি পশ্চিমবঙ্গের প্রেক্ষাগৃহে মুক্তি পায়।\nচিরঞ্জীব বরদোলইয়ের গল্প ও হিন্দি ভাষায় লেখা মূল চিত্রনাট্য পরিচালক বাংলায় রূপান্তরিত করতে এবং আরও সমসাময়িক করতে কাজ করেছেন। এটি অপর্ণা সেন এবং অঞ্জন দত্তের মধ্যে তৃতীয় চলচ্চিত্র সহযোগিতা, যাদের অংশীদারিত্ব বাংলা চলচ্চিত্রে উল্লেখযোগ্য প্রভাব ফেলেছে। ছবির নামটি একটি কালজয়ী গানের স্মৃতি জাগিয়ে তোলে। গৌরী প্রসন্ন মজুমদারের সুরে এবং ১৯৫৯ সালের \"দীপ জ্বেলে যাই\" চলচ্চিত্রের জন্য কিংবদন্তি হেমন্ত মুখোপাধ্যায়ের গাওয়া এই গানটি হইচই স্টুডিওজ প্রযোজিত এই নতুন ছবির গল্পকে অনুপ্রাণিত করেছে। চলচ্চিত্রের সঙ্গীত পরিচালনা করেছেন ইন্দ্রদীপ দাশগুপ্ত এবং চিত্রগ্রাহক করেছেন প্রসেনজিৎ চৌধুরী।\n\n\n== পটভূমি ==\nঅমর গুপ্তের (অঞ্জন দত্ত) স্ত্রী জয়িতার (অপর্ণা সেন) ক্যানসার। চিকিৎসা চললেও তাঁর স্বাস্থ্য একেবারেই ভালো নেই। এদিকে অমর এবং তাঁর ছেলে জয়ের (পরমব্রত চট্টোপাধ্যায়) বিশেষ সদ্ভাব নেই। তিনি চান একাই তাঁর স্ত্রীর দেখাশোনা করতে। তাই কলকাতায় না থেকে বা ছেলের কাছে লন্ডনে না গিয়ে স্ত্রীকে নিয়ে তিনি চলে যান তাঁদের উত্তরবঙ্গের বাড়িতে। সেখানে তাঁরা তাঁদের সুবর্ণ জয়ন্তী বিবাহবার্ষিকীর গল্প তুলে ধরে, যারা তাদের ৫০ বছরের দাম্পত্য জীবনের সুখ-দুঃখ, আক্ষেপ, ভালোবাসা ও ক্ষমার অনুভূতিগুলো একটি রাতের মধ্যেই আবিষ্কার করেন। অতীতের নানা স্মৃতি ও আবেগ উন্মোচিত হতে থাকে, এবং ধীরে ধীরে তারা উপলব্ধি করেন যে জীবনের নানা চড়াই-উতরাই পেরিয়েও তাদের ভালোবাসা কখনো মলিন হয়নি। দীর্ঘ পথচলার নানা বাধাবিপত্তি সত্ত্বেও তাদের সম্পর্ক অটুট ও গভীর থেকে গেছে।\n\n\n== অভিনয়শিল্পী ==\nঅমর গুপ্তের চরিত্রে অঞ্জন দত্ত \nজয়িতার চরিত্রে অপর্ণা সেন \nজয়ের চরিত্রে পরমব্রত চট্টোপাধ্যায়\nরোহিত মুখোপাধ্যায়\nস্বাতী মুখোপাধ্যায়\nদেবদূত রায়\nশ্রুতি দাস\n\n\n== মুক্তি ==\nচলচ্চিত্রটি ২০২৪ সালে ৩০শে আগস্ট মুক্তি কথা থাকলেও তা পরিবর্তন করে ২০২৫ সালের ৩১ জানুয়ারি পশ্চিমবঙ্গের প্রেক্ষাগৃহে  মুক্তি পায়। পরবর্তীতে ওটিটি প্ল্যাটফর্ম হইচইতে মুক্তি পাবে এটি।\nকলকাতা আন্তর্জাতিক চলচ্চিত্র উৎসবে প্রদর্শিত হয়েছে।\n\n\n== মূল্যায়ন ==\nআনন্দবাজার পত্রিকার সুদীপ ঘোষ ১০ এর মধ্যে ৯ রেটিং দিয়ে লিখেন যে, \"’চলচ্চিত্রটি একটি বাড়ির মধ্যে সীমাবদ্ধ থাকলেও চিত্রনাট্য, সংলাপ ও ক্যামেরার কাজ দর্শকের আগ্রহ ধরে রাখে। আলো-আঁধারির ব্যবহার চোখে পড়ার মতো, আর ইন্দ্রদীপ দাশগুপ্তের সুর সিনেমার আবহের সঙ্গে মানানসই। পরিচালকের দক্ষতায় প্রতিটি বিভাগই সুন্দরভাবে ফুটে উঠেছে। পরিশীলিত নির্মাণশৈলীর জন্য ছবিটি আন্তর্জাতিক মানের বলেই মনে হয়।\"\nসংবাদ প্রতিদিনের সন্দীপ্তা ভঞ্জ লিখেছেন, \"পরমব্রত চট্টোপাধ্যায় পরিচালিত এই রাত তোমার আমার এক নিঃসঙ্গ দম্পতির পঞ্চাশতম বিবাহবার্ষিকীর রাতে জমে থাকা অনুভূতি প্রকাশের গল্প। অপর্ণা সেন ও অঞ্জন দত্তের অনবদ্য অভিনয়ে ফুটে উঠেছে দীর্ঘ দাম্পত্যের না বলা কথা, অভিমান ও স্মৃতির আবেগ। দক্ষ চিত্রনাট্যে পরিচালক পরিচিত পারিবারিক বাস্তবতার সঙ্গে সম্পর্কের টানাপোড়েন তুলে ধরেছেন। মেদহীন গল্প, বাস্তবধর্মী চরিত্রায়ন ও আবেগঘন মুহূর্ত ছবিটিকে একটি সংবেদনশীল অভিজ্ঞতায় পরিণত করেছে।\"\nজি ২৪ ঘণ্টার নবনীতা সরকার লিখেছেন, \"পরমব্রত চট্টোপাধ্যায়ের পরিচালনায় \"এই রাত তোমার আমার\" এক বৃদ্ধ দম্পতির সম্পর্কের গভীরতা ও দাম্পত্যের জটিলতা নিয়ে তৈরি এক সংবেদনশীল গল্প। অপর্ণা সেন ও অঞ্জন দত্তর অনবদ্য অভিনয়, নরম আলো, স্নিগ্ধ সংগীত, এবং বাস্তবতার ছোঁয়ায় গল্পটি হৃদয়ে দাগ কাটে। সন্তান-অভিভাবকের দূরত্ব, একাকীত্ব, সম্পর্কের বাঁধন—এসব বিষয় ছবিকে আরও বাস্তবসম্মত করে তোলে। সিনেমার থিম সম্পর্কের ভাঙন নয়, বরং টিকে থাকার শক্তি। ইন্দ্রদীপ দাশগুপ্তর সুর, মিউজিক্যাল আবহ, এবং পরিমিত ক্যামেরার কাজ ছবিকে অনন্য করে তুলেছে। এটি পরমব্রতর অন্যতম সেরা পরিচালনা এবং বাংলা সিনেমার আরও সমৃদ্ধির ইঙ্গিত দেয়।\"\nহিন্দুস্তান টাইমসের শুভস্মিতা কাঞ্জি ৫ এর মধ্যে ৪.৫ রেটিং দিয়ে লিখেন যে, \"অঞ্জন দত্ত ও অপর্ণা সেনের অভিনয়ে দাম্পত্য জীবনের গভীর টানাপোড়েন, অসুস্থতা, স্মৃতি ও সম্পর্কের নতুন উপলব্ধি উঠে এসেছে নিখুঁতভাবে। ধীর গতির হলেও, সংলাপ, চিত্রনাট্য ও আবহসংগীতের সৌন্দর্যে ছবিটি এক অনন্য অভিজ্ঞতা দেয়। বাবা-ছেলের দূরত্ব ও পারিবারিক অভিমানকেও সমান্তরালে ফুটিয়ে তুলেছেন পরিচালক। আবেগপ্রবণ অথচ সংযত নির্মাণশৈলীর জন্য এই চলচ্চিত্র সহজেই দর্শকের হৃদয়ে জায়গা করে নেয়।\"\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে এই রাত তোমার আমার   (ইংরেজি)"}