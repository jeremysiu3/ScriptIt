{"pageid": 1524052, "title": "মিত্রা কুরিয়ান", "url": "https://bn.wikipedia.org/wiki?curid=1524052", "content": "মিত্রা কুরিয়ান (জন্ম নাম : ডালমা কুরিয়ান ), একজন ভারতীয় অভিনেত্রী যিনি মূলত মালায়ালাম এবং তামিল ছবিতে কাজ করেন।  তার অভিনীত উল্লেখযোগ্য চলচ্চিত্র প্রকল্পের মধ্যে রয়েছে বডিগার্ড (২০১০) এবং কাভালান (২০১১)। \n\n\n== কর্মজীবন ==\nমিত্রা প্রথম ২০০৪ সালের মালায়ালাম সিনেমা, বিষ্মায়াথুম্বাথুতে একটি পার্শ্ব চরিত্রে অভিনয় করেন। এরপর তিনি ২০০৫ সালে টি. হরিহরন পরিচালিত মায়ূখম ছবিতে অভিনয় করেন। এরপর মিত্রা অভিনয় থেকে সাময়িক বিরতি নেন এবং পড়াশোনায় মনোনিবেশ করেন। \nচলচ্চিত্র পরিচালক সিদ্দিক গৃহলক্ষ্মী নামক আঞ্চলিক মাসিক পত্রিকার একটি সংখ্যার প্রচ্ছদে মিত্রার ছবি দেখে তাকে তার আসন্ন তামিল ছবি সাধু মিরান্ডা (২০০৮) -এর একটি সহায়ক চরিত্রে অভিনয়ের জন্য মনোনীত করেন।  এরপর মিত্রা আরেকটি তামিল স্বল্প বিনিয়োগে নির্মিত তামিল  ছবি, সুরিয়ান সত্তা কল্লুরি (২০০৯) -তে অভিনয় করেন, যা সমালোচকদের দ্বারা সমালোচিত হয়। \nমিত্রা পরবর্তীতে অনেক মালায়ালাম চলচ্চিত্রে অভিনয় করেন যাদের মধ্যে উল্লেখযোগ্য;  গুলুমাল: দ্য এস্কেপ (২০০৯) এবং বডিগার্ড (২০১০)। তিনি কৌতুকমুখী চলচ্চিত্র গুলুমাল -এর প্রধান অভিনেত্রী ছিলেন, যা ব্যাবসায়িকভাবে বেশ সফল হয়েছিল। তিনি দিলীপ অভিনীত বডিগার্ড ছবিতে একজন সহায়ক চরিত্রে অভিনয় করেন। এই সিনেমাটিও ব্যাবসায়িকভাবে সফল হয়। বডিগার্ডে সেথুলক্ষ্মী চরিত্রে অভিনয়ের জন্য মিত্রা সমালোচকদের প্রশংসা অর্জন করে। এরপর সিদ্দিক তাকে বডিগার্ডের তামিল পুনর্নির্মান, কাভালানেও একই ভূমিকা পুনরাবৃত্তি করার সু্যোগ দেন।  তিনি আরও কয়েকটি তামিল এবং মালায়ালাম ছবিতে অভিনয় করেছিলেন যা খুব বেশি পরিচিতি পায়নি।\nতিনি কৈরালি টিভিতে জনপ্রিয় রিয়েলিটি শো ড্যান্স পার্টি এবং মমি অ্যান্ড মি -এর বিচারক হিসেবে কাজ করেছেন।\nবিয়ের পর, তিনি প্রিয়সখী ধারাবাহিকের মাধ্যমে তামিল টিভি জগতে আত্মপ্রকাশ করেন। \n\n\n== তথ্যসূত্র =="}