{"pageid": 1532334, "title": "পল কনেট", "url": "https://bn.wikipedia.org/wiki?curid=1532334", "content": "পল কনেট হলেন একজন প্রখ্যাত পানিতে ফ্লোরাইড যুক্তকরণের সমালোচক। তিনি নিউইয়র্কের বিংহ্যামটনভিত্তিক ফ্লোরাইড অ্যাকশন নেটওয়ার্ক (ফ্যান)-এর নির্বাহী পরিচালক হিসেবে দায়িত্ব পালন করছেন। বিশ্বব্যাপী পানিতে ফ্লোরাইড যুক্তকরণের বিরুদ্ধে কাজ করা বৃহত্তম সংগঠনগুলোর মধ্যে এটি অন্যতম। সমালোচকদের মতে ফ্লোরাইড অ্যাকশন নেটওয়ার্কের মোট তহবিলের অন্তত কিছু অংশ আসে জোসেফ মেরকোলার কাছ থেকে, যার বিরুদ্ধে সেন্টার ফর কাউন্টারিং ডিজিটাল হেইট কর্তৃক ব্যাপকভাবে কোভিড-১৯ এর বৈশ্বিক মহামারী সংক্রান্ত ভুল তথ্য ছড়ানোর অভিযোগ করেছে। ফ্যানের অপর নির্বাহী পরিচালক স্টুয়ার্ট কুপার দাবি করেন, মেরকোলা ফ্যানের আরও হাজারজন দাতা সদস্যের অন্যতম এবং তার প্রদানকৃত অর্থ ফ্যানের মোট তহবিলের খুব সামান্য অংশই পূরণ করে।\nকানাডা, ইসরায়েল, অস্ট্রেলিয়া ও নিউজিল্যান্ডের মতো যেসকল দেশে পানিতে ফ্লোরাইড যুক্ত করা হয়, সেখানকার পরিবেশবাদী সংগঠনগুলোর আমন্ত্রণে পল কনেট সেই দেশগুলোতে ফ্লোরাইড যুক্তকরণের বিরোধিতা করে ভাষণ প্রদান করেন। কনেটের ভাষ্যে, “রাজনীতিই এই ব্যাপারে বিজ্ঞানের বিরুদ্ধে দাঁড়িয়েছে... এটি রাজনৈতিক সদিচ্ছার বিষয়, আর আপনি এই কাজে মানুষকে যুক্ত না করলে রাজনৈতিক পরিবর্তন আনতে পারবেন না। আমাদের অবশ্যই মানুষকে যুক্ত করতে হবে।”\n\n\n== প্রাথমিক জীবন ==\nপল কনেট জাতিতে হলেন ইংরেজ। ক্যামব্রিজ বিশ্ববিদ্যালয় থেকে তিনি স্নাতক সম্পন্ন করেন এবং ডার্টমাউথ কলেজ থেকে রসায়নে পিএইচডি ডিগ্রি অর্জন করেন।\n\n\n== রাজনৈতিক কার্যক্রম ==\nপল কনেট ১৯৬৮ সাল থেকে রাজনৈতিক কর্মকাণ্ডে জড়িয়ে পড়েন। তিনি মার্কিন যুক্তরাষ্ট্রের রাষ্ট্রপতি নির্বাচনে ইউজিন ম্যাককার্থির পক্ষে প্রচারণা চালান। সেখানে তিনি অ্যালার্ড কে লোয়েনস্টাইনের সাথে পরিচিত হন। লোয়েনস্টাইন ও কনেট একত্রে বিয়াফ্রা যুদ্ধের ফলে সৃষ্ট দুর্ভিক্ষের প্রেক্ষাপটে “আমেরিকান কমিটি টু কিপ বিয়াফ্রা অ্যালাইভ” নামের একটি সংগঠন প্রতিষ্ঠা করেন। ১৯৭১ সালে তিনি সহপ্রতিষ্ঠাতা হিসবে অপারেশন ওমেগার কার্যক্রম শুরু করেন, যা পূর্ব পাকিস্তানের যুদ্ধ-পীড়িত অঞ্চলের শান্তিপূর্ণভাবে মানবিক সহায়তা প্রদানের উদ্দেশ্যে গঠিত হয়। অপারেশন ওমেগার কার্যক্রম পরিচালনা করতে গিয়ে পলের গর্ভবতী স্ত্রী এলেন কনেট পূর্ব পাকিস্তানে কারাবন্দি হন এবং দুই মাস কারাগারে অন্তরীণ থাকেন।\n\n\n== বিশ্ববিদ্যালয় কর্মজীবন ==\nপল কনেট নিউইয়র্কের ক্যান্টনে সেন্ট লরেন্স বিশ্ববিদ্যালয়ে ২৩ বছর রসায়ন ও বিষাক্ততার উপরে অধ্যাপনা করেন এবং পূর্ণ অধ্যাপক হিসেবে অবসরগ্রহণ করেন। তিনি বর্তমানে “মার্কিন পরিবেশগত স্বাস্থ্য গবেষণা প্রকল্প” (আমেরিকান এনভায়রনমেন্টাল হেলথ স্টাডিজ প্রজেক্ট, এইএইচএসপি)-এর পরিচালক পদে নিযুক্ত আছেন।\n\n\n== ফ্লোরাইড যুক্তকরণ বিরোধী কার্যক্রম ==\n২০০৪ সালে পল কনেট মেডিক্যাল ভেরিটাস নামের একটি ছদ্মবৈজ্ঞানিক সাময়িকীতে 50 Reasons to Oppose Fluoridation (ফ্লোরাইড যুক্তকরণের বিরোধিতা করার ৫০ কারণ) নামে একটি গবেষণাপত্র প্রকাশ করেন। তবে কোয়েকওয়াচ নামের একটি সংগঠন সাময়িকীটিকে “ভিত্তিমূলকভাবে ত্রুটিপূর্ণ” বলে আখ্যায়িত করে। ২০১০ সালে তিনি ডাক্তার জেমস বেক ও ডাক্তার এইচ স্পেডিং মিকলেমের সাথে The Case against Fluoride: How Hazardous Waste Ended Up in Our Drinking Water and the Bad Science and Powerful Politics That Keep It There নামের আরেকটি প্রবন্ধ প্রকাশ করেন। ২০১৩ সালে তিনি দ্য জিরো ওয়েস্ট সলিউশন নামে একটি বইও রচনা করেন এবং নাপোলি শহরের শূন্য বর্জ্য (জিরো ওয়েস্ট) ব্যবস্থাপনায় সহকারী হিসেবে কাজ করেন।\n\n\n== তথ্যসূত্র =="}