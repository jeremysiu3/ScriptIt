{"pageid": 1378280, "title": "সান হোসে আর্থকুয়েকস", "url": "https://bn.wikipedia.org/wiki?curid=1378280", "content": "সান হোসে আর্থকুয়েকস (ইংরেজি: San Jose Earthquakes) হচ্ছে সান হোসে ভিত্তিক একটি মার্কিন পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ওয়েস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ১৯৯৪ সালের ১৫ই জুন তারিখে প্রতিষ্ঠিত হয়েছে। ১৮,০০০ ধারণক্ষমতাবিশিষ্ট পেপাল পার্কে কুয়েকস নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন মার্কিন সাবেক ফুটবল খেলোয়াড় লুচি গন্সালেস এবং সভাপতির দায়িত্ব পালন করছেন ইয়ারেড শাউলি। বর্তমানে মার্কিন মধ্যমাঠের খেলোয়াড় জ্যাকসন ইয়ুল এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, সান হোসে আর্থকুয়েকস এপর্যন্ত ৪টি শিরোপা জয়লাভ করেছে; যার মধ্যে দুইটি এমএলএস কাপ এবং দুইটি সাপোর্টার্স শিল্ড  শিরোপা রয়েছে।  ক্রিস ভন্দোলোভস্কি, শিয়া সালিনাস, রামিরো কোরালেস, রোনালদ সেরিতোস এবং ল্যান্ডন ডনোভানের মতো খেলোয়াড়গণ সান হোসে আর্থকুয়েকসের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৯৬ মৌসুমে সান হোসে আর্থকুয়েকস প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ১৯৯৬ সালের সালের ৬ই এপ্রিল তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে লরি ক্যালোওয়ের অধীনে সান হোসে আর্থকুয়েকস ডিসি ইউনাইটেডের বিরুদ্ধে ১–০ গোলের ব্যবধানে জয়লাভ করেছিল।১৯৯৬ মেজর লিগ সকারে সান হোসে আর্থকুয়েকস ১২টি জয় এবং ৩টি ড্রয়ে সর্বমোট ৩৯ পয়েন্ট অর্জন করে সামগ্রিক পয়েন্ট তালিকায় ৭ম স্থান অর্জন করেছিল, যেখানে পল ব্রাভো ১৩টি গোল করে লিগে সান হোসে আর্থকুয়েকসের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে সান হোসে আর্থকুয়েকস (ইংরেজি)"}