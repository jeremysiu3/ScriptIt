{"pageid": 1483660, "title": "এডি উ", "url": "https://bn.wikipedia.org/wiki?curid=1483660", "content": "এডওয়ার্ড কেন্ট উ একজন অস্ট্রেলীয় মাধ্যমিক বিদ্যালয়ের শিক্ষক এবং লেখক যিনি ইউটিউব-এ প্রকাশিত তার অনলাইন গণিত পাঠের জন্য সবচেয়ে বেশি পরিচিত। ২০১৮ সালে, উ অস্ট্রেলিয়ার লোকাল হিরো পুরস্কারে ভূষিত হন।\n\n\n== প্রারম্ভিক জীবন ==\nউ-র জাতিগত চীনা পিতামাতারা তাদের সন্তানদের জন্য উন্নত শিক্ষার সুযোগের জন্য ১৯৭০ সালের দিকে মালয়েশিয়া থেকে অস্ট্রেলিয়ায় চলে আসেন। তার একজন বড় ভাই আছেন, যিনি আইটিতে কাজ করেন এবং একজন বড় বোন, যিনি একজন দন্ত-চিকিৎসক। উ সিডনির জেমস রুজ কৃষি উচ্চ বিদ্যালয়ে অধ্যয়ন করেন এবং ২০০৩ সালে তার উচ্চ বিদ্যালয় সনদ সম্পন্ন করেন, গণিত সম্প্রসারণ ১ এবং ইংরেজি সম্প্রসারণ ২-এর জন্য শীর্ষ দলে স্থান পান তিনি ২০০৮ সালে সিডনি বিশ্ববিদ্যালয় থেকে মাধ্যমিক গণিত এবং তথ্য প্রযুক্তিতে স্নাতক (সম্মান) অর্জন করেন।\n\n\n== কর্মজীবন ==\nউ জেমস রুস কৃষি উচ্চ বিদ্যালয়ে যাওয়ার আগে ২০০৭ সালে ফোর্ট স্ট্রিট উচ্চ বিদ্যালয়ে একজন প্রযুক্তি শিক্ষক হিসাবে একটি সংক্ষিপ্ত কর্মজীবন শুরু করেন। জেমস রুস কৃষি উচ্চ বিদ্যালয়ে তিনি ২০০৮ সালে গণিত ও প্রযুক্তি শিক্ষক পদে অধিষ্ঠিত হন। চেরিব্রুক টেকনোলজি উচ্চ বিদ্যালয়ে গণিতের প্রধান শিক্ষক হওয়ার আগে তিনি সেখানে ২০১৩ সাল পর্যন্ত ছিলেন। উ একজন শ্রেণি শিক্ষক হিসেবে সেখানে আছেন এবং নিউ সাউথ ওয়েলস শিক্ষা বিভাগের গণিত প্রবৃদ্ধির নেতা হিসেবে কাজ করছেন। ২০২৪ সালের হিসাবে, তিনি ১৬ বছরেরও বেশি সময় ধরে গণিত পড়িয়েছেন। ২০১২ সালে তিনি এক অসুস্থ শিক্ষার্থীর জন্য তার শ্রেণিকক্ষের পাঠ ধারণ করা শুরু করেছিলেন, যে স্কুলে উপস্থিত হতে পারেনি। ২০২৩ সালের ডিসেম্বর পর্যন্ত তার ইউটিউব চ্যানেলে ১.৭৯ মিলিয়নেরও বেশি সাবস্ক্রাইবার এবং বিশ্বব্যাপী ১৬২.৭৩ মিলিয়নেরও বেশি ভিউ রয়েছে। ২০১৮ সালে, উ ABC ME-তে Teenage Boss নামে একটি শো উপস্থাপনা করেন, যেখানে কিশোরদের এক মাসের জন্য তাদের পরিবারের আর্থিক সিদ্ধান্তের নিয়ন্ত্রণ দেওয়া হয়। জুন ২০১৮ সালে, উ ‘গণিত হলো সেই অনুভূতি, যা আপনার ছিল বলে আপনি কখনো জানতেন না’ শিরোনামে একটি TEDx এ বক্তব্য দেন, যা অনলাইনে ব্যাপক ইতিবাচক সাড়া পায়।\nউ এ পর্যন্ত দুটি বই প্রকাশ করেছেন। প্রথম বইটির নাম উ'র চমৎকার গণিতের জগৎ, যা ২৫ সেপ্টেম্বর ২০১৮ সালে প্রকাশিত হয়। এতে এমন প্রশ্নের উত্তর দেওয়া হয়েছে, যেমন 'রংধনু বাঁকা কেন?' এবং 'বামহাতিরা বিলুপ্ত হয়নি কেন?' — যার উত্তর হলো গণিত, আর গণিতের মূল বিষয় হলো নিদর্শন বা প্যাটার্ন। বইটি দেখায় যে মহাবিশ্ব অসাধারণভাবে প্যাটার্নে সাজানো। দ্বিতীয়টি, এডি উ'র জাদুকরী গণিত, একটি শিশুদের কার্যক্রম বই।\nসেপ্টেম্বর ২০২২ সালে, উ উপস্থাপক স্টেফানি বেন্ডিক্সনের সঙ্গে Ultimate Classroom নামে একটি উচ্চ বিদ্যালয়ের টেলিভিশন ধারাবাহিক সহ-উপস্থাপনা করেন। এটি অস্ট্রেলীয় প্রতিরক্ষা বাহিনী দ্বারা পৃষ্টপোষকতায় একটি শিক্ষামূলক বিজ্ঞান, প্রযুক্তি, প্রকৌশল এবং গণিত প্রতিযোগিতা।\n\n\n== পুরস্কার ==\n২০১৫ সালের অক্টোবর মাসে, উ নিউ সাউথ ওয়েলস (NSW) প্রিমিয়ারের বিজ্ঞান ও গণিত শিক্ষায় উদ্ভাবনের জন্য পুরস্কার পান।\n২০১৬ সালের ২৬ আগস্ট, তিনি প্রথমবারের মতো অনুষ্ঠিত \"চুজ ম্যাথস অ্যাওয়ার্ড\"-এর দশ বিজয়ীর একজন হিসেবে নির্বাচিত হন।\n২০১৭ সালের এপ্রিলে, উ সিডনি বিশ্ববিদ্যালয়ের তরুণ প্রাক্তন শিক্ষার্থীদের মধ্যে অসাধারণ কৃতিত্বের জন্য \"ইয়াং অ্যালামনাই অ্যাওয়ার্ড ২০১৭\" লাভ করেন।\n২০১৭ সালের মার্চে, তিনি কমনওয়েলথ ব্যাংক এবং শিক্ষা-সেবামূলক প্রতিষ্ঠান \"স্কুলস প্লাস\" যৌথভাবে আয়োজিত মর্যাদাপূর্ণ জাতীয় \"কমনওয়েলথ ব্যাংক টিচিং অ্যাওয়ার্ড\" জেতা ১২ জন শিক্ষকের একজন ছিলেন।\n২০১৭ সালের নভেম্বরে, তাকে ২০১৮ সালের নিউ সাউথ ওয়েলস লোকাল হিরো হিসেবে ঘোষণা করা হয়।\n২০১৮ সালে, উ নিউ সাউথ ওয়েলসে অস্ট্রেলিয়া দিবসের ভাষণ প্রদান করেন। এটি ছিল প্রথমবার যখন কোনো শিক্ষক এই ভাষণ দিয়েছিলেন।\n২০১৮ সালের ২৫ জানুয়ারি, উ \"অস্ট্রেলিয়ান অব দ্য ইয়ার অ্যাওয়ার্ড\" অনুষ্ঠানে অস্ট্রেলিয়ার লোকাল হিরো পুরস্কার পান।\n২০১৮ সালের মার্চে, তিনি \"গ্লোবাল টিচার প্রাইজ\"-এর শীর্ষ ১০ ফাইনালিস্টের একজন হিসেবে মনোনীত হন।\n২০১৯ সালের মে মাসে, উ ওয়েস্টার্ন সিডনি ইউনিভার্সিটি থেকে সম্মানসূচক ফেলোশিপ লাভ করেন।\n২০১৯ সালের সেপ্টেম্বরে, উ রয়্যাল সোসাইটি অফ নিউ সাউথ ওয়েলস-এর ফেলো হিসেবে মনোনীত হন।\n২০২১ সালের ফেব্রুয়ারিতে, উ তাঁর বই \"ইটস অ্যা নাম্বারফুল ওয়ার্ল্ড: হাউ ম্যাথ ইজ হাইডিং এভরিহোয়্যার\"-এর জন্য \"ম্যাথিক্যাল অনার্স\" পুরস্কার অর্জন করেন।\n\n\n== ব্যক্তিগত জীবন ==\nউ একজন অঙ্গীকারবদ্ধ খ্রিস্টান। তিনি বলেন, “আমরা যখন এই মহাবিশ্বের কথা বলি, এটি যেভাবে গঠিত এবং এর মধ্যে থাকা সকল প্যাটার্ন খুঁজে পাই, তখন কি আপনি মনে করেন এটি শুধুই কাকতালীয়? আমি একটি বিষয় খুব ভালোবাসি উল্লেখ করতে, আমরা মহাবিশ্বকে 'কসমস' বলি, যার অর্থ হলো সুশৃঙ্খল, গঠিত এবং পরিকল্পিত—যা 'কেয়স' বা বিশৃঙ্খলার বিপরীত। আমরা এই গণিতীয় নীতিগুলো খুঁজে পাই কারণ এটি পরিকল্পিত। আমরা হঠাৎ করেই এখানে জন্ম নেইনি। এর মধ্যে অসীম সৌন্দর্য রয়েছে।”\nউ বিবাহিত এবং তার তিনটি সন্তান রয়েছে।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nইউটিউবে এডি উয়ের চ্যানেল\n উইকিমিডিয়া কমন্সে এডি উ সম্পর্কিত মিডিয়া দেখুন।"}