{"pageid": 1508196, "title": "তুতানখামেনের মুখোশ", "url": "https://bn.wikipedia.org/wiki?curid=1508196", "content": "তুতানখামেনের মুখোশ একটি স্বর্ণ নির্মিত অন্ত্যেষ্টি মুখোশ, যা ছিল তুতানখামেনের। তিনি অষ্টাদশ রাজবংশের সময় ১৩৩২ খ্রিস্টপূর্বাব্দ থেকে ১৩২৩ খ্রিস্টপূর্বাব্দ পর্যন্ত নব্য মিশরীয় সাম্রাজ্যের উপর রাজত্ব করেছিলেন। তুতানখামেনের মমির সঙ্গে এটি ৩,০০০ বছরেরও বেশি সময় ধরে সমাহিত ছিল। রাজাদের উপত্যকায় তুতানখামেনের সমাধি আবিষ্কারের সময়  ব্রিটিশ প্রত্নতত্ত্ববিদ হাওয়ার্ড কার্টার ১৯২৫ সালে এটি আবিষ্কার করেন। এরপর থেকে এটি কায়রো শহরের মিশরীয় জাদুঘরে প্রদর্শিত হচ্ছে। এটি কেবল বিশ্বব্যাপী পরিচিত একটি শিল্পকর্ম নয়, বরং প্রাচীন মিশরের অন্যতম প্রধান প্রতীক হিসেবেও বিবেচিত।\nমুখোশটি মিশরীয় দেবতা এবং পরকালের রক্ষক ওসিরিসর চেহারা ধারণ করে তৈরি করা হয়েছে। এটি ৫৪ সেন্টিমিটার (২১.৩ ইঞ্চি) লম্বা, ওজন ১০ কিলোগ্রাম (২২ পাউন্ড) বা ৩২১.৫ ট্রয় আউন্স এবং এটি অর্ধ-মূল্যবান পাথর দ্বারা অলংকৃত। এর কাঁধের ওপর মৃতের বই থেকে একটি মন্ত্র মিশরীয় হায়ারোগ্লিফিক পদ্ধতিতে খোদাই করা হয়েছে। ২০১৫ সালে মুখোশটি থেকে এর ২.৫-কিলোগ্রাম (৫.৫-পাউন্ড) ওজনের বিনুনি করা দাড়ি ভেঙে পড়ার পর জাদুঘরের কর্মীরা তা তাড়াহুড়ো করে আঠা দিয়ে জোড়া লাগায়, যা পরে পুনরায় মেরামত করা হয়।\nব্রিটিশ মিশরীয় পুরাতত্ত্ববিদ এবং প্রত্নতত্ত্ববিদ নিকোলাস রিভস বলেন, মুখোশটি \"শুধু তুতানখামেনের সমাধি থেকে পাওয়া অন্যতম প্রতীকী চিত্র নয়, বরং এটি প্রাচীন মিশরের সবচেয়ে পরিচিত বস্তু হতে পারে।\" ২০০১ সাল থেকে কিছু মিশরবিদ দাবি করেছেন যে, এটি সম্ভবত প্রথমে নেফেরনেফেরুয়াতেনর জন্য তৈরি করা হয়েছিল, যিনি ছিলেন আমার্না যুগের শেষের দিকে রাজত্ব করা একজন নারী ফারাও।\n\n\n== আবিষ্কার ==\n\nতুতানখামেনের সমাধিকক্ষ থিবান নেক্রোপলিসে রাজাদের উপত্যকায় ১৯২২ সালে আবিষ্কৃত হয় এবং ১৯২৩ সালে এটি খোলা হয়। ভারী কফিনটি খোলার জন্য খনন দলের আরও দুই বছর লেগেছিল, যেটির নেতৃত্ব দিচ্ছিলেন ইংরেজ প্রত্নতাত্ত্বিক হাওয়ার্ড কার্টার, যেখানে তুতানখামেনের মমি সংরক্ষিত ছিল। ১৯২৫ সালের ২৮ অক্টোবর, তারা তিনটি কফিনের মধ্যে সবচেয়ে ভেতরের কফিনটি খুলে স্বর্ণের মুখোশ উন্মোচন করে, যা প্রায় ৩,২৫০ বছর পর প্রথমবারের মতো দেখা যায়। কার্টার তার ডায়েরিতে লিখেছিলেন:  \n\nপিনগুলো সরানোর পর ঢাকনাটি তোলা হয়। দ্বিতীয় শেষ দৃশ্যটি উন্মোচিত হলো – তরুণ রাজার খুব সুন্দরভাবে মোড়ানো একটি মমি, যার উপর একটি স্বর্ণের মুখোশ রয়েছে। মুখোশটি দুঃখী কিন্তু প্রশান্ত অভিব্যক্তি ধারণ করে, যা ওসাইরিসের প্রতীকী প্রতিচ্ছবি… মুখোশটি ঐ দেবতার গুণাবলী বহন করে, তবে চেহারাটি তুত.আনখ.আমেনের – শান্ত এবং সুন্দর, যা আমরা তার মূর্তি ও কফিনেও দেখতে পাই। মুখোশটি সামান্য পিছনের দিকে হেলে পড়েছে, যার ফলে তার দৃষ্টি সরাসরি আকাশের দিকে নিবদ্ধ।\n১৯২৫ সালের ডিসেম্বর মাসে মুখোশটি সমাধি থেকে সরিয়ে নিয়ে ৬৩৫ কিলোমিটার (৩৯৫ মাইল) দূরে কায়রোর মিশরীয় জাদুঘরে নিয়ে যাওয়া হয়, যেখানে এটি এখনো জনসাধারণের প্রদর্শনের জন্য রাখা আছে।\n\n\n== বিবরণ ==\nমুখোশটির উচ্চতা ৫৪ সেমি (২১ ইঞ্চি), প্রস্থ ৩৯.৩ সেমি (১৫.৫ ইঞ্চি), এবং গভীরতা ৪৯ সেমি (১৯ ইঞ্চি)। এটি দুটি স্তরের উচ্চ-ক্যারেট স্বর্ণ দিয়ে তৈরি, যার পুরুত্ব ১.৫–৩ মিমি (০.০৫৯–০.১১৮ ইঞ্চি) এবং ওজন ১০.২৩ কিগ্রাম (২২.৬ পা)। ২০০৭ সালে পরিচালিত এক্স-রে ক্রিস্টালোগ্রাফি বিশ্লেষণে দেখা গেছে যে মুখোশটি মূলত ২৩ ক্যারেট তাম্র-মিশ্রিত স্বর্ণ দিয়ে তৈরি, যা ঠান্ডা অবস্থায় আকার দেওয়ার উপযোগী। মুখোশটির পৃষ্ঠে প্রায় ৩০ ন্যানোমিটার পাতলা স্তরের দুটি ভিন্ন স্বর্ণের মিশ্রণ রয়েছে: মুখ ও গলায় হালকা ১৮.৪ ক্যারেট স্বর্ণ এবং বাকি অংশে ২২.৫ ক্যারেট স্বর্ণ।\nফারাওয়ের মুখচ্ছবি তার প্রচলিত চিত্রের প্রতিফলন, যা সমাধির অন্যান্য স্থানেও পাওয়া গেছে, বিশেষ করে রক্ষক মূর্তিগুলোর মধ্যে। তিনি একটি নেমেস শিরস্ত্রাণ পরেছেন, যার ওপরে রয়েছে রাজকীয় প্রতীক—একটি কোবরা (ওয়াজেত) এবং একটি শকুন (নেখবেত), যা যথাক্রমে নিম্ন মিশর ও উচ্চ মিশরের শাসনের প্রতীক। মুখোশের কানে দুল পরার জন্য ছিদ্র রয়েছে, যা প্রাচীন মিশরের অধিকাংশ শিল্পকর্মে কেবল রানী ও শিশুদের জন্য সংরক্ষিত বৈশিষ্ট্য বলে মনে করা হয়। তবে প্রখ্যাত মিশরতত্ত্ববিদ এবং মিশরের প্রাক্তন প্রত্নতত্ত্ব বিষয়ক মন্ত্রী জাহি হাওয়াস আল-মনিটর-কে জানান যে, \"কানের ছিদ্র নিয়ে প্রচলিত ধারণার ভিত্তি নেই, কারণ অষ্টাদশ রাজবংশের সমস্ত শাসকই তাদের শাসনকালে দুল পরতেন।\"\nমুখোশটি রঙিন কাচ এবং মূল্যবান রত্ন দিয়ে অলংকৃত, যার মধ্যে রয়েছে রাজপট্ট (চোখের চারপাশ ও ভ্রু), কোয়ার্টজ (চোখ), অবসিডিয়ান (চোখের মণি), কার্নেলিয়ান, অ্যামাজোনাইট, ফিরোজা এবং মিশরীয় ফায়েন্স।\n\n\n=== শিলালিপি ===\n  \nমুখোশের পেছনে ও কাঁধে দশটি উল্লম্ব এবং দুটি অনুভূমিক লাইনে মিশরীয় চিত্রলিপিতে একটি সুরক্ষামূলক মন্ত্র খোদাই করা হয়েছে। এই মন্ত্র প্রথম দেখা যায় মধ্য রাজবংশের সময়, যা তুতানখামুনের আগের ৫০০ বছরের পুরনো, এবং এটি মৃতের গ্রন্থের অধ্যায় ১৫১-তে ব্যবহৃত হয়েছিল।\n\n  \nতোমার ডান চোখ রাতের বাহন (সূর্য দেবতার), তোমার বাঁ চোখ দিনের বাহন, তোমার ভ্রুগুলি হল দেবতাদের এনিয়াড, তোমার কপাল হল আনুবিসের, তোমার ঘাড়ের পশ্চাৎভাগ হল হোরাসের, তোমার চুলের লক হল প্থাহ-সোকারের। (তুমি আছো) ওসাইরিসের (তুতানখামুন) সামনে। সে তোমার মাধ্যমে দেখতে পায়, তুমি তাকে কল্যাণের পথে পরিচালিত করো, তুমি তার জন্য শেঠের অনুসারীদের পরাস্ত করো যাতে সে দেবতাদের এনিয়াডের সামনে তার শত্রুদের পরাভূত করতে পারে, মহান প্রাসাদে, যা হেলিওপলিসে অবস্থিত… ওসাইরিস, উচ্চ মিশরের রাজা নেবখেপেরুরে [তুতানখামুনের সিংহাসন নাম], পরলোকগত, রের দ্বারা জীবনপ্রাপ্ত।\n\nওসাইরিস ছিলেন প্রাচীন মিশরীয় পরলোকের দেবতা। মিশরীয়রা বিশ্বাস করত যে রাজাদের ওসাইরিসের মতো সংরক্ষণ করা হলে তারা মৃতদের রাজ্যে শাসন করতে পারবে। তবে এটি কখনোই সূর্য দেবতার পুরনো উপাসনাকে পুরোপুরি প্রতিস্থাপন করতে পারেনি, যেখানে মৃত রাজাদের পুনর্জীবিত হয়ে সূর্য দেবতা রে-তে পরিণত হওয়ার ধারণা প্রচলিত ছিল। রে-কে স্বর্ণ ও ল্যাপিস লাজুলি দিয়ে তৈরি দেহের অধিকারী বলে মনে করা হতো। পুরাতন ও নতুন বিশ্বাসের এই সংমিশ্রণের ফলে তুতানখামুনের সারকোফাগাস ও সমাধির অভ্যন্তরে বিভিন্ন প্রতীক একসঙ্গে দেখা যায়।\n\n\n=== পুঁতির হার ===\nযদিও প্রদর্শনীর সময় সাধারণত এটি সরিয়ে রাখা হয়, মুখোশের সাথে একটি ত্রিপ্রস্থের সোনার এবং নীল ফায়েন্স চাকতি-পুঁতির হার থাকে, যার শেষ প্রান্তে পদ্ম ফুল এবং উরেয়াস আকারের বন্ধনী রয়েছে।\n\n\n== চিত্রশালা ==\n\n\n== অন্যান্য ফারাওদের অন্ত্যেষ্টি মুখোশ ==\nযদিও তুতানখামেনের অন্ত্যেষ্টি মুখোশ প্রাচীন মিশরের সবচেয়ে বিখ্যাত মুখোশ, তবে আরও কিছু অন্ত্যেষ্টি মুখোশ পাওয়া গেছে, যা সমাধি লুটেরাদের ধ্বংস থেকে বেঁচে গেছে। ডেন, হোর আওইব্র, প্রথম পসুসেনেস, আমেনেমোপ এবং দ্বিতীয় শোশেঙ্কের কবরস্থ মুখোশ অক্ষত অবস্থায় পাওয়া গেছে। এর পাশাপাশি, টেটির লুট করা পিরামিড থেকে তার প্লাস্টারের তৈরি মৃত্যুমুখোশও আবিষ্কৃত হয়েছে।\n\n\n== তথ্যসূত্র ==\n\n\n== Bibliography ==\nBroschat, Katja; Eckmann, Christian (2022). Tutanchamuns Mumienmaske – Chronographie einer Ikone. Monographien des Römisch-Germanischen Zentralmuseums, vol. 162. Mainz: Römisch-Germanisches Zentralmuseum, আইএসবিএন ৯৭৮-৩-৮৮৪৬৭-৩৫৬-০ (monographical study on the scientific and technical aspects of the mask).\nরিভস, নিকোলাস (২০১৫)। \"Tutankhamun's Mask Reconsidered\"।   ওপেনহেইম, অ্যাডেলা; গোয়েলেট, ওগডেন। Bulletin of the Egyptological Seminar। ১৯। Egyptological Seminar of New York। আইএসবিএন 978-0-9816120-2-7। \n\n\n== বহিঃসংযোগ ==\n\nগ্রিফিথ ইনস্টিটিউটে হাওয়ার্ড কার্টারের ডায়েরি"}