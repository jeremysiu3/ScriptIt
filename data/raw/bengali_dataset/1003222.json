{"pageid": 1003222, "title": "জন ব্যারি (সুরকার)", "url": "https://bn.wikipedia.org/wiki?curid=1003222", "content": "জন ব্যারি প্রেন্ডারগাস্ট, ওবিই (৩ নভেম্বর ১৯৩৩ - ৩০ জানুয়ারি ২০১১) একজন ইংরেজ সুরকার ও সঙ্গীত নির্দেশক ছিলেন। তিনি ১৯৬৩ থেকে ১৯৮৭ সাল পর্যন্ত এগারটি জেমস বন্ড চলচ্চিত্রের সুরারোপ করেন এবং এই ধারাবাহিকের প্রথম চলচ্চিত্র ১৯৬২ সালের ডক্টর নো থেকে \"জেমস বন্ড থিম\" গানের সঙ্গীতায়োজন করেন ও এতে কণ্ঠ দেন। তার সুরারোপিত অন্যান্য উল্লেখযোগ্য চলচ্চিত্র হল ড্যান্সেস উইথ উল্‌ভস ও আউট অব আফ্রিকা, দ্য স্কারলেট লেটার, দ্য কটন ক্লাব, দ্য ট্যামারিন্ড সিড, ম্যারি, কুইন অব স্কটস, গেম অব ডেথ এবং ব্রিটিশ টেলিভিশন কাল্ট ধারাবাহিক দ্য পার্সোয়েডার্স!। সঙ্গীতে তার অবদানের জন্য ১৯৯৯ সালে অর্ডার অব দ্য ব্রিটিশ এম্পায়ারের অফিসার খেতাবে ভূষিত করা হয়।\nতিনি তার কাজের জন্য পাঁচটি একাডেমি পুরস্কার অর্জন করেছেন, তন্মধ্যে বর্ন ফ্রি চলচ্চিত্রের জন্য শ্রেষ্ঠ মৌলিক সুর ও শ্রেষ্ঠ মৌলিক গান বিভাগে দুটি পুরস্কার, এবং দ্য লায়ন ইন উইন্টার, ড্যান্সেস উইথ উল্‌ভস ও আউট অব আফ্রিকা চলচ্চিত্রের জন্য শ্রেষ্ঠ মৌলিক সুর বিভাগে তিনটি পুরস্কার। তিনি ড্যান্সেস উইথ উল্‌ভস ও আউট অব আফ্রিকা চলচ্চিত্রের জন্য দুটি গ্র্যামি পুরস্কার, এবং দ্য লায়ন ইন উইন্টার চলচ্চিত্রের জন্য শ্রেষ্ঠ মৌলিক সঙ্গীত বিভাগে বাফটা পুরস্কার অর্জন করেন। এছাড়া তিনি ১০টি গোল্ডেন গ্লোব পুরস্কারের মনোনয়ন লাভ করেন এবং আউট অব আফ্রিকা চলচ্চিত্রের জন্য শ্রেষ্ঠ মৌলিক সুর বিভাগে একটি পুরস্কার অর্জন করেন। তার সুরারোপিত সর্বশেষ চলচ্চিত্র হল এনিগমা (২০০১)।\nতিনি ২০০১ সালে দি আইভর্স একাডেমির ফেলোশিপ এবং ২০০৫ সালে ব্রিটিশ একাডেমি অব ফিল্ম অ্যান্ড টেলিভিশন আর্টসের ফেলোশিপ অর্জন করেন। ব্যারি চারটি বিয়ে করেন এবং তার চার সন্তান ছিল। ১৯৭৫ সালে তিনি মার্কিন যুক্তরাষ্ট্রে পাড়ি জমান এবং ২০১১ সালে আমৃত্যু সেখানে ছিলেন।\n\n\n== প্রারম্ভিক জীবন ==\nজন ব্যারি প্রেন্ডারগাস্ট ১৯৩৩ সালের ৩রা নভেম্বর ইংল্যান্ডের ইয়র্কশায়ারের ইয়র্কে জন্মগ্রহণ করেন। তার মাতা ইংরেজ ও পিতা আইরিশ ছিলেন। তার মাতা ধ্রুপদী পিয়ানোবাদক ছিলেন। তার পিতা জন জাভিয়ার \"জ্যাক\" প্রেন্ডারগাস্ট নির্বাক চলচ্চিত্র যুগের একজন প্রজেক্টশনিস্ট ছিলেন, যিনি পরবর্তীকালে উত্তর ইংল্যান্ডে একাধিক প্রেক্ষাগৃহের মালিক হন। তার পিতার কাজের সূত্র ধরে ব্যারি উত্তর ইংল্যান্ডের বিভিন্ন প্রেক্ষাগৃহের আশেপাশে বেড়ে ওঠেন। তিনি পরবর্তীকালে বলেন যে তার শৈশবের অভিজ্ঞতা তার সঙ্গীতের প্রতি আগ্রহের সৃষ্টি করে। ব্যারি ইয়র্কের সেন্ট পিটার্স স্কুলে পড়াশোনা করেন এবং ইয়র্ক মিনস্টারের অর্গানবাদক ফ্রান্সিস জ্যাকসনের নিকট থেকে সুর সৃষ্টির পাঠ গ্রহণ করেন।\n\n\n== পুরস্কার ও স্বীকৃতি ==\n\n\n== তথ্যসূত্র ==\n\n\n== বহিঃসংযোগ ==\n\nJohn Barry Website\nটেমপ্লেট:Shof\nইন্টারনেট মুভি ডেটাবেজে জন ব্যারি (ইংরেজি)\nফাইন্ড এ গ্রেইভে জন ব্যারি (ইংরেজি)\nAppearance on Desert Island Discs 13 June 1999\nJohn Barry ডিস্কোগ্রাফি মিউজিকব্রেইন্‌জে\nইউটিউবে John Barry Memorial Concert – Remembering Chet\nইউটিউবে John Barry Memorial Concert – The James Bond Theme\nইউটিউবে John Barry Memorial Concert – Goldfinger\nইউটিউবে John Barry Memorial Concert – We Have All The Time in the World\nইউটিউবে John Barry Memorial Concert – Complete Radio Broadcast"}