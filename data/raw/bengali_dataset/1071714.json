{"pageid": 1071714, "title": "আতফুল হাই শিবলী", "url": "https://bn.wikipedia.org/wiki?curid=1071714", "content": "আতফুল হাই শিবলী (১০ ফেব্রুয়ারি ১৯৪৪ - ২৯ ডিসেম্বর ২০২০) একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের (রাবি) ইতিহাস বিভাগের অবসরপ্রাপ্ত অধ্যাপক এবং বিশ্ববিদ্যালয়টির সাবেক উপ-উপাচার্য। তিনি সিলেটে অবস্থিত নর্থ ইস্ট ইউনিভার্সিটি বাংলাদেশ এর উপাচার্য ছিলেন।\n\n\n== প্রারম্ভিক জীবন ==\nশিবলী ১৯৪৪ সালের ১০ ফেব্রুয়ারি হবিগঞ্জের নবীগঞ্জ উপজেলার দিঘলবাক গ্রামে জন্মগ্রহণ করেন। তার বাবা আবদুল হাই রাজশাহী সরকারি কলেজের অধ্যক্ষ ও রাজশাহী শিক্ষা বোর্ডের চেয়ারম্যান ছিলেন।\n\n\n== শিক্ষাজীবন ==\nআতফুল হাই শিবলী রাজশাহী বিশ্ববিদ্যালয়ের ইতিহাস বিভাগ থেকে ১৯৬৩ সালে স্নাতক (সম্মান) এবং ১৯৬৪ সালে স্নাতকোত্তর ডিগ্রি লাভ করেন। তিনি লন্ডন বিশ্ববিদ্যালয়ের স্কুল অব ওরিয়েন্টাল এন্ড আফ্রিকান স্টাডিজ থেকে ১৯৬৯ সালে পিএইচডি ডিগ্রি অর্জন করেন।\n\n\n== কর্মজীবন ==\nআতফুল হাই শিবলী ১৯৬৫ সালে রাজশাহী বিশ্ববিদ্যালয়ের ইতিহাস বিভাগে প্রভাষক হিসেবে যোগদান করেন এবং ১৯৮৩ সালে একই বিভাগের অধ্যাপক হন। ২০০৮ সালে তিনি রাজশাহী বিশ্ববিদ্যালয় থেকে অবসর গ্রহণ করেন।\nদীর্ঘ কর্মজীবনে তিনি রাজশাহী বিশ্ববিদ্যালয়ের উপ-উপাচার্য (১৯৮৯-১৯৯২), ইনস্টিটিউট অব বাংলাদেশ স্টাডিজের (আইবিএস) পরিচালক (১৯৯৭-১৯৯৯), ইতিহাস বিভাগ ও সামরিক বিজ্ঞান বিভাগের সভাপতি, জাতীয় বিশ্ববিদ্যালয়ের ডিন, বিশ্ববিদ্যালয় মঞ্জুরী কমিশনের সদস্য (২০০৮-২০১৪) এবং বরেন্দ্র বিশ্ববিদ্যালয়ের সিন্ডিকেট সদস্যসহ বিভিন্ন গুরুত্বপূর্ণ পদে দায়িত্ব পালন করেন।\nআতফুল হাই শিবলী ২০১৬ থেকে ২০২০ সাল পর্যন্ত সিলেটে অবস্থিত বেসরকারি বিশ্ববিদ্যালয়, নর্থ ইস্ট ইউনিভার্সিটি বাংলাদেশের উপাচার্য হিসেবে দায়িত্ব পালন করেন।\n\n\n== গবেষণাকর্ম ও প্রকাশনা ==\nদেশ-বিদেশের বিভিন্ন জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে। তার প্রকাশনার মধ্যে যৌথভাবে প্রণীত বাংলাদেশের সাংবিধানিক ইতিহাস (১৭৭৩-১৯৭২) বইটি বিশেষভাবে উল্লেখযোগ্য।\n\n\n== সদস্যপদ ==\nশিবলী বিভিন্ন পেশাজীবী সংগঠনের সদস্য ছিলেন। তিনি বাংলাদেশ ইতিহাস সমিতির সভাপতি; ইন্টারন্যাশনাল এসোসিয়েশন অব হিস্টোরিয়ানস অব এশিয়া এর সাধারণ সম্পাদক এবং ইতিহাস এ্যালামনাই এসোসিয়েশন, রাজশাহী বিশ্ববিদ্যালয় এর সভাপতি হিসেবেও দায়িত্ব পালন করেন।\n\n\n== পারিবারিক জীবন ==\nআতফুল হাই শিবলীর স্ত্রী নাজিয়া খাতুন। এই দম্পতির একজন পুত্র সন্তান রয়েছে। নাজিয়া খাতুন সাবেক অর্থমন্ত্রী আবুল মাল আবদুল মুহিত ও পররাষ্ট্রমন্ত্রী এ কে আব্দুল মোমেনের বোন।\n\n\n== মৃত্যু ==\nকরোনাভাইরাসে আক্রান্ত হয়ে চিকিৎসাধীন অবস্থায় ২০২০ সালের ২৯ ডিসেম্বর তিনি মৃত্যুবরণ করেন।\n\n\n== তথ্যসূত্র =="}