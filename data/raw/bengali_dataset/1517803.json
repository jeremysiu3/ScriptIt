{"pageid": 1517803, "title": "তুরস্কে বায়ু শক্তি", "url": "https://bn.wikipedia.org/wiki?curid=1517803", "content": "তুরস্কের বিদ্যুৎ উৎপাদনের প্রায় ১০% আসে বায়ু শক্তি থেকে, যা মূলত পশ্চিমাঞ্চলের এজিয়ান এবং মারমারা অঞ্চলে উৎপন্ন হয় এবং দেশের নবায়নযোগ্য শক্তির একটি বড় অংশ হয়ে উঠছে। ২০২৪ সালের হিসাবে তুরস্কে ১২ গিগাওয়াট (GW) বায়ু টারবাইন রয়েছে। জ্বালানি মন্ত্রণালয় ২০৩৫ সালের মধ্যে প্রায় ৩০ গিগাওয়াট বিদ্যুৎ উৎপাদনের পরিকল্পনা  করছে, যার মধ্যে ৫ গিগাওয়াট সমুদ্র উপকূলীয় অঞ্চল থেকে উৎপাদিত হবে।\nরাষ্ট্রায়ত্ত বিদ্যুৎ উৎপাদন কোম্পানি (ইইউএএস) বাজারের প্রায় ২০% শেয়ার ধারণ করে এবং অনেকগুলি বেসরকারি কোম্পানিও রয়েছে। ২০২২ সালে দৈনিক সর্বোচ্চ ২৫% শেয়ার বায়ু বিদ্যুতের ছিল।\nআমদানি করা কয়লার উপর নির্ভরশীল বিদ্যমান কয়লা বিদ্যুৎ কেন্দ্র পরিচালনার তুলনায় নতুন বায়ু বিদ্যুৎ কেন্দ্র নির্মাণ করা সস্তা। কার্বন ট্র্যাকার দ্বারা করা মডেলিং অনুসারে ২০২৭ সালের মধ্যে নতুন বায়ু বিদ্যুৎ কেন্দ্র স্থাপনের খরচ বিদ্যমান সকল কয়লা বিদ্যুৎ কেন্দ্রের তুলনায় কম হবে।\n\n\n== ইতিহাস ==\n\nপ্রাচীনতম কিছু বায়ুকল ৪০০ বছর আগে পাথর দিয়ে তৈরি করা হয়েছিল। এজিয়ান সাগর থেকে আসা বাতাস ব্যবহার করে এই মিলগুলি ১৯৭০ সাল পর্যন্ত গম পিষে আটা তৈরি করার জন্য ব্যবহৃত হত। বাতাসের দিনগুলোতে একটি মিল এক ঘন্টায় ২০ বস্তা গম (প্রায় ৩২০ কেজি) পিষতে পারত এবং ভুট্টা এবং বার্লিও পিষে ফেলা হত। বোড্রাম উপদ্বীপে এই ঐতিহাসিক বায়ুকলগুলি পর্যটনের জন্য পুনরুদ্ধার করা হচ্ছে। একইভাবে বোজকাদায় দুটি পরিত্যক্ত মিল পুনর্নির্মাণ করা হয়েছে এবং পর্যটকদের প্রদর্শনের জন্য ব্যবহৃত হচ্ছে।\nপ্রথম বায়ু শক্তি কেন্দ্রটি ১৯৯৮ সালে ইজমিরে নির্মিত হয়েছিল। ২০০৬ সালে বায়ু শক্তির স্থাপিত ক্ষমতা ছিল ১৯ মেগাওয়াট (MW), ২০০৭ সালে তা বেড়ে ১৪০ মেগাওয়াটে পৌঁছায় এবং ২০১১ সালে ১,৬০০ মেগাওয়াটেরও বেশি হয়। ২০১০-এর দশকে কার্বন নির্গমন কমানোর জন্য কিছু বায়ুশক্তি ব্যবহার করা হয়েছিল।\n২০১৯ সালে ইজমিরে একটি বায়ুকল কারখানা নির্মান সম্পন্ন হয়। ২০২০ সালে বায়ু শক্তিতে ১.৬ বিলিয়ন ইউরো বিনিয়োগ করা হয়। ২০২০ এর দশকের গোড়ার দিকে হাইব্রিড জেনারেশন প্রযুক্তি আরও জনপ্রিয় হয়ে ওঠে।\n\n\n== বায়ু খামার ==\nতুরস্কে প্রায় ৩০০টি বায়ু খামার রয়েছে যার সবকটিই উপকূলীয়, যেখানে মোট ৪,০০০টির বেশি বায়ুকল স্থাপন করা হয়েছে। ২০২৪ সালের হিসাব অনুযায়ী মোট স্থাপিত ক্ষমতা ১২ গিগাওয়াট এবং ক্ষমতার পরিমাণ প্রায় ৩৩%। তুরস্কের সবচেয়ে বড় বায়ু বিদ্যুৎ উৎপাদনকারী কোম্পানি হল বোরুসান এনবিডব্লিউ এনারজি, যা তুরস্কের বোরুসান এবং জার্মানির বিদ্যুৎ সংস্থা এনার্জির বাডেন-ওয়ার্টেমবার্গের একটি যৌথ উদ্যোগ। লাইসেন্সবিহীন স্থাপনার সর্বোচ্চ শক্তি ৫ মেগাওয়াট। ২০২১ সালে বায়ু বিদ্যুৎ খাতে এক বিলিয়ন ইউরো বিনিয়োগ করা হয় এবং ১.৪ গিগাওয়াট বিদ্যুৎ উৎপাদনের নতুন ক্ষমতা যোগ হয়: তুরস্কে প্রতিটি নতুন টারবাইনের গড় ক্ষমতা ৫ মেগাওয়াটের বেশি, যা উপকূলীয় অন্যান্য ইউরোপীয় দেশগুলির তুলনায় বেশি। ২০২১ সালের হিসাব অনুযায়ী দেশের বৃহত্তম বায়ু খামার হল সোমা, তারপরের অবস্থানে রয়েছে কারাবুরুন।\n\n\n=== আলিয়াগা বায়ু খামার ===\nআলিয়াগা বায়ু খামার হল পশ্চিম তুরস্কের ইজমির প্রদেশের আলিয়াগা জেলার একটি উপকূলীয় বায়ু বিদ্যুৎ কেন্দ্র।\nএই বায়ু খামারটি বিভিন্ন কোম্পানি দ্বারা পরিচালিত চারটি ক্ষেত্র নিয়ে গঠিত। মোট ৮৩টি বায়ু কল রয়েছে, যেগুলোর মোট স্থাপিত ক্ষমতা ১৯৩ মেগাওয়াট।  এ থেকে প্রতি বছর প্রায় ৪৮০ গিগাওয়াট-ঘণ্টা (GWh) বিদ্যুৎ উৎপাদিত হয়।\n\n\n=== বাহচে বায়ু খামার ===\nবাহচে বায়ু খামার বা গোকেদাগ বায়ু খামার হল তুরস্কের পূর্ব ভূমধ্যসাগরীয় অঞ্চলের ওসমানিয়ে প্রদেশের বাহচে জেলার একটি উপকূলীয় বায়ু বিদ্যুৎ কেন্দ্র। এটি ৫৪টি বায়ু কল নিয়ে গঠিত। এটির মোট স্থাপিত ক্ষমতা ১৩৫ মেগাওয়াট। ২০০৯ সালে চালু হওয়ার সময় এটি তুরস্কের বৃহত্তম বায়ু খামার ছিল।\nএই বায়ু খামারের লাইসেন্স ২০০৩ সালে পাওয়া যায় এবং ২০৩৩ সালে এর মেয়াদ শেষ হবে। ২০০৮ সালে এর নির্মাণ কাজ শুরু হয়। এটি ওসমানিয়ে-গাজিয়ান্তেপ মহাসড়ক ডি.৪০০ এর দক্ষিণে বাহচে এবং হাসানবেইলির মধ্যে অবস্থিত এগকচেদাগ পর্বতে নির্মিত হয়েছে। বায়ু খামারটি জোরলু হোল্ডিং-এর একটি সহযোগী প্রতিষ্ঠান রোটার কোম্পানি দ্বারা পরিচালিত হয়। এই বায়ু খামারটি নির্মানে ব্যয় হয়েছিল ২০০ মিলিয়ন ইউরো।\n\n\n=== কান্তা বায়ু খামার ===\nকান্তা বায়ু খামার ২০১৪ সালে নির্মিত একটি বায়ু বিদ্যুৎ কেন্দ্র যা ১৯টি বায়ু কল নিয়ে গঠিত এবং এর মোট স্থাপিত ক্ষমতা ৪৭.৫ মেগাওয়াট। এই বায়ু খামারটি তুরস্কের উত্তর-পশ্চিমে ইস্তানবুল প্রদেশের সিলিভ্রি জেলার কান্তা এলাকায় অবস্থিত।\n২০১১ সালে বোরা উইন্ড এনার্জি কোম্পানি প্রাথমিকভাবে এই বায়ু খামারটি নির্মাণের পরিকল্পনা করেছিল। বয়েডাক এনার্জি কোম্পানি বোরা কোম্পানি অধিগ্রহণ করার পর ২০১২ সালে নির্মাণ কাজ শুরু হয়। ২০১৪ সালের মে মাসে ছয়টি টারবাইন দিয়ে খামারটি উৎপাদন শুরু হয়, যার প্রতিটির উৎপাদন ক্ষমতা ২.৫ মেগাওয়াট। ২০১৪ সালের জুনের শেষ নাগাদ আরও আটটি টারবাইন চালু হয়, যার ফলে মোট স্থাপিত ক্ষমতা ৩৫ মেগাওয়াটে উন্নীত হয়।\n\n\n=== দাগপাজারি বায়ু খামার ===\nদাগপাজারি বায়ু খামার হল একটি বায়ু বিদ্যুৎ কেন্দ্র, যেখানে ১৩টি বায়ু কল রয়েছে। এটি দক্ষিণ তুরস্কের মেরসিন প্রদেশের মুত জেলার তৌরস পর্বতমালার দাগপাজারিতে অবস্থিত। বায়ু খামারটি ২০১২ সালে কার্যক্রম শুরু করে।\n\n\n=== মুত বায়ু খামার ===\n{মুত বায়ু খামার হল একটি বায়ু বিদ্যুৎ কেন্দ্র, যেখানে ১১টি বায়ু টারবাইন রয়েছে। এটি তুরস্কের দক্ষিণে মেরসিন প্রদেশের মুত জেলার ওজলু অঞ্চলের ম্যাগরাস পর্বতে অবস্থিত। বায়ু খামারটি ২০১০ সালে কার্যক্রম শুরু করে।\n\n\n=== শামলি বায়ু খামার ===\nশামলি বায়ু খামার তুরস্কের পশ্চিমাঞ্চলে বালিকেসির প্রদেশের শামলিতে অবস্থিত একটি উপকূলীয় বায়ু বিদ্যুৎ কেন্দ্র।\nএই বায়ু খামারটিতে তিনটি পৃথক ক্ষেত্র নিয়ে গঠিত, যা বিভিন্ন কোম্পানি দ্বারা পরিচালিত হয়। মোট ৯১টি বায়ু টারবাইন রয়েছে, যেগুলো মোট ১৫০ মেগাওয়াট বিদ্যুৎ উৎপাদন করে এবং বছরে প্রায় ৩৭৫ গিগাওয়াট ঘন্টা বিদ্যুৎ উৎপাদন করে।\n\n\n=== সোমা বায়ু খামার ===\nসোমা বায়ু খামার হল তুরস্কের উত্তর-পশ্চিম এজিয়ান অঞ্চলের মানিসা প্রদেশের সোমায় অবস্থিত একটি উপকূলীয় বায়ু বিদ্যুৎ কেন্দ্র। এটি দুটি পর্যায়ে নির্মিত হয় এবং মোট ১১৯টি বায়ু টারবাইন নিয়ে গঠিত, যার স্থাপিত উৎপাদন ক্ষমতা ১৪০ মেগাওয়াট। এটি তুরস্কের অন্যতম বৃহৎ বায়ু খামার।\nবিশাল পাহাড়ি ভূখণ্ড জুড়ে বিস্তৃত এই বায়ু খামারটি ১২৩ বর্গকিলোমিটার (৪৭ বর্গ মাইল) এলাকা জুড়ে বিস্তৃত। এই বায়ু খামারটি পোলাত এনার্জি দ্বারা নির্মিত ও পরিচালিত হয়, যা পোলাত হোল্ডিং এবং ফরাসি কোম্পানি ইডিএফ এনার্জিজ নুভেলেস-এর একটি যৌথ উদ্যোগ। পোলাত হোল্ডিং এর মালিক হলেন গালাতাসারাই এস.কে..-এর প্রাক্তন সভাপতি আদনান পোলাত।\n\n\n=== পরিকল্পিত এবং নির্মাণাধীন বায়ু খামার ===\n২০২২ সালে মোট ৮৫০ মেগাওয়াট ক্ষমতাসম্পন্ন ২০টি বায়ু খামারের জন্য চুক্তি নিলামে দেওয়া হয়, যেখানে বিদ্যুতের মূল্য প্রতি মেগাওয়াট-ঘণ্টা (MWh) ৪০৮ লিরা (২৪ মার্কিন ডলার/২২ ইউরো) থেকে ৭৭৮ লিরার মধ্যে ছিল। তবে ২০২৩ সালের মধ্যে ২০ গিগাওয়াটের সরকারি লক্ষ্য পূরণ হয়নি। সরকার ২০২৩ সালে সরকার একটি দীর্ঘমেয়াদী জাতীয় জ্বালানি পরিকল্পনা প্রকাশ করে যেখানে ২০৩৫ সালের মধ্যে প্রায় ৩০ গিগাওয়াট বায়ু বিদ্যুৎ উৎপাদনের লক্ষ্যমাত্রা নির্ধারণ করা হয়েছে।\n\n\n=== উপকূলীয় বায়ুপ্রবাহের সম্ভাবনা ===\nতুরস্কের জ্বালানি মন্ত্রণালয় অনুমান করেছে যে ৫০ মিটার উচ্চতায় ৭.৫ মিটার/সেকেন্ডের বেশি বাতাসের গতিবেগযুক্ত স্থানে সমুদ্র উপকূলে ৪৮ গিগাওয়াট (GW) উইন্ড পাওয়ারের সম্ভাবনা রয়েছে। এই অনুমান করা হয়েছে ৫ মেগাওয়াট (MW) ক্ষমতাসম্পন্ন টারবাইন ভিত্তিতে। তুরস্কের উত্তর-পশ্চিমে বাতাস সবচেয়ে বেশি, সেখানে ৫০ মিটার উচ্চতায় গড় বাতাসের গতিবেগ প্রায় ৭ মিটার/সেকেন্ড থাকে। ফলে সবচেয়ে বেশি বায়ু খামার এই অঞ্চলে অবস্থিত। পশ্চিম তুরস্কের পর্বতমালা উপকূলের সমকোণে অবস্থিত, যা বাতাসকে সহজে অভ্যন্তরীণ অঞ্চলে প্রবাহিত হতে সাহায্য করে। এছাড়াও উত্তর-পশ্চিমাঞ্চলে বিদ্যুতের চাহিদা তুলনামূলক বেশি, তাই তুরস্কের অন্যান্য অংশে বায়ু খামারের সংখ্যা তুলনামূলকভাবে কম।\nতুরস্কে বোজকাদা এবং গোকসিয়াদার বাতাসপ্রবণ দ্বীপপুঞ্জ থেকে ইস্তাম্বুলের সাথে একটি উচ্চ-ভোল্টেজের সরাসরি বিদ্যুৎ সংযোগ স্থাপনের পরামর্শ দেওয়া হয়েছে। গ্রিড-বহির্ভূত শূন্য-শক্তিসম্পন্ন একটি ঘরের জন্য সৌরশক্তি এবং ব্যাটারি সমন্বিত একটি দ্বীপযুক্ত হাইব্রিড সিস্টেম স্থাপনের পরামর্শ দেওয়া হয়েছে। বিদ্যুৎ উৎপাদনের রাজনীতি মূলত বিদ্যুতের মূল্যের উপর নির্ভরশী, বিশেষ করে বায়ু শক্তি নিয়ে খুব বেশি রাজনৈতিক বিতর্ক নেই। সাধারণভাবে জনসাধারণ বায়ু শক্তিকে সমর্থন করে, যদিও কিছু ক্ষেত্রে স্থানীয় জনগণ পর্যাপ্ত পরামর্শের অভাবের অভিযোগ করে থাকে।\n\n\n=== সমুদ্রতীরাতিক্রান্ত বায়ুপ্রবাহের সম্ভাবনা ===\nপ্রযুক্তিগত সম্ভাবনা হল ১২ গিগাওয়াট স্থির এবং ৬৩ গিগাওয়াট ভাসমান টারবাইন। সমুদ্রতীরাতিক্রান্ত বায়ু শক্তি পরিকল্পনার জন্য ডেনমার্কের সাথে সহযোগিতা রয়েছে। মারমারা সাগরকে সবচেয়ে উপযোগী এলাকা হিসেবে বিবেচনা করা হয়, তবে কৃষ্ণ সাগর এবং চানাক্কালে সংলগ্ন এজিয়ান সাগরও সম্ভাব্য স্থান হিসেবে চিহ্নিত হয়েছে। অনেক উপকূলের কাছাকাছি গভীরতা দ্রুত বৃদ্ধি পাওয়ায় ভাসমান টারবাইন মডেলিং করা হয়েছে। ২০২২ সালের এক গবেষণায় গ্রিড সংযোগ নীতিমালার উন্নতির প্রয়োজনীয়তা তুলে ধরা হয়েছে, বিশেষ করে \"সক্রিয় শক্তি নিয়ন্ত্রণ ও ফ্রিকোয়েন্সি নিয়ন্ত্রণ, প্রতিক্রিয়াশীল শক্তি নিয়ন্ত্রণ ও ভোল্টেজ নিয়ন্ত্রণ, এবং ভোল্টেজ রাইড-থ্রু সক্ষমতা সম্পর্কে বিস্তারিতভাবে নির্দিষ্ট করার সুপারিশ করা হয়েছে\"।\nবান্দিরমা, কারাবিগা, বোজকাদা এবং গেলিবোলু উপকূলের কাছাকাছি এলাকাগুলিকে নবায়নযোগ্য জ্বালানি সম্পদ অঞ্চল (ওয়াইইকেএ) হিসেবে বিবেচনা করা হচ্ছে। ২০২৩ সালে শুরা এনার্জি সেন্টার দরপত্র প্রক্রিয়ার জন্য বেশ কয়েকটি সুপারিশ করেছে।\n\n\n== পরিবেশগত প্রভাব ==\nবিশ্বব্যাপী গুরুত্বপূর্ণ পাখির অভিবাসন রুটে (ইস্তাম্বুল প্রণালী, চানাক্কালে প্রণালী, হাতায়ের বেলেন, আর্তভিনের বোরক্কার মতো গুরুত্বপূর্ণ অভিবাসন সংকীর্ণ স্থানসমূহ) বায়ু খামার নিষিদ্ধ। এই রুটগুলির মধ্যে কিছু উচ্চ বায়ু গতি এলাকায় অবস্থিত। প্রতি বছর গড়ে প্রতিটি টারবাইনের কারণে এক বা দুটি পাখি মারা যায় বলে অনুমান করা হয়, বেশিরভাগই ছোট এবং মাঝারি আকারের পাখি। তবে গবেষণায় দেখা গেছে যে পাখির সংখ্যা বা টারবাইনগুলির কাছে উড়ন্ত পাখির সংখ্যা মৃত্যুর সাথে সম্পর্কিত ছিল না। পরিবেশগত প্রভাব প্রতিবেদনগুলি ৫০ মেগাওয়াটের বেশি শক্তির বায়ু খামারের জন্য আরও কঠোর।\nযেহেতু বায়ু শক্তির খামারগুলি তুলনামূলকভাবে নতুন এবং এগুলি ২৫ বছর ধরে চালানোর অনুমান করা হয়, তাদের জীবনচক্রের পরিবেশগত প্রভাব, যেমন বিভিন্ন ধাতুর কত শতাংশ পুনর্ব্যবহৃত হবে তা এখনও সঠিকভাবে জানা যায়নি। তবে যেহেতু তাদের উৎপাদিত বিদ্যুৎ কয়লা এবং গ্যাসচালিত বিদ্যুৎকেন্দ্রগুলির বিদ্যুৎ প্রতিস্থাপন করছে, এটি নিশ্চিত যে তারা পরিবেশের জন্য সামগ্রিকভাবে ভালো, কারণ এটি তুরস্কের গ্রীনহাউস গ্যাস (GHG) নির্গমন সীমিত করতে সাহায্য করছে। জীবনচক্রের GHG নির্গমন আনুমানিক ১৫ গ্রাম CO২eq/kWh হিসেবে হিসাব করা হয়েছে (যেখানে জীবাশ্ম জ্বালানি শক্তি শত শত গ্রাম CO২ eq./kWh নির্গমন করে)।\n\n\n== অর্থনীতি ==\nতুর্কি বায়ু শক্তি সমিতি ২০২১ সালে জানায় যে, এই খাতে সরাসরি ২০ হাজারেরও বেশি মানুষে কর্মসংস্থান হয়েছে। থিঙ্ক ট্যাংক এম্বারের ২০২২ সালের মে মাসের এক প্রতিবেদনে উল্লেখ করা হয় যে পূর্ববর্তী ১২ মাসে বায়ু ও সৌর শক্তি ব্যবহারের কারণে গ্যাস আমদানিতে ৭ বিলিয়ন ডলার সাশ্রয় হয়েছে।\n\n\n=== ফিড-ইন ট্যারিফ ===\n২০০৫ সাল থেকে তুরস্কে লিরাভিত্তিক ফিড-ইন ট্যারিফ চালু ছিল, তবে এটি বাজারে খুব বেশি গ্রহণযোগ্যতা পায়নি। ২০১১ থেকে ২০২০ পর্যন্ত এটি ডলারে  মূল্যায়িত হওয়ার পর নতুন নিয়মসহ পুনরায় লিরাভিত্তিক করা হয়। ফিড-ইন ট্যারিফ ১০ বছরের জন্য প্রযোজ্য। দেশীয় উপাদান সামগ্রী ব্যবহারের ক্ষেত্রে অতিরিক্ত অর্থপ্রদান করা হয়।\n\n\n=== নিলাম ===\n\n২০১৭ সালে জ্বালানি ও প্রাকৃতিক সম্পদ মন্ত্রণালয় ১ বিলিয়ন মার্কিন ডলারের একটি বায়ু শক্তি বিনিয়োগ প্রকল্প চালু করে এবং দরপত্র আহ্বান করে। YEKA শীর্ষক এ প্রকল্পের আওতায় দেশের পাঁচটি ভিন্ন অঞ্চলে মোট ১ গিগাওয়াট বিদ্যুৎ উৎপাদন ক্ষমতাসম্পন্ন বায়ু বিদ্যুৎকেন্দ্র স্থাপনের পরিকল্পনা করা হয়, যা বছরে কমপক্ষে ৩ টেরাওয়াট-ঘণ্টা বিদ্যুৎ উৎপাদন করতে সক্ষম হবে। এটি তুরস্কের মোট বিদ্যুৎ উৎপাদনের অতিরিক্ত ১% সরবরাহ করবে।\nজার্মান-তুর্কি কনসোর্টিয়াম সিমেন্স-টার্কারলার-ক্যালিয়ন সর্বনিম্ন দর হিসেবে প্রতি মেগাওয়াট-ঘণ্টার জন্য ৩৪.৮ মার্কিন ডলার প্রস্তাব করে। এই কনসোর্টিয়াম দশ বছর ধরে বায়ু টারবাইনের ব্লেড, জেনারেটর নকশা, উপাদান প্রযুক্তি ও উৎপাদন কৌশল, সফটওয়্যার এবং উদ্ভাবনী গিয়ারবক্স সম্পর্কিত গবেষণা ও উন্নয়ন কার্যক্রম পরিচালনা করছে। গবেষণা ও উন্নয়ন কার্যক্রমে পঞ্চাশজন প্রযুক্তিগত বিশেষজ্ঞ কাজ করছে, যাদের ৮০% তুর্কি প্রকৌশলী। এ কার্যক্রমের জন্য বার্ষিক ৫ মিলিয়ন মার্কিন ডলারের বাজেট নির্ধারণ করা হয়েছে।\n২০১৯ সালে তুরস্কের পশ্চিম উপকূলবর্তী প্রদেশ বালিকেসির, চানাক্কালে, আইদিন এবং মুগলায় চারটি সমান ক্ষমতাসম্পন্ন প্রকল্পের জন্য দ্বিতীয় ১ গিগাওয়াটের দরপত্র আহ্বান করা হয়। একই বছরে ইউরোপীয় পুনর্গঠন ও উন্নয়ন ব্যাংক তুরস্কে বায়ু ও সৌরবিদ্যুৎ খাতে ১০০ মিলিয়ন মার্কিন ডলার বিনিয়োগ করে। ২০২০ সালের নিলামে বিদ্যুতের দাম ছিল প্রতি মেগাওয়াট-ঘণ্টার জন্য প্রায় ৪০ মার্কিন ডলার। গবেষণা প্রতিষ্ঠান থিঙ্ক ট্যাঙ্ক এম্বার মনে করে তুরস্কের জ্বালানি নীতিতে পরিবর্তন আনা উচিত এবং আরও বেশি পরিমাণে সৌর ও বায়ু শক্তির জন্য দরপত্র আহ্বান করা উচিত।\n২০২২ সালের এপ্রিল থেকে বায়ুশক্তির মতো স্বল্প ব্যয়যুক্ত বিদ্যুৎ উৎপাদনকারীদের পাইকারি মূল্যসীমা নির্ধারণ করা হয়েছে (যা অনিবন্ধিত ও ফিটি-এর আওতাভুক্ত উৎপাদনকারীদের ক্ষেত্রে প্রযোজ্য নয়)। একে এক ধরনের অপ্রত্যাশিত মুনাফা কর হিসেবে বিবেচনা করা যেতে পারে। ২০২২ সাল পর্যন্ত এটি স্পষ্ট নয় যে এই অর্থ সাধারণ কর হিসেবে ব্যবহৃত হবে নাকি উচ্চ ব্যয়সম্পন্ন গ্যাসচালিত বিদ্যুৎ উৎপাদনকারীদের ভর্তুকি দেওয়ার জন্য বরাদ্দ করা হবে।\nমার্চেন্ট প্রকল্পগুলি নেতিবাচক দরপত্রের (অর্থাৎ কোম্পানিগুলি লাইসেন্সের জন্য সরকারকে অর্থ প্রদান করে) লাইসেন্স জিতেছে এবং ২০২০-এর দশকের মাঝামাঝি সময়ে চালু হওয়ার প্রত্যাশা করা হচ্ছে।\n\n\n=== উৎপাদন ===\nসিমেন্স স্থানীয়ভাবে নেসেল উৎপাদন করে, তবে অধিকাংশ বায়ু টারবাইন আমদানি করা হয়। সরবরাহ শৃঙ্খলের অর্ধেকেরও বেশি স্থানীয়, যা প্রায় ৮০টি কোম্পানি দ্বারা পরিচালিত হয়। এটি অনুমান করা হয়েছে যে বায়ু শক্তির মাধ্যমে পানির তড়িৎ বিশ্লেষণের মাধ্যমে প্রায় ২৪০ মিলিয়ন টন সবুজ হাইড্রোজেন উৎপাদন করার সম্ভাবনা রয়েছে।\n\n\n== আরও দেখুন ==\nজ্বালানি আইন\nতুরস্কে জ্বালানি#নীতি ও প্রবিধান\n\n\n== বহিঃ সংযোগ ==\nতুর্কি বায়ু শক্তি সমিতি\nতুরস্কে বায়ুশক্তির হালনাগাদ পরিসংখ্যান\n\n\n== তথ্যসূত্র =="}