{"pageid": 1476282, "title": "হজরত শাহজালাল আন্তর্জাতিক বিমানবন্দর পথচারী আন্ডারপাস", "url": "https://bn.wikipedia.org/wiki?curid=1476282", "content": "হযরত শাহজাল আন্তর্জাতিক বিমানবন্দর পথচারী আন্ডারপাস হলো বাংলাদেশের ঢাকায় অবস্থিত একটি নির্মাণাধীন পথচারী আন্ডারপাস।\n\n\n== পটভূমি ==\n২০১২ সালে হযরত শাহজালাল আন্তর্জাতিক বিমানবন্দর ও ঢাকা বিমানবন্দর রেলওয়ে স্টেশনকে সংযুক্তকারী বিমানবন্দর সড়কে ঢাকা বিআরটি নির্মাণ প্রকল্প শুরু হয়। পশ্চিম দিকে বিমানবন্দর এবং পূর্ব দিকে রেলস্টেশনের দিকে ও রাস্তার পাশে শহরতলির আশকোনাতে সড়ক পার হয়ে যাওয়ার সময় দুর্ঘটনা ঘটে। ২০১৪ সালে তৎকালীন প্রধানমন্ত্রী শেখ হাসিনা রেলওয়ে স্টেশন ও বিমানবন্দরকে সংযুক্তকারী একটি পথচারী আন্ডারপাস নির্মাণের একটি চলমান পরিকল্পনার কথা ঘোষণা করেন। ২০১৭ সালে জাতীয় অর্থনৈতিক পরিষদের নির্বাহী কমিটির এক বৈঠকে তৎকালীন প্রধানমন্ত্রী মন্তব্য করেন যে হজযাত্রী এবং সাধারণ যাত্রীদের বিমানবন্দরে যাতায়াত সহজতর করতে পারলে দুর্ঘটনা ও অনাকাঙ্ক্ষিত ঘটনা হ্রাস পাবে। এজন্য তিনি সেখানে দুটি পৃথক সুড়ঙ্গ নির্মাণের প্রস্তাব দেন। তখন সড়ক পরিবহন ও মহাসড়ক বিভাগের তৎকালীন সচিব এম এ এন সিদ্দিক প্রস্তাবিত স্থানে প্রস্তাবিত সুড়ঙ্গ নির্মাণের জন্য রেল মন্ত্রণালয়ের জমি ব্যবহারের অনুমতি পাওয়া গেছে বলে প্রধানমন্ত্রীকে জানান। ২০১৮ সালে হাসিনা আন্ডারপাসটি নির্মাণের নির্দেশ দেন। ২০১৯ সালে সড়ক পরিবহন ও মহাসড়ক বিভাগ জানায় যে সরকার এই ঘটনাগুলো কমাতে তারা \"একটি সমন্বিত পথচারী আন্ডারপাস\" নির্মাণের পরিকল্পনা করছে। একই বছরের সেপ্টেম্বরে এর বিস্তারিত নকশা সম্পন্ন করার ঘোষণা দেওয়া হয়। একই বছরের ২০ ফেব্রুয়ারিতে প্রস্তাবিত কাঠামোর এ্যালাইনমেন্ট নির্দিষ্ট করার জন্য একটি কমিটি গঠন করা হয়েছিল। কমিটি চার দিন পর এ্যালাইনমেন্ট চূড়ান্ত করে।\nবিমানবন্দরের দুটি টার্মিনাল, রেলওয়ে স্টেশন, কাওলার প্রস্তাবিত মেট্রো স্টেশন, বিমানবন্দর এলাকায় প্রস্তাবিত বিআরটি স্টেশন এবং আশকোনার হাজী ক্যাম্পকে প্রস্তাবিত আন্ডারপাসের মাধ্যমে সংযুক্ত করার সিদ্ধান্ত নেওয়া হয়। এটি নির্মাণের জন্য ২৭ ডিসেম্বর ২০২০ তারিখের সময়সীমা নির্দিষ্ট করে দরপত্র আহ্বান করা হয়। কিন্তু নির্মাণের জন্য প্রয়োজনীয় জমির জন্য সরকারি কর্তৃপক্ষ সড়ক ও জনপথ অধিদপ্তর, বাংলাদেশ বেসামরিক বিমান চলাচল কর্তৃপক্ষ ও বাংলাদেশ রেলওয়ের কাছ থেকে হস্তান্তরপত্র না পাওয়ায় নির্ধারিত সময়ের আগেই দরপত্র বাতিল করা হয়। দ্য বিজনেস স্ট্যান্ডার্ডের একটি প্রতিবেদন অনুযায়ী প্রস্তাবিত পথচারী আন্ডারপাসটি ৬২০ মিটার দৈর্ঘ্যের ও ৪.৩ মিটার হওয়ার কথা ছিল। প্রথমে এর প্রস্তাবিত বাজেট ৳৪২০.৮৯ কোটি ছিল।\n২০২১ সালে সরকারি–বেসরকারি অংশীদারিত্ব সম্পর্কিত প্রকল্পগুলোর জন্য অনুষ্ঠিত সরকারের একটি সভায় প্রকাশ করা হয়েছিল যে আন্ডারপাসটি নির্মাণের জন্য জমির প্রাপ্যতা ঢাকা বিআরটির জন্য অনিশ্চিত হয়ে পড়েছে, সমাধানের জন্য একটি বিশদ জরিপের প্রয়োজনীয়তা উল্লেখ করা হয়েছিল।\nআন্ডারপাসের প্রস্তাবিত স্থানে ঢাকা এলিভেটেড এক্সপ্রেসওয়ে সহ বিভিন্ন কর্তৃপক্ষের একাধিক নির্মাণ প্রকল্প চলমান থাকায় আন্ডারপাসের সাথে অন্যান্য প্রকল্পের সমন্বয়ের বিষয়ে আলোচনার জন্য ঢাকা পরিবহন সমন্বয় কর্তৃপক্ষের নেতৃত্বে দায়িত্বশীল কর্তৃপক্ষগুলোর একটি সভা ৪ জুলাই ২০২২ সালে অনুষ্ঠিত হয়। ২০২২ সালের সেপ্টেম্বর বা অক্টোবরের মধ্যে বাংলাদেশ সেনাবাহিনী ২৪তম ইঞ্জিনিয়ার ব্রিগেড প্রস্তাবিত পথচারী আন্ডারপাসের সম্ভাব্যতা অধ্যয়ন শেষ করার জন্য দায়বদ্ধ ছিল। এছাড়া জেপিজেড কনসাল্টিং বাংলাদেশ লিমিটেডও প্রকল্পটির সম্ভাব্যতা যাচাইয়ের সাথে জড়িত ছিল।\n২০২৩ সালে জানা গিয়েছিল যে প্রস্তাবিত আন্ডারপাসটি ১.০৭ কিলোমিটার দীর্ঘ হবে এবং এটি বিমানবন্দরের দুটি টার্মিনালের পাশাপাশি নির্মাণাধীন তৃতীয় টার্মিনালকে সংযুক্ত করবে। এর নির্মাণব্যয় ৳১১৮৩.৮৭ কোটি ধরা হয়েছিল। ২২ ফেব্রুয়ারি ২০২৩ সালে যখন আন্ডারপাসের নকশা শেখ হাসিনাকে দেখানো হয়েছিল তখন তিনি তার সন্তুষ্টি প্রকাশ করে বলেছিলেন যে নির্মাণ প্রকল্পটিতে যা যা প্রয়োজন তার সব রয়েছে। নির্মাণের পর এটি হবে দেশের বৃহত্তম পথচারী আন্ডারপাস।\n\n\n== নির্মাণ ==\n২০ জুন ২০২৩ সালে পথচারী আন্ডারপাসের নির্মাণ প্রকল্পটি অনুমোদিত হয় যা ২০২৫ সালের জুনের মধ্যে শেষ হওয়ার কথা রয়েছে। পরিকল্পনায় আন্ডারপাসের জন্য ৯টি প্রবেশপথ ও প্রস্থানের কথা বলা হয়েছে। শীতাতপ নিয়ন্ত্রিত আন্ডারপাসে লিফট, এস্কেলেটর ও ট্রাভেলার সুবিধা থাকবে বলে আশা করা হচ্ছে। ২০২৩–২০২৪ অর্থবছরের জন্য নির্মাণ ব্যয় হিসাবে ৳৫৫০ কোটি চাওয়া হয়েছিল। তবে টাকার জন্য আবেদন মঞ্জুর করা হলেও তা তাৎক্ষণিক পাওয়া যাবে না বলে জানানো হয়। সেজন্য নির্মাণকাজ শেষ হতে বিলম্ব হতে পারে বলে বিশেষজ্ঞরা মনে করছেন।\n২৪তম ইঞ্জিনিয়ার ব্রিগেডকে প্রস্তাবিত আন্ডারপাস নির্মাণের দায়িত্ব দেওয়া হয় ও ২০২৩ সালের ডিসেম্বরে নির্মাণ শুরু হয় যা সম্পূর্ণরূপে সরকার দ্বারা অর্থায়ন করা হবে।\n৩ জুলাই ২০২৪ সালে নির্মাণকাজের জন্য বিমানবন্দর–দক্ষিণখান সড়কের রেলওয়ে স্টেশন থেকে হজ ক্যাম্প পর্যন্ত অংশটি ৩১ অক্টোবর ২০২৪ সাল বন্ধ রাখার সিদ্ধান্ত নেওয়া হয়েছিল।\n\n\n== তথ্যসূত্র =="}