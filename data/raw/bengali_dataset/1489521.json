{"pageid": 1489521, "title": "অমর মহল", "url": "https://bn.wikipedia.org/wiki?curid=1489521", "content": "'অমর মহল বা \"অমর মহল প্রাসাদ হল ভারতের জম্মু ও কাশ্মীর রাজ্যের জম্মুতে অবস্থিত একটি প্রাসাদ। প্রাসাদটি বর্তমানে জাদুঘরে ও লাইব্রেরিতে - 'অমর মহল মিউজিয়াম অ্যান্ড লাইব্রেরি' তে রূপান্তরিত হয়েছে। ডোগরা মহারাজা অমর সিং, ঊনবিংশ শতাব্দীতে একজন ফরাসি স্থপতি ‘ফরাসি-চেটু’ স্থাপত্য শৈলীতে নির্মাণ করান।  অমর সিং এর কনিষ্ঠ পুত্র তথা জম্মু ও কাশ্মীর (দেশীয় রাজ্যের) মহারাজা হরি সিং এবং মহারাণী তারা দেবীর উত্তরাধিকারী করণ সিং প্রাসাদটিকে জাদুঘর হিসাবে ব্যবহারের জন্য হরি-তারা চ্যারিটেবল ট্রাস্টকে দান করেন।  জাদুঘরে ১২০ কিলোগ্রাম ওজনের একটি সোনার সিংহাসন, একটি পাহাড়ি চিত্রশিল্প , কাংরা চিত্রশিল্পের পেইন্টিং , পঁচিশ হাজার প্রাচীন গ্রন্থের সংগ্রহ সম্বলিত লাইব্রেরিসহ অনেক বিরল শিল্প সংগ্রহ  এবং রাজ পরিবারের নানা প্রতিকৃতির বিশাল সংগ্রহ প্রদর্শনীর জন্য রক্ষিত আছে। \nপ্রাসাদটি জম্মু ও কাশ্মীর (দেশীয় রাজ্যের) তথা ডোগরা রাজবংশের শেষ মহারাজা হরি সিং-এর সরকারি বাসভবন ছিল।\n\n\n== ভূগোল ==\nঅমর মহল জম্মুর তাওয়াই নদীর ডান তীরের এক বাঁকে অবস্থিত। তাওয়াই নদীকে অনেক সময় ‘সূর্যপুত্রী (হিন্দিতে সূর্যদেবের কন‍্যা) তাওয়াই’ বলা হয়ে থাকে। রাজার আমলে  দেশীয় রাজ‍্যের শহর জম্মু , দুর্গ, প্রাসাদ এবং মন্দিরের জন্যও বিখ্যাত ছিল। নদীর বাম তীরে মহল তথা প্রাসাদের উত্তরে  শিবালিক পর্বতশ্রেণির দৃশ্য অতীব মনোরম, যার মাঝখানে প্রবাহিত তাওয়াই নদী উপত্যকার পরিবেশ স্বাস্থ্যকর রাখে। কাশ্মীরের রাস্তায় শহরের কেন্দ্রস্থলে, এখানকার হেরিটেজ হোটেল, হরি নিবাস প্যালেস হোটেলের পাশেই অবস্থিত । \n\n\n== ইতিহাস ==\n১৮৬২ খ্রিস্টাব্দে অমর মহল প্রাসাদটির নকশা তৈরি করেন একজন ফরাসি স্থপতি। কিন্তু প্রসাদটির নির্মাণ কাজ শেষ হয় ১৮৯০ এর দশকে। প্রয়াত মহারাজা হরি সিং ( রাজা অমর সিং এর কনিষ্ঠ পুত্র) এর স্ত্রী মহারাণী তারা দেবীর ১৯৬৭ খ্রিস্টাব্দে মৃত‍্যুর আগে পর্যন্ত তিনি এই প্রাসাদে বসবাস করতেন। পরবর্তীকালে তাদের পুত্র করণ সিং এবং তার স্ত্রী যশোরাজ‍্য লক্ষ্মী প্রাসাদটিকে একটি জাদুঘরে রূপান্তরিত করেন এবং দুষ্প্রাপ‍্য গ্রন্থ ও শিল্পকর্ম রাখার জন‍্য একটি লাইব্রেরির তৈরির পরিকল্পনা করেন। শিল্প প্রতিভার উৎসাহদানে, ভারতীয় শিল্পের প্রসারে চারকলা কেন্দ্র প্রতিষ্ঠাসহ অন্যান্য প্রতিষ্ঠানের সঙ্গে সহযোগিতা গড়ে তুলতে প্রসাদের সম্পত্তি “হরি-তারা চ‍্যারিটেবল ট্রাস্ট” গঠন করে হস্তান্তর করেন। জম্মু  দেশীয় রাজ্যের শাসক করণ সিং স্বেচ্ছায় সরকারের কাছ থেকে প্রাপ্য রাজন্য ভাতা পিতামাতার স্মরণে ব্যবহার করেন।\nভারতের তৎকালীন প্রধানমন্ত্রী ইন্দিরা গান্ধী ১৯৭৫ খ্রিস্টাব্দের ১৩ এপ্রিল জাদুঘরটির উদ্বোধন করেন। প্রস্তাবিত উদ্দেশ্যগুলিকে সার্থক করে তুলতে, জাদুঘরে গাইডের সহায়তায় শিক্ষামূলক ভ্রমণ, বই পাঠের ব্যবস্থা, চলচ্চিত্র প্রদর্শন, শখের ক্লাশের ব্যবস্থাসহ নানা ওয়ার্কশপ, প্রদর্শনীর নিয়মিত ট্রাস্টের ব্যবস্থাপনায় আয়োজিত হয়। আঠারো শতকের দ্বিতীয়ার্ধে জম্মুর ডোগড়া-পাহাড়ি চিত্রশিল্প এবং  হিমাচল প্রদেশের কাংরা স্কুল অফ আর্টের চিত্রশিল্প]] জাদুঘরে প্রদর্শনীর মধ্যে রেখে করণ সিং চেয়েছিলেন এর মাধ্যমেই যে কাউকেই তার নিজস্ব আভা ও নীতিতে আকর্ষণীয় ক্ষুদ্র জগতে নিয়ে আসা।\n\n\n== স্থাপত্য ==\n\nতাওয়াই নদীর উপত্যকায় এটি ছোট টিলার উপরে এক মনোরম পরিবেশে লাল ইট আর লাল বলে পাথরে নির্মিত হয়েছে প্রাসাদটি। ইউরোপীয় প্রাসাদ শৈলীতে নির্মিত প্রাসাদটির ঢালু ছাদ যার মধ্য রয়েছে বুরুজ আর লম্বা টাওয়ার।  রাজা অমর সিং আমলে এটি ছিল জম্মুর সবচেয়ে উঁচু ভবন।  সুন্দর প্রাসাদটির তিন দিকের দীর্ঘপথে কাঠের কাঠামো কলামগুলি ঢালু টিনের ছাদে আবৃত। প্রাসাদ ভবনের প্রথম তলায় ফ্রেঞ্চ জানালা যুক্ত বারান্দা রয়েছে। উপরের তলার জানালাগুলি ত্রিভুজার ধ্রুপদী গ্রীক স্থাপত্য শৈলীতে অলঙ্কৃত। \n\n\n== গ্যালারি =="}