{"pageid": 1170045, "title": "ফাবিও এনরিকে তাভারেস", "url": "https://bn.wikipedia.org/wiki?curid=1170045", "content": "ফাবিও এনরিকে তাভারেস (পর্তুগিজ: Fábio Henrique Tavares; জন্ম: ২৩ অক্টোবর ১৯৯৩; ফাবিনিয়ো নামে সুপরিচিত) হলেন একজন ব্রাজিলীয় পেশাদার ফুটবল খেলোয়াড়। তিনি বর্তমানে ইংরেজ ক্লাব লিভারপুল এবং ব্রাজিল জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় রক্ষণভাগের খেলোয়াড় এবং ডান পার্শ্বীয় মধ্যমাঠের খেলোয়াড় হিসেবে খেলেন।\nব্রাজিলীয় ফুটবল ক্লাব ফ্লুমিনেন্সের যুব পর্যায়ের হয়ে খেলার মাধ্যমে ফাবিনিয়ো ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১২ সালে, ব্রাজিলীয় ক্লাব ফ্লুমিনেন্সের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ফ্লুমিনেন্সের হয়ে এক মৌসুম অতিবাহিত করার পর তিনটি ক্লাবের হয়ে ধারে খেলার পর ২০১৫–১৬ মৌসুমে তিনি প্রায় ৬ মিলিয়ন ইউরোর বিনিময়ে ফরাসি ক্লাব মোনাকোয় যোগদান করেছেন। মোনাকোর হয়ে তার দ্বিতীয় মৌসুমে তিনি লিওনার্দো জারদিমের অধীনে ২০১৬–১৭ লিগ ১-এর শিরোপা জয়লাভ করেছেন। মোনাকোয় তিন মৌসুম অতিবাহিত করার পর প্রায় ৩৯ মিলিয়ন ইউরোর বিনিময়ে ইংরেজ ক্লাব লিভারপুলের সাথে চুক্তি স্বাক্ষর করেছেন।\n২০১৫ সালে, ফাবিনিয়ো ব্রাজিল অনূর্ধ্ব-২৩ দলের হয়ে ব্রাজিলের বয়সভিত্তিক পর্যায়ে অভিষেক করেছিলেন। ব্রাজিলের বয়সভিত্তিক দলের হয়ে খেলার পর, তিনি ২০১৫ সালে ব্রাজিলের হয়ে আন্তর্জাতিক পর্যায়ে অভিষেক করেছেন; ব্রাজিলের জার্সি গায়ে তিনি এপর্যন্ত ২৯ ম্যাচে অংশগ্রহণ করেছেন। তিনি ব্রাজিলের হয়ে এপর্যন্ত ৩টি কোপা আমেরিকায় (২০১৫, ২০১৬ এবং ২০২১) অংশগ্রহণ করেছেন, যার মধ্যে ২০২১ সালে তিতের অধীনে কোপা আমেরিকার রানার-আপ হয়েছে।\n\n\n== প্রারম্ভিক জীবন ==\nফাবিও এনরিকে তাভারেস ১৯৯৩ সালের ২৩শে অক্টোবর তারিখে ব্রাজিলের কাম্পিনাসে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nফাবিনিয়ো ব্রাজিল অনূর্ধ্ব-২৩ দলের হয়ে খেলার মাধ্যমে ব্রাজিলের প্রতিনিধিত্ব করেছেন। ২০১৫ সালের ১২ই নভেম্বর তারিখে তিনি প্রীতি ম্যাচে মার্কিন যুক্তরাষ্ট্র অনূর্ধ্ব-২৩ দলের বিরুদ্ধে ম্যাচে ব্রাজিল অনূর্ধ্ব-২৩ দলের হয়ে আন্তর্জাতিক পর্যায়ে অভিষেক করেছেন। ব্রাজিলের বয়সভিত্তিক দলের হয়ে তিনি ৩ ম্যাচে অংশগ্রহণ করে ১টি গোল করেছেন। তিনি ২০১৬ সালের ২৮শে মার্চ তারিখে অনুষ্ঠিত প্রীতি ম্যাচে দক্ষিণ আফ্রিকা অনূর্ধ্ব-২৩ দলের বিরুদ্ধে ব্রাজিলের বয়সভিত্তিক দলের হয়ে প্রথমবারের মতো গোল করেছেন।\n২০১৫ সালের ৭ই জুন তারিখে, ২১ বছর, ৭ মাস ও ১৫ দিন বয়সে, ডান পায়ে ফুটবল খেলায় পারদর্শী ফাবিনিয়ো মেক্সিকোর বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ব্রাজিলের হয়ে অভিষেক করেছেন। উক্ত ম্যাচের ৪৬তম মিনিটে রক্ষণভাগের খেলোয়াড় দানিলোর বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ১৬ নম্বর জার্সি পরিধান করে রক্ষণাত্মক মধ্যমাঠের খেলোয়াড় হিসেবে খেলেছিলেন। ম্যাচটি ব্রাজিল ২–০ গোলের ব্যবধানে জয়লাভ করেছিল। ব্রাজিলের হয়ে অভিষেকের বছরে ফাবিনিয়ো সর্বমোট ৩ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৯ জানুয়ারি ২০২৩ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nফাবিও এনরিকে তাভারেস – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ফাবিও এনরিকে তাভারেস  (ইংরেজি)  \nসকারবেসে ফাবিও এনরিকে তাভারেস (ইংরেজি) \nবিডিফুটবলে ফাবিও এনরিকে তাভারেস  (ইংরেজি)  \nট্রান্সফারমার্কেটে ফাবিও এনরিকে তাভারেস (ইংরেজি) \nওয়ার্ল্ডফুটবল.নেটে ফাবিও এনরিকে তাভারেস (ইংরেজি) \nইএসপিএন এফসিতে ফাবিও এনরিকে তাভারেস (ইংরেজি) \nন্যাশনাল-ফুটবল-টিমস.কমে ফাবিও এনরিকে তাভারেস (ইংরেজি)"}