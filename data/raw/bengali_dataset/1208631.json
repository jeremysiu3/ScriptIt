{"pageid": 1208631, "title": "হাসানুজ্জামান কল্লোল", "url": "https://bn.wikipedia.org/wiki?curid=1208631", "content": "হাসানুজ্জামান কল্লোল (জন্ম:১৯৬৫ খ্রি.) বাংলাদেশ সিভিল সার্ভিসের একজন সাবেক কর্মকর্তা যিনি বাংলাদেশ সরকারি কর্ম কমিশন সচিবালয়ের এবং  মহিলা ও শিশু বিষয়ক মন্ত্রণালয়ের সচিব ছিলেন।\n\n\n== প্রাথমিক জীবন ==\nকল্লোল ১৯৬৫ খ্রিষ্টাব্দে ঝিনাইদহ জেলায় জন্মগ্রহণ করেন। তার পিতা প্রয়াত অধ্যাপক আফম নুরুজ্জামান এবং মাতা রওশন আরা বেগম। তিনি বাংলাদেশ কৃষি বিশ্ববিদ্যালয় থেকে ১৯৮৬ খ্রিষ্টাব্দে বিএসসি কৃষি (সম্মান) ডিগ্রি লাভ করেন। পরবর্তীকালে তিনি আন্তর্জাতিক অর্থনৈতিক সম্পর্ক বিষয়ে মাস্টার্স সম্পন্ন করেন। তিনি দেশে ও বিদেশে বিভিন্ন প্রশিক্ষণ গ্রহণ করেছেন। ছাত্রজীবন থেকেই তিনি প্রগতিশীল চিন্তাধারায় উদ্বুদ্ধ এবং সৃজনশীল কাজে ও মননশীল লেখালেখির সাথে যুক্ত। কবি এবং আবৃত্তিকার হিসেবে তার সুনাম রয়েছে। তিনি বাংলা একাডেমির আজীবন সদস্য।\n\n\n== কর্মজীবন ==\nহাসানুজ্জামান কল্লোল বিসিএস (প্রশাসন) ক্যাডারের ১১তম ব্যাচের একজন কর্মকর্তা হিসেবে ১৯৯৩ খ্রিষ্টাব্দে সহকারী কমিশনার পদে যোগ দেন। তিনি প্রশাসনের বিভিন্ন স্তরে দায়িত্ব পালন করেছেন। তিনি সিনিয়র সহকারী কমিশনার, বিচারিক ম্যাজিস্ট্রেট ও নেজারত ডেপুটি কালেক্টর, উপজেলা নির্বাহী অফিসার, বাংলাদেশ লোক-প্রশাসন প্রশিক্ষণ কেন্দ্রের উপ-পরিচালক হিসেবে কর্মরত ছিলেন। তিনি দল মত নির্বিশেষে অত্যন্ত সুনাম ও সততার সাথে রাজবাড়ী ও কুমিল্লা জেলার জেলা প্রশাসক ও জেলা ম্যাজিস্ট্রেট হিসেবে দায়িত্ব পালন করেন । পরবর্তীতে গৃহায়ণ ও গণপূর্ত মন্ত্রণালয়ের যুগ্মসচিব এবং কৃষি মন্ত্রণালয়ের যুগ্ম-সচিব ও অতিরিক্ত সচিব হিসেবে দায়িত্ব পালন করেছেন। করোনাকালীন দুর্যোগে কৃষিতে তার জনহিতকর অবদান ছিল অত্যন্ত প্রশংসনীয় ।   ২০২২ খ্রিষ্টাব্দে তিনি সচিব পদে পদোন্নতি লাভ করেন। তিনি মহিলা ও শিশু বিষয়ক মন্ত্রণালয়ে সচিব হিসেবে দায়িত্ব পালন করেছেন। ৭ জুন তিনি সাংবিধানিক প্রতিষ্ঠান সরকারি কর্ম কমিশন সচিবালয়ের সচিব হিসেবে দায়িত্ব গ্রহণ করেন।\n\n\n== তথ্যসূত্র =="}