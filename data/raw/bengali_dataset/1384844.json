{"pageid": 1384844, "title": "ইব্রাহিম ট্রাওরে", "url": "https://bn.wikipedia.org/wiki?curid=1384844", "content": "ইব্রাহিম ট্রাওরে (জন্ম: ১৯৮৮ খ্রিস্ট.) হলেন একজন বুরকিনাবি সামরিক কর্মকর্তা, যিনি ২০২২ সালের ৩০ সেপ্টেম্বরের অভ্যুত্থানের পর থেকে বুরকিনা ফাসোর অন্তর্বর্তীকালীন নেতা হন, যা অন্তর্বর্তী রাষ্ট্রপতি পল-অঁরি সাঁদাওগো দামিবাকে ক্ষমতাচ্যুত করে। চৌত্রিশ বছর বয়সে ট্রাওরে বর্তমান বিশ্বের সবচে' কম বয়সী প্রেসিডেন্ট।  অভুত্থানের পর ফ্রান্স বিরোধী ধারণা পোষণ করার কারণে ট্রাওরে বিশ্বব্যাপী পরিচিত হয়ে ওঠেন।\n\n\n== প্রাথমিক জীবন ==\nইব্রাহীম ট্রাওরে মাউহুন প্রদেশের বন্দোকুইয়ে ১৯৮৮ সালে জন্মগ্রহণ করেন।   বন্দোকুইতে প্রাথমিক শিক্ষা লাভের পর তিনি বোবো-ডিওলাসের একটি উচ্চ বিদ্যালয়ে যোগদান করেন, যেখানে তিনি শান্ত ও খুবই মেধাবী হিসাবে পরিচিত হন।  ২০০৬ থেকে ট্রাওরে ওয়াগাডুগু বিশ্ববিদ্যালয়ে অধ্যয়ন করেন। সেখানে তিনি মুসলিম ছাত্রদের সমিতির অংশ ছিলেন।   তিনি সেই বিশ্ববিদ্যালয় থেকে অনার্সসহ স্নাতক হন।  ট্রাওরে ২০০৯ সালে বুর্কিনা ফাসোর সেনাবাহিনীতে যোগদান করেন। বুর্কিনা ফাসোর উত্তরে অবস্থিত শহর কায়াতে একটি পদাতিক ইউনিটে স্থানান্তরিত হওয়ার আগে বিমান বিধ্বংসী অস্ত্র প্রশিক্ষণের জন্য তাকে মরক্কো পাঠানো হয়েছিল। \n২০১৪ সালে লেফটেন্যান্ট পদে উন্নীত হয়ে তিনি মালি যুদ্ধে জড়িত জাতিসংঘের শান্তিরক্ষা বাহিনীতে যোগ দেন। ২০১৮ সালে তাকে শান্তিরক্ষী সে সকল সৈন্যের একজন হিসাবে উদ্ধৃত করা হয়েছিল, যারা টমবকটৌ অঞ্চলে বড় বিদ্রোহী আক্রমণের সময় সাহস দেখায়।  পরবর্তীকালে তিনি বুর্কিনা ফাসোতে ফিরে আসেন, যেখানে তিনি ক্রমবর্ধমান বিদ্রোহের বিরুদ্ধে অভিযানে সহায়তা করেন। ২০১৯ সালের ওটাপুয়ানু আক্রমণ ও দেশের উত্তরে বিদ্রোহ-বিরোধী অভিযানে তিনি লড়াই করেছিলেন।  তিনি ২০২০ সালে অধিনায়ক হিসাবে উন্নীত হন। \n\n\n== ক্ষমতায় আরোহণ ==\nতিনি সেনা অফিসারদের একটি দলের অংশ ছিলেন, যারা ২০২২ সালের জানুয়ারী মাসে সংঘটিত বুর্কিনা ফাসোর অভ্যুত্থানকে সমর্থন করে এবং দেশপ্রেমিক আন্দোলনকে সুরক্ষা ও পুনরুদ্ধারের লক্ষ্যে সামরিক জান্তাকে ক্ষমতায় এনেছিল। ২০২২ সালের মার্চ থেকে তিনি কায়াতে একটি আর্টিলারি রেজিমেন্টের প্রধান হিসাবে দায়িত্ব পালন করেন।   ২০১৯ সালে প্রতিষ্ঠিত সন্ত্রাসবিরোধী ইউনিট কোবরা বিশেষ বাহিনীর সাথে তিনি যুক্ত ছিলেন কিনা তা নিয়ে বিতর্ক রয়েছে। বিবিসি, আল জাজিরা ও ডাই তাগেসেইতুং- এর মত একাধিক সূত্রমতে, তিনি এক সময় ইউনিটের অংশ ছিলেন।   যাহোক, নিউজ ম্যাগাজিন জিউন আফ্রিকা বলে যে, তিনি কখনই \"কোবরা\"-এর সাথে যুক্ত ছিলেন না। \nজানুয়ারী অভ্যুত্থানের অনেক সমর্থক সামরিক পল-অঁরি সাঁদাওগো দামিবার কার্যকারিতা নিয়ে অসন্তুষ্ট হয়ে ওঠে। কারণ তিনি বিদ্রোহ নিয়ন্ত্রণে তার অক্ষম হয়ে যান। ট্রাওরে পরে দাবি করেন যে, তিনি ও অন্য অফিসাররা দামিবাকে সেই বিদ্রোহের উপর \"পুনরায় ফোকাস\" করার চেষ্টা করেছিলেন, কিন্তু শেষে তার উচ্চাকাঙ্ক্ষা আমরা যা করতে রওনা দিয়েছিলাম তা থেকে দূরে সরে যাচ্ছিল বলে তাকে ক্ষমতাচ্যুত করার সিদ্ধান্ত নিয়েছিলেন। সেই পরিস্থিতি নিয়ে অসন্তোষ সবচেয়ে বেশি ছিল তরুণ অফিসারদের মধ্যে, যারা প্রথম সারিতে বিদ্রোহীদের বিরুদ্ধে লড়াই করেছিল।  এছাড়াও, কোবরা সৈন্যদের বেতন দিতেও বিলম্ব হয়েছিল। \n৩০ সেপ্টেম্বর যখন বিদ্রোহীরা তাদের অভ্যুত্থান শুরু করে, তখনও ট্রাওরে ক্যাপ্টেন পদে অধিষ্ঠিত ছিলেন।  অভুত্থানে \"কোবরা’ ইউনিটের সহায়তা অভিযান চালানো হয়।  অভ্যুত্থানের প্রত্যক্ষ পরিণতিতে ট্রাওরে নিজেকে সুরক্ষা ও পুনরুদ্ধারের জন্য চলমান দেশপ্রেমিক আন্দোলনের নতুন প্রধান হিসেবে ঘোষণা করেন। ৬ অক্টোবর তিনি রাষ্ট্রপ্রধান, সশস্ত্রবাহিনীর সর্বোচ্চ প্রধান হিসাবে অন্তর্বর্তী রাষ্ট্রপতির পদও গ্রহণ করেন।  তিনি ২০২৪ সালের জুলাইয়ে গণতান্ত্রিক নির্বাচন অনুষ্ঠানের প্রতিশ্রুতি দেন। \n\n\n== প্রেসিডেন্সি ==\n২০২৩ সালের ফেব্রুয়ারিতে ট্রাওরের সরকার স্থানীয় বিদ্রোহের বিরুদ্ধে যুদ্ধে সহায়তার নামে অবস্থানকারী ফরাসি বাহিনীকে বুর্কিনা ফাসো থেকে বহিষ্কার করে।  তিনি পরবর্তীতে ঘোষণা করেন যে, আমরা সত্যিই অন্য দিগন্তের দিকে তাকাতে চাই; কারণ আমরা জয়-জিত অংশীদারিত্ব চাই\"; বুর্কিনা ফাসোর আন্তর্জাতিক অংশীদারিত্বের বৈচিত্র্যকে সমর্থন করে। এর কিছুদিন পরে তার সরকার মালির সাথে একটি ফেডারেশনের প্রতি সমর্থন প্রকাশ করে এবং উভয়েই গিনিকে এতে আমন্ত্রণ জানায়। এই তিনটি দেশই সামরিক নেতৃত্বের অধীনে এবং যদি এটি একটি ইউনিয়নে পরিণত হয়; তাহলে এটি সামরিক জান্তা দ্বারা শাসিত বৃহত্তম দেশ হবে। \nএপ্রিল মাসে তিনি সামরিক বাহিনীকে সমর্থন করার জন্য জনগণের প্রতি একটি 'সাধারণ সংহতি' ঘোষণা করেছিলেন, কারণ বিদ্রোহী বাহিনী তাদের আক্রমণের হার বাড়িয়ে চলেছিল।  পরের মাসে ট্রাওরে ২০২৪ সালের গণতন্ত্রের পরিকল্পিত পুনঃপ্রতিষ্ঠা নিয়ে প্রশ্ন তোলেন এই বলে যে, বিদ্রোহীদের পিছনে না ঠেলে ও নিরাপত্তা পরিস্থিতি উন্নত না হলে নির্বাচন করা যাবে না। \n\n\n=== রাশিয়ার সাথে সম্পর্ক ===\nরয়টার্স ও নিউ ইয়র্ক টাইমসের মতে, ফরাসি বিরোধী ও রুশপন্থী মতামত প্রকাশ করার কারণে ট্র্যাওরেকে রুশ ভাড়াটে সংস্থা ওয়াগনার গ্রুপের সাথে সংযোগ রয়েছে বলে সন্দেহ করা হয়।  ট্রাওরে দেশের রাজধানী ওয়াগাদুগুতে প্রবেশ করার সাথে সাথেই সমর্থকরা উল্লাস করে; কেউ কেউ রুশ পতাকা নাড়ে।  ঘানা সরকার প্রকাশ্যে অভিযোগ করে যে ট্রাওরে অভ্যুত্থানের পরে ওয়াগনার গ্রুপের সাথে সহযোগিতা শুরু করে।  ট্রাওরে তা অস্বীকার করে দাবি করেন যে, আমাদের ওয়াগ্নার গ্রুপ হল ভিডিপি, যা দেশটির স্বেচ্ছাসেবকদের নিয়ে গঠিত।   ২০২৩ সালের ২৯ জুলাই রাশিয়া-আফ্রিকা শীর্ষ সম্মেলনের পর তিনি বলেছিলেন যে, তার দেশের জনগণ রাশিয়াকে সমর্থন করে। তিনি আরো বলেন যে, রুশ দূতাবাস পুনরায় চালু করার সিদ্ধান্ত নেওয়া হয়েছে, যা ১৯৯২ সালে বন্ধ হয়ে গিয়েছিল।  ২০২৩ সালের মে মাসে লে মন্ডে সংবাদপত্রের মতে, ট্রাওরে সরকার আপাতত বিদ্রোহী দলগুলির বিরুদ্ধে লড়াইয়ে নিজস্ব বাহিনী ব্যবহারের পক্ষে বলে মনে হচ্ছে এবং রুশ ওয়াগনারের সাহায্যের জন্য অনুরোধ করেনি।\n\n\n== তথ্যসূত্র =="}