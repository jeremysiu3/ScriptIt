{"pageid": 1475133, "title": "মুহাম্মদ ইসমাইল", "url": "https://bn.wikipedia.org/wiki?curid=1475133", "content": "মুহাম্মদ ইসমাইল (জন্ম: ১ নভেম্বর ১৯৭৮) একজন বাংলাদেশী রসায়নবিদ। তিনি ঢাকা বিশ্ববিদ্যালয়ের ফলিত রসায়ন ও কেমিকৌশল বিভাগের অধ্যাপক এবং নোয়াখালী বিজ্ঞান ও প্রযুক্তি বিশ্ববিদ্যালয়ের বর্তমান উপাচার্য।\n\n\n== জন্ম ও শিক্ষা ==\nইসমাইল ১৯৭৮ সালের ১ নভেম্বর চট্টগ্রামে জন্মগ্রহণ করেন। তিনি চট্টগ্রামের কলাউজান ডা. এয়াকুব বজলুর রহমান সিকদার উচ্চ বিদ্যালয় থেকে ১৯৯৪ সালে এসএসসি ও চট্টগ্রাম কলেজ থেকে ১৯৯৬ সালে এইচএসসি পাস করেন। তিনি ঢাকা বিশ্ববিদ্যালয়ের ফলিত রসায়ন ও কেমিকৌশল বিভাগ থেকে ২০০১ সালে স্নাতক (সম্মান) (প্রথম শ্রেণিতে দ্বিতীয়) ও ২০০২ সালে স্নাতকোত্তর (প্রথম শ্রেণিতে প্রথম) ডিগ্রি লাভ করেন। তিনি যুক্তরাজ্যের কেমব্রিজ বিশ্ববিদ্যালয় থেকে ২০১৬ সালে পিএইচডি ডিগ্রি অর্জন করেন।\n\n\n== কর্মজীবন ==\nমুহাম্মদ ইসমাইল ২০০৬ থেকে ২০০৮ সাল পর্যন্ত বাংলাদেশ বিজ্ঞান ও শিল্প গবেষণা পরিষদে বৈজ্ঞানিক কর্মকর্তা হিসেবে কর্মরত ছিলেন। ২০০৮ সালে তিনি বিসিএস প্রশাসন ক্যাডারে মনোনীত হলেও একই বছর ঢাকা বিশ্ববিদ্যালয়ের ফলিত রসায়ন ও কেমিকৌশল বিভাগে প্রভাষক পদে যোগদান করেন। এরই ধারাবাহিকতায় তিনি ২০১০ সালে সহকারী অধ্যাপক, ২০১৮ সালে সহযোগী অধ্যাপক এবং ২০২৩ সালে অধ্যাপক পদে উন্নীত হন। এর পাশাপাশি তিনি বাংলাদেশ পেট্রোলিয়াম ইন্সটিটিউট, ইন্ডিপেন্ডেন্ট বিশ্ববিদ্যালয়, বাংলাদেশ, ইস্ট ওয়েস্ট বিশ্ববিদ্যালয়, ইউনাইটেড ইন্টারন্যাশনাল ইউনিভার্সিটি, ড্যাফোডিল ইন্টারন্যাশনাল ইউনিভার্সিটি প্রভৃতি প্রতিষ্ঠানে পাঠদান করেছেন। তিনি উল্লেখযোগ্যসংখ্যক দেশী ও বিদেশী সংস্থায়  পরামর্শক হিসেবে ভূমিকা পালন করেছেন। ২০২৪ সালের ৫ সেপ্টেম্বর তিনি নোয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য নিযুক্ত হন এবং ৬ সেপ্টেম্বর আনুষ্ঠানিকভাবে দায়িত্ব গ্রহণ করেন।\n\n\n== গবেষণা ও প্রকাশনা ==\nদেশীয় ও আন্তর্জাতিক জার্নালে তার অর্ধশতাধিক গবেষণা প্রবন্ধ প্রকাশিত হয়েছে। একাধিক জার্নালের রিভিউয়ার হিসেবেও তিনি অবদান রেখেছেন।\n\n\n== তথ্যসূত্র =="}