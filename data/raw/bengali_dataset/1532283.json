{"pageid": 1532283, "title": "উসমান ইবনে আবিল আস", "url": "https://bn.wikipedia.org/wiki?curid=1532283", "content": "উসমান ইবনে আবিল আস আল-সাকাফী (আরবি: عثمان بن أبي العاص; মৃ. ৬৭১ বা ৬৭৫ খ্রি.) ছিলেন বনু সাকিফ গোত্রের অন্তর্ভুক্ত একজন সাহাবী ও গভর্নর, যিনি খলিফা উমর ( শা. ৬৩৪–৬৪৪) এবং উসমানের ( শা. ৬৪৪–৬৫৬) রাজত্বকালে ৬৩৬–৬৫০ খ্রিস্টাব্দে বাহরাইন (পূর্ব আরব) ও ওমানের (দক্ষিণ-পূর্ব আরব) গভর্নর ছিলেন। গভর্নর থাকাকালীন তিনি পারস্যের ফার্সে সাসানীয় সাম্রাজ্যের বিরুদ্ধে সামরিক অভিযান পরিচালনা করেছিলেন। বরখাস্তের পর তিনি বসরায় তার ভাইদের সাথে স্থায়ীভাবে বসবাস শুরু করেন, যেখানে খলিফা তাকে একটি বিশাল সম্পত্তি প্রদান করেছিলেন। প্রসিদ্ধ আলেম হাসান বসরি তার কাছে অসংখ্য হাদিস গ্রহণ করেন। তিনি বসরাতেই মৃত্যুবরণ করেন।\n\n\n== প্রাথমিক জীবন ==\nওসমান ছিলেন আবুল আস ইবনে বিশর ইবনে আবদ দুহমানের পুত্র, যিনি বনু সাকিফ গোত্রের অন্তর্ভুক্ত ছিলেন। সাকিফীরা ছিল হিজাজ অঞ্চলের (বর্তমান পশ্চিম সৌদি আরব) তাইফ শহরের প্রধান গোত্র।   ওসমান বনু জুশামের প্রধান দুই শাখার একটি বনু হুতাইত পরিবারভুক্ত ছিলেন।  তাঁর পাঁচজন ভাই ছিলেন: হাকাম, মুগিরা, আবু উমাইয়া, আবু আমর (এরা সবাই ছিলেন ওসমানের মা ফাতিমা বিনতে আবদুল্লাহর পুত্র) ও হাফস।  তবে কিছু সূত্র মতে, ওসমানের মা ছিলেন সফিয়্যা, যিনি উমাইয়া বংশের প্রতিষ্ঠাতা উমাইয়া ইবনে আবদ শামসের কন্যা ছিলেন এবং ওসমানের স্ত্রী রাইহানাও ছিলেন এই উমাইয়া পরিবারেরই সদস্য উমাইয়ার পুত্র আবুল আসের কন্যা। \n৬৩০ সালের ৯ ডিসেম্বর তাইফের একটি প্রতিনিধিদল শান্তি প্রতিষ্ঠার উদ্দেশ্যে নবী মুহাম্মদের সাথে করেন এবং সেই ছয় সদস্যবিশিষ্ট সাকিফী প্রতিনিধি দলের ওসমান একজন কনিষ্ঠ সদস্য ছিলেন। এই বৈঠকে প্রতিনিধি দল ইসলাম গ্রহণ করে। তবে ৯ম শতাব্দীর ইতিহাসবিদ ওয়াকিদি ও উমর ইবনে শাব্বা বলেন, ওসমান এর আগেই মদিনায় এসে গোপনে ইসলাম গ্রহণ করেছিলেন। \n\n\n== তাইফের গভর্নর ==\nতাইফে ইসলাম প্রতিষ্ঠিত হওয়ার পর তরুণ হওয়া সত্ত্বেও নবী মুহাম্মদ তাঁকে তাইফের শাসক নিযুক্ত করেন। কারণ উসমান ইসলাম ও কুরআন শিক্ষায় অত্যন্ত আগ্রহী ছিলেন, যা সাহাবি আবু বকর নবী মুহাম্মদকে জানিয়েছিলেন। তাইফ ও আশেপাশের স্থায়ী বাসিন্দাদের তিনি শাসন করেছিলেন। তবে হাওয়াজিন বেদুইনদের শাসন করতেন মালিক ইবনে আওফ।   \nনবী মুহাম্মদের মৃত্যুর পর অনেক আরব গোত্র বিদ্রোহ করলেও ওসমান নিজের গোত্রকে ইসলামের প্রতি অনুগত রাখেন। আবু বকর বিদ্রোহীদের বিরুদ্ধে রিদ্দা যুদ্ধ শুরু করলে ওসমান তাইফ থেকে আযদ, বাজিলা ও খাসআম গোত্রের বিদ্রোহীদের বিরুদ্ধে সেনা প্রেরণ করেন।  পরবর্তীতে তিনি তাঁর ভাইয়ের নেতৃত্বে আরও একটি বাহিনী মদিনার যুদ্ধ প্রচেষ্টায় সহায়তা করতে পাঠান। আবু বকর এবং তাঁর উত্তরসূরি উমর উভয়ই ওসমানকে তাঁর পদে বহাল রাখেন।  \n\n\n== বাহরাইন ও ওমানের শাসক ==\n৬৩৬ সালে খলিফা উমর তাঁকে বাহরাইন (পূর্ব আরব) ও ওমান (দক্ষিণ-পূর্ব আরব) অঞ্চলের গভর্নর নিযুক্ত করেন।   সেই সময়ে ইয়ামামা (মধ্য আরব) প্রশাসনিকভাবে বাহরাইনের অধীনে ছিল।   উমর ওসমানকে তাইফে তাঁর ভাই হাকামকে নিয়োগের অনুমতি দেন। \nওসমান তখন সাসানীয় সাম্রাজ্যের উপকূলীয় অঞ্চল এবং এর আরো পূর্বদিকে ভারতের সীমান্ত পর্যন্ত নৌ অভিযান পরিচালনা করেন।  মুসলিম ইতিহাসবিদ বালাজুরির মতে তাঁর আদেশে আরবরা সৈন্যরা থান (মুম্বইয়ের কাছে), দেবল ও ভরুচে অভিযান চালায়। থানে আক্রমণের নেতৃত্ব দেন হাকাম এবং এটি সফল হয়েছিল। এরপর দেবল আক্রমণ করেন মুগিরা এবং হাকাম পুনরায় ভরুচ আক্রমণ করেন।  এসব ৬৩৬ সালের দিকে সংঘটিত হয়। আধুনিক ঐতিহাসিক নাবি বখশ খান বালুচ মনে করেন যে, এগুলি সম্ভবত ৬৩৬ সালের শেষের দিকে হয়েছে।   তবে খলিফা উমর এই অভিযানগুলির অনুমোদন দেননি এবং পরে জেনে ক্ষুব্ধ হন। কারণ তিনি সমুদ্রে মুসলিম সৈন্যদের নিরাপত্তা নিয়ে চিন্তিত ছিলেন। \nআধুনিক ইতিহাসবিদেরা মনে করেন, এই অভিযানের পিছনে সম্ভবত ধর্মীয় উৎসাহ বা জিহাদের প্রেরণা কাজ করেছিল। \n৬৩৭ সালে উমর তাঁকে বাহরাইন থেকে সরিয়ে আবার তাইফে পাঠান, সম্ভবত ভারতে অভিযানের কারণে।  ৬৩৮ সালে সাসানীয়দের ফারস প্রদেশে আলার ব্যর্থ অভিযানের পর ওসমানকে আবার বাহরাইনের গভর্নর করা হয়। সালে তিনি নিজে ফারস উপকূল আক্রমণ করেন এবং তার সঙ্গে হাকাম ছিলেন। তখন মুগিরা বাহরাইনের প্রশাসনিক দায়িত্বে ছিলেন।   \n৬৩৯ বা ৬৪০ সালে তাঁরা পারস্য উপসাগরের কাছে তাওয়াজ শহর দখল করে আরব সৈন্য মোতায়েন করেন। ৬৪১ সালে তাওয়াজে নিজের সদর দপ্তর স্থাপন করেন এবং এটি দুর্গীকরণ করেন। সেখান থেকে তিনি রাইশাহর শহর দখল করে ফারসের সাসানীয় গভর্নর শাহরুককে হত্যা করেন। এরপর ৬৪২ সালের মধ্যে উসমান জারেহ, কাজেরুন ও নুবিনজান দখল করেন।    \nআনুমানিক ৬৪৩ সালে তার বাহিনী বসরার মুসলিম গভর্নর আবু মুসা আশআরির সাথে যুক্ত হয়। এরপর তারা সম্মিলিতভাবে আররজান ও শিরাজ অঞ্চল জয় করেন। পরে ওসমান এককভাবে দারাবজির্দ শহরও দখল করেন। এই বিজয়সমূহ ৬৪৩-৬৪৪ সালের মধ্যে ঘটে। ৬৪৪ সালে উমরের মৃত্যুর পর উসমান খলিফা হন এবং তিনি আরো ছয় বছর ওসমানকে তাঁর পদে বহাল রাখেন।  \nতবে ওসমান ইস্তাখর ও জুরের (ফিরুজাবাদ) মতো পর্বতময় অঞ্চলের সাসানীয় ঘাঁটি দখল করতে পারেননি, যা ৬৪৯ সালে বসরার গভর্নর আবদুল্লাহ ইবনে আমির দখল করেন। \n\n\n== শেষ জীবন ও মৃত্যু ==\nউসমানকে ৬৫০ খ্রিস্টাব্দে খলিফা কর্তৃক বরখাস্ত করা হয় এবং তিনি বসরায় অবসর গ্রহণ করেন।  ৬৫০ সালের ফেব্রুয়ারি মাসে তাকে খলিফার পক্ষ থেকে ফোরাত নদীর তীরে অবস্থিত উবুল্লা শহরের কাছে একটি বড় সম্পত্তি প্রদান করা হয়। তবে তিনি সেই সম্পত্তির প্রতিটি অংশ নিজের ভাইদের মাঝে বিলি করে দেন এবং তারা সেখানে ঘর নির্মাণ করেন। \nঐ সম্পত্তিতে খনন করা খালটি তার নামানুসারে \"শাত উসমান\" নামে পরিচিত হয়।  উসমান ৬৭১, ৬৭২ বা ৬৭৫ সালে বসরায় ইন্তেকাল করেন। \nপ্রখ্যাত ইসলামি ধর্মতত্ত্ববিদ ও আলেম হাসান বাসরি বসরায় অবস্থানকালে উসমান থেকে হাদীস শ্রবণ করেন। উসমান কর্তৃক বর্ণিত সর্বমোট উনত্রিশটি হাদীসের মধ্যে তিনটি সহীহ মুসলিমে উল্লেখিত হয়েছে এবং বাকিগুলি বিভিন্ন হাদীসগ্রন্থে সংরক্ষিত আছে। \nউম্মে মুহাম্মাদ বিনতে আব্দুল্লাহ ইবনে উসমান নাম্নী তার একজন নাতনী খোরাসানের সেনাপতি ও গভর্নর সালাম ইবনে জিয়াদের স্ত্রী ছিলেন। \n\n\n== তথ্যসূত্র ==\n\n\n== গ্রন্থপঞ্জী ==\nAhmed, Asad Q. (২০১০)। The Religious Elite of the Early Islamic Ḥijāz: Five Prosopographical Case Studies। Oxford: University of Oxford Linacre College Unit for Prosopographical Research। আইএসবিএন 978-1-900934-13-8। \nBaloch, Nabi Bakhsh Khan (১৯৪৬)। \"The Probable Date of the First Arab Expeditions to India\"। Islamic Culture। 20 (3): 250–266। \nBaloch, Nabi Bakhsh Khan (১৯৫৩)। \"Muhammad ibn al-Qasim: A Study of His Family Background and Personality\"। Islamic Culture। 1927 (4): 242–271। \nBlankinship, Khalid Yahya, সম্পাদক (১৯৯৩)। The History of al-Ṭabarī, Volume XI: The Challenge to the Empires। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-0851-3। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nDonner, Fred M. (১৯৮১)। The Early Islamic Conquests। Princeton: Princeton University Press। আইএসবিএন 0-691-05327-8। \nDonner, Fred M., সম্পাদক (১৯৯৩)। The History of al-Ṭabarī, Volume X: The Conquest of Arabia, A.D. 632–633/A.H. 11। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-1071-4। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nFriedmann, Yohanan, সম্পাদক (১৯৯২)। The History of al-Ṭabarī, Volume XII: The Battle of al-Qādisīyyah and the Conquest of Syria and Palestine। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-0733-2। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nFriedmann, Yohanan (১৯৭০)। \"Minor Problems in al-Baladhuri's Account of the Conquest of Sind\"। Rivista degli studi orientali। 45 (3): 253–260। \nPoonawala, Ismail, সম্পাদক (১৯৯০)। The History of al-Ṭabarī, Volume IX: The Last Years of the Prophet: The Formation of the State, A.D. 630–632/A.H. 8–11। SUNY Series in Near Eastern Studies.। Albany, New York: State University of New York Press। আইএসবিএন 978-0-88706-691-7। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nHoyland, Robert G. (২০১৫)। In God's Path: The Arab Conquests and the Creation of an Islamic Empire। Oxford: Oxford University Press। আইএসবিএন 978-0-19-991636-8। \nHoward, I. K. A., সম্পাদক (১৯৯০)। The History of al-Ṭabarī, Volume XIX: The Caliphate of Yazīd ibn Muʿāwiyah, A.D. 680–683/A.H. 60–64। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-0040-1। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nIshaq, Mohammad (১৯৪৫)। \"A Peep Into the First Arab Expeditions to India under the Companions of the Prophet\"। Islamic Culture। 19 (2): 109–114। \nLecker, M. (২০০০)। \"Thakīf\"।   Bearman, P. J.; Bianquis, Th.; Bosworth, C. E.; van Donzel, E. & Heinrichs, W. P.। The Encyclopaedia of Islam, New Edition, Volume X: T–U। Leiden: E. J. Brill। পৃষ্ঠা 432। আইএসবিএন 90-04-11211-1। \nLecker, Michael (২০১৬) [2005]। People, Tribes and Society in Arabia Around the Time of Muhammad। Abingdon: Routledge। আইএসবিএন 978-0-86078-963-5।"}