{"pageid": 1193329, "title": "আলু আলখানভ", "url": "https://bn.wikipedia.org/wiki?curid=1193329", "content": "আলু দাদাশেভিচ আলখানভ চেচেন বংশোদ্ভূত একজন রুশ রাজনীতিবিদ ও চেচেন প্রজাতন্ত্রের প্রাক্তন রাষ্ট্রপতি। কর্মজীবনে তিনি একজন পুলিশ অফিসার ছিলেন এবং প্রথম চেচেন যুদ্ধের সময় রুশ সশস্ত্রবাহিনীর পক্ষে লড়াই করেন। ২০০৪ সালের ৩০ আগস্ট তিনি চেচনিয়ার রাষ্ট্রপতি নির্বাচিত হন। ২০০৭ সালের ১৫ ফেব্রুয়ারি রাশিয়ার রাষ্ট্রপতি ভ্লাদিমির পুতিন তাকে চেচেন রাষ্ট্রপতি থেকে বরখাস্ত করেন এবং এর বদলে তাকে রাশিয়ার উপ-বিচারমন্ত্রী হিসেবে নিযুক্ত করেন।\n\n\n== জীবনী ==\nকাজাখস্তানের তালডিকোরগান প্রদেশে জন্মগ্রহণ নেওয়া আলখানভ স্কুল শেষে সোভিয়েত সশস্ত্র বাহিনীতে যোগ দেন। ১৯৮৩ সালে তিনি সোভিয়েত মিলিশিয়া সার্ভিসে যোগ দেন। ১৯৯২ সালে গ্রোজনির সাবেক চেচেন-ইঙ্গুশেটিয়া সরকারের উত্তর ককেশাস পরিবহন বিভাগের উপ-প্রধান হওয়ার আগে তিনি রোস্তভ-অন-ডনের হাই পুলিশ স্কুলে যান। এর ফলে তিনি বিভাগের প্রধান হিসেবে পদোন্নতি পান এবং এ পদে তিনি ১৯৯৭ সাল পর্যন্ত অধিষ্ঠিত ছিলেন।\n১৯৯৪ সালে যখন প্রথম চেচেন যুদ্ধ শুরু হয় তখন আলখানভ স্বাধীনতাকামীদের বিরুদ্ধে রুশ পক্ষকে সমর্থন করেন এবং ১৯৯৬ সালে গ্রোজনিতে রুশ আগ্রাসনের সময় তার অবদানের জন্য তাকে অর্ডার অফ কারেজ দিয়ে ভূষিত করা হয়। ২০০৩ সালের এপ্রিল তিনি আখমাদ কাদিরভের সরকারে চেচনিয়ার স্বরাষ্ট্রমন্ত্রী নিযুক্ত হন এবং চেচেন পুলিশের একজন মেজর জেনারেল পদে নিযুক্ত হন। ২০০৪ সালে ৯ মে কাদিরভকে হত্যা করা হলে আখনানভ রুশ সরকারের একজন পছন্দের প্রার্থী হিসেবে বিবেচিত হন।\n২০০৬ সালের জুনে আলখানভ বলেন যে, তিনি তার প্রজাতন্ত্রকে শরিয়া আইন দ্বারা শাসন করতে পছন্দ করবেন। তবে তাকে ব্যাপকভাবে রমজান কাদিরভের সাথে বিরোধ জড়াতে দেখা যায়। অবশেষে কাদিরভ ২০০৭ সালের ফেব্রুয়ারিতে আলখানভের স্থলাভিষিক্ত হন এবং পরবর্তীতে সমস্ত নেতৃস্থানীয় পদে তার নিজের লোকদের বসিয়ে দেন। আলু আলখানভ বিবাহিত এবং তিনি তিন সন্তানের জনক।\n\n\n== নির্বাচনী বিতর্ক ==\n২০০৪ সালের আগস্টে আলু আলখানভের রাষ্ট্রপতি নির্বাচন শুরু থেকেই বিতর্কিত ছিল। এটি নির্বাচনী জালিয়াতি, রুশ সৈন্যদের দ্বারা ভোটারদের ভয় দেখানো এবং সম্ভাব্য স্বাধীনতাকামী প্রার্থীদের বাদ দেওয়ার অভিযোগে অভিযুক্ত হয়। একজন আমলা হিসাবে আলখানভের কোনো সুস্পষ্ট জনপ্রিয় ভিত্তি ছিল না এবং অনেক পর্যবেক্ষক তাকে রুশ রাষ্ট্রপতি ভ্লাদিমির পুতিনের একজন প্লেসম্যান মনে করেন। চেচনিয়ায় রুশনীতির সমালোচকরা দাবি করেন যে, সরকার আলখানভকে পরাজিত হতে দেবে না এবং ভোটের ফলাফল আগে থেকেই নির্ধারিত ছিল।\nআলখানভ নির্বাচনে সাতজন প্রার্থীর মুখোমুখি হন। এর মধ্যে সবচেয়ে গুরুতর হলেন মালিক সাইদুল্লায়েভ নামে মস্কো-ভিত্তিক একজন চেচেন ব্যবসায়ী। তবে তার আবেদন সঠিকভাবে পূরণ করতে ব্যর্থ হওয়ার কারণে তাকে প্রযুক্তিগতভাবে দাঁড়াতে বাধা দেওয়া হয়। অন্য ছয় প্রতিদ্বন্দ্বীর চেচনিয়ায় খুব কম স্বীকৃতি ছিল এবং অনেকেরই সরকারের সাথে সম্পর্ক ছিল। তারা ছিলেন:\n\nআবদুলা বুগায়েভ। তিনি একজন ইতিহাসবিদ ও আধুনিক মানবিক একাডেমির চেচেন শাখার পরিচালক। তিনি ২০০৩ সালে ৫.৭% ভোট পেয়ে আখমাদ থেকে দ্বিতীয় স্থানে ছিলেন।\nমোভসার খামিদভ। তিনি ফেডারেল সিকিউরিটি সার্ভিসের (এফএসবি) চেচেন বিভাগের একজন কর্নেল।\nভাখা ভিসায়েভ। তিনি একজন অর্থনীতিবিদ ও ভারপ্রাপ্ত চেচেন প্রেসিডেন্ট সের্গেই আব্রামভের উপদেষ্টা।\nমুখমুদ-খাসান আসাকভ। তিনি চেচেন স্টেট কাউন্সিলের একজন কর্মী সদস্য।\nম্যাগোমেড আইদামিরভ। তিনি টলস্টয়-ইয়র্ট গ্রামের একজন ব্যবসায়ী।\nউমর আবুয়েভ। তিনি চেচেন পেট্রোকেমিক্যাল কোম্পানির মহাপরিচালক।\nনির্বাচনে আলখানভ ৭৩.৬৭% ভোট নিয়ে বিপুল সংখ্যাগরিষ্ঠতায় জয়ী হন। খামিদভ ৮.৯৫% নিয়ে দ্বিতীয় ও আবদুলা বুগায়েভ ৪.৫% নিয়ে তৃতীয় হন। ভিসায়েভ চতুর্থ, আবুয়েভ পঞ্চম, আসাকভ ষষ্ঠ ও আইদামারভ সপ্তম হন। ১% ভোটার সকল প্রার্থীর বিরুদ্ধে ভোট দেন। নির্বাচনের ফলাফলকে কিছু বাইরের পর্যবেক্ষক ও চেচেন বিরোধীরা সন্দেহের সাথে বিবেচনা করে। ইউএস ডিপার্টমেন্ট অফ স্টেট ও ইন্টারন্যাশনাল হেলসিঙ্কি ফেডারেশন ফর হিউম্যান রাইটস নির্বাচনের সুষ্ঠুতা নিয়ে প্রশ্ন তুলে। সিআইএস ও আরবলিগ দ্বারা নির্বাচন আন্তর্জাতিকভাবে পর্যবেক্ষণ করা হয়। তবে পশ্চিমা পর্যবেক্ষকদের আমন্ত্রণ জানানো সত্ত্বেও নির্বাচন পর্যবেক্ষণে তারা অংশ নেননি। ভোটের পরিস্থিতি নিয়ে প্রশ্ন উঠে এবং খামিদভ বলেন যে, তার প্রচারকর্মীরা অসংখ্য অনিয়ম রেকর্ড করেছে এবং ভোটের ফলাফলের বিরুদ্ধে তিনি আদালতে প্রতিদ্বন্দ্বিতা করবেন।\n\n\n== তথ্যসূত্র =="}