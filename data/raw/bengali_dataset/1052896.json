{"pageid": 1052896, "title": "জটিল ব্যবস্থা", "url": "https://bn.wikipedia.org/wiki?curid=1052896", "content": "একটি জটিল ব্যবস্থা হল এমন একটি ব্যবস্থা যা একে অপরের সাথে আন্তঃক্রিয়াশীল বহুসংখ্যক উপাংশ নিয়ে গঠিত। পৃথিবীর জলবায়ু, জীব, মানব মস্তিষ্ক, বিদ্যুৎ সরবরাহ ব্যবস্থা, পরিবহন ব্যবস্থা, যোগাযোগ ব্যবস্থা, সামাজিক ও অর্থনৈতিক সংগঠন (যেমন শহর, ব্যবসা প্রতিষ্ঠান), বাস্তুতন্ত্র, জীবকোষ এমনকি শেষ বিচারে সমগ্র মহাবিশ্ব, ইত্যাদি সবই জটিল ব্যবস্থার কিছু উদাহরণ।\nজটিল ব্যবস্থাগুলির আচরণের প্রতিমান (মডেল) নির্মাণ করা সহজাতভাবেই অত্যন্ত দুরূহ কেননা এগুলিকে গঠনকারী উপাদানগুলির মধ্যে কিংবা এইসব ব্যবস্থা ও এগুলির পারিপার্শ্বিক পরিবেশের মধ্যে সর্বদা পারস্পরিক নির্ভরশীলতা, প্রতিযোগিতা, সম্পর্ক এবং অন্য বিভিন্ন প্রকারের আন্তঃক্রিয়া চলমান। এইসব সম্পর্কের ফলে জটিল ব্যবস্থাগুলি কিছু স্বতন্ত্র বৈশিষ্ট্য প্রদর্শন করে, যাদের মধ্যে অরৈখিকতা, উদ্ভব, স্বতস্ফূর্ত শৃঙ্খলা, উপযোজন এবং পুনর্নিবেশ চক্র উল্লেখ্য।\nজটিল ব্যবস্থাদি গবেষণা হল জ্ঞানের একটি শাখা যেখানে কোনও জটিল ব্যবস্থার উপাদান অংশগুলির মধ্যবর্তী সম্পর্কগ্লি কীভাবে তাদের সামষ্টিক আচরণের উদ্ভব ঘটায় এবং ব্যবস্থাটি কীভাবে তার পরিবেশের সাথে আন্তঃক্রিয়া সম্পাদন করে ও সম্পর্ক স্থাপন করে, সে সম্পর্কে গবেষণা করা হয়। জটিল ব্যবস্থাদি গবেষণার সাথে ব্যবস্থাদি বিজ্ঞান এবং ব্যবস্থা পরিচালনা বিজ্ঞান নামক আরও দুইটি ক্ষেত্রের অত্যন্ত ঘনিষ্ঠ সম্পর্ক আছে। তিনটি শাস্ত্রই মূলত একই বিষয় নিয়ে সামান্য ভিন্ন ভিন্ন দৃষ্টিকোণ থেকে গবেষণা সম্পাদন করে। প্রতিটিতেই আংশিকতাবাদকে পরিহার করে সামগ্রিক দৃষ্টিকোণ থেকে অধ্যয়ন সম্পাদন করা হয়।\nজটিল ব্যবস্থাদির গবেষণায় জ্ঞান-বিজ্ঞানের বহুবিচিত্র ক্ষেত্র থেকে সাহায্য নেওয়া হয়, যেমন পদার্থবিজ্ঞানে অধীত আত্ম-সংগঠন ও সংকট ঘটনাবলি, সামাজিক বিজ্ঞানসমূহে অধীত স্বতঃস্ফূর্ত শৃঙ্খলা, গণিতে অধীত বিশৃঙ্খলা তত্ত্ব, জীববিজ্ঞানে অধীত জটিল উপযোজনমূলক ব্যবস্থা, ইত্যাদি। জটিল ব্যবস্থাদির গবেষণা তাই একটি বৃহৎ ব্যাপ্তির পরিভাষা যার মাধ্যমে বহুবিচিত্র জ্ঞানের শাখাতে সমস্যা সমাধানের গবেষণার একটি কর্মকৌশলকে নির্দেশ করা হয়। এসব শাস্ত্রের মধ্যে রয়েছে পরিসংখ্যানিক পদার্থবিজ্ঞান, তথ্য তত্ত্ব, অরৈখিক ব্যবস্থাসমূহের গতিবিজ্ঞান, নৃবিজ্ঞান, কম্পিউটার বিজ্ঞান, আবহাওয়াবিজ্ঞান, সমাজবিজ্ঞান, অর্থশাস্ত্র, মনোবিজ্ঞান ও জীববিজ্ঞান।\n\n\n== তথ্যসূত্র =="}