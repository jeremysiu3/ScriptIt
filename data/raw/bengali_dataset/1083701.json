{"pageid": 1083701, "title": "আনোয়ারুল কবির", "url": "https://bn.wikipedia.org/wiki?curid=1083701", "content": "আনোয়ারুল কবির একজন বাংলাদেশী শিক্ষাবিদ। তিনি ঢাকায় অবস্থিত বেসরকারি বিশ্ববিদ্যালয়, স্টেট ইউনিভার্সিটি অব বাংলাদেশের (এসইউবি) উপাচার্য ছিলেন। এই পদে নিয়োগ লাভের আগে তিনি বিশ্ববিদ্যালয়টির উপ-উপাচার্য হিসেবে কর্মরত ছিলেন।\n\n\n== শিক্ষাজীবন ==\nকবির নটর ডেম কলেজের প্রাক্তন ছাত্র। তিনি চট্টগ্রাম বিশ্ববিদ্যালয়ের বিবিএ প্রথম ব্যাচের ছাত্র হিসেবে স্নাতক ও স্নাতকোত্তর ডিগ্রি লাভ করেন। তিনি কমনওয়েলথ স্পিট স্লাইট বৃত্তির আওতায় যুক্তরাজ্যের ড্যান্ডি বিশ্ববিদ্যালয় ও বাংলাদেশের চট্টগ্রাম বিশ্ববিদ্যালয়ের যৌথ উদ্যোগে পরিচালিত গবেষণা কার্যক্রমের অধীনে ‘কর্পোরেট গভর্ন্যান্স ইন বাংলাদেশ’ শীর্ষক গবেষণাকর্মের জন্য ২০০৯ সালে পিএইচডি ডিগ্রি অর্জন করেন।\n\n\n== কর্মজীবন ==\nবেক্সিমকো ফার্মায় ম্যানেজমেন্ট ট্রেইনি হিসেবে কিছুদিন চাকরি করার পর আনোয়ারুল কবির ১৯৯৬ সালে চট্টগ্রাম বিশ্ববিদ্যালয়ের (চবি) হিসাববিজ্ঞান বিভাগের প্রভাষক হিসেবে যোগ দেন এবং এরই ধারাবাহিকতায় অধ্যাপক হন। কর্মজীবনে তিনি চট্টগ্রাম বিশ্ববিদ্যালয়ের ‘ব্যুরো অব বিজনেস রিসার্চ’-এর পরিচালকসহ বিভিন্ন গুরুত্বপূর্ণ দায়িত্ব পালন করেন।\nআনোয়ারুল কবির ২০২০ সালে পরবর্তী চার বছরের জন্য ঢাকায় অবস্থিত বেসরকারি বিশ্ববিদ্যালয়, স্টেট ইউনিভার্সিটি অব বাংলাদেশের (এসইউবি) উপাচার্য হিসেবে যোগদান করেন। এর আগে তিনি এসইউবি’র উপ-উপাচার্য হিসেবে দায়িত্ব পালন করেন।\n\n\n== গবেষণা ও প্রকাশনা ==\nকবির দেশীয় ও আন্তর্জাতিক জার্নালে ২৫টির বেশি গবেষণা প্রবন্ধ প্রকাশ করেছেন। তার পিএইচডি অভিসন্দর্ভ জার্মানির ভিডিএম পাবলিশিং হাউজ থেকে প্রকাশিত হয়েছে। এছাড়া তিনি উল্লেখযোগ্য সংখ্যক পিএইচডি ও এমফিল পর্যায়ের শিক্ষার্থীর গবেষণা তত্ত্বাবধান করেছেন।\n\n\n== তথ্যসূত্র =="}