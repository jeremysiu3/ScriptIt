{"pageid": 1145170, "title": "ক্যালভিন ক্লাইন", "url": "https://bn.wikipedia.org/wiki?curid=1145170", "content": "ক্যালভিন রিচার্ড ক্লাইন (জন্ম নভেম্বর ১৯, ১৯৪২) একজন আমেরিকান বেশভূষাশৈলী নকশাকার। তিনি একটি কোম্পানি চালু করেছিলেন, যেটি পরবর্তীতে ১৯৬৮ সালে ক্যালভিন ক্লাইন ইনকর্পোরেটেড হয়ে উঠে। পোশাকের পাশাপাশি তিনি বিভিন্ন সুগন্ধি, হাতঘড়ি এবং অলঙ্কারেও তাঁর নাম দিয়েছেন।\n\n\n== প্রারম্ভিক জীবন ==\nক্যালভিন ক্লাইন ১৯৪২ সালের ১৯ই নভেম্বর তারিখে  নিউ ইয়র্ক শহরের দ্য ব্রংক্‌স এলাকাতে ফ্লোর (জন্মনাম স্টার্ন; ১৯০৯-২০০৬) এবং লিও ক্লাইনের পুত্র হিসেবে একটি ইহুদি পরিবারে জন্মগ্রহণ করেন।  তাঁর বাবা লিও হাঙ্গেরি থেকে নিউ ইয়র্কে অভিবাসন করেছিলেন। অন্যদিকে তাঁর মা ফ্লোর মার্কিন যুক্তরাষ্ট্রের গ্যালিসিয়া এবং বুকেনল্যান্ড, অস্ট্রিয়ান সাম্রাজ্য (আধুনিক ইউক্রেন) থেকে আগত অভিবাসী পরিবারে জন্মগ্রহণ করেছিলেন। \nক্লাইন শৈশবে আইসোবেল রুনি মিডল স্কুল ৮০ (এমএস৮০) বিদ্যালয়ে পড়ালেখা করেন। তিনি ম্যানহাটনের হাই স্কুল অভ আর্ট অ্যান্ড ডিজাইনে পড়াশোনা সমাপ্ত করেন। যদিও তিনি নিউ ইয়র্কের ফ্যাশন ইনস্টিটিউট অব টেকনোলজির স্নাতক শিক্ষাক্রম শেষ করতে পারেননি, তা সত্ত্বেও ২০০৩ সালে প্রতিষ্ঠানটি তাঁকে সম্মানসূচক ডক্টরেট উপাধি প্রদান করে। ১৯৬২ সালে তিনি একটি পুরনো লাইন ক্লোক-এন্ড-স্যুট প্রস্তুতকারক ড্যান মিলস্টিনের কাছে শিক্ষানবিশি সম্পন্ন করেন, এবং পাঁচ বছর নিউ ইয়র্ক শহরের অন্যান্য দোকানে বেশভূষা নকশার কাজে অতিবাহিত করেন। ১৯৬৮ সালে, এরপর তিনি শৈশবের বন্ধু ব্যারি কে. শোয়ার্টজের সাথে তার প্রথম কোম্পানি চালু করেন।\nএরপর ক্লাইন ব্যারন ডি গুনজবার্গের অনুগ্রহভাজন হয়ে ওঠেন, যার ভূমিকার মাধ্যমে তিনি তার প্রথম জিন্স লাইন চালু করার সাথে সাথে তার প্রথম মূলধারার সাফল্য পাওয়ার আগেই নিউইয়র্কের অভিজাত বেশভূষা ক্ষেত্রে সবার নয়নের মণি হয়ে ওঠেন। নিউইয়র্ক ফ্যাশন সপ্তাহে তার প্রথম বড় প্রদর্শনীর পর তিনি অবিলম্বে তাঁর প্রতিভার জন্য স্বীকৃত হন। তাঁকে নতুন ইভ সাঁ লোরঁ হিসেবে সমাদৃত করা হয়। তিনি তাঁর মসৃণ অভগ্ন রেখাবিশিষ্ট শৈলীর জন্য খ্যাতি লাভ করেন।\n\n\n== ব্যক্তিগত জীবন ==\nক্লাইন ১৯৬৪ সালে জেইন সেন্টার নামে একজন বস্ত্র নকশাবিদকে বিয়ে করেন। তাঁদের ঘরে একটি কন্যা হয়, যিনি হলেন যিনি মার্কিন টেলিভিশন সম্প্রচারকেন্দ্র এনবিসি-র স্যাটারডে নাইট লাইভ অনুষ্ঠানে এবং থার্টি রক ধারাবাহিকে তার কাজের জন্য সর্বাধিক পরিচিত টেলিভিশন প্রযোজক  মার্সি ক্লাইন। ১৯৭৪ সালে ক্লাইন ও জেইনের বিবাহবিচ্ছেদ হয়। ১৯৮৬ সালের সেপ্টেম্বরে ক্লাইন রোমের ইতালিতে একটি কেনাকাটার সফরকালীন সময়ে তাঁর সহকারী কেলি রেক্টরকে বিয়ে করেন। কেলি পরে একজন সুপরিচিত শৌখিন সমাজের বিশিষ্টজন ও আলোকচিত্রশিল্পী হয়ে ওঠেন। ১৯৯৬ সালে তাঁরা আলাদা হয়ে যান এবং বিয়ের ২০ বছর পর ২০০৬ সালের এপ্রিলে তাদের বিবাহবিচ্ছেদ ঘটে। \n২০০৩ সালে, ক্লাইন নিউ ইয়র্কের সাউদাম্পটনের লং আইল্যান্ডে সমুদ্রতীরবর্তী একটি ভূসম্পত্তি ক্রয় করেন এবং এটিকে ভেঙে ফেলে ৭ কোটি ৫০ লক্ষ ডলার মূল্যের কাচ-ও-কংক্রিটের একটি প্রাসাদ তৈরি করেন। ২০১৫ সালে তিনি তার ফ্লোরিডার মায়ামি বিচের অভিজাত বাসভবনটি  ১ কোটি ৬০ লক্ষ ডলার মূল্যে বাজারে তোলেন। ফ্লোরিডার বাড়িটি ২০১৭ সালের ফেব্রুয়ারিতে ১ কোটি ২৮ লক্ষ ৫০ হাজার ডলারে বিক্রি হয়েছিল। ২০১৫ সালের জুনে ক্লাইন ক্যালিফোর্নিয়ার লস অ্যাঞ্জেলেসে ২ কোটি ৫০ লক্ষ ডলার মূল্যের একটি প্রাসাদ কিনেছিলেন।\nক্যালভিন ক্লাইন সমকামী এবং প্রাক্তন যৌন চলচ্চিত্র তারকা নিকোলাস গ্রুবারের সাথে প্রেম করেছেন।  রাজনীতিতে তিনি মার্কিন ডেমোক্রেটিক পার্টির সমর্থক। ১৯৮০ সাল থেকে তিনি দলটির প্রার্থী ও পলিটিক্যাল অ্যাকশন কমিটিগুলিকে (তহবিল সংগ্রহকারী সমিতি) এ পর্যন্ত ২ লক্ষ ৫০ হাজার ডলার অনুদান দিয়েছেন।\n\n\n== পুরস্কার ==\n১৯৭৪ সালে ক্লাইন আঁটসাঁটো (টাইট-ফিটিং) একান্ত নিজস্বরশৈলীর জিনসের প্যান্ট (সিগনেচার জিন্স) নকশা করেছিলেন, যেগুলি মুক্তির প্রথম সপ্তাহেই ২ লক্ষ ডলার মূল্যে বিক্রি হয়। একই বছরে তিনি আমেরিকার কাউন্সিল অব ফ্যাশন ডিজাইনারস (সিএফডিএ) পুরস্কার প্রদর্শনী প্রতিযোগিতায় পুরুষ এবং নারীদের পোশাকে অসামান্য নকশাকারদের মধ্যে প্রথম নকশাকার হয়েছিলেন। ১৯৮৩ সালে, তাকে আন্তর্জাতিক সেরা পোশাকের তালিকায় রাখা হয়েছিল। এছাড়াও ১৯৮১, ১৯৮৩ এবং ১৯৯৩ সালে, তিনি সিএফডিএ থেকে একটি পুরস্কার পেয়েছিলেন। ১৯৯১ সালে, তিনি আমেরিকান অ্যাকাডেমি অভ অ্যাচিভমেন্টস প্রতিষ্ঠানের \"গোল্ডেন প্লেট\" (স্বর্ণফলক) পুরস্কার পান।\n\n\n== অন্যান্য ==\nক্লাইন থার্টি রক টেলিভিশন ধারাবাহিকের ৩য় মৌসুমের ১৫তম পর্বে (\"দ্য বাবল\") একটি ছোট চরিত্রে অভিনয় করেছিলেন। টেলিভিশন সিরিজ সাইনফেল্ডের ৪র্থ মৌসুমের ১২শ পর্বেও (\"দ্য পিক\") তাঁর একটি কাল্পনিক সংস্করণ দেখা যায়।\n\n\n== চলচ্চিত্রকর্ম তালিকা ==\nদি এম্পেরর্‌স নিউ ক্লোদস: অ্যান অল-স্টার ইলাস্ট্রেটেড রিটেলিং অভ দ্য ক্লাসিক ফেয়ারি টেল ১৯৯৮ (কণ্ঠ)\n\n\n== আরও দেখুন ==\n\nউচ্চ সংস্কৃতি\nনিউ ইয়র্ক শহরের ইহুদি\nনিউ ইয়র্ক শহরের এলজিবিটি লোকদের তালিকা\n\n\n== তথ্যসূত্র ==\n\n\n== বহিঃসংযোগ ==\nক্যালভিন ক্লাইনের সম্পর্কিত তথ্য এবং ছবি\nক্যালভিন ক্লাইন VOGUE-এ প্রবণতা নিয়ে কথা বলেছেন\nক্যালভিন ক্লাইনের জীবনী\nজীবনী চ্যানেল\nক্যালভিন ক্লাইনের কিছু ইতিহাস এবং পটভূমি\nক্যালভিন ক্লাইন - একটি আধুনিক ফ্যাশন আইকন\nপিপল ম্যাগাজিন, ১৮ জানুয়ারী ১৯৮২  ওয়েব্যাক মেশিনে আর্কাইভকৃত ১৪ অক্টোবর ২০১৪ তারিখে\nক্যালভিন ক্লাইন, কাপড়ের রাজা  ওয়েব্যাক মেশিনে আর্কাইভকৃত ১৪ অক্টোবর ২০১৪ তারিখে\nমাইকেল গ্রস দ্বারা সর্বশেষ ক্যালভিন, এনওয়াই ম্যাগাজিন, ৮ আগস্ট ১৯৮৮"}