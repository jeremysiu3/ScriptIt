{"pageid": 1372250, "title": "সনৎ কর", "url": "https://bn.wikipedia.org/wiki?curid=1372250", "content": "সনৎ কর  (ইংরেজি: Sanat Kar; জন্ম : ২৯ জুলাই, ১৯৩৫ – মৃত্যু: ৯ জানুয়ারি, ২০২৩) ছিলেন একজন বিশিষ্ট ভারতীয় বাঙালি চিত্রশিল্পী।কলকাতার ‘দেবভাষা— বই ও শিল্পের আবাস’-এর অন্যতম অবিভাবক তিনি ছিলেন ভারতীয় ছাপাই চিত্রের উদ্ভাবক এবং উড ইনট্যাগলিয়ো-র জনক। \n\n\n== জীবনী ==\nসনৎ করের জন্ম ১৯৩৫ খ্রিস্টাব্দের ২৯ জুলাই  শান্তিনিকেতনে। তার পড়াশোনা (১৯৫৫-৫৯) কলকাতার  গভর্নমেন্ট কলেজ অব আর্ট অ্যান্ড ক্র্যাফট-এ। ১৯৫৯ খ্রিস্টাব্দে ডিপ্লোমা লাভের পর বহু জায়গায় পড়িয়েছেন। শেষে অধ্যাপক হিসাবে যোগ দেন শান্তিনিকেতনের কলা ভবনের গ্রাফিক্স বিভাগে। পরে তিনি অধ্যক্ষও হন এবং ১৯৯৫ খ্রিস্টাব্দে অবসর নেন। প্রথাগত কর্মজীবনে শিক্ষকতা এবং অবসরের পরও অর্ধশতাব্দীর শিল্পচর্চায় ব্যস্ত ছিলেন। ভারতীয় ছাপাই ছবির জগতে পুরোধা শিল্পী ছিলেন তিনি। ভারতে গ্রাফিক্স প্রিন্টিং-এর কাজে গুরুত্বপূর্ণ বদল এনেছেন। উড ইনট্যাগলিয়ো-র জনক ছিলেন তিনি। কাঠের প্লেট থেকে যে বহুরঙা প্রিন্ট নেওয়া যেতে পারে তার দিশা দেখিয়েছেন। সানমাইকা ও কার্ডবোর্ডও যে এনগ্রেভিং করা যায়, তা তিনি নিজে করে দেখিয়েছেন। \nসনৎ কর সোসাইটি অফ কনটেম্পোরারি আর্ট'-এর জন্মলগ্ন থেকেই যুক্ত ছিলেন। ১৯৬০ খ্রিস্টাব্দ হতে ১৯৭৪ খ্রিস্টাব্দ পর্যন্ত তিনি সংস্থাটির প্রতিষ্ঠাতা-সম্পাদক ছিলেন।\n\n\n== জীবনাবসান ==\nসনৎ কর ২০২৩ খ্রিস্টাব্দের ৯ জানুয়ারি রবিবার রাত পৌনে তিনটে নাগাদ শান্তিনিকেতনের রতনপল্লিতে তার বাসভবনে শেষ নিশ্বাস ত্যাগ করেন। \n\n\n== তথ্যসূত্র =="}