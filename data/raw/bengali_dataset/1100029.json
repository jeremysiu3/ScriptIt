{"pageid": 1100029, "title": "অরুণ দত্ত", "url": "https://bn.wikipedia.org/wiki?curid=1100029", "content": "অরুণ দত্ত  (১৯৩৬ - ৬ নভেম্বর ২০২১) ছিলেন ভারতীয় বাঙালি সঙ্গীতশিল্পী। \n\n\n== সংক্ষিপ্ত জীবন ==\nঅরুণ দত্তের জন্ম ব্রিটিশ ভারতের অধুনা পশ্চিমবঙ্গের জলপাইগুড়ি জেলায়। তার দুই দিদি খুব ভালো গান গাইতেন। সেই দিদিদের হাত ধরেই তার গানের সঙ্গে পরিচয়। বাড়িতে শাস্ত্রীয় সঙ্গীতের শিক্ষা নেন কেশব গনেশ ঢেকলের কাছে। কলেজ জীবনে কলকাতায় গুরু হিসাবে পান  অনুপম ঘটককে। এই অনুপম ঘটকের কন্যাকেই তিনি বিবাহ করেন। পরে গুরু হিসাবে পান কমল দাশগুপ্তকেও। মেট্রো-মারফির আন্তঃ কলেজ প্রতিযোগিতায় তার আত্মপ্রকাশ। পঁচিশ বৎসর বয়সে গ্রামোফোন রেকর্ডে প্রকাশিত গান যখন চাঁদ ঘুমাবে, রাত ঘুমাবে জনপ্রিয় হয়। আকাশবাণীতে তার গান শুনে প্রশংসা করেন সতীনাথ মুখোপাধ্যায় আর ধনঞ্জয় ভট্টাচার্য। মরমি কণ্ঠে তার গাওয়া জনপ্রিয় গান গুলি হল-\n\nকুহর কবিতা পৃথিবী যে ওই শোনে\nপায়ে চলা পথ যেথায় গিয়েছে ভেঙ্গে\nকেন গো পরনি আজ\nযদি যাবে চলে যেও\nআমি যে প্রদীপ জ্বলিতেই শুধু পারি\nযারে ফিরে যা পাখি ফিরে\nসূর্যে রৌদ্রে পুড়িয়ে নিজেকে\nসে জানি না কোথায়, তারে মনে পড়ে যায়\nতোমার ওই সাগর চোখে\nওরে ও চম্পাকলি\n ও পাখি উড়ে যা ( হৈমন্তী শুক্লার সঙ্গে)\nপাখি বলে কারে দেবো এ গান ভাবি তাই (হৈমন্তী শুক্লার সঙ্গে)\n১৯৬৯ খ্রিস্টাব্দে মুক্তিপ্রাপ্ত বাংলা চলচ্চিত্র  চিরদিনের ছবিতে ইলা বসুর সঙ্গে কণ্ঠ দেন এক থেকে দুই হয় গানটিতে।\n\n\n== জীবনাবসান ==\nবিশিষ্ট বাঙালি সঙ্গীতশিল্পী ২০২১ খ্রিস্টাব্দের ৬ই নভেম্বর পরলোক গমন করেন। কন্যা মধুরিমা দত্ত চৌধুরীও একজন সঙ্গীতশিল্পী।\n\n\n== তথ্যসূত্র =="}