{"pageid": 1512398, "title": "মহারাষ্ট্রের ইতিহাস", "url": "https://bn.wikipedia.org/wiki?curid=1512398", "content": "মহারাষ্ট্র ভারতের পশ্চিমাঞ্চলের একটি রাজ্য। এটি ভারতের দ্বিতীয় সর্বাধিক জনবহুল এবং আয়তনের দিক থেকে তৃতীয় বৃহত্তম রাজ্য। রাজ্যটি যে অঞ্চলে অবস্থিত তার ইতিহাস প্রায় ১৩০০ থেকে ৭০০ খ্রিস্টপূর্বাব্দ পর্যন্ত বিস্তৃত, যদিও বর্তমান মহারাষ্ট্র রাজ্যের প্রতিষ্ঠা হয় ১৯৬০ সালে।\nভারতের স্বাধীনতার পূর্বে এই অঞ্চলে কিছু উল্লেখযোগ্য রাজবংশ এবং সাম্রাজ্য রাজত্ব করেছে। কালানুক্রমিকভাবে এই শাসকদের মধ্যে উল্লেখযোগ্য ছিল মৌর্য সাম্রাজ্য, পশ্চিমী ক্ষত্রপ, সাতবাহন রাজবংশ, রাষ্ট্রকূট রাজবংশ, পশ্চিম চালুক্য সাম্রাজ্য, বাহমানি সালতানাত, দক্ষিণাত্য সালতানাত, মুঘল সাম্রাজ্য, মারাঠা সাম্রাজ্য এবং ব্রিটিশ রাজ। এই শাসকদের রেখে যাওয়া ধ্বংসাবশেষ, স্মৃতিসৌধ, সমাধি, দুর্গ এবং উপাসনালয় মহারাষ্ট্রের বিভিন্ন স্থানে ছড়িয়ে রয়েছে।\nবিংশ শতাব্দীর গোড়ার দিকে ভারতীয় স্বাধীনতা আন্দোলনের সময় এই অঞ্চলটি ব্রিটিশ-শাসিত বোম্বে প্রেসিডেন্সি, মধ্যপ্রদেশ এবং বেরার প্রদেশের অন্তর্ভুক্ত ছিল এবং এর পাশাপাশি বিভিন্ন ব্রিটিশ সামন্তরাষ্ট্রও ছিল। এর মধ্যে হায়দ্রাবাদ রাজ্য ছিল বৃহত্তম যা আধুনিক ভারতের একাধিক রাজ্যের অংশ জুড়ে বিস্তৃত ছিল। দাক্ষিণাত্য স্টেট এজেন্সির অধীনে গোষ্ঠীভুক্ত অন্যান্য রাজ্যগুলির মধ্যে রয়েছে কোলহাপুর, মিরাজ, সাংলি, অউন্ধ, ভোর এবং সাওয়ান্তওয়াড়ি। ১৯৪৭ সালে ব্রিটিশদের কাছ থেকে স্বাধীনতা লাভের পর ১৯৫০-এর দশকে একটি মারাঠিভাষী স্বতন্ত্র রাজ্যের দাবিতে আন্দোলন শুরু হয় এবং এর ফলে ১৯৬০ সালে মহারাষ্ট্র রাজ্যের প্রতিষ্ঠা হয়।\nকে ৮৭৫ খ্রিস্টাব্দ পর্যন্ত মহারাষ্ট্র অঞ্চলের প্রধান ভাষা ছিল মহারাষ্ট্রী প্রাকৃত এবং তার বিভিন্ন উপভাষা। মহারাষ্ট্রী প্রাকৃত থেকে বিবর্তিত হয়ে মারাঠি ভাষা নবম শতক থেকে এই অঞ্চলের প্রধান ভাষা হয়ে ওঠে। মারাঠি ভাষায় খোদিত প্রাচীনতম শিলালিপি আনুমানিক ৯৭৫ খ্রিস্টাব্দের  এবং আধুনিক কর্ণাটকের শ্রাবণবেলগোলায় জৈন মন্দিরে স্থাপিত ভগবান বাহুবলির মূর্তির পাদদেশে দেখা যায়।\n\n\n== প্রাচীন ইতিহাস ==\n\nমহারাষ্ট্র জুড়ে জোড়ওয়ে সংস্কৃতির (প্রায় ১৩০০-৭০০ খ্রিস্টপূর্বাব্দ) তাম্রপ্রস্তরযুগীয় স্থানগুলি আবিষ্কৃত হয়েছে। এই সংস্কৃতির সবচেয়ে বড় বসতি পাওয়া গেছে দৈমাবাদে, যা হরপ্পা যুগের একটি নিদর্শন। সেখানে উক্ত সময়কালে মাটির দুর্গ ছিল, পাশাপাশি অগ্নিকুণ্ড সহ একটি উপবৃত্তাকার মন্দিরও ছিল। কিছু বসতিতে আয়তাকার ঘর ও রাস্তার পরিকল্পিত বিন্যাসের চিহ্ন পাওয়া গেছে। হরপ্পা যুগের শেষভাগে গুজরাত থেকে উত্তর মহারাষ্ট্রে মানুষের বিশাল অভিবাসন ঘটে।\nঐতিহাসিকভাবে মহারাষ্ট্র ছিল একটি বিস্তৃত অঞ্চল যার মধ্যে অপরান্ত, বিদর্ভ, মুলক, অশ্মক, এবং কুন্তল অন্তর্ভুক্ত ছিল। প্রাচীন কালে এই অঞ্চলে ভিল সম্প্রদায়ের উপজাতি বসবাস করত, এবং অঞ্চলটি দণ্ডকারণ্য নামেও পরিচিত ছিল। ভাষাবিদ এবং প্রত্নতাত্ত্বিকদের মতে, মহারাষ্ট্রে দ্রাবিড় ভাষাভাষীদের বসবাস ছিল যা মধ্য ঋগ্বেদীয় যুগে যুগের সময়কালেই শুরু হয়েছিল বলে মনে করা হয়। মহারাষ্ট্রের বহু স্থানের দ্রাবিড় নাম সেই ধারণাকে সমর্থন করে।\nপরবর্তীকালে মহারাষ্ট্র অঞ্চল মৌর্য সাম্রাজ্যের অন্তর্ভুক্ত হয়। সম্রাট অশোকের শিলালিপি এই অঞ্চলে পাওয়া গেছে যা উক্ত সময়ে বৌদ্ধ ধর্মের প্রসারের সাক্ষ্য বহন করে। এই সময়কালে মহারাষ্ট্র আন্তর্জাতিক বাণিজ্যের মাধ্যমে অর্থনৈতিক সমৃদ্ধি লাভ করে। গ্রিকদের সঙ্গে এবং পরবর্তীতে রোমান সাম্রাজ্যের সাথে আন্তর্জাতিক বাণিজ্যিক সম্পর্ক গড়ে ওঠে। বৌদ্ধ বিহারগুলোর প্রধান পৃষ্ঠপোষক ছিলেন এই অঞ্চলের বণিকরা।  প্রথম সহস্রাব্দের শুরুতে ইন্দো-সিথীয় পশ্চিমী ক্ষত্রপ রাজারা এই অঞ্চলের একটি অংশ শাসন করত।\n\n\n== মধ্যযুগীয় রাজ্যসমূহ (২০০ খ্রিস্টপূর্বাব্দ – ১৩ খ্রিস্টাব্দ) ==\nমধ্যযুগীয় সময়ে বর্তমান মহারাষ্ট্র অঞ্চল একাধিক সাম্রাজ্যের অংশ ছিল, যার মধ্যে মৌর্য সাম্রাজ্য, সাতবাহন রাজবংশ, কদম্ব রাজবংশ, বাকাটক রাজবংশ, চালুক্য রাজবংশ এবং রাষ্ট্রকূট রাজবংশ উল্লেখযোগ্য। এই সাম্রাজ্যগুলোর অধিকাংশই ভারতজুড়ে বিস্তৃত ছিল। মহারাষ্ট্রের কিছু উল্লেখযোগ্য ঐতিহাসিক স্থাপনা যেমন অজন্তা গুহা এবং ইলোরা গুহা এই সময়েই নির্মিত হয়েছিল।\n\n\n=== ধ্রুপদী যুগ (প্রায় ২০০ খ্রিস্টপূর্বাব্দ – ৬৫০ খ্রিস্টাব্দ) ===\nখ্রিস্টপূর্ব চতুর্থ এবং তৃতীয় শতাব্দীতে মহারাষ্ট্র মৌর্য সাম্রাজ্যের অধীনে ছিল। মৌর্য সম্রাট অশোকের অন্যতম প্রধান শিলালিপি বর্তমান মুম্বাইয়ের কাছে সোপারায় অবস্থিত ছিল।\nপ্রায় ২৩০ খ্রিস্টপূর্বাব্দে মহারাষ্ট্র অঞ্চল সাতবাহন রাজবংশের দখলে আসে যারা পরবর্তী ৪০০ বছর ধরে এই অঞ্চল শাসন করে। এই বংশের অন্যতম প্রধান শাসক ছিলেন গৌতমীপুত্র সাতকর্ণী যিনি সিথীয় আক্রমণকারীদের পরাজিত করেছিলেন। সাতবাহন রাজবংশের শাসনকালে তাদের মুদ্রা এবং বৌদ্ধ বিহারের দেয়ালে খোদাই করার জন্য মূলত প্রাকৃত ভাষা ব্যবহৃত হত।\nএরপর প্রায় ২৫০ থেকে ৪৭০ খ্রিস্টাব্দ পর্যন্ত বাকাটক রাজবংশ মহারাষ্ট্র শাসন করেছিল।\n\n\n=== চালুক্য এবং রাষ্ট্রকূট রাজবংশ ===\n\nখ্রিস্টীয় ষষ্ঠ শতাব্দী থেকে অষ্টম শতাব্দী পর্যন্ত মহারাষ্ট্র চালুক্য রাজবংশের অধীনে ছিল। এই বংশের দুইজন বিখ্যাত শাসক ছিলেন দ্বিতীয় পুলকেশী এবং দ্বিতীয় বিক্রমাদিত্য। দ্বিতীয় পুলকেশী উত্তর ভারতের সম্রাট হর্ষবর্ধনকে পরাজিত করেছিলেন। দ্বিতীয় বিক্রমাদিত্য অষ্টম শতকে আরব আক্রমণকারীদের বিরুদ্ধে যুদ্ধ করে তাদের পরাস্ত করেছিলেন। সপ্তম শতকের ঐহোল শিলালিপিতে দ্বিতীয় পুলকেশী \"মহারাষ্ট্র\" অঞ্চলের কথা উল্লেখ করেছেন। সেখানে তিনি \"তিন মহারাষ্ট্র এবং তাদের অধীনে থাকা ৯৯,০০০ গ্রাম শাসনের কথা বলেছেন।\nঅষ্টম শতক থেকে দশম শতক পর্যন্ত রাষ্ট্রকূট রাজবংশ মহারাষ্ট্র শাসন করেছিল। এক আরব পর্যটক সুলায়মান রাষ্ট্রকূট রাজা অমোঘবর্ষকে \"বিশ্বের চার মহান রাজার একজন\" বলে অভিহিত করেছিলেন। চালুক্য ও রাষ্ট্রকূট রাজবংশের রাজধানী বর্তমান কর্ণাটক রাজ্যে অবস্থিত ছিল। এই রাজবংশগুলোর দরবারে প্রধানত কন্নড় এবং সংস্কৃত ভাষা ব্যবহৃত হতো।\n৮০০ থেকে ১২০০ খ্রিস্টাব্দের মধ্যে পশ্চিম মহারাষ্ট্রের কিছু অংশ বিশেষত কোঙ্কন অঞ্চল সহ পশ্চিম মহারাষ্ট্রের কিছু অংশ উত্তর কোঙ্কন, দক্ষিণ কোঙ্কন এবং কোলাপুর শিলাহারা রাজবংশের শাসনে ছিল। শিলাহাররা বিভিন্ন সময়ে রাষ্ট্রকূট ও চালুক্যদের সামন্ত হিসেবে কাজ করেছিল।\n১১শ শতাব্দী থেকে ১২শ শতাব্দীর মধ্যে দাক্ষিণাত্য মালভূমির অধিকাংশ অঞ্চল পশ্চিম চালুক্য সাম্রাজ্য এবং চোল রাজবংশের অধীনে ছিল, যার মধ্যে মহারাষ্ট্রের একটি বড় অংশ অন্তর্ভুক্ত ছিল। এই সময়ে দাক্ষিণাত্য মালভূমির দখল নিয়ে একাধিক যুদ্ধ হয়। প্রথম রাজরাজ চোল, প্রথম রাজেন্দ্র চোল, দ্বিতীয় জয়সিংহ, প্রথম সোমেশ্বর এবং ষষ্ঠ বিক্রমাদিত্যের রাজত্বকালে এই অঞ্চল অনেক গুরুত্বপূর্ণ যুদ্ধের সাক্ষী হয়েছিল।\n\n\n=== সেউণ (যাদব) রাজবংশ ===\n\nসেউণ (যাদব) রাজবংশ (১২-১৪ শতাব্দীর মধ্যে) তুঙ্গভদ্রা নদী থেকে নর্মদা নদী পর্যন্ত বিস্তৃত একটি রাজ্য শাসন করত। এই রাজ্যের অন্তর্ভুক্ত ছিল বর্তমান মহারাষ্ট্র, উত্তর কর্ণাটক এবং মধ্যপ্রদেশের কিছু অংশ অন্তর্ভুক্ত ছিল। তাদের রাজধানী ছিল দেবগিরি (বর্তমান মহারাষ্ট্রের দৌলতাবাদ )। যাদবরা প্রথমে পশ্চিম চালুক্যদের অধীনস্থ সামন্ত রাজা হিসেবে শাসন করত।\nঐতিহাসিকভাবে নথিভুক্ত সেউণ রাজবংশের প্রথম রাজা ছিলেন সুভাহুর পুত্র দৃঢ়প্রহর (৮৬০-৮৮০ খ্রিস্টাব্দ)। তার রাজধানী কোথায় ছিল তা নিয়ে মতভেদ রয়েছে। কেউ কেউ মনে করেন এটি শ্রীনগরে ছিল, আবার কিছু প্রাচীন শিলালিপি অনুসারে এটি সম্ভবত চন্দ্রাদিত্যপুর (বর্তমানে মহারাষ্ট্রের নাসিক জেলার জেলার চাঁদওয়াড় )।  সেউণ দৃঢ়প্রহরের পুত্র সেউণচন্দ্রের নাম থেকে এসেছে, যিনি মূলত সেউণদেশ (বর্তমান খানদেশ ) নামক একটি ঞ্চলের শাসক ছিলেন। রাজবংশের পরবর্তী শাসক দ্বিতীয় ভীল্লাম, চালুক্য রাজা দ্বিতীয় তৈলপকে পরমার রাজা বাকপতি মুঞ্জের বিরুদ্ধে যুদ্ধে সাহায্য করেছিলেন। দ্বিতীয় সেউণচন্দ্র চালুক্য রাজা ষষ্ঠ বিক্রমাদিত্যকে তার সিংহাসন লাভে সহায়তা করেছিলেন।\nদ্বাদশ শতাব্দীর মাঝামাঝি সময়ে চালুক্যদের শক্তি দুর্বল হয়ে পড়লে যাদবরা স্বাধীনতা ঘোষণা করে। তাদের রাজত্বের সর্বোচ্চ শিখরে পৌঁছেছিল দ্বিতীয় সিংহনের সময়। যাদব রাজবংশের শুরুর দিকের শাসকরা সংস্কৃত ভাষাকে আদালতের ভাষা হিসেবে ব্যবহার করতেন, তবে সিংহন রাজা হওয়ার পর থেকেই মারাঠি রাজদরবারের সরকারি ভাষা হিসেবে স্বীকৃতি পায়।  দেবগিরি তখন মারাঠি ভাষার পণ্ডিতদের জন্য অন্যতম কেন্দ্র হয়ে ওঠে যেখানে তারা তাদের প্রতিভা প্রদর্শন করতেন এবং রাজকীয় পৃষ্ঠপোষকতা পেতেন। যাদব রাজবংশের উত্থানের সঙ্গে সঙ্গে মারাঠি সাহিত্যের বিকাশ প্রত্যক্ষভাবে যুক্ত ছিল।\nবিভিন্ন গবেষক যেমন জর্জ এম. মোরেস,  ভি.কে. রাজওয়াড়ে, সিভি বৈদ্য, এএস আলতেকার, ডি.আর. ভান্ডারকর এবং জে. ডানকান এম. ডেরেটের মতো পণ্ডিতদের মতে, সেউণ শাসকরা মারাঠা বংশোদ্ভূত ছিলেন।  গবেষক দিগম্বর বালকৃষ্ণ মোকাশি মন্তব্য করেছিলেন যে যাদব রাজবংশ ছিল \"প্রথম প্রকৃত মারাঠা সাম্রাজ্য\"।\n\n\n== মধ্যযুগ ও আধুনিক যুগের পূর্ববর্তী সময় (১২০৬–১৮০০ খ্রিস্টাব্দ) ==\n\nচতুর্দশ শতাব্দীর গোড়ার দিকে, বর্তমান মহারাষ্ট্রের অধিকাংশ অঞ্চল শাসনকারী যাদব রাজবংশকে পরাজিত করে দিল্লির সুলতানি শাসক আলা-উদ্দিন খলজি। পরবর্তীতে মুহাম্মদ বিন তুঘলক দাক্ষিণাত্য মালভূমির কিছু অংশ জয় করেন, এমনকি সাময়িকভাবে তার রাজধানী দিল্লি থেকে মহারাষ্ট্রের দৌলতাবাদে স্থানান্তর করেন।\n\n\n=== বাহমনি ও দাক্ষিণাত্য সালতানাত ===\n\n১৩৪৭ সালে তুঘলক রাজবংশের পতনের পর, বিদ্রোহী বাহমানি সালতানাত দাক্ষিণাত্য অঞ্চলে পরবর্তী ১৫০ বছর শাসন করে। প্রথমে তাদের রাজধানী ছিল গুলবর্গা, পরে বিদারে স্থানান্তর করা হয়। ইসলামি শাসনের প্রাথমিক যুগে অমুসলিমদের উপর জিজিয়া র আরোপ, মন্দির ধ্বংস এবং জোরপূর্বক ধর্মান্তরকরণের মতো নৃশংস ঘটনার উল্লেখ পাওয়া যায়। তবে পরে এসব ঘটনা অনেকটাই কমে আসে। এই সময়ে রাজকীয় হিসাব-নিকাশের দায়িত্ব প্রধানত ব্রাহ্মণদের হাতে ছিল, আর রাজস্ব সংগ্রহের দায়িত্ব ছিল (বংশগত অধিকার) মারাঠা জমিদারদের ওপর যারা পাটিলকি (গ্রাম পর্যায়ের রাজস্ব সংগ্রাহক) এবং 'দেশমুখি' (বৃহত্তর অঞ্চলের রাজস্ব সংগ্রাহক) হিসেবে কাজ করতেন। শিন্দে, ভোঁসলে, শিরকে, ঘোরপাড়ে, যাদব, মোরে, মহাদিক, ঘাটগে এবং নিম্বালকরের মতো বেশ কয়েকটি পরিবার বিভিন্ন সময়ে বিভিন্ন সুলতানদের আনুগত্যের সাথে সেবা করেছিলেন। যেহেতু অধিকাংশ সাধারণ মানুষ হিন্দু এবং তাদের ভাষা ছিল মারাঠি তাই কিছু মুসলিম শাসক যেমন প্রথম ইব্রাহিম আদিল শাহ মারাঠি ভাষাকে প্রশাসনিক ও বিভিন্ন নথি সংরক্ষণের জন্য রাজকীয় ভাষা হিসেবে গ্রহণ করেন।\n১৫১৮ সালে বাহমানি সালতানাত ভেঙে গেলে মহারাষ্ট্র অঞ্চল পাঁচটি দাক্ষিণাত্য সালতানাতের মধ্যে বিভক্ত হয়ে পড়ে। এগুলো হলো নিজামশাহের আহমেদনগর সালতানাত, বিজাপুরের আদিলশাহি, গোলকোন্ডার কুতুবশাহি, বিদারের বিদারশাহি এবং অচলপুরের বেরার সালতানাত। এই রাজ্যগুলো প্রায়শই একে অপরের সাথে যুদ্ধ করত তবে ১৫৬৫ সালে তারা একত্র হয়ে দক্ষিণ ভারতের বিজয়নগর সাম্রাজ্যকে চূড়ান্তভাবে পরাজিত করে। এ সময় মুম্বই অঞ্চল গুজরাত সালতানাতের অধীনে ছিল, কিন্তু ১৫৩৫ সালে পর্তুগিজরা এটি দখল করে। অন্যদিকে খানদেশ অঞ্চলে ১৩৮২ থেকে ১৬০১ সাল পর্যন্ত ফারুকি রাজবংশ শাসন করেছিল, পরে এটি মুঘল সাম্রাজ্যের অন্তর্ভুক্ত হয়।\n\n\n=== মুঘল ===\nষোড়শ শতাব্দীর শেষের দিকে মুঘল সম্রাট আকবরের অধীনে মুঘল সাম্রাজ্য দাক্ষিণাত্যের সুলতানদের অধিকৃত অঞ্চল দখল করা শুরু করেন। ১৬৩০ সালের মধ্যে মুঘলরা বর্তমান মহারাষ্ট্রের উত্তরাঞ্চলের অধিকাংশ নিজেদের নিয়ন্ত্রণে নিয়ে আসে, যার মধ্যে খানদেশ, পশ্চিম মহারাষ্ট্রের কিছু অংশ, মারাঠওয়াড়া এবং বেরার অন্তর্ভুক্ত ছিল। ১৬০০ সালের শেষের দিকে তারা মহারাষ্ট্রের বেশিরভাগ অঞ্চল দখল করে নেয়। তবে এই সময়ে মুঘল শাসনের বিরুদ্ধে একাধিকবার প্রতিরোধ গড়ে ওঠে। শতাব্দীর শুরুতে আহমেদনগরের নিজামশাহী রাজবংশের সেনাপতি মালিক অম্বর এই প্রতিরোধের নেতৃত্ব দেন। তিনি ১৬০৭ থেকে ১৬২৬ সাল পর্যন্ত নিজামশাহী শাসক মুর্তজা দ্বিতীয় নিজাম শাহ ক্ষমতা সুসংহত করেন এবং বিশাল এক সেনাবাহিনী গড়ে তোলেন। তিনি দাক্ষিণাত্যে গেরিলা যুদ্ধের কৌশল প্রচলন করেন এবং মুঘল সম্রাট জাহাঙ্গীরের অন্যতম প্রধান প্রতিদ্বন্দ্বী হয়ে ওঠেন। মালিক অম্বর মুঘল যুবরাজ খুররমকে (পরবর্তীতে সম্রাট শাহজাহান) সাহায্য করেছিলেন, কারণ খুররমের সৎ মা নূর জাহানের জামাতার জন্য দিল্লির সিংহাসন নিশ্চিত করার উচ্চাকাঙ্ক্ষা ছিল।\nসপ্তদশ শতাব্দীর দ্বিতীয়ার্ধে মুঘলদের বিরুদ্ধে সবচেয়ে বড় চ্যালেঞ্জের মুখোমুখি হতে হয়েছিল মারাঠাদের হাতে, যার নেতৃত্বে ছিলেন ছত্রপতি শিবাজি ও তার উত্তরসূরিরা। সপ্তদশ শতাব্দীর দ্বিতীয়ার্ধে শিবাজি যখন বিজাপুর সালতানাতের একটি অংশ দখল করেন তখন দাক্ষিণাত্য অঞ্চলে ইসলামি শাসনের পতন শুরু হয়। এই প্রক্রিয়ায় তিনি হিন্দু প্রতিরোধ এবং স্বশাসনের প্রতীক হয়ে ওঠেন। \n\n\n=== গোন্ড রাজ্য ===\nযদিও দেওগিরির যাদব রাজবংশের পতনের পর মহারাষ্ট্রের অধিকাংশ অংশই ইসলামি শাসকদের অধীনে চলে যায়, বর্তমান বিদর্ভ অঞ্চল এবং বর্তমান তেলেঙ্গানা, ছত্তিশগড় এবং মধ্যপ্রদেশের সংলগ্ন অঞ্চলে গোন্ড উপজাতির মানুষ স্বাধীন রাজ্য প্রতিষ্ঠা করে যা মুঘলদের আগমন পর্যন্ত স্বাধীন ছিল। এই রাজ্যের নাম ছিল গোণ্ডোয়ানা। আকবর থেকে আওরঙ্গজেবের শাসনকাল পর্যন্ত গন্ড রাজারা মুঘলদের সামন্ত হিসেবে টিকে ছিলেন। আওরঙ্গজেবের শাসনকালে গোণ্ড রাজা বখত বুলন্দ শাহ ইসলাম গ্রহণ করেন এবং বর্তমান নাগপুর শহরের ভিত্তি স্থাপন করেন। এর কয়েক শতক আগে ১৩শ শতাব্দীর গন্ড শাসক খাণ্ডক্য বল্লাল সাহ বিদর্ভের দক্ষিণাঞ্চলে প্রাচীরবেষ্টিত চন্দ্রপুর শহর প্রতিষ্ঠা করেছিলেন।  পরবর্তীতে মারাঠা নেতা রঘুজি ভোঁসলে নাগপুর রাজ্য প্রতিষ্ঠার পর শেষ গোন্ড শাসককে ভাতাভোগী রাজা হিসেবে রাখেন।\n\n\n=== প্রাথমিক ইউরোপীয় দখলদারিত্ব ===\n\nপ্রথম ইউরোপীয় শক্তি হিসেবে পর্তুগিজরা ভারতে বন্দর ও উপনিবেশ স্থাপন করে। মহারাষ্ট্র অঞ্চলে তাদের দখলে ছিল মুম্বই দ্বীপ, চাউল বন্দর এবং কোঙ্কণ উপকূলের বাসাই সংলগ্ন অঞ্চল। ভারতে পর্তুগিজ উপনিবেশগুলো গোয়ায় অবস্থানরত পর্তুগিজ ভাইসরয়ের অধীনে পরিচালিত হতো। ১৬৬১ সালে পর্তুগিজ রাজকুমারী ব্রাগান্‌জার ক্যাথরিন ব্রিটিশ সম্রাট দ্বিতীয় চার্লসের সঙ্গে বিবাহবন্ধনে আবদ্ধ হলে যৌতুক হিসেবে পর্তুগিজরা মুম্বাই ব্রিটিশদের হাতে তুলে দেয়। পরবর্তীতে ১৭৩৯ সালে মারাঠা সেনাপতি চিমাজি আপ্পার নেতৃত্বে মারাঠারা বাসাই ও সালসেত্তে দ্বীপ দখল করে এবং ১৭৭৪ সাল পর্যন্ত এই অঞ্চল নিজেদের শাসনের অধীনে রাখে।\n\n\n== মারাঠা সাম্রাজ্য (১৬৭৪–১৮১৮) ==\n\n১৮ শতকের শুরু থেকে ১৯ শতকের গোড়ার দিকে ভারতীয় উপমহাদেশের রাজনীতিতে মারাঠা সাম্রাজ্য প্রধান শক্তি হিসেবে আবির্ভূত হয়। মহারাষ্ট্র ছিল এই সাম্রাজ্যের কেন্দ্র, যার রাজধানী ছিল মূলত পুনে শহর, তবে কিছু সময়ের জন্য সাতারাও রাজধানী ছিল।\n\n\n=== ছত্রপতি শিবাজি মহারাজ ===\n\nছত্রপতি শিবাজি মহারাজ ছিলেন মারাঠা সাম্রাজ্যের প্রতিষ্ঠাতা। তিনি ১৬৩০ সালে ভোঁসলে রাজবংশে জন্মগ্রহণ করেন। শিবাজি বিজাপুরের আদিলশাহী সালতানাতের দুর্বলতার সুযোগ নিয়ে একটি  ছিটমহল প্রতিষ্ঠা করেন, যা পরবর্তীতে মারাঠা সাম্রাজ্যের ভিত্তি হয়ে ওঠে। নিজের রাজ্য বিস্তারের জন্য তিনি শুধু মুঘল ও আদিলশাহির বিরুদ্ধে লড়েননি, বরং অনেক মারাঠা ওয়াতানদারের (জমিদার) বিরুদ্ধেও লড়াই করেছিলেন। ওয়াতানদারেরা নিজেদের জমি অর্থনৈতিক শক্তির উৎস হিসেবে দেখত এবং তা হারাতে চাইত না, তাই শিবাজির উত্থান প্রথমে তারা মেনে নিতে পারেনি।  ১৬৭৪ সালে, শিবাজি রায়গড় দুর্গে নিজেকে তাঁর রাজ্যের ছত্রপতি (রাজা) হিসেবে অভিষেক করেন।\nশিবাজি একজন দক্ষ প্রশাসক ছিলেন। তিনি এমন একটি সরকার ব্যবস্থা চালু করেন, যেখানে সেনাপতি ও মন্ত্রীদের জায়গির ( কর আদায়ের জমি) না দিয়ে সরাসরি বেতন দেওয়া হতো। তিনি একটি কার্যকরী বেসামরিক ও সামরিক প্রশাসন গড়ে তোলেন, শক্তিশালী নৌবাহিনী গঠন করেন এবং মহারাষ্ট্রের পশ্চিম উপকূলে নতুন দুর্গ নির্মাণ করেন (যেমন সিন্ধু দুর্গ) ও পুরোনো দুর্গ সংস্কার করেন (যেমন বিজয় দুর্গ)। তিনি ১৬৮০ সালের ৩ এপ্রিলের কাছাকাছি সময়ে মারা যান।\n\n\n=== মুঘল-মারাঠা যুদ্ধ (১৬৮১-১৭০৭) ===\nশিবাজির মৃত্যুর পর ১৬৮১ সালে মুঘল সম্রাট আওরঙ্গজেব মারাঠাদের ওপর আক্রমণ চালান এবং পাশাপাশি দক্ষিণ ভারতের আদিলশাহী ও কুতুবশাহী সুলতানিদের বিরুদ্ধে যুদ্ধ ঘোষণা করেন। যদিও তিনি শীঘ্রই সুলতানিদের পরাজিত করেন, তবুও  মারাঠাদের সাথে তাদের সংঘাত ২৭ বছর স্থায়ী হয়। সম্ভাজি বন্দি হন এবং তাকে হত্যা করা হয়। এরপর শিবাজির ছোট ছেলে এবং উত্তরসূরী রাজারাম মারাঠাদের নেতৃত্ব দেন এবং তার মৃত্যুর পর বিধবা স্ত্রী তারাবাই মুঘল বাহিনীর বিরুদ্ধে পৃথক যুদ্ধ চালিয়ে যান। ১৬৮৯ থেকে ১৭০৭ সাল পর্যন্ত এই দীর্ঘ যুদ্ধে অনেকবার ভূখণ্ডের দখল বদল হয়। মারাঠাদের মধ্যে কোনো কেন্দ্রীয় শাসন না থাকায় আওরঙ্গজেবকে প্রতিটি এলাকা দখল করতে আলাদা যুদ্ধ করতে হয়, যা তার জন্য অত্যন্ত ব্যয়বহুল ও কষ্টসাধ্য হয়ে ওঠে।\nএকদিকে আওরঙ্গজেব পশ্চিম দিকে এগিয়ে মারাঠাদের দমন করার চেষ্টা করছিলেন, অন্যদিকে মারাঠারা পূর্ব দিকে মুঘলদের মালওয়া এবং হায়দ্রাবাদের অঞ্চলে অগ্রসর হচ্ছিল। তারা দক্ষিণ ভারতেও নিজেদের শক্তি বাড়ায় এবং স্থানীয় স্বাধীন রাজাদের পরাজিত করে তামিলনাড়ুর জিঞ্জি দখল করে। আওরঙ্গজেব দুই দশকের বেশি সময় ধরে দাক্ষিণাত্যে লাগাতার যুদ্ধ চালিয়ে যান, কিন্তু কোনো স্থায়ী সমাধানে পৌঁছাতে পারেননি। ১৭০৭ সালে আওরঙ্গজেবের মৃত্যু হলে এই যুদ্ধের অবসান ঘটে এবং এর পর থেকেই মুঘল সাম্রাজ্যের পতন শুরু হয়।\n\n\n=== মারাঠা প্রভাবের বিস্তার ===\n\n১৮ শতকের বেশিরভাগ সময়জুড়ে মারাঠা সেনাবাহিনী পেশওয়াদের নিয়ন্ত্রণে ছিল। পেশওয়ারা ছিলেন ভাট দেশমূলক চিৎপাবন ব্রাহ্মণ বংশের সদস্য। পেশওয়ারা মারাঠা সেনাবাহিনী নিয়ন্ত্রণ করতো এবং পরে ১৭৪৯ থেকে ১৮১৮ সাল পর্যন্ত তারা মারাঠা সাম্রাজ্যের বংশানুক্রমিক শাসক হন। তাদের শাসনকালে ১৭৬০ সালে মারাঠা সাম্রাজ্য সর্বোচ্চ শিখরে পৌঁছে যায় এবং ভারতীয় উপমহাদেশের বেশিরভাগ অংশ দখল করে।  ১৭২০ সালে মাত্র ২০ বছর বয়সে প্রথম বাজিরাও পেশওয়া নিযুক্ত হন। উত্তর ভারতে তার সামরিক অভিযানের সময় তিনি নিজের সমবয়সী কিছু তরুণ সেনাপতিকে গুরুত্ব দেন, যাদের মধ্যে ছিলেন রানোজি সিন্ধিয়া, মালহাররাও হোলকর, পুয়ার ভাইয়েরা এবং পিলাজি গায়কোয়াড়কে। এই নেতারা ঐতিহ্যবাহী মারাঠা অভিজাত পরিবারের সদস্য ছিলেন না। পরবর্তীতে প্রথম বাজিরাও নির্বাচিত এই তরুণ সেনাপতিদের বংশধররা মারাঠা মৈত্রী সঙ্ঘের আমলে নিজেদের স্বতন্ত্র শাসন প্রতিষ্ঠা করেন। ইতিহাসবিদ কে. কে. দত্ত প্রথম বাজিরাওকে \"মারাঠা সাম্রাজ্যের দ্বিতীয় প্রতিষ্ঠাতা\" বলে বর্ণনা করেছেন।\nনাগপুর রাজ্যের শাসক রঘুজী ভোঁসলে মধ্য ও পূর্ব ভারতে মারাঠা শাসনের প্রসার ঘটান।  ১৭৩৭ সালে মারাঠারা দিল্লির প্রথম যুদ্ধের সময় মুঘল বাহিনীকে পরাজিত করে। এরপর তারা মুঘল, হায়দ্রাবাদের নিজাম, বাংলার নবাব এবং দুররানি সাম্রাজ্যের বিরুদ্ধে সামরিক অভিযান চালিয়ে নিজেদের সীমানা সম্প্রসারিত করে।\n১৭৬০ সালের মধ্যে মারাঠাদের প্রভাবশালী অঞ্চল ভারতীয় উপমহাদেশের বিশাল অংশ জুড়ে বিস্তৃত হয়। সাম্রাজ্যটি দক্ষিণে তামিলনাড়ু  থেকে শুরু করে উত্তরে পেশোয়ার (আধুনিক পাকিস্তানের খাইবার পাখতুনখোয়া  ) এবং পূর্বে বঙ্গ পর্যন্ত বিস্তৃত ছিল। তবে ১৭৬১ সালের পানিপথের তৃতীয় যুদ্ধে মারাঠাদের উত্তর-পশ্চিমাঞ্চলীয় সম্প্রসারণ থমকে যায়। এরপর  পেশওয়া প্রথম মাধবরাওের নেতৃত্বে এক দশকের মধ্যে উত্তর ভারতে মারাঠাদের কর্তৃত্ব পুনরায় প্রতিষ্ঠিত হয়। এই সময়ে মারাঠা সাম্রাজ্য একটি মৈত্রী সঙ্ঘে পরিণত হয় যেখানে বিভিন্ন সামন্ত শাসকরা স্বায়ত্তশাসিত হতেন। বরোদার গায়কোয়াড়, ইন্দোর ও মালওয়ার হোল্কার, গোয়ালিয়র ও উজ্জয়িনীর সিন্ধিয়া, নাগপুরের ভোঁসলে এবং ধর ও দেওয়াসের পরমারদের নেতৃত্বে মারাঠা রাজ্যগুলির একটি সংঘ তৈরি হয়।\n১৭৭৫ সালে ইস্ট ইন্ডিয়া কোম্পানি পুনেতে পেশওয়া পরিবারের উত্তরাধিকার সংক্রান্ত হস্তক্ষেপ করে যার ফলে প্রথম ইঙ্গ-মারাঠা যুদ্ধ সংঘটিত হয়, এর ফলে মারাঠাদের জয় হয়।\n\n\n=== মারাঠা নৌবাহিনী ===\nশিবাজি তাঁর শাসনকালে একটি শক্তিশালী নৌবাহিনী গড়ে তোলেন। ১৭০০ সালের গোড়ার দিকে, কানহোজি আংরের নেতৃত্বে এই নৌবাহিনী ভারতের পশ্চিম উপকূলের জলসীমায় আধিপত্য বিস্তার করে। বিলিমোরা থেকে শুরু করে সাওয়ান্তওয়াড়ি পর্যন্ত এই নৌবাহিনীর শক্তি বিস্তৃত ছিল। তারা ব্রিটিশ, পর্তুগিজ, ওলন্দাজ এবং হাবশি নৌ জাহাজ আক্রমণ করেছিল এবং তাদের নৌবাহিনীর জাহাজগুলোর ওপর আক্রমণ চালাত এবং তাদের সামুদ্রিক সম্প্রসারণের উচ্চাকাঙ্ক্ষা দমিয়ে রাখত। মারাঠা নৌবাহিনী এবং বিশেষ করে পরিবার দ্বারা পরিচালিত অংশ ১৭৩০-এর দশক পর্যন্ত এই অঞ্চলে অন্যতম শক্তিশালী নৌশক্তি হিসেবে টিকে ছিল। কিন্তু কানহোজি আংরেয়ের মৃত্যুর পর তাঁর ছেলেদের মধ্যে অন্তর্দ্বন্দ্ব দেখা দেয় যা নৌবাহিনীর শক্তি দুর্বল করে দেয়। পরবর্তীতে তুলাজি আংরেয়ের অধীনে থাকা নৌবাহিনী ১৭৫৫ সালে ব্রিটিশ ইস্ট ইন্ডিয়া কোম্পানি এবং পেশওয়া বাহিনীর যৌথ হামলায় ধ্বংস হয়ে যায়। যদিও আংরে পরিবারের অন্যান্য সদস্যদের অধীনে বাহিনী কিছু অংশ তখনও কার্যকর ছিল, তবে ১৭৭০-এর দশক নাগাদ এই নৌবাহিনী দুর্বল হতে শুরু করে। ১৮১৮ সালের মধ্যে এটি সম্পূর্ণরূপে বিলুপ্ত হয়ে যায়।\n\n\n=== রাজস্ব ব্যবস্থা এবং চৌথ ===\nমারাঠা সাম্রাজ্যের রাজস্ব সংগ্রহ ব্যবস্থার অন্যতম গুরুত্বপূর্ণ উপাদান ছিল চৌথ আদায়। এটি ছিল এমন এক ধরনের কর যা মারাঠাদের কর্তৃত্ব স্বীকার করা রাজ্যগুলোর মোট আয়ের ২৫ শতাংশ হিসেবে আদায় করা হতো। এটি মূলত সামরিক সুরক্ষার বিনিময়ে আদায় করা একপ্রকার কর হিসেবে পরিচিত ছিল। এছাড়া মারাঠাদের একটি সুসংগঠিত ভূমি রাজস্ব ব্যবস্থা ছিল। এই রাজস্ব কাঠামো এতটাই কার্যকর ছিল যে পরবর্তীতে যখন ব্রিটিশ ইস্ট ইন্ডিয়া কোম্পানি মারাঠা অঞ্চলগুলোর নিয়ন্ত্রণ নেয় তখন তারা এই ব্যবস্থাটিকে বেশিরভাগ ক্ষেত্রেই অপরিবর্তিত রাখে এবং নিজেদের শাসন কাঠামোর অন্তর্ভুক্ত করে।\n\n\n== আসাফ জাঁর রাজবংশের অধীনে মারাঠাওয়াড়া ==\n১৮শ শতাব্দী মরাঠা সাম্রাজ্য ভারতের বিস্তীর্ণ অঞ্চল জুড়ে প্রভাব বিস্তার করেছিল। তবে তারা অধিকাংশ ক্ষেত্রে স্থানীয় রাজ্যগুলোর কাছ থেকে চৌথ আদায় করেই শাসন পরিচালনা করত। একটি গুরুত্বপূর্ণ রাজ্য কখনো চৌথ প্রদান করত আবার কখনো মারাঠাদের সঙ্গে দ্বন্দ্বে লিপ্ত হতো, তা হলো আসাফ জাহী রাজবংশ। এই রাজবংশ হায়দ্রাবাদের নিজাম নামেও পরিচিত। ১৮ শতাব্দীতে নিজাম বর্তমান মহারাষ্ট্রের মরাঠওয়াড়া অঞ্চলের পাশাপাশি তেলেঙ্গানা এবং কর্ণাটকের কিছু অংশ শাসন করত। পরবর্তী সময়ে ব্রিটিশদের অধীনে এরা সামন্তরাজ্যে পরিণত হয় এবং ১৯৪৭ সালে ভারতের স্বাধীনতা পর্যন্ত ব্রিটিশদের অধীনে ছিল। এই সময়ের কিছু অংশে নিজাম পূর্ব মহারাষ্ট্রের বিদর্ভ বা বেরার অঞ্চলও নিয়ন্ত্রণ করত।\n\n\n=== সমাজ ও সংস্কৃতি ===\nব্রিটিশ শাসনের আগে মহারাষ্ট্র অঞ্চলটি অনেক রাজস্ব বিভাগে বিভক্ত ছিল। তখনকার দিনে প্রশাসনিকভাবে একটি জেলা বা কাউন্টির সমতুল্য ছিল পরগনা। পরগণার প্রধানকে বলা হতো ‘দেশমুখ’ এবং যিনি রাজস্ব সংক্রান্ত রেকর্ড রাখতেন, তাঁকে বলা হতো ‘দেশপাণ্ডে’। প্রশাসনের সবচেয়ে নিম্নস্তর ছিল গ্রাম। মরাঠি ভাষাভাষী অঞ্চলের প্রতিটি গ্রামে একটি সমাজব্যবস্থা ছিল যেখানে গ্রামপ্রধান বা ‘পাটিল’ থাকতেন। তিনি রাজস্ব সংগ্রহ এবং গ্রাম পরিচালনার দায়িত্বে ছিলেন। এছাড়া গ্রামে ‘কুলকর্ণি’ নামে এক ব্যক্তি থাকতেন, যিনি নথি সংরক্ষণের দায়িত্ব পালন করতেন। এই দুই পদ সাধারণত বংশানুক্রমিকভাবে চলে আসত। পাটিলরা সাধারণত মারাঠা জাতিগোষ্ঠী থেকে আসতেন, আর কুলকর্ণির পদে সাধারণত মারাঠি ব্রাহ্মণ বা ‘চন্দ্রসেনীয়া কায়স্থ প্রভু’ সম্প্রদায়ের লোকেরা থাকতেন।\nগ্রামের অর্থনৈতিক কাঠামো মূলত বারোটি বংশানুক্রমিক পেশার ওপর ভিত্তি করে গড়ে উঠেছিল, যাকে ‘বালুতেদার’ বলা হতো। এই ব্যবস্থার অধীনে চাকররা কৃষকদের সেবা প্রদান করত এবং তাদের বর্ণের জন্য নির্দিষ্ট কাজের দায়িত্ব ছিল। তাদের (বালুতেদারদের ) সেবার বিনিময়ে, তারা বংশগত অধিকার (ওয়াতন) অনুযায়ী গ্রামের ফসলের একটি নির্দিষ্ট অংশ পেত।\n\n\n=== নগর কেন্দ্র ===\nমহারাষ্ট্রের বেশিরভাগ মানুষ ইতিহাসের বিভিন্ন সময়জুড়ে গ্রামে বসবাস করলেও, বিভিন্ন শাসকের নতুন রাজধানী স্থাপন বা সম্প্রসারণের কারণে অনেক শহর গড়ে ওঠে। সুলতানদের শাসনকালে বেশ কয়েকটি গুরুত্বপূর্ণ শহরের উত্থান ঘটে। চাকান, আহমেদনগর এবং অচলপুর সেই সময়ে প্রতিষ্ঠিত বা প্রসারিত নগরগুলোর মধ্যে অন্যতম। তবে কিছু নগরকেন্দ্র ছিল যেগুলোর ইতিহাস আরও পুরোনো, যেমন জুন্নার এবং দৌলতাবাদ। এসব শহর বিভিন্ন সময়ে আঞ্চলিক প্রশাসনিক কেন্দ্র বা রাজধানী হিসেবে কাজ করেছে। কিন্তু যখন সেসব রাজবংশের পতন ঘটে, তখন এসব শহরও গুরুত্ব হারায়।\nঔরঙ্গাবাদ শহর ১৬০০ সালের গোড়ার দিকে মালিক আম্বর প্রতিষ্ঠা করেন এবং পরবর্তীতে এটি মুঘল ও নিজামদের পৃষ্ঠপোষকতায় গুরুত্বপূর্ণ শহর হয়ে ওঠে। ১৮শ শতাব্দীর মাঝামাঝি পেশওয়াদের শাসনকালে পুনে শহর মারাঠা সাম্রাজ্যের রাজনৈতিক ও বাণিজ্যিক কেন্দ্র হয়ে ওঠে। তবে ১৮১৮ সালে মারাঠা সাম্রাজ্যের পতনের পর এই শহর তার রাজনৈতিক গুরুত্ব হারায়। যখন রঘুজি ভোঁসলে এবং তার বংশধরেরা নাগপুর রাজত্ব শুরু করেন তখন ১৭০০ সালের মাঝামাঝি সময়ে শহরটি বিশেষভাবে গুরুত্ব লাভ করে। এদিকে ১৭০০ সালের দিকে ব্রিটিশ ইস্ট ইন্ডিয়া কোম্পানি তাদের প্রধান বাণিজ্য কেন্দ্র সুরাট থেকে সরিয়ে মুম্বাইতে স্থানান্তর করে। বাণিজ্যিক উন্নয়নের জন্য ব্রিটিশরা বিভিন্ন গুজরাতি বণিক সম্প্রদায়ের লোকদের (যেমন পারসি, ভাটিয়া, খোজা এবং বোহরা) মুম্বাইতে এসে বসবাস ও ব্যবসা করতে উৎসাহিত করে। এর ফলে মুম্বই দ্রুত একটি গুরুত্বপূর্ণ বন্দর শহর ও বাণিজ্যিক কেন্দ্র হয়ে ওঠে।\n\n\n== ব্রিটিশ শাসন এবং দেশীয় রাজ্যসমূহ (১৮১৮-১৯৪৭) ==\n\nব্রিটিশরা এক শতাব্দীরও বেশি সময় ধরে দেশীয় রাজ্যগুলির মাধ্যমে প্রত্যক্ষ বা পরোক্ষভাবে মহারাষ্ট্রের বেশিরভাগ অংশ শাসন করেছিল এবং বেশ কয়েকটি পরিবর্তন এনেছিল।     বর্তমান মহারাষ্ট্রের সাথে সম্পর্কিত অঞ্চলগুলি প্রত্যক্ষ বা পরোক্ষ ব্রিটিশ শাসনের অধীনে ছিল, প্রথমে এটি ইস্ট ইন্ডিয়া কোম্পানির অধীনে এবং তারপর, ১৮৫৮ সালে ব্রিটিশ সাম্রাজ্যের সরাসরি শাসনের অধীনে আসে। এই সময় মহারাষ্ট্র অঞ্চল বিভিন্ন প্রশাসনিক ভাগে বিভক্ত ছিল। এর মধ্যে ছিল বোম্বে প্রেসিডেন্সি, বেরার প্রদেশ, মধ্য প্রদেশ এবং কিছু দেশীয় রাজ্যে যেমন হায়দ্রাবাদ, কোলহাপুর ও সাংলি রাজ্য। হায়দরাবাদ বাদে অন্যান্য দেশীয় রাজ্যগুলো দাক্ষিণাত্য স্টেট এজেন্সি অধীনে পরিচালিত হতো।\n\n\n=== কোম্পানি শাসনকাল ===\n\nইস্ট ইন্ডিয়া কোম্পানি ১৭ শতকের শুরুতে মুম্বাই নিয়ন্ত্রণ করে এবং এটিকে তাদের প্রধান বাণিজ্যিক কেন্দ্র হিসেবে ব্যবহার করে। ধীরে ধীরে তারা ১৮ শতকের মধ্যে মহারাষ্ট্রের বিভিন্ন অঞ্চলে নিজেদের প্রভাব বিস্তার করতে থাকে। শেষ পর্যন্ত ১৮১৮ সালে, তৃতীয় ইঙ্গ-মারাঠা যুদ্ধে পেশোয়া দ্বিতীয় বাজিরাও পরাজিত হলে মহারাষ্ট্র পুরোপুরি কোম্পানির নিয়ন্ত্রণে চলে যায়। নতুন গভর্নর হন মাউন্টস্টুয়ার্ট এলফিনস্টোন। তিনি প্রশাসনিক ব্যবস্থায় কিছু পরিবর্তন আনলেও জেলার সীমানাগুলো অপরিবর্তিত রাখেন। দ্বিতীয় বাজিরাওকে ক্ষমতাচ্যুত করার পর ব্রিটিশদের অন্যতম প্রধান কাজ ছিল মারাঠাদের নিয়ন্ত্রণ করা, যাতে তারা আবার সংগঠিত হতে না পারে। এজন্য তারা পাহাড়ি দুর্গ ধ্বংস করতে শুরু করে, কারণ এসব দুর্গ মারাঠাদের প্রতিরোধের গুরুত্বপূর্ণ কেন্দ্র ছিল।এসময় ধ্বংস করা দুর্গগুলোর মধ্যে ছিল— জুন্নার অঞ্চলের দুর্গগুলি - শিবনারি (যেখানে শিবাজির জন্ম হয়েছিল), হাজসার, নারায়ণগড়, চাওয়ান্দ, হরিশ্চন্দ্রগড় এবং পুনে শহরের নিকটবর্তী গুরুত্বপূর্ণ দুর্গ সিংহগড়। কোম্পানি শাসনকালে, পরাজিত মারাঠা সাম্রাজ্যের কিছু অংশকে তারা সামন্ত রাজ্যে পরিণত করে। যেমন, সাতারা এবং নাগপুর সামন্ত রাজ্যও গঠন করেছিল। তবে ১৮৫০-এর দশকে ব্রিটিশরা ১৮৫০-এর দশকে কোম্পানি এই দুটি রাজ্যই বিলুপ্ত করে দেয় স্বত্ববিলোপ নীতি প্রয়োগ করে এই রাজ্যগুলোর অস্তিত্ব বিলুপ্ত করে। এই নীতির মাধ্যমে তারা কোনো দত্তকপুত্রকে উত্তরাধিকারী হিসেবে স্বীকৃতি দিত না। ফলে সাতারার অধীনস্থ আউন্ধের মতো কিছু ছোট জায়গিরদাররা, যারা নামমাত্র সাতারা রাজ্যের অধীনে ছিল, তারা বিলুপ্তির পর দেশীয় রাজ্যে পরিণত হয়।  এছাড়া, ১৮৫৮ সালে ব্রিটিশরা হায়দরাবাদের নিজামের কাছ থেকে সামরিক খরচ পরিশোধের অজুহাতে বেরার প্রদেশ দখল করে নেয়। ১৯০৩ সালে প্রদেশটি আনুষ্ঠানিকভাবে মধ্য প্রদেশ এবং বেরারের অংশ হয়ে ওঠে।\nমহারাষ্ট্রের অন্যতম প্রধান ধর্মীয় উৎসব হলো পান্ধরপুর ওয়ারি। এই উৎসবের দুটি প্রধান কেন্দ্র হলো আলান্দি ও দেউ। বর্তমান রূপে এই ওয়ারির প্রচলন ১৮২০-এর দশক থেকে শুরু হয়। এই সময় সন্ত তুকারামের বংশধরেরা এবং সন্ত জ্ঞানেশ্বরের একজন ভক্ত, যার নাম হাইবত্রভবাবা আরফালকর (যিনি গোয়ালিয়রের মারাঠা শাসক সিন্ধিয়াদের একজন দরবারী ছিলেন) ওয়ারী উৎসবের সংস্কার করেন।  তিনি উৎসবে কিছু নতুন প্রথা যুক্ত করেন। পযেমন, তিনি পাদুকা বহনের জন্য একটি পালকি  চালু করেন, ঘোড়ার ব্যবহারের প্রচলন করেন এবং বারকরীদের (ভক্তদের) দিন্দি নামে পৃথক দলে বিভক্ত করেন। এই পরিবর্তনগুলোর ফলে ওয়ারি উৎসব আরও সংগঠিত হয়ে ওঠে এবং এটি মহারাষ্ট্রজুড়ে জনপ্রিয় হয়ে ওঠে।\nকোম্পানির শাসনামলে  মারাঠি ভাষার ব্যাকরণ ও শব্দভাণ্ডারকে মানসম্মতরূপে গড়ে তোলার প্রচেষ্টা চলে। খ্রিস্টান মিশনারি উইলিয়াম কেরি মারাঠি ব্যাকরণকে প্রাতিষ্ঠানিক রূপ দেওয়ার কাজ করেন। কেরি দেবনাগরী লিপিতে প্রথম মারাঠি অভিধান প্রকাশ করেন। ১৮৩১ সালে ক্যাপ্টেন জেমস থমাস মোলসওয়ার্থ এবং মেজর থমাস ক্যান্ডি সর্বাধিক বিস্তৃত মারাঠি-ইংরেজি অভিধান সংকলন করেন। এটি প্রকাশের প্রায় দুই শতক পরও মুদ্রিত হচ্ছে এবং ব্যবহৃত হচ্ছে।  মোলসওয়ার্থ মারাঠি ভাষার মানসম্মতকরণের উপরও কাজ করেছিলেন। তিনি এই কাজের জন্য পুনের ব্রাহ্মণদের নিযুক্ত করেছিলেন এবং তাদের ব্যবহৃত সংস্কৃত-অধ্যুষিত উপভাষাকে মারাঠির জন্য আদর্শ উপভাষা হিসেবে গ্রহণ করেছিলেন।  ১৮৫৮ সালে রানী ভিক্টোরিয়ার জারি করা ঘোষণাপত্রের মাধ্যমে ইস্ট ইন্ডিয়া কোম্পানির শাসন আনুষ্ঠানিকভাবে শেষ হয়। এই ঘোষণার পর পুরো ভারতবর্ষের সঙ্গে  বোম্বে প্রেসিডেন্সিও সরাসরি ব্রিটিশ সাম্রাজ্যের অধীনে চলে যায়। ফলে মহারাষ্ট্র অঞ্চলের শাসনকাঠামোতে আরও পরিবর্তন আসে এবং এটি ব্রিটিশ প্রশাসনের প্রত্যক্ষ নিয়ন্ত্রণে চলে যায়।\n\n\n=== ব্রিটিশ রাজ ===\n\nউনবিংশ শতাব্দীর শেষ এবং বিংশ শতাব্দীর শুরুতে মহারাষ্ট্রের মানুষ ভারতীয় জাতীয়তাবাদ, সামাজিক ও ধর্মীয় সংস্কার আন্দোলনে গুরুত্বপূর্ণ ভূমিকা রাখে। উনবিংশ শতাব্দীতে মারাঠি নেতাদের প্রতিষ্ঠিত উল্লেখযোগ্য সামাজিক সংগঠনগুলোর মধ্যে রয়েছে পুনা সার্বজনিক সভা, প্রার্থনা সমাজ, আর্য মহিলা সমাজ এবং সত্য শোধক সমাজ। ১৮৭৫-৭৬ সালের দুর্ভিক্ষে পুনা সর্বজনিক সভা ত্রাণকাজে সক্রিয় ভূমিকা নেয়। এই সংগঠনটিকে ১৮৮৫ সালে ভারতীয় জাতীয় কংগ্রেসের পূর্বসূরি হিসেবে গণ্য করা হয়। উনিশ শতকের শেষের দিকে এবং বিংশ শতাব্দীর গোড়ার দিকে ভারতীয় জাতীয়তাবাদের সবচেয়ে বিশিষ্ট ব্যক্তিত্ব ছিলেন গোপাল কৃষ্ণ গোখলে এবং বাল গঙ্গাধর তিলক। দুজনই পুনার বাসিন্দা হলেও তাঁদের রাজনৈতিক আদর্শ একেবারে বিপরীত ছিল। তিলক মহারাষ্ট্রের মানুষদের মধ্যে ঐক্য ও জাতীয়তাবাদী চেতনা গড়ে তোলার জন্য শিবাজি ও গণেশ উৎসবকে ব্যবহার করেন। তিনি গণেশ চতুর্থী ও শিবজয়ন্তীকে বৃহত্তর জনসমাগমের মাধ্যমে উদযাপন শুরু করেন, যা মারাঠি জনগোষ্ঠীর মধ্যে সংহতি সৃষ্টি করে। ঔপনিবেশিক যুগের মারাঠি সমাজ সংস্কারকদের মধ্যে রয়েছে মহাত্মা জ্যোতিরাও ফুলে, তার স্ত্রী সাবিত্রীবাই ফুলে, বিচারপতি রাণাডে, নারীবাদী তারাবাই শিন্দে, ধন্দ কেশব কর্বে, বিঠল রামজি শিন্দে এবং পণ্ডিতা রমাবাঈ । জ্যোতিরাও ফুলে ছিলেন সমাজ সংস্কারের পথিকৃৎ। তিনি মেয়ে ও মারাঠি দলিত শিশুদের জন্য বিদ্যালয় স্থাপন করেন, যা সে সময়ের সামাজিক রীতির বিরুদ্ধে একটি বিপ্লবী পদক্ষেপ ছিল। তাঁর স্ত্রী সাবিত্রীবাই ফুলে ছিলেন ভারতের প্রথম মহিলা শিক্ষক ও নারীশিক্ষার অগ্রদূত।\nবিংশ শতাব্দীর শুরুর দিকে মহারাষ্ট্রের অব্রাহ্মণ হিন্দু সম্প্রদায় নিজেদের সংগঠিত করতে শুরু করে। কোলহাপুরের শাসক সাহু মহারাজ এই আন্দোলনকে সমর্থন দেন। ১৯২০-এর দশকে কেশবরাও জেধে ও বাবুরাও জাওলকারের নেতৃত্বে অব্রাহ্মণ আন্দোলন আরও জোরদার হয়। তারা অ-ব্রাহ্মণ দল (এনবিপি) গঠন করেন। তাঁদের অন্যতম প্রধান লক্ষ্য ছিল গণপতি উৎসব এবং শিবজয়ন্তী উৎসবের উপর ব্রাহ্মণদের নিয়ন্ত্রণ কমানো। তারা জাতীয়তাবাদকে বর্ণবৈষম্যবিরোধিতার সঙ্গে যুক্ত করেন এবং দলকে জাতপাতের বিরুদ্ধে লড়াইয়ের মাধ্যম হিসেবে গড়ে তোলেন। ১৯৩০-এর দশকে জেধে এনবিপিকে কংগ্রেস দলের সাথে একীভূত করেন। এতে কংগ্রেসের সামাজিক ভিত্তি বিস্তৃত হয় এবং দলটি মূলত মারাঠা নেতৃত্বাধীন রাজনৈতিক শক্তিতে পরিণত হয়।\nসেই সময়ের আরেকজন উল্লেখযোগ্য মারাঠি ব্যক্তিত্ব ছিলেন বি আর আম্বেদকর। তিনি দলিতদের অধিকার আদায়ের জন্য সংগ্রাম চালিয়েছিলেন যা তার নিজস্ব মাহার জাতিকেও অন্তর্ভুক্ত করত। আম্বেদকর মূলধারার নেতা বিশেষ করে গান্ধীর সঙ্গে দ্বিমত পোষণ করেছিলেন। তার বিরোধিতার বিষয়গুলোর মধ্যে ছিল অস্পৃশ্যতা, প্রশাসনিক ব্যবস্থা এবং ভারত বিভাজন। তিনি দলিত বৌদ্ধ আন্দোলনের সূচনা করেন এবং নবযান নামে বৌদ্ধধর্মের একটি নতুন শাখা শাখা গড়ে তোলেন। তার নেতৃত্বে দলিত আন্দোলন জন্ম নেয় যা আজও বিদ্যমান। স্বাধীন ভারতের প্রথম আইন ও বিচারমন্ত্রী হিসেবে তিনি ভারতের সংবিধান প্রণয়নের ক্ষেত্রে অগ্রণী ভূমিকা পালন করেন। এজন্য তাকে 'ভারতীয় সংবিধানের জনক' বলা হয়।\n১৯৪২ সালে মুম্বাই শহর থেকে ব্রিটিশদের প্রতি ভারত ছাড়ো আন্দোলনের চূড়ান্ত আহ্বান জানানো হয়। এটি ক্রমান্বয়ে স্বাধীনতার আন্দোলনকে চূড়ান্ত পর্যায়ে নিয়ে যায় এবং ১৯৪৭ সালে ভারতের স্বাধীনতা অর্জনের মধ্য দিয়ে এর পরিসমাপ্তি ঘটে। এই আন্দোলনে মহারাষ্ট্রের বহু নেতা গুরুত্বপূর্ণ ভূমিকা রাখেন। তাদের মধ্যে ছিলেন রাওসাহেব এবং অচ্যুতরাও পাটবর্ধন, নানাসাহেব গোর, শ্রীধর মহাদেব যোশী, যশবন্তরাও চৌহান, স্বামী রামানন্দ ভারতী, নানা পাতিল, ধুলাপ্পা নাভালে, ভিএস পেজ, বসন্ত পাটিল, ধোন্ডিরাম মালি, অরুণা আসিফ আলী, আশফাকুল্লা খান। ১৯৩৭ সালে ত্রিভাষিক বোম্বে প্রেসিডেন্সির প্রথম মুখ্যমন্ত্রী হিসেবে বিজি খের দায়িত্ব গ্রহণ করেন।\nউনিশ শতকের শেষের দিকে মুম্বইয়ে আধুনিক শিল্প ব্যবস্থা গড়ে উঠতে শুরু করে। এ সময় প্রধান শিল্প ছিল তুলা উৎপাদন যেখানে শ্রমশক্তির বেশিরভাগ অংশই আসত পশ্চিম মহারাষ্ট্র, বিশেষ করে উপকূলীয় কোঙ্কন অঞ্চল থেকে।  বিংশ শতাব্দীর প্রথমার্ধে মুম্বই শহরের আদমশুমারির তথ্য অনুযায়ী শহরের মোট জনসংখ্যার প্রায় অর্ধেকই মারাঠি ভাষাকে তাদের মাতৃভাষা হিসেবে তালিকাভুক্ত করেছিল।\n\n\n== স্বাধীনতা-পরবর্তী ==\n\n\n=== বোম্বে রাজ্য ===\nভারতের স্বাধীনতার পর, কোলাপুর সহ দাক্ষিণাত্য রাজ্যগুলি একীভূতকরণের মাধ্যমে ১৯৫০ সালে বোম্বে প্রেসিডেন্সির ভিত্তিতে বোম্বে রাজ্য গঠিত হয়।  ১৯৫৬ সালের রাজ্য পুনর্গঠন আইন অনুযায়ী ভাষাভিত্তিক পুনর্বিন্যাসের মাধ্যমে বোম্বে রাজ্যের সীমানা পরিবর্তন করা হয়। এই পরিবর্তনের ফলে মূলত মারাঠিভাষী অঞ্চলসমূহ যেমন হায়দ্রাবাদ রাজ্যের মারাঠওয়াড়া (ঔরঙ্গাবাদ বিভাগ) এবং মধ্য প্রদেশ এবং বেরার রাজ্যের বিদর্ভ অঞ্চল বোম্বে রাজ্যের অন্তর্ভুক্ত হয়। তবে এর দক্ষিণাঞ্চলের কিছু অংশ মহীশূর (বর্তমান কর্ণাটক) রাজ্যের অধীনে চলে যায়।\n\n১৯৫৪ থেকে ১৯৫৫ সালের মধ্যে মারাঠিভাষী জনগণের মধ্যে প্রবল অসন্তোষ দেখা দেয়, কারণ তারা দ্বিভাষিক বোম্বে রাজ্যের অন্তর্ভুক্ত হতে চাইছিল না। এই পরিস্থিতির প্রতিক্রিয়ায় সংযুক্ত মহারাষ্ট্র আন্দোলন গড়ে ওঠে যার লক্ষ্য ছিল মারাঠি ভাষাভাষীদের জন্য পৃথক মহারাষ্ট্র রাজ্য প্রতিষ্ঠা করা। অন্যদিকে মহাগুজরাত আন্দোলন পৃথক গুজরাত রাজ্যের দাবি জানায়। সংযুক্ত মহারাষ্ট্র আন্দোলনের গুরুত্বপূর্ণ নেতা ছিলেন আন্নাভাউ সাঠে, কেশবরাও জেধে, এস এম যোশী, শ্রীপাদ অমৃত ডাঙ্গে, প্রহ্লাদ কেশব আত্রে, এবং গোপালরাও খেদকর। বোম্বে শহরকে রাজধানী করে পৃথক মহারাষ্ট্র গঠনের দাবিতে ব্যাপক আন্দোলন সংঘটিত হয়। ১ মে ১৯৬০ সালে গণআন্দোলনে ১০৫ জন আন্দোলনকারীর মৃত্যুর পর বোম্বে রাজ্যকে ভাগ করে নতুন দুটি রাজ্য মহারাষ্ট্র এবং গুজরাত গঠিত হয়।\n১৯৫৬ সালে, কিছু মারাঠি-সংখ্যাগরিষ্ঠ তালুক আদিলাবাদ, মেদক, নিজামবাদ এবং মহবুবনগর জেলার অন্তর্ভুক্ত করা হয় যা পরবর্তীতে তেলেঙ্গানা রাজ্যের অংশ হয়ে যায়। অন্যদিকে বেলগাঁও এবং কারওয়ার অঞ্চল নিয়ে দক্ষিণে কর্ণাটকের সাথে মহারাষ্ট্রের বিরোধ অব্যাহত রয়েছে।\n\n\n== ১৯৬০ সালের পর ==\n১ মে ১৯৬০ সালে ভাষাভিত্তিক রাজ্য পুনর্গঠনে মহারাষ্ট্র রাজ্য গঠিত হয়। কংগ্রেস নেতা যশবন্তরাও চৌহান ছিলেন মহারাষ্ট্রের প্রথম মুখ্যমন্ত্রী। রাজ্য গঠনের পর থেকে মহারাষ্ট্র দ্রুত শিল্পোন্নতি লাভ করে, নগরায়নের হার বৃদ্ধি পায় এবং ভারতের অন্যান্য রাজ্য থেকে বিপুল সংখ্যক মানুষ এখানে অভিবাসিত হয়।\n\n\n=== সরকার ও রাজনীতি ===\n\nভারতীয় জাতীয় কংগ্রেস দল (আইএনসি) এবং তার মিত্ররা মহারাষ্ট্র রাজ্যে অধিকাংশ সময় ধরে ক্ষমতায় ছিল। প্রথমদিকে যশবন্তরাও চৌহান চৌহান নেহেরুর আমলে প্রতিরক্ষা মন্ত্রী হিসেবে দায়িত্ব গ্রহণ করেন। তার পর মারোত্রাও কান্নামওয়ার এক বছর মুখ্যমন্ত্রী ছিলেন, তবে তিনি স্বল্প সময়ের মধ্যেই মারা যান। ১৯৬৩ থেকে ১৯৭৫ সাল পর্যন্ত বাসন্তরাও নায়েক দীর্ঘ সময় ধরে রাজ্যের মুখ্যমন্ত্রী ছিলেন। এই সময়ে রাজ্যের রাজনীতিতে যশবন্তরাও চৌহান, বাসন্তদাদা পাতিল, বাসন্তরাও নায়েক এবং শংকররাও চৌহানের মতো নেতারা গুরুত্বপূর্ণ ভূমিকা পালন করেন। কংগ্রেস তখন রাজ্যের প্রভাবশালী চিনি সমবায় সংস্থাগুলোর পাশাপাশি অন্যান্য বহু সমবায় প্রতিষ্ঠান যেমন ঋণ সমবায়, দুগ্ধ ও কৃষিজাত পণ্য বিপণন সমবায়ের উপর ব্যাপক প্রভাব বিস্তার করেছিল।\n১৯৭৮ সালে শরদ পওয়ার কংগ্রেস থেকে বেরিয়ে এসে জনতা পার্টির সঙ্গে জোট করে মহারাষ্ট্রে সরকার গঠন করেন যা তাকে রাজ্যের অন্যতম গুরুত্বপূর্ণ রাজনৈতিক ব্যক্তিত্ব করে তোলে। নিজ কর্মজীবনে পাওয়ার দু'বার কংগ্রেস থেকে বেরিয়ে এসে আলাদা দল গঠন করেন যার ফলে রাজ্যের রাজনীতিতে বড় পরিবর্তন আসে। ১৯৯৯ সালে কংগ্রেস সভাপতি সোনিয়া গান্ধীর সাথে তার বিদেশী বংশোদ্ভূততা নিয়ে বিরোধের পর পওয়ার দল ত্যাগ করেন এবং জাতীয়তাবাদী কংগ্রেস পার্টি (এনসিপি) গঠন করেন। একই বছর মহারাষ্ট্রের বিধানসভা নির্বাচনের পর তার দল কংগ্রেসের নেতৃত্বাধীন জোটে যোগ দিয়ে রাজ্য সরকার গঠন করে।\n১৯৬০-এর দশকে কার্টুনিস্ট ও সাংবাদিক বালসাহেব ঠাকরে শিবসেনা দল গঠন করেন। এই দল মুম্বাইয়ের মারাঠি ভাষাভাষীদের স্বার্থ রক্ষা ও তাদের অধিকারের পক্ষে আন্দোলন গড়ে তোলার উদ্দেশ্যে প্রতিষ্ঠিত হয়েছিল। দলটির শুরুর সময়, বিশেষ করে ষাটের দশকের শেষের দিকে, মুম্বইয়ে দক্ষিণ ভারত থেকে আসা অভিবাসীদের লক্ষ্য করে প্রচার চালায়। পরবর্তী কয়েক দশকে শিবসেনার ভিত্তি ধীরে ধীরে প্রসারিত হয়। আশির দশকে দলটি বম্বে কর্পোরেশনের নিয়ন্ত্রণ গ্রহণ করে। দলটির মূল সমর্থক ছিল মুম্বই ও আশপাশের শহরাঞ্চলে বসবাসকারী নিম্ন-মধ্যবিত্ত ও শ্রমজীবী মারাঠি জনগণ। তবে দলের নেতৃত্ব ছিল মূলত শিক্ষিত উচ্চবর্ণের মহারাষ্ট্রীয়দের হাতে। নব্বইয়ের দশক থেকে পরিস্থিতি কিছুটা বদলে যেতে থাকে। স্থানীয় পর্যায়ে কিছু শক্তিশালী নেতা উঠে আসে যারা ভয়-ভীতি ও চাঁদাবাজির মাধ্যমে নিজেদের প্রভাব বিস্তার করেন। এই প্রবণতাকে শিবসেনার \"দাদা-রাজ\" বা \"দাদা-আইজেশন\" বলা হয়ে থাকে। নব্বইয়ের দশকের শুরুতে দলের কিছু নেতা মুসলিম বিরোধী উসকানিমূলক বক্তব্য দেন যার ফলে হিন্দু ও মুসলিমদের মধ্যে সংঘর্ষ ছড়িয়ে পড়ে এবং দাঙ্গার ঘটনা ঘটে।\n১৯৯৫ সালে শিবসেনা ও ভারতীয় জনতা পার্টি (বিজেপি) জোট রাজ্যে নিরঙ্কুশ সংখ্যাগরিষ্ঠতা অর্জন করে। এর ফলে কংগ্রেস দলের দীর্ঘদিনের আধিপত্য চ্যালেঞ্জের মুখে পড়ে এবং মহারাষ্ট্রে জোট সরকার গঠনের নতুন যুগ শুরু হয়। পরবর্তী তিনটি নির্বাচনে, অর্থাৎ ১৯৯৯ থেকে ২০১৪ সালের মধ্যে, কংগ্রেস ও জাতীয়তাবাদী কংগ্রেস পার্টি (এনসিপি) একজোটে সরকার গঠন করেছিল, অন্যদিকে শিবসেনা ও বিজেপি একটি পৃথক জোট গঠন করেছিল। তবে এই সময়ে কংগ্রেস-এনসিপি জোটই জয়ী হয়। কংগ্রেস নেতা পৃথ্বীরাজ চৌহান ছিলেন মহারাষ্ট্রের শেষ মুখ্যমন্ত্রী যিনি ২০১৪ সাল পর্যন্ত কংগ্রেস-এনসিপি জোট সরকারের নেতৃত্ব দিয়েছিলেন।\n২০০৬ সালে বাল ঠাকরে তার ছেলে উদ্ধব ঠাকরেকে নিজের উত্তরসূরি ঘোষণা করেন। এতে তার রাজ ঠাকরে অসন্তুষ্ট হন এবং শিবসেনা থেকে বেরিয়ে এসে নতুন একটি দল গঠন করেন, যার নাম দেন মহারাষ্ট্র নবনির্মাণ সেনা (এমএনএস)। রাজ ঠাকরে তার কাকার পথ অনুসরণ করে মারাঠি জনগণের সমর্থন পাওয়ার জন্য বহিরাগতদের বিরুদ্ধে প্রচার চালান। বিশেষ করে বিহারি ও উত্তর ভারতের অভিবাসীদের বিরুদ্ধে তিনি কড়া অবস্থান নেন।\nভারতীয় জনতা পার্টি রাষ্ট্রীয় স্বয়ংসেবক সংঘের (আরএসএস) সাথে ঘনিষ্ঠভাবে সম্পর্কিত এবং সংঘ পরিবারের অংশ। দলটির শুরুর দিনগুলিতে এর প্রধান সমর্থক ছিল শহুরে উচ্চবর্ণের জনগোষ্ঠী, যেমন ব্রাহ্মণ ও অ-মহারাষ্ট্রীয়রা। তবে ২১শ শতকে বিজেপি মারাঠা গোষ্ঠীর মধ্যে প্রভাব বিস্তার করতে সক্ষম হয়। তারা নির্বাচনে মারাঠা প্রার্থীদের মনোনয়ন দেওয়ার মাধ্যমে এই সম্প্রদায়ের সমর্থন অর্জনের চেষ্টা করে। আরএসএস ১৯২০-এর দশকে নাগপুরে মহারাষ্ট্রীয় ব্রাহ্মণদের দ্বারা প্রতিষ্ঠিত হয়। প্রতিষ্ঠালগ্ন থেকেই এই সংগঠনের নেতৃত্ব মূলত ব্রাহ্মণ সম্প্রদায়ের হাতে ছিল এবং আজও তারা প্রভাবশালী।\nমহারাষ্ট্রের রাজনীতিতে দীর্ঘ সময় ধরে গ্রামীণ মারাঠা-কুণবি গোষ্ঠীর আধিপত্য ছিল। যারা মহারাষ্ট্রের জনসংখ্যার ৩১%। এই গোষ্ঠী রাজ্যের মোট জনসংখ্যার প্রায় ৩১% যারা বিভিন্ন সমবায় প্রতিষ্ঠান পরিচালনার মাধ্যমে অর্থনৈতিক শক্তি অর্জন করে এবং সেই শক্তির ওপর ভর করেই গ্রাম পর্যায় থেকে শুরু করে বিধানসভা এবং লোকসভা পর্যন্ত রাজনৈতিক নিয়ন্ত্রণ প্রতিষ্ঠা করে। মহারাষ্ট্রের কংগ্রেস দলের গুরুত্বপূর্ণ রাজনীতিকদের মধ্যে অনেকেই এই গোষ্ঠীর অন্তর্ভুক্ত ছিলেন। কেশবরাও জেধে, যশবন্তরাও চহ্বান, শঙ্কররাও চৌহান, বিলাসরাও দেশমুখ এবং শরদ পওয়ার এই সম্প্রদায়েরই সদস্য ছিলেন। মহারাষ্ট্রের এখন পর্যন্ত ১৮ জন মুখ্যমন্ত্রীর মধ্যে ১০ জনই মারাঠা ছিলেন, যা মোট মুখ্যমন্ত্রীর ৫৫%। আশির দশক থেকে এই গোষ্ঠী বেসরকারি শিক্ষাপ্রতিষ্ঠান স্থাপনার ক্ষেত্রেও সক্রিয় ভূমিকা পালন করতে শুরু করে।\n\n\n=== অর্থনীতি ===\n\nভারতের স্বাধীনতার আগে মহারাষ্ট্রের শিল্পোৎপাদন মূলত মুম্বই শহরকে কেন্দ্র করে গড়ে উঠেছিল। তবে মহারাষ্ট্র রাজ্য গঠনের পর রাজ্য সরকার ১৯৬২ সালে মহারাষ্ট্র শিল্প উন্নয়ন নিগম (এমআইডিসি) প্রতিষ্ঠা করে। এর উদ্দেশ্য ছিল রাজ্যের অন্যান্য এলাকাতেও শিল্পের বিকাশ ঘটানো। প্রতিষ্ঠার পর থেকে এমআইডিসি মহারাষ্ট্র সরকারের প্রধান শিল্প পরিকাঠামো উন্নয়ন সংস্থা হিসেবে কাজ করে আসছে। রাজ্যের প্রতিটি জেলায় অন্তত একটি করে শিল্প এলাকা গড়ে তোলার ক্ষেত্রে এই সংস্থার গুরুত্বপূর্ণ ভূমিকা রয়েছে। শিল্প বিকাশের দিক থেকে সবচেয়ে বেশি অগ্রগতি হয়েছে পুনে মহানগর অঞ্চলে এবং মুম্বাই সংলগ্ন থানে এবং রায়গড় জেলায়। ১৯৯১ সালের অর্থনৈতিক উদারীকরণের পর মহারাষ্ট্র বিদেশি বিনিয়োগ আকৃষ্ট করতে শুরু করে, বিশেষ করে তথ্য প্রযুক্তিও প্রকৌশল শিল্পে। নব্বইয়ের দশকের শেষভাগ এবং ২১শ শতকের প্রথম দশকে তথ্যপ্রযুক্তি খাতে ব্যাপক প্রসার ঘটে। পুনের আউন্ধ ও হিঞ্জেওয়াড়ি এলাকায় আইটি পার্ক স্থাপন করা হয়, যা তথ্যপ্রযুক্তি শিল্পের বিকাশে গুরুত্বপূর্ণ ভূমিকা রাখে।\nমহারাষ্ট্রে বহু বেসরকারি কলেজ ও বিশ্ববিদ্যালয় রয়েছে, যার মধ্যে অনেক ধর্মীয় ও বিশেষায়িত প্রতিষ্ঠানও অন্তর্ভুক্ত। ১৯৮২ সালে মুখ্যমন্ত্রী বসন্তদাদা পাটিলের সরকার শিক্ষাক্ষেত্রে উদারনীতি গ্রহণের পর বেসরকারি কলেজের সংখ্যা উল্লেখযোগ্যভাবে বৃদ্ধি পায়। মহারাষ্ট্রের বিশাল সমবায় আন্দোলনের সঙ্গে যুক্ত রাজনীতিক ও নেতারা এসব বেসরকারি শিক্ষাপ্রতিষ্ঠান গড়ে তোলার ক্ষেত্রে গুরুত্বপূর্ণ ভূমিকা পালন করেন।\nস্বাধীনতার পর কৃষিভিত্তিক সমবায় আন্দোলনের বিকাশে মহারাষ্ট্র পথিকৃৎ হিসেবে ভূমিকা রাখে। এটি সে সময়কার কংগ্রেস সরকারের স্থানীয় উদ্যোগের মাধ্যমে গ্রামীণ উন্নয়ন\" পরিকল্পনার একটি গুরুত্বপূর্ণ অংশ ছিল। বিশেষ মর্যাদা দেওয়া হয়েছিল চিনি উৎপাদনকারী সমবায় প্রতিষ্ঠানগুলিকে। সরকার এগুলোর পরামর্শদাতা, অংশীদার, জামিনদাতা ও নিয়ন্ত্রকের ভূমিকা পালন করে। চিনির পাশাপাশি সমবায় ব্যবস্থা দুগ্ধ উৎপাদন, তুলা ও সার শিল্পেও গুরুত্বপূর্ণ ভূমিকা রাখে। রাজ্য সরকারের সহযোগিতায় ১৯৯০-এর দশকের মধ্যে মহারাষ্ট্রে ২৫,০০০-এর বেশি সমবায় প্রতিষ্ঠান গড়ে ওঠে।\n\n\n==== ১৯৭২-৭৩ সালের খরা ====\n১৯৬৩ সালে মহারাষ্ট্র সরকার ঘোষণা করে যে রাজ্যের কৃষি পরিস্থিতি নিয়মিত পর্যবেক্ষণ করা হচ্ছে এবং খাদ্যসংকট দেখা দিলেই দ্রুত ত্রাণ ব্যবস্থা গ্রহণ করা হবে। এই আত্মবিশ্বাসের ভিত্তিতে এবং \"দুর্ভিক্ষ\" শব্দটি অপ্রচলিত বলে দাবি জানিয়ে সরকার \"মহারাষ্ট্র 'দুর্ভিক্ষ' শব্দ বিলোপ আইন, ১৯৬৩\" নামক আইন প্রণয়ন করে। তবে এই আশ্বাস সত্ত্বেও ১৯৭২ সালে এক ভয়াবহ খরা দেখা দেয় যার ফলে প্রায় ২.৫ কোটি মানুষ চরম দুর্ভোগের মুখে পড়ে। মহারাষ্ট্র সরকার যে ত্রাণ কার্যক্রম পরিচালনা করে তার মধ্যে কর্মসংস্থানমূলক প্রকল্প ছিল অন্যতম। এসব প্রকল্পের মাধ্যমে দীর্ঘমেয়াদি সম্পদ সৃষ্টি করার চেষ্টা করা হয় যেমন বৃক্ষরোপণ, মাটির সংরক্ষণ, খাল খনন এবং কৃত্রিম জলাধার নির্মাণ। এছাড়া, সরকার পরিচালিত পাবলিক ডিস্ট্রিবিউশন সিস্টেম (পিডিএস) বা গণবণ্টন ব্যবস্থার মাধ্যমে রেশন দোকানগুলোতে ন্যায্যমূল্যে খাদ্য সরবরাহ করা হয়। এর ফলে এই খরার সময় অনাহারে মৃত্যুর কোনো খবর পাওয়া যায়নি।\nএই ত্রাণ কার্যক্রমের ফলে রাজ্যের বঞ্চিত জনগোষ্ঠী ব্যাপক হারে কর্মসংস্থানের সুযোগ পায় এবং এর মাধ্যমে রাজ্যে খাদ্য সরবরাহের পরিমাণও উল্লেখযোগ্যভাবে বৃদ্ধি পায়। রাজ্যে 'অভাব নির্দেশিকা' কার্যকর করার ফলে খাদ্যসংকট থেকে উদ্ভূত মৃত্যুর হার রোধ করা সম্ভব হয়। খরার সবচেয়ে কঠিন সময়েও রাজ্য সরকারের উদ্যোগে প্রায় ৫০ লাখ মানুষের কর্মসংস্থান হয়েছিল, যা কার্যকরভাবে দুর্ভিক্ষ প্রতিরোধে সহায়ক হয়।\nএই কার্যক্রমের সফলতার পেছনে জনগণের সরাসরি চাপও গুরুত্বপূর্ণ ভূমিকা রাখে। সাধারণ মানুষ মনে করত যে ত্রাণমূলক কর্মসংস্থান প্রকল্পে কাজ পাওয়া তাদের অধিকার। তাই তারা দাবি আদায়ের জন্য মিছিল, বিক্ষোভ, এমনকি কিছু জায়গায় দাঙ্গার মতো ঘটনাও ঘটায়। তবে, সরকারের গৃহীত ব্যবস্থা ব্যাপক প্রশংসা অর্জন করে এবং এটিকে দুর্ভিক্ষ মোকাবিলার একটি মডেল কর্মসূচি প্রশংসিত হয়েছিল।  \n\n\n==== কৃষকদের আত্মহত্যা ====\n১৯৯০-এর দশক থেকে ভারতে কৃষকদের আত্মহত্যার ঘটনা ব্যাপকভাবে বৃদ্ধি পেতে থাকে, যার মধ্যে মহারাষ্ট্রে সর্বাধিক সংখ্যক আত্মহত্যার ঘটনা ঘটে। প্রধান কারণ হিসেবে উল্লেখ করা হয় ঋণের বোঝা, যা সাধারণত ব্যাংক এবং নন-ব্যাংকিং আর্থিক প্রতিষ্ঠান (এনবিএফসি) থেকে নেওয়া হত। তবে আরও কিছু কারণ এই সংকটকে তীব্র করেছে। এর মধ্যে রয়েছে শুষ্ক ও অর্ধশুষ্ক অঞ্চলে কৃষিকাজের কঠিন বাস্তবতা, কৃষি থেকে স্বল্প আয়, বিকল্প আয়ের সুযোগের অভাব এবং মানসিক কাউন্সেলিং বা পরামর্শ ব্যবস্থার অনুপস্থিতি। কৃষকদের জন্য সামাজিক নিরাপত্তা ব্যবস্থা না থাকায় এবং কৃষি-সংক্রান্ত গুরুত্বপূর্ণ তথ্যের সহজপ্রাপ্যতা না থাকার ফলে সমস্যাটি আরও জটিল হয়ে ওঠে।     ২০০৪ সালে মুম্বই উচ্চ আদালত এই পরিস্থিতির উপর গবেষণা পরিচালনার জন্য টাটা ইনস্টিটিউটকে দায়িত্ব দেয়।  তাদের প্রতিবেদনে উল্লেখ করা হয় যে রাজ্যে কৃষকদের দুরবস্থার প্রধান কারণগুলোর মধ্যে রয়েছে \"সরকারের উদাসীনতা, কৃষকদের জন্য নিরাপত্তার অভাব এবং কৃষি-সংক্রান্ত তথ্য সংগ্রহের সীমিত সুযোগ।\"\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nবহিঃসংযোগ মারাঠি ভাষায় মহারাষ্ট্র রাজ্যের অতীত বর্তমান ও ইতিহাস\nমহারাষ্ট্র সরকারের ওয়েবসাইট"}