{"pageid": 1358513, "title": "অভিরাম শিব মন্দির", "url": "https://bn.wikipedia.org/wiki?curid=1358513", "content": "অভিরাম শিব মন্দির ভারতের পশ্চিমবঙ্গ অঙ্গরাজ্যের বাঁকুড়া জেলার ওন্দা ব্লকের নিকুঞ্জপুর গ্রাম পঞ্চায়েতের অন্তর্গত এল্যাটি মৌজায় অবস্থিত একটি প্রাচীন শিব মন্দির। মল্লরাজ প্রথম রঘুনাথ সিংহ খ্রিস্টিয় সতেরো শতকে এই মন্দির প্রতিষ্ঠা করেন। মন্দিরের গর্ভগৃহে প্রাচীন শিবলিঙ্গ ও বাইরে খোলা আকাশের নীচে হাতি-ঘোড়া রূপে কাল ভৈরব বিরাজমান।\nলোকালয়ের বাইরে এই শিব মন্দিরের পরিবেশ খুবই শান্ত-মনোরম। মন্দিরের নিকট প্রাচীন আমবৃক্ষের নীচে হনুমানদাস নামক জনৈক সন্ন্যাসীর সমাধিস্থল অবস্থিত।\n\n\n== উৎসব ==\nবাংলা বছর শেষে চৈত্র সংক্রান্তি উপলক্ষ্যে এখানে দুদিনগাজন উৎসব অনুষ্ঠিত হয় । গাজনে পাট ভাসান, ধুনো পোড়ানো, ডিগর ভাঙ্গা, প্রণাম সেবা , বাণ ফোঁড়া, আগুন সন্ন্যাস প্রভৃতি আচার পালিত হয় । অতীতে এই গাজন সমাপন হতো চড়ক পূজা র মধ্য দিয়ে, কিন্ত বর্তমানে আর চড়ক অনুষ্ঠিত হয় না ।\nএছাড়াও শিবরাত্রি উপলক্ষ্যে এই শিব মন্দিরে মেলা আয়োজিত হয় ।\n\n\n== নিকটস্থ অন্যান্য স্থান ==\nএই মন্দিরের সম্মুখে প্রাচীন শ্যামচাঁদ মন্দির অবস্থিত। এছাড়াও নিকটবর্তী অন্যান্য স্থান- চ্যামটা নীলকুঠী, নিকুঞ্জপুর,গোপীনাথপুর,কনকলতা মন্দির, বীরসিংহপুর, হরিহরপুর, তপোবন, সোনাতাপাল প্রভৃতি।\n\n\n== তথ্যসূত্র ==\n১. বাঁকুড়ার কয়েকটি শিব গাজন। [১] সুখেন্দু হীরা । এই দেশ...অন্য ভাবনা...অন্য ভুবন। দৈনিক স্টেটসম্যান । ২১শে মার্চ ২০২২ । কলকাতা । পৃষ্ঠা ৬ ।\n২.বাঁকুড়া জেলার পুরাকীর্তি।অমিয় কুমার বন্দ্যোপাধ্যায়। পৃষ্ঠা ৩৭- ৩৮ [২]"}