{"pageid": 1523207, "title": "মুহাম্মদ মুজীবুর রহমান", "url": "https://bn.wikipedia.org/wiki?curid=1523207", "content": "ডক্টর মুহাম্মদ মুজীবুর রহমান  (১৯৩৬ - ২৮ ফেব্রুয়ারি ২০২৪) ছিলেন একজন ইসলামি পণ্ডিত, বাঙালি গবেষক, সাংবাদিক, লেখক। তিনি তাফসীরে ইবনে কাসীরের প্রথম বঙ্গানুবাদক। তিনি রাজশাহী বিশ্ববিদ্যালয়ের আরবি ও ইসলামিক স্টাডিজ বিভাগের চেয়ারম্যান ছিলেন। বাংলাদেশ, ভারত, পাকিস্তান, সৌদি আরব, ইংল্যান্ড, তুরস্কসহ বিভিন্ন দেশের আন্তর্জাতিক সেমিনারে অংশগ্রহণ করেছেন।\n\n\n== জন্ম ও শৈশব ==\nডক্টর মুহাম্মদ মুজীবুর রহমান  ১৯৩৬ সালে  মালদহ জেলার বাবলাবোনায় জন্মগ্রহণ করেন। তাঁর পিতা আব্দুল গনী ছিলেন আদিনা ফজলুল হক কলেজের অধ্যাপক। এছাড়া মুজীবুর রহমানের দাদা ছিলেন মাওলানা আইউব হোসেন। তিনি আরবি, ফারসি, উর্দু ভাষায় ছিলেন অত্যান্ত দক্ষ। মুজীবুর রহমানের পূর্বপুরুষ খোরাসানের বাসিন্দা ছিলো।\n\n\n== শিক্ষাজীবন ==\nশৈশবে বাড়িতে তার শিক্ষা শুরু হয়। বাবার হাতে শিখশার হাতেখড়ি হওয়ার পর তিনি দাদনচক হাই মাদরাসায় ভর্তি হন। সেখান থেকে কৃতিত্বের সাথে জুনিয়র পরীক্ষায় উত্তীর্ণ হন। অতঃপর বিশুদ্ধভাবে আরবি শিক্ষার জন্যে ইসলামপুর কাওমি মাদরাসায় ভর্তি হন। সেখানে ক্বারী মুহাম্মদ হুসাইনের নিকট শিক্ষা লাভ করেন।\nএরপর ভর্তি হন রাধাকান্তপুর আলিয়া মাদরাসায়, এখানে পাঠ শেষ করে মাদ্রাসা-ই-আলিয়া, ঢাকায় ফাজিল ক্লাসে ভর্তি হন। এখান থেকে ফাজিল ও কামিল পরীক্ষায় প্রথম শ্রেণিতে উত্তীর্ণ হয়ে ১৯৫৬ সালে পাকিস্তানের ঐতিহ্যবাহী জামিআ সালাফিয়া লায়ালপুর, ফয়সালাবাদে ভর্তি হন। সেখান থেকে দাওরায় হাদিস সম্পন্ন করেন। ১৯৫৭ সালে মন্টোগোমারী জেলার শাহীওয়াল জামেয়া মোহাম্মাদীয়া থেকে ফারীগুত তাহসীল পরীক্ষায় প্রথম শ্রেণী লাভ করেন।\nদীর্ঘ শিক্ষাজীবনের এ পর্যায়ে লাহোর ইসলামিক কলেজ থেকে এম.ওল ডিগ্রি লাভ করেন। এছাড়া ১৯৬২ সালে রাজশাহী বিশ্ববিদ্যালয় থেকে এম.এ ডিগ্রি অর্জন করে। সর্বশেষ ১৯৮১ সালে বাংলা ভাষায় কুরআন চর্চা’ শীর্ষক অভিসন্দর্ভ রচনা করে পিএইচ.ডি ডিগ্রি লাভ করেন।\n\n\n== কর্মজীবন ==\n১৯৬২ সালে তিনি দাদনচক ডিগ্রি কলেজে অধ্যাপনা শুরু করেন। পরে নওয়বাগঞ্জ ডিগ্রি কলেজে অধ্যাপনা করেন। ১৯৬৭ সালে রাজশাহী বিশ্ববিদ্যালয়ের আরবি বিভাগে প্রভাষক হিসেবে যোগদান করেন। পরবর্তীকালে সহযোগী অধ্যাপক এবং সর্বশেষ অধ্যাপক পদে উন্নীত হন।এর বাইরে কিছুদিন বিশ্ববিদ্যালয় গ্রন্থাগারেও উচ্চপদস্থ কর্মকর্তা হিসেবে কাজ করেছেন। তাছাড়া লন্ডনের ইসলামিক কালচারাল সেন্টারের পরিচালক পদেও কর্মরত ছিলেন।\n\n\n== সংবাদপত্র ==\nডক্টর মুহাম্মদ মুজীবুর রহমান বিভিন্ন পত্র পত্রিকায় নিয়মিত লেখালেখি করতেন। সাপ্তাহিক আরাফাত, তর্জুমানুল হাদীস, মাসিক সওগাত, আল ইসলাহ, ইসলামিক ফাউন্ডেশন পত্রিকা, বাংলা একাডেমি পত্রিকা ইত্যাদি পত্রিকায় গবেষণামূলক প্রবন্ধ লিখতেন। এর বাইরে গুরুত্বপূর্ণ বিষয় নিয়ে লিখেছেন বাংলা ডাইজেস্ট, ঢাকা ডাইজেস্ট, মাসিক কলম, মাসিক মদিনা, মাসিক আল মাদানী, মাসিক দ্বীনে হানিফও মাসিক আদর্শ  রমনীসহ বিভিন্ন বাংলা পত্রিকায়।\nবাংলার বাইরেও ভারত ও পাকিস্তানের বহু উর্দু পত্রিকাতেও তিনি প্রবন্ধ লিখেছেন। এছাড়া ইসলামিক স্টাডিজ নামক পত্রিকায় তিনি লিখতেন। তাছাড়া আমেরিকার টেস্টিমনি পত্রিকার সহকারী সম্পাদক হিসেবেও দায়িত্ব পালন করেছেন তিনি।\n\n\n== রচনাবলি ==\nতাঁর লিখিত গ্রন্থের মধ্যে ৪৩ টি গ্রন্থের নাম জানা যায়। উল্লেখযোগ্য গ্রন্থসমূহঃ\n\nতাফসীরে ইবনে কাসীরঃ\nতাফসীরে ইবনে কাসীরের প্রথম পূর্ণাঙ্গ বাংলা অনুবাদের জন্যে তিনি বাংলাভাষী মুসলিমদের নিকট জনপ্রিয়। তাফসীরে ইবনে কাসীর সমগ্র বিশ্বে বহুল পঠিত তাফসীর গ্রন্থের একটি। এটি ১৮ খণ্ডে অনুবাদ প্রকাশিত হয়।\n\nবাংলা ভাষায় কুরআন চর্চার পটভূমিঃ\nএটি মূলত তাঁর বাংলা ভাষায় কুরআন চর্চা শীর্ষক থিসিসের সংস্কার। যেখানে তিনি বাংলা ভাষায় কুরআনের অনুবাদ সংক্রান্ত বিভিন্ন গুরুত্বপূর্ণ আলোচনা করেছেন।\n\nকুরআন চিরন্তন মুজিযা\nমুহাদ্দিস প্রসঙ্গ(৪ খণ্ডে)\nআরবি সাহিত্যের ইতিহাস(অনুবাদ)\nমিসরের ছোট গল্প (অনুবাদ)\nভারতীয় আরবী তাফসীর ও তাফসীরকার (অনুবাদ)\nসাহাবী কবি কা‘ব ও তাঁর অমর কাব্য বানাত সু‘আদ\nইমাম বুখারী(জীবনী)\nইমাম মুসলিম(জীবনী)\nইমাম নাসায়ী(জীবনী)\nইমাম ইবনে তায়মিয়াহ(জীবনী)\nমাওলানা মুহাম্মদ জুনাগড়ী(জীবনী)\nইত্যাদি।\n\n\n== আন্তর্জাতিক সেমিনার ==\nতিনি বিভিন্ন দেশে অনুষ্ঠিত আন্তর্জাতিক সেমিনারে অংশগ্রহণ করেন। তিনি উম্মুল ক্বুরা বিশ্ববিদ্যালয়, মদিনা বিশ্ববিদ্যালয়, দিল্লি বিশ্ববিদ্যালয়, জহরলাল নেহেরু বিশ্ববিদ্যালয়, আলীগড় মুসলিম বিশ্ববিদ্যালয়, পাটনা বিশ্ববিদ্যালয়, ঢাকা বিশ্ববিদ্যালয়, করাচী বিশ্ববিদ্যালয়, লাহোর বিশ্ববিদ্যালয়, ইসলামাবাদ বিশ্ববিদ্যালয় ইত্যাদি বিশ্ববিদ্যালয়ের বহু সেমিনার ও কনফারেন্সে যোগদান করেন। এছাড়া লন্ডন, বার্মিংহাম, লেইস্টার, ইস্তাম্বুল, রাজস্থান, আসাম ইত্যাদি জায়গায় অনুষ্ঠিত সেমিনার সমূহেও যোগদান করেন ও প্রবন্ধপাঠ করেন।\n\n\n== সংঠনসূমহ ==\nডক্টর মুহাম্মদ মুজীবুর রহমান  বাংলাদেশ জমঈয়তে আহলে হাদীস এর সহসভাপতির দায়িত্ব পালন করেন। তাছাড়া তিনি,\n\nবাংলাদেশ ইতিহাস সমিতি এর জীবন সদস্য\nইতিহাস পরিষদ এর জীবন সদস্য\nবাংলা একাডেমি এর জীবন সদস্য\nএছাড়া কলকাতার ইন্দো আরব কালচারাল অ্যাসোসিয়েশন ও তাকে সদস্যপদ দিয়েছে।\n\n\n== মৃত্যু ==\nডক্টর মুহাম্মদ মুজীবুর রহমান ২৮ ফেব্রুয়ারি ২০২৪ সালে ঢাকার সিএমএইচ হাসপাতালে চিকিৎসাধীন অবস্থায় মৃত্যুবরণ করেন। ১৯৯৩ সালের রাজশাহী বিশ্ববিদ্যালয়ের প্রফেসর পদ থেকে অবসর নেন। এরপর আমেরিকা চলে যান। দীর্ঘ ২৬ বছর আমেরকিয়ায় পার করেন। সেখানে  নিউইয়র্কের ইসলামিক এডুকেশন সেন্টারের পরিচালক হিসাবে দায়িত্ব পালন করেন। এরপর ২০২১ সাল থেকে বাংলাদেশেই অবস্থান করছিলেন। ২৮ ফেব্রুয়ারি ২০২৪ সালের আসর সালাতের পর তাঁর জানাযা হয়। ইমামতি করেন তাঁর পুত্র মুহাম্মাদ হাবীবুর রহমান। অতঃপর বাদ এশা বংশাল বড় (আহলে হাদীস) জামে মসজিদে তাঁর ২য় জানাযা অনুষ্ঠিত হয়। এতে ইমামতি করেন বাংলাদেশ জমঈয়তে আহলে হাদীস-এর সেক্রেটারী ড. মুহাম্মাদ শহীদুল্লাহ খান মাদানী।\n\n\n== তথ্যসূত্র =="}