{"pageid": 1426354, "title": "ইরা ত্রিবেদী", "url": "https://bn.wikipedia.org/wiki?curid=1426354", "content": "ইরা ত্রিবেদী একজন ভারতীয় লেখক, কলাম লেখক এবং যোগ শিক্ষক। তিনি কথাসাহিত্য লেখেন এবং এছাড়াও ভারতে নারী ও লিঙ্গ সম্পর্কিত বিষয় নিয়ে প্রায়শই প্রকৃত তথ্যভিত্তিক সাহিত্যও লেখেন। তাঁর লেখার মধ্যে রয়েছে ইণ্ডিয়া ইন লাভ: ম্যারেজ অ্যাণ্ড সেক্সুয়ালিটি ইন দ্য ২১ সেঞ্চুরি, হোয়াট উড ইউ ডু টু সেভ দ্য ওয়ার্ল্ড?, দ্য গ্রেট ইণ্ডিয়ান লাভ স্টোরি এবং দেয়ার ইজ নো লাভ অন ওয়াল স্ট্রিট।\n\n\n== প্রাথমিক জীবন এবং শিক্ষা ==\nইরা ত্রিবেদী ভারতের লখনউতে জন্মগ্রহণ করেন। তাঁর ঠাকুমা হলেন লেখক ক্রান্তি ত্রিবেদী।\nইরা ত্রিবেদী ওয়েলেসলি কলেজের ছাত্র থাকাকালীন যোগ ব্যায়াম অনুশীলন করা শুরু করেন। তিনি ২০০৬ সালে ওয়েলেসলি কলেজ থেকে অর্থনীতিতে স্নাতক হন। তিনি কলাম্বিয়া বিশ্ববিদ্যালয় থেকে এমবিএ করেছেন।\nতিনি শিবানন্দ যোগ বেদান্ত কেন্দ্র থেকে আচার্য প্রশিক্ষণ সম্পন্ন করেছেন।\n\n\n== কর্মজীবন ==\nমিস ইন্ডিয়া সুন্দরী প্রতিযোগিতার অভিজ্ঞতার উপর ভিত্তি করে, ইরা ত্রিবেদী, ১৯ বছর বয়সে, তাঁর প্রথম কথাসাহিত্য উপন্যাস লিখেছিলেন, হোয়াট উড ইউ ডু টু সেভ দ্য ওয়ার্ল্ড? : কনফেশনস অফ আ কুড-হ্যাভ-বিন বিউটি কুইন। এই লেখাকে ডেকান হেরাল্ড বই পর্যালোচনা করে বলেছে \"একটি বিনোদনমূলক প্রথম উপন্যাস যা হীরার পেছনের ধুলো, প্লাস্টিকের হাসির আড়ালে চোখের জলের প্রকাশ, এবং একটি সৌন্দর্য প্রতিযোগিতার পর্দার আড়ালে যা ঘটে তা নিয়ে মর্মান্তিক ব্যক্তিগত তথ্য জানায়।\"\n২০০৯ সালে প্রকাশিত হয়েছিল দ্য গ্রেট ইণ্ডিয়ান লাভ স্টোরি। এটিকে দ্য হিন্দুতে বর্ণনা করা হয়েছিল \"আধুনিক ভারতে যেখানে বস্তুবাদী আনন্দ আবেগের উপর শাসন করে সেই প্রেক্ষাপটে লেখা\" এবং এটি \"প্রেম, যৌনতা, প্রতিশোধ, বন্ধুত্ব, ক্ষমতা এবং অপরাধের একটি সংকলন\"। পরে তিনি উপন্যাসটিকে একটি চলচ্চিত্রে পরিণত করার জন্য কাজ করেন।\nইরা ত্রিবেদীর ২০১১ সালের কল্পকাহিনী উপন্যাস, দেয়ার ইজ নো লাভ অন ওয়াল স্ট্রিট, হলো বিনিয়োগ ব্যাংকারদের নিয়ে গল্প। ডেকান হেরাল্ডের জন্য আহমেদ ফাইয়াজ একটি পর্যালোচনায় লিখেছেন, \"ইরা এমনভাবে এটি বলেছে যেন এটি এইটির সাথে রয়েছে। এটি তাঁদের জন্য যাঁরা গোলাপি রঙের চশমাটি খুলে রাখতে চান এবং জিনিসগুলি যেমন আছে তেমনই দেখতে চান, এর সাথে আসা ভান এবং মনোযোগ বা প্রশংসা আকর্ষণ করার উদ্দেশ্যে ছাড়া।\" ডিএনএ-র জন্য একটি পর্যালোচনায়, জয়িতা মজুমদার লিখেছেন প্রধান চরিত্রটি \"একজন বিভ্রান্ত 'ভারতীয়' রয়ে গেছে যে তার 'ভারতীয়ত্ব'কে ঘৃণা করে, সে উচ্চ জীবনের জন্য লোভী এবং লেখার মাধ্যমে তার চূড়ান্ত মুক্তি প্রায় বাধ্য হয়ে করা। কিন্তু ব্যাংকিংয়ের প্রতি আণুবীক্ষণিক দৃষ্টিভঙ্গি অত্যন্ত বিশ্বাসযোগ্য।\"\n২০১৪ সালে, ইরা ত্রিবেদী আউটলুকে প্রকাশিত \"লাভ মি ডু\" শিরোনামে একটি প্রবন্ধ লিখেছিলেন। এটি নিয়ে ফার্স্টপোস্টের মতে, \"ভারত একটি বড় যৌন বিপ্লবের পথে রয়েছে।\" এটি তাঁর তথ্যভিত্তিক সাহিত্য, ইণ্ডিয়া ইন লাভ: ম্যারেজ অ্যাণ্ড সেক্সুয়ালিটি ইন দ্য ২১ সেঞ্চুরি -র শুরুর অংশ ছিল, এটি লেখার জন্য তিনি ভ্রমণ করছিলেন এবং সাক্ষাৎকার নিচ্ছিলেন। ডিএনএ ইণ্ডিয়ার গার্গী গুপ্তার মতে, ইরা ত্রিবেদী কথা বলেছেন \"ভারত জুড়ে স্কুল এবং কলেজের ছাত্রদের সাথে, দম্পতিরা যারা বিবাহিত অথবা বিবাহ করতে চলেছেন, লিভ-ইন সম্পর্কের জুটি বা একই লিঙ্গের জুটি - তাঁদের পিতামাতা এবং অভিভাবক, বিবাহ পরামর্শদাতা, জ্যোতিষী, বিবাহবিচ্ছেদ আইনজীবী এবং নৈতিক সতর্ককারীরা- এঁদের সকলের সঙ্গে। তিনি তার থেকে এই বিপ্লবের একটি বিস্তৃত চিত্র পেয়েছেন যা বহু শতাব্দীর দমন-পীড়নের পর্দা তুলে দিচ্ছে।\" সুমনা মুখার্জি মিন্টের জন্য লিখেছিলেন যে ২০১২ সালের দিল্লি গণধর্ষণ ও হত্যার পরে, বইটি, \"যৌন বিপ্লব\"-এর ওপর প্রথম দেশীয় ভাবে লেখা পপ-সমাজতাত্ত্বিক গ্রহণ - এটি শুধু সময়ের অপেক্ষা। চেন্নাইতে তাঁর বই প্রকাশের সময়, ইরা ত্রিবেদী বলেছিলেন, \"আমি যখন দিল্লির গণধর্ষণের পর ক্ষোভ দেখেছিলাম, আমি জানতাম যে আমরা কোথাও এগোচ্ছি। সেখানে শত শত মানুষ, কিশোরী মেয়েরা রাস্তায় বিক্ষোভ করছিল, তাদের বাবারা তাদের বিক্ষোভ দেখানোর জন্য নিয়ে যাচ্ছিলেন। এর পরে এই ধরনের মামলার সংখ্যা বৃদ্ধি, কুঠরি থেকে জিনিস বেরিয়ে আসার লক্ষণ মাত্র।\"\n২০১৬ সালে, তিনি গুমরাহ: ১১ শর্ট টিন ক্রাইম স্টোরিজ নামে একটি ছোট গল্পের বই প্রকাশ করেন, টেলিভিশন সিরিজ গুমরাহ: এণ্ড অফ ইনোসেন্স-এর উপর ভিত্তি করে লেখা। তিনি ২০১৭ সালে নিখিল অ্যাণ্ড রিয়া উপন্যাসটি প্রকাশ করেন। ২০১৭ সালে, তিনি দ্য ১০ মিনিট যোগ সলিউশন প্রকাশ করেন, যে বইটিকে ইন্দো-এশিয়ান নিউজ সার্ভিস বর্ণনা করেছে \"যারা এখনও বৈদিক অনুশীলনে প্রবেশ করতে পারেনি তাদের জন্য একটি উপযুক্ত ম্যানুয়াল\" এবং \"অনুশীলনকারীদের জন্য সমান তাৎপর্যপূর্ণ\"।\nতিনি শচীন ভাটিয়ার সঙ্গে দ্য দেশি গাইড টু ডেটিং বইটির সহ-লেখক, এটি ২০১৯ সালে প্রকাশিত হয়েছিল। শি-দ্য-পিপল টিভি-এর অমৃতা পল লিখেছেন বইটি \"নারী বনাম পুরুষদের ডেটিং করার ক্ষেত্রে সমাজের প্রায়শই নারীবিদ্বেষী দৃষ্টিভঙ্গি সম্বোধন করে এবং ডেটিং সম্পর্কে একটি ভারসাম্যপূর্ণ দৃষ্টিভঙ্গি দেয়।\"\n২০২০ সালে, তিনি শিশুদের জন্য ওম দ্য ইয়োগা ডগ প্রকাশ করেন, দ্য ইন্ডিয়ান এক্সপ্রেস বলেছিল এটি \"শিশুদের যোগব্যায়াম অনুশীলন করার জন্য একটি মজার এবং আকর্ষণীয় উপায়\"। দ্য হিন্দু -র সোমা বসু বর্ণনা করেছেন \" শিশুদের জন্য যোগব্যায়ামের একটি সহজ ধাপে নির্দেশিকা, সহজ আসন এবং উপকারী শ্বাস-প্রশ্বাসের কৌশল সহ।\"\nইরা ত্রিবেদী একটি অলাভজনক সংস্থা নমামি যোগ; মোবাইল অ্যাপ ইরা যোগ ওয়েলনেস ও যোগ লাভ; এবং একটি অনলাইন যোগ স্টুডিওর প্রতিষ্ঠাতা। তিনি দ্য হিন্দু, ডেকান ক্রনিকল, দ্য টেলিগ্রাফ, টাইমস অফ ইন্ডিয়া, এবং আউটলুক- এর জন্য লিখেছেন। ত্রিবেদী প্রায়ই লিঙ্গভেদ, মহিলা এবং যুবকদের বিষয়ে কথা বলেন।\n\n\n== ব্যক্তিগত জীবন ==\n২০২৩ সালের ১১ই জুন, ইরা ত্রিবেদী মুম্বাইতে চলচ্চিত্র প্রযোজক মধু মান্তেনাকে বিয়ে করেছিলেন, সেখানে ঘনিষ্ঠ পরিবার এবং বন্ধুরা উপস্থিত ছিলেন।\n\n\n== লেখা ==\nহোয়াট উড ইউ ডু টু সেভ দ্য ওয়ার্ল্ড? (২০০৬, পেঙ্গুইন বুক্‌স)\nদ্য গ্রেট ইণ্ডিয়ান লাভ স্টোরি (২০০৯, পেঙ্গুইন বুক্‌স)\nদেয়ার ইজ নো লাভ অন ওয়াল স্ট্রিট (2011, পেঙ্গুইন বুক্‌স)\nইণ্ডিয়া ইন লাভ: ম্যারেজ অ্যাণ্ড সেক্সুয়ালিটি ইন দ্য ২১ সেঞ্চুরি (২০১৪, আলেফ বুক কোম্পানি)\nগুমরাহ: ১১ শর্ট টিন ক্রাইম স্টোরিজ (২০১৬)\nনিখিল অ্যাণ্ড রিয়া (২০১৭)\nদ্য ১০ মিনিট যোগ সলিউশন (২০১৭, হার্পার কলিন্স)\nদ্য দেশি গাইড টু ডেটিং (২০১৯)\nওম দ্য ইয়োগা ডগ (২০২০, পাফিন)\n\n\n== পুরস্কার ==\n২০১৫ সালে, ইরা ত্রিবেদী গতিশীলতা এবং উদ্ভাবনের জন্য দেবী পুরস্কার জিতেছিলেন। একই বছর, তিনি ভারতে বধূ পাচার সংক্রান্ত সেরা অনুসন্ধানমূলক নিবন্ধের জন্য ইউকে মিডিয়া পুরস্কারে ভূষিত হন।\n২০১৭ সালে, ইরা ত্রিবেদীকে \"বিবিসির বিশ্বের ১০০ জন প্রভাবশালী মহিলার একজন হিসাবে নির্বাচিত করা হয়েছিল।\"\n\n\n== আরও দেখুন ==\nভারতীয় লেখকদের তালিকা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইণ্ডিয়া ইন লাভ (Saturday Extra with Geraldine Doogue interview, ABC, 13 June 2015)"}