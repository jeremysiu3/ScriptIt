{"pageid": 1036537, "title": "ফাবিওলা জানত্তি", "url": "https://bn.wikipedia.org/wiki?curid=1036537", "content": "ফাবিওলা জানত্তি (ইতালীয়: Fabiola Gianotti, আ-ধ্ব-ব: [faˈbiːola dʒaˈnɔtti]}; জন্ম ২৯শে অক্টোবর, ১৯৬০) একজন ইতালীয় পরীক্ষাধর্মী কণা পদার্থবিজ্ঞানী এবং প্রথম নারী যিনি সুইজারল্যান্ডের জেনেভা শহরের কাছে অবস্থিত সের্ন নিউক্লীয় গবেষণার জন্য ইউরোপীয় সংস্থার (সের্ন) মহাপরিচালক পদে নিয়োগ পান। তিনি ২০১৬ সালের ১লা জানুয়ারি পাঁচ বছরের জন্য এই পদে নিয়োগ পান এবং ২০২১ সালে সের্নের নির্বাহী পরিষদ এক অভূতপূর্ব ঐতিহাসিক সিদ্ধান্তে তাঁকে আরও পাঁচ বছরের জন্য ও ২০২৫ সাল পর্যন্ত এই পদে পুনর্নির্বাচিত করে।\nজানত্তি মিলান বিশ্ববিদ্যালয় থেকে অতিপারমাণবিক পদার্থবিজ্ঞানে ডক্টরেট উপাধি অর্জন করেন। তিনি ১৯৮৭ সাল থেকে সের্নের অনেকগুলি কণা পদার্থবৈজ্ঞানিক পরীক্ষার উপরে কাজ করেছেন। সের্ন বিশ্বের বৃহত্তম কণা পদার্থবিজ্ঞান গবেষণাগারটি পরিচালনা করে। তিনি ২০০৩ সাল থেকে অ্যাাটলাস পরীক্ষাটির উপরে কাজ করেন। ২০০৯ সালে তাঁকে প্রকল্পটির শীর্ষ পদ প্রদান করা হয়। ফলে তিনি প্রকল্পটির সাথে সংশ্লিষ্ট ৩৮টি দেশের ৩০০০ পদার্থবিজ্ঞানীকে নেতৃত্বদানের পাশাপাশি দলটির সামগ্রিক বৈজ্ঞানিক কৌশল নির্ধারণ ও বিশাল এই কণা চিহ্নিতকারকের প্রতিদিনকার কাজকর্মের উপরে নজরদারি করার গুরুদায়িত্ব লাভ করেন। তাঁর নেতৃত্বে দলটি ২০১২ সালে হিগস বোসন কণাটি আবিষ্কার করে। এই কণাটির অস্তিত্ব আবিষ্কারের ফলে ১৯৬০ সালে ব্রিটিশ পদার্থবিজ্ঞানী পিটার হিগস কর্তৃক ভবিষ্যৎব্যক্ত হিগস ক্ষেত্রটির অস্তিত্ব নিশ্চিত হয়, যে ক্ষেত্রটি সমস্ত অতিপারমাণবিক কণার ভরের জন্য দায়ী। এটি ছিল পদার্থবিজ্ঞানের ইতিহাসের এক যুগান্তকারী মুহূর্ত।\n\n\n== তথ্যসূত্র ==\n\nটেমপ্লেট:FRS 2018"}