{"pageid": 1042848, "title": "অদসন এদোয়ার", "url": "https://bn.wikipedia.org/wiki?curid=1042848", "content": "অদসন এদোয়ার (ফরাসি উচ্চারণ: ​[ɔdsɔn‿ edwaʁ], ফরাসি: Odsonne Édouard; জন্ম: ১৬ জানুয়ারি ১৯৯৮) হলেন একজন ফরাসি পেশাদার ফুটবল খেলোয়াড়। তিনি বর্তমানে স্কটল্যান্ডের পেশাদার ফুটবল লীগের শীর্ষ স্তর স্কটিশ প্রিমিয়ারশিপের ক্লাব সেল্টিক এবং ফ্রান্স অনূর্ধ্ব-২১ দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৪–০৫ মৌসুমে, ফরাসি ফুটবল ক্লাব বোবিনিয়ির যুব পর্যায়ের হয়ে খেলার মাধ্যমে এদোয়ার ফুটবল জগতে প্রবেশ করেছেন এবং পরবর্তীকালে পারি সাঁ-জেরমাঁর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৫–১৬ মৌসুমে, ফরাসি ক্লাব পারি সাঁ-জেরমাঁ বি-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; পারি সাঁ-জেরমাঁ বি-এর হয়ে তিনি ১৫ ম্যাচে ৫টি গোল করেছেন। অতঃপর ২০১৬–১৭ মৌসুমে তিনি পারি সাঁ-জেরমাঁর মূল দলে অন্তর্ভুক্ত হয়েছেন। পারি সাঁ-জেরমাঁয় ২ মৌসুম অতিবাহিত করলেও একটিও ম্যাচে না খেলে ধারে তুলুজের সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ১৭ ম্যাচে ১টি গোল করেছেন। পরবর্তীকালে, তিনি তুলুজ ২ এবং সেল্টিকের হয়ে ধারে খেলেছেন। ২০১৮–১৯ মৌসুমে, তিনি প্রায় ৯ মিলিয়ন ইউরোর বিনিময়ে পারি সাঁ-জেরমাঁ হতে স্কটিশ ক্লাব সেল্টিকে যোগদান করেছেন।\n২০১৪ সালে, এদোয়ার ফ্রান্স অনূর্ধ্ব-১৭ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন। দলগতভাবে, এদোয়ার এপর্যন্ত ১৭টি শিরোপা জয়লাভ করেছেন, যার মধ্যে ৭টি পারি সাঁ-জেরমাঁর হয়ে, ৯টি সেল্টিকের হয়ে এবং ১টি ফ্রান্সের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nঅদসন এদোয়ার ১৯৯৮ সালের ১৬ই জানুয়ারি তারিখে ফরাসি গায়ানার কোরোয় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nএদোয়ার ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৪ সালের ২৮শে অক্টোবর তারিখে তিনি ফ্রান্স অনূর্ধ্ব-১৭ দলের হয়ে আন্তর্জাতিক পর্যায়ে অভিষেক করেছেন। ২০১৫ সালে তিনি ফ্রান্স অনূর্ধ্ব-১৭ দলের হয়ে ২০১৫ উয়েফা ইউরোপীয় অনূর্ধ্ব-১৭ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে তার দল জার্মানি অনূর্ধ্ব-১৭ দলের সাথে ৪–১ গোলের ব্যবধানে পরাজিত করে উক্ত প্রতিযোগিতার ইতিহাসে দ্বিতীয়বারের মতো শিরোপা ঘরে তুলতে সক্ষম হয়েছিল। একই বছরে তিনি ফ্রান্স অনূর্ধ্ব-১৭ দলের হয়ে ২০১৫ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ১৬ দলের পর্বে তার দল কোস্টা রিকা অনূর্ধ্ব-১৭ দলের সাথে ০–০ গোলে ড্র করার পর পেনাল্টি শুট-আউটে ৫–৩ গোলের ব্যবধানে পরাজিত হয়েছিল; উক্ত প্রতিযোগিতায় তিনি ৪ ম্যাচে ২টি গোল করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন। তিনি ২০১৪ সালের ২৫শে অক্টোবর তারিখে মেসিডোনিয়া অনূর্ধ্ব-১৭ দলের বিরুদ্ধে ফ্রান্সের বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে অদসন এদোয়ার  (ফরাসি)  \nঅদসন এদোয়ার – ফিফা প্রতিযোগিতার রেকর্ড (ইংরেজি) \nঅদসন এদোয়ার – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে অদসন এদোয়ার  (ইংরেজি)  \nসকারবেসে অদসন এদোয়ার (ইংরেজি) \nবিডিফুটবলে অদসন এদোয়ার  (ইংরেজি)  \nওয়ার্ল্ডফুটবল.নেটে অদসন এদোয়ার (ইংরেজি) \nইএসপিএন এফসিতে অদসন এদোয়ার (ইংরেজি)"}