{"pageid": 1129654, "title": "আরাইমুটি", "url": "https://bn.wikipedia.org/wiki?curid=1129654", "content": "আরাইমুটি (আরাইমুডি) (তামিল: அரைமுடி, araimūḍi ?) হল হৃদয় বা ডুমুরের পাতার মতো আকৃতির একটি ছোট রূপালী ধাতব পাত, যেটি আগে ভারতের তামিলনাড়ু রাজ্যের অল্পবয়সী মেয়েরা পরত। \"আরাই\" অর্থ কটিদেশ এবং \"মুটি\" অর্থ আচ্ছাদন।\nআরাইমুটি \"যৌনাঙ্গের আবরণ\" নামেও পরিচিত এবং ১৯৬৬ সালে প্রকাশিত এম.এস. চন্দ্রশেখরের \"সরকারি জাদুঘর, পুদুক্কোট্টাই-এ প্রধান প্রদর্শনীর নির্দেশিকা\"তে একটি আরইমুটির উল্লেখ করা হয়েছে। সেটি মাদ্রাজ সরকারি জাদুঘরের প্রদর্শনীতে প্রদর্শিত হয়েছিল।\n\n\n== আরাইমুটির উল্লেখসমূহ ==\n\"মাদ্রাজের প্রেসিডেন্সিতে সালেম জেলার একটি ম্যানুয়ালের প্রথম খণ্ড\" থেকে পাওয়া গেছে, \"শিশুরা কখনও কখনও, দশ বছর বা তার বেশি বয়স পর্যন্তও, নগ্ন অবস্থায় থাকে, শুধুমাত্র কোমরের চারপাশে এক টুকরো দড়ি দিয়ে বেঁধে \"আরাইমুটি\" বা হৃদয় আকৃতির রূপার টুকরো ঝোলানো থাকে; যা গোপন করার উদ্দেশ্য থাকে সেদিকেই মনোযোগ যায়।\"\n\"মাদ্রাজ জেলা গেজেটিয়ার্স, প্রথম খণ্ড, প্রথম অংশ\" থেকে পাওয়া যাচ্ছে, \"ছোট মেয়েরা, প্রায় ৩ বছর বয়স পর্যন্ত, কোমরের দড়ি থেকে ঝুলে থাকা ছোট্ট হৃদয়-আকৃতির রূপোর টুকরো (আরাই-মুটি) ছাড়া আর কিছুই পরে না\" এটি দিয়ে যা গোপন করার উদ্দেশ্য, সেদিকে মনোযোগ যায়।\"'\n\n\n== আরাইমুটির অর্থ ==\nপি. পার্সিভাল দ্বারা সম্পাদিত, \"পার্সিভালের তামিল-ইংরেজি অভিধান\", আরাইমুটিকে (তামিল: அரைமுடி arai múḍi) সংজ্ঞায়িত করেছে \"সোনা বা রূপার তৈরি একটি ছোট পাত, শালীনতার খাতিরে যা কন্যা শিশুদের কোমরবন্ধ থেকে নিম্নদেশে ঝুলিয়া দেওয়া থাকে\"।\nমিরন উইন্সলোর অভিধান, \"উচ্চ এবং নিম্ন তামিলের একটি সর্বাঙ্গীণ তামিল এবং ইংরেজি অভিধান\" লিখেছে আরাইমুটি হল \"তামিল: அரைமுடி ছোট মেয়েদের গোপনাঙ্গের উপরে ধাতব একটি ছোট পাত\"।\n\n\n== আরাইমুটির বর্ণনা ==\nফরাসি ভাষা থেকে অনূদিত এবং হেনরি বিউচাম্প দ্বারা সম্পাদিত, আবে দুবোইস-এর বই \"হিন্দু আচার, রীতিনীতি এবং অনুষ্ঠান\"-এ (হিন্দু ম্যানার্স, কাস্টমস অ্যান্ড সেরিমনিজ) লেখা হয়েছে যে, \"এমনকি শিশুদের গোপনাঙ্গেরও নিজস্ব বিশেষ সজ্জা রয়েছে। ছোট মেয়েরা সোনা বা রুপোর আবরণ বা কডপিস (প্রধানত পুরুষদের অণ্ডথলি আবরণ) পরিধান করে যার উপর কিছু অশালীন ছবি খোদাই করা হয়; একইভাবে একটি ছেলের অলঙ্কার, যেটিও সোনা বা রুপোর তৈরি, যে অংশকে আবৃত বা সজ্জিত করা হচ্ছে হুবহু তেমনই দেখতে।\" আবে দুবোইস রচিত আরও একটি বই, \"ভারতের মানুষের চরিত্র, আচার-ব্যবহার এবং রীতিনীতির বর্ণনা; এবং তাদের ধর্মীয় ও নাগরিক প্রতিষ্ঠান\"-এ (ডেসক্রিপশন অফ দ্য ক্যারেকটার, ম্যানার্স অ্যান্ড কাস্টমস অফ পিপলস অফ ইণ্ডিয়া; অ্যান্ড দেয়ার ইনস্টিটিউশনস, রিলিজিয়াস অ্যান্ড সিভিল) লেখা হয়েছে, \"উভয় লিঙ্গের শিশুদের একই আকারের বিভিন্ন ক্ষুদ্র অলংকার দিয়ে অলংকৃত করা হয়, যদিও প্রাপ্তবয়স্কদের তুলনায় সেগুলি ছোট। তাদের মধ্যে কিছু আছে যেগুলি অদ্ভুত আকৃতির। যেহেতু ভারতে সমস্ত শিশু ছয় বা সাত বছর বয়স পর্যন্ত সম্পূর্ণ নগ্ন হয়ে থাকে, পিতামাতা অবশ্যই, শরীরের প্রাকৃতিক অংশে মানিয়ে নেওয়ার মতো অলঙ্কার তৈরি করেন। এইভাবে, বালিকাদের ক্ষেত্রে একটি ধাতুর পাত ঝুলিয়ে রাখা হয় যাতে তাদের নগ্নতা কিছু পরিমাণে লুকিয়ে রাখা যায়। অন্যদিকে, ছেলেদের কোমরের চারপাশে ছোট ছোট ঘণ্টা বা রুপো বা সোনার কিছু অনুরূপ যন্ত্র ঝোলানো থাকে, সেগুলি ছোট বেল্টের সাথে সংযুক্ত থাকে যার মাধ্যমে তারা সজ্জিত হয়। বাকিদের মধ্যে, একটি নির্দিষ্ট অলংকার সামনের দিকে ঝোলানো থাকে, যেটি ছেলেটির যৌন অংশের সাথে সাদৃশ্য বহন করে।\"\n১৯৬০ সাল পর্যন্ত শ্রীলঙ্কার আমপারা জেলার মেয়েরা আরাইমুটি পরিধান করত।\n\n\n== তথ্যসূত্র =="}