{"pageid": 1019681, "title": "মোতাহার হোসেন তালুকদার", "url": "https://bn.wikipedia.org/wiki?curid=1019681", "content": "মোতাহার হোসেন তালুকদার (১৯২২–২ ডিসেম্বর ২০০১) যিনি মোতাহার মাস্টার নামেও পরিচিত। বাংলাদেশের সিরাজগঞ্জ জেলার রাজনীতিবিদ ছিলেন। ভাষা আন্দোলনে গুরুত্বপূর্ণ অবদানের জন্য বাংলাদেশ সরকার তাকে ২০২১ সালে মরণোত্তর একুশে পদক প্রদান করেন।\n\n\n== প্রাথমিক জীবন ==\nমোতাহার হোসেন তালুকদার ১৯২২ সালে সিরাজগঞ্জের রতনকান্দি ইউনিয়নের গজারিয়া গ্রামে জন্মগ্রহণ করেন। তার পিতা নাইমুদ্দিন তালুকদার ছিলেন শিক্ষক। পাবনা এডওয়ার্ড কলেজ থেকে উচ্চ মাধ্যমিক পাশ করে রাজশাহী কলেজ থেকে বিএসসি সম্পন্ন করেন।\n\n\n== রাজনৈতিক ও কর্মজীবন ==\nমোতাহার হোসেন তালুকদার ১৯৪৯ সাল থেকে ১৯৫২ সাল পর্যন্ত সিরাজগঞ্জের হাজি আহম্মদ আলী হাই স্কুলের বিএসসি শিক্ষক ছিলেন। ১৯৭০ সালে তিনি গণ পরিষদ সদস্য নির্বাচিত হন। তিনি ৬ দফা আন্দোলন, ভাষা আন্দোলন ও বাংলাদেশের স্বাধীনতা যুদ্ধে অংশগ্রহণসহ তৎকালীন সকল রাজনৈতিক কর্মকাণ্ডে সক্রিয় ভূমিকা রাখেন।\nতিনি বাকশাল আমলে সিরাজগঞ্জ জেলার সাবেক গভর্নর ছিলেন। ১৯৯১ সালের পঞ্চম জাতীয় সংসদ নির্বাচনে তিনি বাংলাদেশ আওয়ামী লীগের প্রার্থী হিসেবে সিরাজগঞ্জ-২ আসনে প্রতিদ্বন্দ্বিতা করে পরাজিত হয়ে ছিলেন।\n\n\n== গ্রন্থ ==\n'আমার রাজনৈতিক জীবনের ৫৫ বছর' শিরোনামে একটি রচনা করেন।\n\n\n== মৃত্যু ==\nমোতাহার হোসেন তালুকদার ২ ডিসেম্বর ২০০১ সালে সিরাজগঞ্জে মৃত্যু বরণ করেন।\n\n\n== তথ্যসূত্র =="}