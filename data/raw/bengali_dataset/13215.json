{"pageid": 13215, "title": "মুক্তির গান", "url": "https://bn.wikipedia.org/wiki?curid=13215", "content": "মুক্তির গান তারেক মাসুদ ও ক্যাথরিন মাসুদ পরিচালিত বাংলাদেশের মুক্তিযুদ্ধভিত্তিক একটি প্রামাণ্যচিত্র। এটি মুক্তি পায় ১৯৯৫ সালে। এই প্রামাণ্যচিত্র জাতীয় ও আন্তর্জাতিক পর্যায়ে পুরস্কৃত ও প্রশংসিত হয়।\n\n\n== নির্মাণ-নেপথ্য ==\nমার্কিন চলচ্চিত্র নির্মাতা লিয়ার লেভিন ১৯৭১ সালে বাংলাদেশের মুক্তিযুদ্ধের উপর একটি ডকুমেন্টারি নির্মাণের অভিপ্রায়ে এদেশের একদল সাংস্কৃতিক কর্মীর সঙ্গ নেন। বাংলাদেশ মুক্তি সংগ্রামী শিল্পী সংস্থা নামের দলের এই সদস্যরা বিভিন্ন জায়গায় ঘুরে ঘুরে মুক্তিযোদ্ধা ও শরণার্থীদের দেশাত্মবোধক ও সংগ্রামী গান শুনিয়ে উজ্জীবিত করতেন। এই শিল্পীদের সাথে থেকে লেভিন প্রায় ২০ ঘণ্টার ফুটেজ সংগ্রহ করেন। যুদ্ধের শেষ দিকে তিনি যুক্তরাষ্ট্রে ফিরে যান। আর্থিক পৃষ্ঠপোষকতার অভাবে তিনি ডকুমেন্টারি তৈরি করতে পারেননি।\nদীর্ঘ দুই দশক পর ১৯৯০ সালে তারেক ও ক্যাথরিন মাসুদ নিউইয়র্কে লেভিনের কাছ থেকে এই ফুটেজ সংগ্রহ করেন। এ থেকে একটি পূর্ণাঙ্গ চলচ্চিত্র নির্মাণের জন্য তারা আরো বিভিন্ন উৎস থেকে মুক্তিযুদ্ধের নানা সংরক্ষিত উপাদান সংগ্রহ করেন, বিশ বছর আগের সেই শিল্পীদের সাথে যোগাযোগ করেন। লেভিনের কাছ থেকে প্রাপ্ত ফুটেজের সাথে সংগৃহীত অন্যান্য উপাদান যোগ করে ছবিটি নির্মিত হয়।\n\n\n== সঙ্গীত ==\nবাংলাদেশের বিভিন্ন শিল্পী মুক্তির গানে কণ্ঠ দিয়েছেন। গানে কণ্ঠ দিয়েছেন বিপুল ভট্টাচার্য, দেবব্রত চৌধুরী, দুলাল চন্দ্র শীল, নায়লা খান, লতা চৌধুরী, লুবনা মরিয়ম, মাহমুদুর রহমান বেণু, শাহীন সামাদ, শারমিন মুরশিদ, স্বপন চৌধুরী, এবং তারিক আলী। ছবিতে ব্রিগেডিয়ার জেনারেল (অব.) গিয়াসউদ্দিন চৌধুরী, আমিনুল হক চৌধুরী এবং নাম না জানা অনেক মুক্তিযোদ্ধারা অংশগ্রহণ করেন।\n\n\n== সম্মাননা ==\nদক্ষিণ এশিয়া চলচ্চিত্র পুরস্কার\nবিজয়ী: বিশেষ উল্লেখ পুরস্কার - তারেক মাসুদ ও ক্যাথরিন মাসুদ\nজাতীয় চলচ্চিত্র পুরস্কার, ১৯৯৫ (বাংলাদেশ)\nবিজয়ী: শ্রেষ্ঠ স্বল্পদৈর্ঘ্য চলচ্চিত্র - তারেক মাসুদ ও ক্যাথরিন মাসুদ\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মুক্তির গান   (ইংরেজি)\nরটেন টম্যাটোসে মুক্তির গান (ইংরেজি)"}