{"pageid": 1517221, "title": "স্টেট ব্যাংক অব ভিয়েতনাম", "url": "https://bn.wikipedia.org/wiki?curid=1517221", "content": "স্টেট ব্যাংক অব ভিয়েতনাম (SBV; ভিয়েতনামী: Ngân hàng Nhà nước Việt Nam) হচ্ছে ভিয়েতনামের কেন্দ্রীয় ব্যাংক। ভিয়েতনাম সরকারের অধীনে একটি মন্ত্রণালয়-স্তরের সংস্থা হিসেবে ব্যাংকটি প্রতিষ্ঠিত ও পরিচালিত হচ্ছে। এটি দেশটির রাষ্ট্রীয় মুদ্রা ছাপানো ও প্রচলনের একমাত্র প্রতিষ্ঠান হিসেবে দায়িত্ব পালন করে। ২০২৪ সালের হিসেবে এটি প্রায় ১০০ মিলিয়ন মার্কিন ডলার বৈদেশিক মুদ্রার মজুদ সংরক্ষণ করছে।\n\n\n== ইতিহাস ==\n\nযখন ইন্দোচীন ফরাসি শাসনের অধীনে ছিল, তখন ঔপনিবেশিক সরকার ব্যাংক দে ল'ইন্দোচিনের মাধ্যমে ইন্দোচীনের মুদ্রা ব্যবস্থা পরিচালনা করত, যেটি ফরাসি ইন্দোচীনে একটি বাণিজ্যিক ব্যাংক হিসেবেও কাজ করত।\n১৯৪৫ সালের আগস্ট বিপ্লবের পর ভিয়েতনামের গণতান্ত্রিক প্রজাতন্ত্রের সরকার ধীরে ধীরে ফ্রান্স থেকে স্বাধীন একটি আর্থিক ব্যবস্থা চালু করার চেষ্টা করে।\n১৯৫১ সালের ৬ মে রাষ্ট্রপতি হো চি মিন ভিয়েতনাম ন্যাশনাল ব্যাংক প্রতিষ্ঠার ডিক্রি ১৫/এসএল স্বাক্ষর করেন। ১৯৬০ সালের ২১ জানুয়ারী ব্যাংকের গভর্নর প্রধানমন্ত্রীর পক্ষে ব্যাংকের নাম পরিবর্তন করে স্টেট ব্যাংক অব ভিয়েতনাম রাখার জন্য একটি অধ্যাদেশে স্বাক্ষর করেন।\nসাইগন পতনের পর দুই ভিয়েতনাম একত্রিত হলেও ১৯৭৬ সালের জুলাই পর্যন্ত দুই দেশের প্রশাসন এবং প্রতিষ্ঠান একত্রিত হয়নি। ১৯৭৬ সালের জুলাই মাসে ন্যাশনাল ব্যাংক অব ভিয়েতনাম (ভিয়েতনাম প্রজাতন্ত্রের কেন্দ্রীয় ব্যাংক) স্টেট ব্যাংক অব ভিয়েতনামের সাথে একীভূত হয়।\nউদারীকরণের যুগে ভিয়েতনামের ব্যাংকিং ব্যবস্থার সংস্কার করা হয়েছিল। ১৯৮৮ সালে ভিয়েতনামের শিল্প ও বাণিজ্যিক ব্যাংক (ভিয়েতিনব্যাংক - বর্তমানে বৃহত্তম তালিকাভুক্ত ব্যাংক) এবং ভিয়েতনাম ব্যাংক ফর এগ্রিকালচার দিয়ে শুরু করে নতুন নতুন ব্যাংক প্রতিষ্ঠা করা হয় এবং স্টেট ব্যাংক ধীরে ধীরে কেন্দ্রীয় ব্যাংকের ভূমিকায় অবতীর্ণ হয়।\n১৯৯০ সালে রাষ্ট্রীয় ব্যাংককে পুনর্গঠিত করার জন্য নতুন একটি অধ্যাদেশ জারি করা হয়। নতুন অধ্যাদেশে স্টেট ব্যাংকে পুনর্গঠিত করে এটির কার্যক্রম  পুনর্নির্ধারণ করে দেয়া হয় যে: \"রাষ্ট্রের পক্ষে, মুদ্রার মূল্য স্থিতিশীল করার জন্য সারা দেশে অর্থ, ঋণ এবং ব্যাংকিং কার্যক্রম পরিচালনা করা, এবং ভিয়েতনামের সমাজতান্ত্রিক প্রজাতন্ত্রের মুদ্রা প্রচলনের ক্ষমতা সম্পন্ন একমাত্র সংস্থা\" কাজ করা।\n\n\n== ভবন ==\nস্টেট ব্যাংক অব ভিয়েতনামের বেশ কয়েকটি ভবন ব্যাংক ডি ল'ইন্দোচিন থেকে উত্তরাধিকারসূত্রে প্রাপ্ত। ভবনগুলির মধ্যে রয়েছে হ্যানয়ে স্টেট ব্যাংকের সদর দপ্তর, (১৯৩০ সালে সম্পন্ন হওয়া প্রাক্তন হ্যানয় অফিস); হো চি মিন সিটি শাখা, ইন্দোচীনে প্রাক্তন কেন্দ্রীয় কার্যালয় (এটিও ১৯৩০ সালে সম্পন্ন হয়েছিল); হাইফং-এর শাখাসমুহ (১৯২৫ সালে সমাপ্ত) এবং নাম দিনের (১৯২৯ সালে সমাপ্ত)  শাখাসমুহ।\n\n\n== কার্যক্রম এবং ভূমিকা ==\nস্টেট ব্যাংক অব ভিয়েতনাম সরকারের প্রশাসনের অধীনে একটি মন্ত্রণালয়-স্তরের একটি সংস্থা। ব্যাংকের গভর্নর মন্ত্রিসভার একজন সদস্য (মন্ত্রিসভার একজন মন্ত্রীর সমতুল্য)। জাতীয় পরিষদের (সংসদ) অনুমোদন সাপেক্ষে প্রধানমন্ত্রী কর্তৃক গভর্নর নিয়োগপ্রাপ্ত হন। গভর্নরের সুপারিশক্রমে প্রধানমন্ত্রী উপ-গভর্নরদের নিযুক্ত করেন। গভর্নর এবং ভাইস গভর্নর উভয়েরই ৫ বছরের মেয়াদে দায়িত্ব পালন করেন। কেন্দ্রীয় ব্যাংক হিসেবে এটির কার্যক্রমের মধ্যে রয়েছে [১]  ওয়েব্যাক মেশিনে আর্কাইভকৃত ৩ জুন ২০০৭ তারিখে:\n\nআর্থিক স্থিতিশীলতা বজায় রাখা এবং মুদ্রানীতি প্রণয়ন করা।\nআর্থিক প্রতিষ্ঠানের স্থিতিশীলতা বৃদ্ধি এবং আর্থিক প্রতিষ্ঠান তত্ত্বাবধান করা।\nসরকারের ব্যাংক হিসেবে কাজ করা এবং সরকারকে অর্থনৈতিক নীতিমালা বিষয়ে সুপারিশ করা।\nআর্থিক প্রতিষ্ঠান সমুহকে ব্যাংকিং সুবিধা প্রদান করা।\nবৈদেশিক মুদ্রার মজুদ সংরক্ষণ ও পরিচালনা করা।\nদেশীয় মুদ্রা ছাপানো ও প্রচলন করা।\nদেশের সমস্ত বাণিজ্যিক ব্যাংকের কার্যক্রম তদারকি করা এবং প্রয়োজনে বাণিজ্যিক ব্যাংকগুকে রাষ্ট্রীয় অর্থ ধার দেওয়া।\nসরকারি বন্ড ইস্যু করা এবং বন্ডের নিলাম আয়োজন করা।\n\n\n== গভর্নর ==\n\n\n== বিতর্ক এবং দুর্নীতির মামলা ==\nভিয়েতনামের সাবেক প্রধানমন্ত্রী নগুয়েন তান ডুং সিনিয়র ডেপুটি প্রাইম মিনিস্টার পদে থাকাকালীন ব্যাংকের গভর্নর ছিলেন, সমালোচনার কারনে পরবর্তীতে লে ডুক থুইকে গভর্নরের নিয়োগ দেয়া হয়। ২০০৭ সালে গভর্নর লে ডুক থুই কেন্দ্রীয় ব্যাংকের মালিকানাধীন একটি বাড়ি বাজার মূল্যের এক দশমাংশ দিয়ে কেনার জন্য চুক্তি করেন। এত কম দামে বাড়ি কেনার বিষয়টি ঘিরে বিতর্ক তৈরি হয় এবং সংবাদমাধ্যমে খবর প্রকাশ হলে সরকার চুক্তিটি বাতিল করে দেয়। তৎকালীন নতুন পলিমার ডং নোটের মুদ্রণ মান নিয়েও সমালোচনা হয়েছে। ২০২৪ সালে ৫.২ মিলিয়ন ডলার ঘুষ গ্রহণের অভিযোগে স্টেট ব্যাংক অব ভিয়েতনামের একজন সাবেক কর্মকর্তাকে অভিযুক্ত করা হয়।\n\n\n== আরও দেখুন ==\nকেন্দ্রীয় ব্যাংকের তালিকা\n\n\n== তথ্যসূত্র =="}