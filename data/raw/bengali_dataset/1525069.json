{"pageid": 1525069, "title": "শারদা মুখোপাধ্যায়", "url": "https://bn.wikipedia.org/wiki?curid=1525069", "content": "শারদা মুখোপাধ্যায় (জন্ম নাম পণ্ডিত; ২৪শে ফেব্রুয়ারী ১৯১৯–৬ই জুলাই ২০০৭) ছিলেন একজন ভারতীয় সমাজসেবক এবং রাজনীতিবিদ। তিনি ১৯৬০-এর দশকে লোকসভার সদস্য ছিলেন এবং পরে অন্ধ্র প্রদেশ এবং গুজরাট রাজ্যের রাজ্যপাল হিসেবে দায়িত্ব পালন করেন।\nশারদা পণ্ডিত ১৯১৯ সালের ২৪শে ফেব্রুয়ারি, গুজরাতের রাজকোটে একটি মহারাষ্ট্রীয় অভিজাত পরিবারে জন্মগ্রহণ করেন। তাঁর কাকা রঞ্জিত এস পণ্ডিত ভারতের প্রথম প্রধানমন্ত্রী জওহরলাল নেহরুর বোন বিজয়লক্ষ্মী পণ্ডিতের সাথে বিবাহবন্ধনে আবদ্ধ হয়েছিলেন। তাঁর মা সরস্বতীবাঈ পণ্ডিতের বোন ছিলেন কিংবদন্তি অভিনেত্রী এবং চলচ্চিত্র ব্যক্তিত্ব দুর্গা খোটে। ১৯৩৭ সালে মুম্বাইয়ে সুব্রত মুখার্জির সাথে তাঁর পরিচয় হয়। সুব্রত বাংলার অন্যতম বিশিষ্ট পরিবারের সদস্য ছিলেন। তিনি পরে প্রথম ভারতীয় এয়ার চিফ মার্শাল হন। ১৯৩৯ সালে তাঁদের বিয়ে হয় এবং তাঁদের একটি ছেলে হয়। ১৯৬০ সালে তাঁর স্বামীর অকাল মৃত্যুর পর, তিনি রাজনীতিতে প্রবেশ করেন। তিনি ১৯৬২ থেকে ১৯৭১ সাল পর্যন্ত মহারাষ্ট্রের রত্নগিরি (লোকসভা কেন্দ্র) থেকে কংগ্রেস দলের প্রতিনিধিত্ব ক'রে তৃতীয় ও চতুর্থ লোকসভার সদস্য ছিলেন। তিনি ১৯৭১ সালের নির্বাচনে প্রতিদ্বন্দ্বিতা করেননি।\nশারদা মুখার্জি ১৯৭৭ সালের মে থেকে ১৯৭৮ সালের আগস্ট পর্যন্ত অন্ধ্রপ্রদেশের রাজ্যপাল এবং ১৯৭৮ থেকে ১৯৮৩ সাল পর্যন্ত গুজরাটের রাজ্যপাল ছিলেন। তিনি ২০০৭ সালের ৬ই জুলাই মারা যান।\n\n\n== তথ্যসূত্র ==\n\n\n== বহিঃসংযোগ ==\n[১]\n[২]\n[৩]\nটেমপ্লেট:Governor of Gujaratটেমপ্লেট:Governor of Andhra Pradesh"}