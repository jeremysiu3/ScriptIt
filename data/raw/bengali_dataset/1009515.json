{"pageid": 1009515, "title": "পাগলা থানা", "url": "https://bn.wikipedia.org/wiki?curid=1009515", "content": "পাগলা থানা বাংলাদেশের ময়মনসিংহ জেলার অন্তর্গত গফরগাঁও উপজেলার একটি থানা। এটি ২০১২ সালে প্রতিষ্ঠিত হয়।\n\n\n== অবস্থান ==\nপাগলা থানার উত্তরে ত্রিশাল ও নান্দাইল উপজেলা, দক্ষিণে গাজীপুর জেলার শ্রীপুর ও কাপাসিয়া উপজেলা, পশ্চিমে ভালুকা উপজেলা, পূর্বে ময়মনসিংহের নান্দাইল ও কিশোরগঞ্জের হোসেনপুর ও পাকুন্দিয়া উপজেলা।\n\n\n== প্রতিষ্ঠাকাল ==\n২০১১ সালের ৩১ মার্চ গফরগাঁও সরকারি কলেজ মাঠে উপজেলা আওয়ামী লীগ আয়োজিত জনসভায় মাননীয় প্রধানমন্ত্রী শেখ হাসিনা তাঁর ভাষণে গফরগাঁও বাসীর সামনে অচিরেই পাগলা থানা বাস্তবায়নের প্রতিশ্রুতি দেন। যার ফলে ২০১২ সালের ২৫ এপ্রিল রাষ্ট্রপতির অধ্যাদেশ মূলে স্বরাষ্ট্র মন্ত্রণালয় পাগলা থানা অনুমোদনের গেজেট প্রকাশ করে। ওই বছরের ২৩ মে গফরগাঁও উপজেলার ১৫টি ইউনিয়নের মধ্যে ৮টি ইউনিয়ন নিয়ে পাগলা থানার যাত্রা শুরু হয় । ২০১৬ সালের ২ নভেম্বর পাগলা থানা ভবন নির্মাণ করা হয়।\n\n\n== প্রশাসনিক এলাকাসমূহ ==\nগফরগাঁও উপজেলার ৮টি ইউনিয়নের প্রশাসনিক কার্যক্রম পাগলা থানার আওতাধীন।\n\nইউনিয়নসমূহ:\n৭নং মশাখালী\n৯নং পাঁচবাগ\n১০নং উস্থি\n১১নং লংগাইর\n১২নং পাইথল\n১৩নং দত্তেরবাজার\n১৪নং নিগুয়ারী\n১৫নং টাংগাব\n\n\n== যোগাযোগ ==\nময়মনসিংহ জেলা সদর থেকে পাগলা থানার দূরত্ব ৫৪ কি.মি. দক্ষিণে, গফরগাঁও উপজেলা সদর থেকে ১৫ কি.মি. দক্ষিণে এবং রাজধানী ঢাকা থেকে ৭৮ কি.মি. উত্তরে অবস্থিত। পাগলা থানার যোগাযোগ ব্যবস্থা প্রধানত সড়ক কেন্দ্রিক। গফরগাঁও - মাওনা সড়ক পাগলা থানার প্রধান সড়ক যার মাধ্যমে লোকজন বিভিন্ন গন্তব্যে যাতায়াত করে থাকেন। এখানে মশাখালী রেলওয়ে স্টেশন নামে একটি রেলওয়ে স্টেশন রয়েছে যা মশাখালী ইউনিয়ন এ অবস্থিত। পাগলা থানার কয়েকটি ইউনিয়নের লোকজন গফরগাঁও রেলওয়ে স্টেশন এর মাধ্যমে বিভিন্ন গন্তব্যে যাতায়াত করে থাকেন।\n\n\n== অর্থনীতি ==\nপাগলা থানাধীন ইউনিয়ন গুলো প্রধানত কৃষিপ্রধান। এখানে ধান, পাট, গম, ডাল ইত্যাদি খাদ্যশস্য ও অর্থকরী ফসল জন্মে থাকে। তাছাড়া ভুট্টা, গম, মসুর ইত্যাদি রবিশস্যও খুব ভাল জন্মে।\n\n\n== উল্লেখযোগ্য ব্যক্তি ==\nশামছুল হুদা পাঁচবাগী (রহঃ), এমএলএ\nক্যাপ্টেন (অবঃ) গিয়াস উদ্দিন আহমেদ, বীর মুক্তিযোদ্ধা ও সাবেক সংসদ সদস্য\nশাহ মোহাম্মদ বদরুল হক গেদু মিয়া\nঅধ্যাপক শেখ রেয়াজ উদ্দীন আহমদ, বঙ্গবন্ধুর ঘনিষ্ঠ সহচর, ভাষা সৈনিক বীর মুক্তিযোদ্ধা ও ইতিহাসবিদ\n\n\n== সাহিত্য ও সংস্কৃতি ==\nএখানে জারি, সারি, বাউল ও কেচ্ছাগান নিয়মিত চর্চা হয়। পালা গান, মঞ্চ নাটকের জন্য পাগলা এলাকা বিখ্যাত।\n\n\n== নদীসমূহ ==\nসীমানার প্রায় তিন দিক নদী দ্বারা বেষ্টিত এর পূর্বে ব্রহ্মপুত্র, দক্ষিণে কালীবানার ও পশ্চিমে সুতিয়া নদী।\n\n\n== আরও দেখুন ==\nগফরগাঁও উপজেলা\nময়মনসিংহ জেলা\nময়মনসিংহ বিভাগ\n\n\n== তথ্যসূত্র ==\n\n\n== বহিঃসংযোগ =="}