{"pageid": 1443461, "title": "দোরিভাল জুনিয়র", "url": "https://bn.wikipedia.org/wiki?curid=1443461", "content": "দোরিভাল সিলভেস্ত্রে জুনিয়র (পর্তুগিজ: Dorival Júnior, পর্তুগিজ উচ্চারণ: [doɾiˈvaw siwˈvɛstɾi ˈʒũɲoʁ]; জন্ম: ২৫ এপ্রিল ১৯৬২; দোরিভাল জুনিয়র নামে সুপরিচিত) হলেন একজন ব্রাজিলীয় সাবেক পেশাদার ফুটবল খেলোয়াড় এবং ম্যানেজার। তিনি বর্তমানে ব্রাজিল জাতীয় দলের প্রধান কোচের দায়িত্ব পালন করছেন। তিনি তার খেলোয়াড়ি জীবনের অধিকাংশ সময় পালমেইরাস এবং জুভেন্তুদের হয়ে মধ্যমাঠের খেলোয়াড় হিসেবে খেলেছেন।\n১৯৭৬–৭৭ মৌসুমে, মাত্র ১৪ বছর বয়সে, ব্রাজিলীয় ফুটবল ক্লাব মারিলিয়া অ্যাথলেটিক ক্লাবের যুব পর্যায়ের হয়ে খেলার মাধ্যমে দোরিভাল ফুটবল জগতে প্রবেশ করেছিলেন এবং পরবর্তীকালে ফেরোভিয়ারিয়ার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছিলেন। ১৯৮২–৮৩ মৌসুমে, ব্রাজিলীয় ক্লাব ফেরোভিয়ারিয়ার হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি এক মৌসুম অতিবাহিত করেছিলেন; ফেরোভিয়ারিয়ার হয়ে তিনি ১৯ ম্যাচে অংশগ্রহণ করেছিলেন। অতঃপর ১৯৮৩–৮৪ মৌসুমে তিনি আরেক ব্রাজিলীয় ক্লাব মারিলিয়ায় যোগদান করেছিলেন। মারিলিয়ায় এক মৌসুম অতিবাহিত করার পর গুয়ারানির সাথে চুক্তি স্বাক্ষর করেছিলেন, যেখানে তিনি সকল প্রতিযোগিতায় ৪৪ ম্যাচে অংশগ্রহণ করেছিলেন। পরবর্তীকালে, তিনি জোইনভিলে, পালমেইরাস এবং জুভেন্তুদের হয়ে খেলেছিলেন। সর্বশেষ ১৯৯৮ সালে, তিনি মাতোনেন্সে হতে আরেক ব্রাজিলীয় ক্লাব বোতাফোগোতে যোগদান করেছিলেন; বোতাফোগোর হয়ে এক মৌসুম খেলার পর তিনি অবসর গ্রহণ করেছিলেন।\nখেলোয়াড়ি জীবনের ইতি টানার পর ২০০২ সালে, দোরিভাল ব্রাজিলীয় ফুটবল ক্লাব ফেরোভিয়ারিয়ার ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেছিলেন। ফেরোভিয়ারিয়ার হয়ে মাত্র দুই মাস ম্যানেজারের দায়িত্ব পালন করার পর তিনি ফিগেইরেন্সেতে ম্যানেজার হিসেবে যোগদান করেছিলেন; ফিগেইরেন্সের হয়ে তিনি একটি শিরোপা জয়লাভ করেছিলেন। ২০১৫–১৬ মৌসুমে, তিনি সান্তোসের ম্যানেজারের দায়িত্ব গ্রহণ করেছিলেন; যেখানে তিনি ম্যানেজার হিসেবে দীর্ঘ সময় (প্রায় দুই মৌসুম) অতিবাহিত করেছিলেন। পরবর্তীতে তিনি ফ্লুমিনেন্সে, সেয়ারা এবং ফ্লামেঙ্গোর ম্যানেজারের দায়িত্ব পালন করেছিলেন। সর্বশেষ ২০২৪ সালের ৮ই জানুয়ারি তারিখে, তিনি ব্রাজিল জাতীয় দলের ম্যানেজারের পদে নিযুক্ত হয়েছেন।\n\n\n== প্রারম্ভিক জীবন ==\nদোরিভাল সিলভেস্ত্রে জুনিয়র ১৯৬২ সালের ২৫শে এপ্রিল তারিখে ব্রাজিলের আরারাকুয়ারায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== পরিসংখ্যান ==\n\n\n=== ম্যানেজার ===\n২৬ মার্চ ২০২৪ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nওয়ার্ল্ডফুটবল.নেটে দোরিভাল জুনিয়র (ইংরেজি)"}