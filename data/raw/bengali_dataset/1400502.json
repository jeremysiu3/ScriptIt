{"pageid": 1400502, "title": "সুলাইমান ইবনে আবদুল ওয়াহাব নজদী", "url": "https://bn.wikipedia.org/wiki?curid=1400502", "content": "সুলায়মান ইবনে আবদুল ওয়াহাব আত-তামিমী  (আরবি: سُليمان بن عبدالوهّاب التميمي) হলেন মধ্য আরবের নজদ অঞ্চলের একজন ইসলামী বিদ্বান, হাম্বলী ফিকহবিদ এবং একজন ধর্মতত্ত্ববিদ। তিনি ওয়াহাবি আন্দোলনের প্রতিষ্ঠাতা মুহাম্মদ ইবনে আবদুল ওয়াহাবের জ্যেষ্ঠভ্রাতা। তিনি ওয়াহাবি আন্দোলনের বিরুদ্ধবাদী এবং আদি সমালোচকদের অন্যতম। তিনি ওহাবী মতবাদকে একটি ধর্মদ্রোহী মতবাদ বলে মনে করতেন এবং সম্ভবত তিনিই সর্বপ্রথম তার কথিত গ্রন্থ ফাসলুল খিতাব ফির রাদ্দি আলা মুহাম্মদ বিন আবদিল ওয়াহহাব গ্রন্থে তার ভাইয়ের মতবাদের উল্লেখ করতে গিয়ে \"ওহাবী\" শব্দের ব্যবহার সূচিত করেন।\n\n\n== জীবন চরিত ==\n\n\n=== জন্ম ===\nইমাম সুলাইমান উয়াইনা শহরে জন্ম গ্রহন করেন। সে সময় তার পিতা এই শহরের কাজীর দায়িত্বে রত ছিলেন। তার জন্মসাল সম্পর্কে জানা যায় না। মুহাম্মদ বিন আবদুল ওয়াহাব নজদী তার সহোদর ভ্রাতা।\n\n\n=== শিক্ষার্জন ===\nতিনি উয়ায়না শহরে তার পিতা ও অন্যান্য আলেমদের নিকট শিক্ষার্জন করেন। ১১৩৯ হিজরি সালে তিনি তার পিতার সাথে হুরাইমিলা প্রদেশে স্থানান্তর হন।  অতঃপর সেখানে তার পিতার পাশাপাশি অন্যান্য সমসাময়িক উলামায়ে কেরামের নিকট পড়ালেখা সমাপ্ত করেন। তিনি ইলমে ফিকাহর উপর পারদর্শীতা অর্জন করেন।\n\n\n=== কর্মজীবন ===\nসুলাইমান হুরায়মিলার কাজী হিসেবে তার পিতার সাময়িক স্থলাভিষিক্ত হন। ১১৫৩ হিজরিতে পিতার মৃত্যুর পর স্থায়ীভাবে কাজী পদে স্থলাভিষিক্ত হন। সুলাইমান বিন আব্দুল ওয়াহহাব তার ভাই মুহাম্মদের চেয়ে বড় ছিলেন। মুহাম্মদ বিন আব্দুল ওয়াহহাব তার ভাই সুলাইমানের কাছেও পড়াশোনা করেছিলেন যেভাবে তিনি তার পিতা আব্দুল ওয়াহহাবের কাছে অধ্যয়ন করেছিলেন।\n\n\n=== গ্রহণযোগ্যতা ===\nসমসাময়িকদের মতে, সুলাইমান বিন আব্দুল ওয়াহহাব ইসলামী ফিকহ বিষয়ে পুরো নজদের উলামাদের নিকট স্বীকৃত ব্যক্তিত্ব ছিলেন। তিনি আমীর-উমরাদের নিকট সম্মানিত এবং সাধারণ মানুষের কাছেও একজন নির্ভরযোগ্য উদ্ধৃতি পর্যায়ের ব্যক্তি ছিলেন। তাঁর কথা, জ্ঞান, যুক্তি, ধার্মিকতা এবং আন্তরিকতা সর্বত্র প্রসিদ্ধ ছিল। নাহী-আনিল-মুনকার নীতির ক্ষেত্রে তিনি অগ্রগামী লেখক, বক্তা এবং উপদেশ দানকারী উলামাদের প্রথম সারির ব্যক্তি ছিলেন। ইতিহাসবিদ ইবনে বিশর আল-তারিখ পুস্তকে তাকে একজন পণ্ডিত, বিচারক এবং আইনজ্ঞ হিসেবে বর্ণনা করেছেন।\n\n\n== আরও দেখুন ==\nআহমদ জাইনি দাহলান\n\n\n== মন্তব্য ==\n\n\n== তথ্যসূত্র =="}