{"pageid": 1532541, "title": "লাইসি (মাযহাব)", "url": "https://bn.wikipedia.org/wiki?curid=1532541", "content": "লাইসি মাযহাব ( আরবি: المذهب الليثي) ছিল অষ্টম শতাব্দীতে প্রবর্তিত সুন্নি ইসলামের একটি মাযহাব, যা ইমাম লাইস ইবনে সা'দের ধর্মীয় মতামতের (ফতোয়া) উপর ভিত্তি করে গড়ে উঠেছিল। এই মাযহাব মিশরে গঠিত হয়েছিল এবং ইমাম লাইস ছিলেন তৎকালীন সময়ের একজন বিখ্যাত আলেম। তিনি ফিকহের অনেক গুরুত্বপূর্ণ বিষয়ে ইমাম মালিক ও ইমাম আবু হানিফার মতো অন্য বিখ্যাত ফকিহদের সমসাময়িক ছিলেন। লাইসি মাজহাবের একটি পরিচিত বৈশিষ্ট্য ছিল, এটি শরিয়তের যুক্তি হিসেবে মালিকিদের কাছে গৃহীত আমলু আহলুল মাদিনাকে’ (মদিনাবাসীর রীতি-নীতি) প্রত্যাখ্যান করে।  লাইসি মাযহাব খুব বেশি দিন টেকেনি। ৭৯১ খ্রিস্টাব্দে ইমাম লাইসের মৃত্যুর পর পরই এই মাযহাবের বিলুপ্তি ঘটে। লাইসি মাযহাবের প্রভাব খুব সীমিত হলেও ফিকহের ইতিহাসে এটি একটি গুরুত্বপূর্ণ অধ্যায় হিসেবে বিবেচিত হয়। \n\n\n== ইমাম লাইস ==\n\nইমাম লাইস ইবনে সা‘দের জন্ম ৭১৬ খ্রিস্টাব্দে মিশরে হয়, কিন্তু তাঁর বংশীয় মূল ছিল পারস্যে। তিনি সেই সময়কার ইসলামি জ্ঞানের প্রায় সব শাখায় উচ্চ শিক্ষা অর্জন করেন এবং মিশরের প্রধান ইসলামি পণ্ডিত হয়ে ওঠেন। ইমাম মালিকের সঙ্গে তাঁর ফিকহ্‌ সংক্রান্ত অনেক বিতর্ক হয়েছে, বিশেষ করে মদিনার রীতি-নীতি ব্যবহার নিয়ে। তাঁর নিজস্ব মতামত ছিল যে, শরিয়াহ নির্ধারণে প্রথার ভূমিকা সীমিত হওয়া উচিত এবং কুরআন, হাদীস ও যুক্তিই মূল উৎস হওয়া দরকার। \n\n\n== মৌলিক নীতি ==\nলাইস ইবনে সা'দ ফতওয়া প্রদানে কুরআন, সুন্নাহ ও ইজমা অনুসরণ করতেন এবং কিয়াস ও রায়ের প্রতি ভ্রক্ষেপ করতেন না।  তিনি তাঁর সমসাময়িক মালিক ইবনে আনাসের বহু মতের বিরোধিতা করেন, বিশেষ করে ইমাম মালিক যখন ‘আমলু আহলুল মাদিনাকে’ (মদিনাবাসীর রীতি-নীতি) একটি স্বতন্ত্র ফিকহ্‌ ভিত্তি হিসেবে ব্যবহার করতেন—লাইস তা মেনে নেননি। তিনি তাঁর মাযহাবে কেবল সহীহ হাদীস ও সাহাবাদের ইজমার উপর নির্ভর করতেন।  এই বিষয়ে মালিককে লেখা এক চিঠিতে তিনি বলেন: “আল্লাহর রাসূলের সাহাবীরা আবু বকর, উমর ও উসমানের যুগে মিসর, শাম ও ইরাকে যে সব আমল করেছেন, তাঁরা মৃত্যুর আগ পর্যন্ত সেগুলি অব্যাহত রেখেছিলেন এবং বর্তমানও তাদের আমল অপরিবর্তিত রয়েছে। আমরা মনে করি না যে, বর্তমান মুসলিম সেনাবাহিনীর পক্ষে তাদের পূর্বসূরিদের সেই আমলের বিপরীত কিছু করা বৈধ ছিল।” \nতাঁর ফিকহি মতাদর্শের বৈশিষ্ট্য ছিল, তিনি এমন সকল আমলকে ওয়াজিব মনে করতেন, যা রাসূল নিয়মিত করতেন; যেমন: মাগরিব ও চার রাকাতের নামাজে প্রথম তাশাহহুদ পড়া। তিনি কুরআনের কোনো সাধারণ বিধানকে হাদীস দ্বারা নির্দিষ্ট করাও বৈধ মনে করতেন। তাই তিনি নামাজে ইমাম জোরে কেরাআত করলেও মুক্তাদির জন্য ফাতিহা পড়া আবশ্যক বলে মনে করতেন এবং এক্ষেত্রে তিনি “যে ব্যক্তি সুরা ফাতিহা পড়েনি, তার নামাজ হয়নি” হাদিসকে প্রাধান্য দেন।  তিনি এই হাদীস দ্বারা কুরআনের আয়াত \"যখন কুরআন পড়া হয়, তখন চুপ করে মনোযোগের সহিত শ্রবণ করো” (সূরা আ‘রাফ: ২০৪)–এর সাধারণ নির্দেশকে খাস বা নির্দিষ্ট করেছেন। \nশায়খ মুস্তফা আব্দুর রাজ্জাক বলেন যে, লাইস তাঁর ফিকহি চিন্তাধারাকে নৈতিক ও আত্মিক দিক থেকে পরিচালিত করেন এবং এর পক্ষে প্রমাণ হিসেবে তাঁর এমন অনেক হাদীস বর্ণনার কথা তুলে ধরেন, যা উত্তম চরিত্র ও শিষ্টাচারের প্রতি উদ্বুদ্ধ করে এবং পাশাপাশি সীমা নির্ধারণ ও লেনদেন সংক্রান্ত হুকুমও ব্যাখ্যা করে থাকে।  যদিও মালিক ইবনে আনাস আহলুল আসারদের ইমাম হিসেবে পরিচিত ছিলেন, তবে ইমাম শাফেয়ী বলেন: “লাইস ইবনে সা’দ মালিকের চেয়ে হাদীসের অনুসরণে অধিক যত্নবান ছিলেন।” \n\n\n== প্রচলন ও বিলুপ্তি ==\nএটি ইমাম লাইসের মৃত্যুর পর পরই বিলুপ্ত হয়ে যায়। ইমাম শাফেয়ী বলেন: “লাইস মালিকের চেয়ে অধিক বড় ফকীহ ছিলেন; কিন্তু তাঁর অনুসারীরা তাঁকে ধরে রাখতে পারেনি। ”\nতবে এই মাযহাব বিলুপ্তির সবচেয়ে গুরুত্বপূর্ণ কারণ ছিল ইমাম শাফিঈর মিশরে এসে বসবাস শুরু করা। লাইসের মৃত্যুর কিছুদিন পরই ইমাম শাফিঈ মিশরে আসেন এবং সেখানে তাঁর মাযহাবই দ্রুত জনপ্রিয়তা লাভ করে। এতে লাইসি মাযহাব প্রায় পুরোপুরি বিলুপ্ত হয়ে যায়।\nকেউ বলেন, লাইসি মাযহাব মূলত তিন কারণে বিলুপ্ত হয়। প্রথমত, তিনি তাঁর ফিকহি মতামত লিখিতভাবে সংরক্ষণ করেননি বা কাউকে তা লিখতেও বলেননি। ফলে তাঁর খুবই কম মতামত ইতিহাসে সংরক্ষিত আছে। দ্বিতীয়ত, তাঁর ছাত্রদের সংখ্যা কম ছিল এবং তাঁদের মধ্যে কেউই উল্লেখযোগ্য ফকীহ হননি, যার ফলে এই মাযহাব ছড়িয়ে পড়েনি। তৃতীয়ত, ইমাম শাফেঈর মিশরে আগমন করা। \nমিশরীয় চিন্তাবিদ আহমদ আমীন তাঁর “যুহা আল-ইসলাম” গ্রন্থে লাইসের মাযহাব হারিয়ে যাওয়ার কারণ হিসেবে উল্লেখ করেন, তিনি তাঁর মাযহাব সংরক্ষণে যথাযথ প্রচেষ্টা করেননি। \n\n\n== তথ্যসূত্র =="}