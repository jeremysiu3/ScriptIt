{"pageid": 1442968, "title": "ব্রিজটাউন", "url": "https://bn.wikipedia.org/wiki?curid=1442968", "content": "ব্রিজটাউন ক্যারিবীয় সাগরের দ্বীপরাষ্ট্র বার্বাডোসের রাজধানী ও বৃহত্তম শহর। অতীতে \"দ্য টাউন অভ সেন্ট মাইকেল\" নামেও পরিচিত শহরটি বার্বাডোস দ্বীপের দক্ষিণ-পশ্চিম প্রান্তে কার্লাইল উপসাগরের প্রশস্ত বাঁকে অবস্থিত। গভীর জলের পোতাশ্রয়বিশিষ্ট (১৩.১০৬° উত্তর ৫৯.৬৩২° পশ্চিম﻿ / 13.106; -59.632﻿ (Bridgetown port)) এই শহরটি দুই দিকে একাধিক কিলোমিটার দীর্ঘ একটি সংকীর্ণ উপকূলীয় নির্মিত এলাকা নিয়ে গঠিত। ব্রিজটাউন দেশটির একমাত্র বৃহৎ পৌর এলাকা, তাই দেশটির প্রায় অর্ধেক লোক এই ব্রিজটাউন এলাকাতে বাস করে। বৃহত্তর ব্রিজটাউন পৌর এলাকাটি বার্বাডোসের সেন্ট মাইকেল প্যারিশের ভেতরে অবস্থিত। স্থানীয়রা কদাচিৎ এটিকে \"দ্য সিটি\" বা আরও সরলভাবে কেবল \"টাউন\" নামে ডেকে থাকে। ২০১৪ সালের হিসাব অনুযায়ী বৃহত্তর ব্রিজটাউন মহানগর এলাকাতে প্রায় ১ লক্ষ ১০ হাজার অধিবাসীর বাস ছিল।\nব্রিজটাউনে বার্বাডোসের একমাত্র সমুদ্র বন্দরটি অবস্থিত। গভীর জলের পোতাশ্রয়টিতে মালবাহী জাহাজ ও প্রমোদতরী (ক্রুজ লাইনার) ভেড়ার \"বার্থ\" আছে, এছাড়াও এখান থেকে পাইকারি হারে চিনি জাহাজযোগে প্রেরণের সুবন্দোবস্ত আছে ও যাত্রীদের জন্য একটি বৃহৎ \"টার্মিনাল\" আছে। বন্দর থেকে জাহাজযোগে মাল প্রেরণ, \"অফশোর\" ব্যাংকিং ও অন্যান্য আর্থিক সেবা এবং বর্ধনশীল পর্যটন ব্রিজটাউনের অর্থনীতির মূল চালিকাশক্তি। শহরের কারখানাতে চিনি শোধন ও রাম নামক মদ উৎপাদন করা হয়। শহর থেকে চিনি, বস্ত্র ও বৈদ্যুতিক সরঞ্জাম রপ্তানি করা হয়। উল্টোদিকে ভারী যন্ত্রপাতি ও পরিবহন সরঞ্জাম আমদানি করা হয়। বার্বাডোসের প্রশাসনিক কেন্দ্র বলে ব্রিজটাউনে দেশের সিংহভাগ সরকারি দপ্তর ও মন্ত্রণালয়গুলি অবস্থিত। এছাড়া শহরটি দেশটির পাইকারি ও খুচরা ব্যবসা-বাণিজ্যের কেন্দ্র।\nবার্বাডোস একটি ব্রিটিশ উপনিবেশ ছিল। ১৬২৮ সালে ৬৪ জন ব্রিটিশ অভিভাসী \"ইন্ডিয়ান ব্রিজ\" নামে এই লোকালয়টি প্রতিষ্ঠা করে; তাদের নেতা ছিলেন চার্লস উলভারস্টোন। সেসময় এটি একটি পুঁতিগন্ধময় জলাভূমির পাশে অবস্থিত একটি অপরিকল্পিত শহর ছিল বলে দর্শনার্থীরা এর অনেক সমালোচনা করতে। ১৬৬০ সাল নাগাদ শহরটি সেন্ট মাইকেলস টাউন নামে পরিচিতি লাভ করে এবং ১৯শ শতক পর্যন্ত ঐ নামেই পরিচিত ছিল। শহরটি অগ্নিকাণ্ডে একাধিকবার ধ্বংসপ্রাপ্ত হয়। ১৮২৪ সালে বার্বাডোস ইঙ্গমণ্ডলীয় ধর্মপ্রদেশ \"বার্বাডোস ও লিওয়ার্ড দ্বীপপুঞ্জের\" আসনে পরিণত হয় এবং একটি নগরীর মর্যাদা লাভ করে। ১৮৫৪ সালে এখানে কলেরা রোগে প্রায় ২০ হাজার লোকের মৃত্যু হয়। ১৯৬৬ সালে বার্বাডোস স্বাধীনতা লাভ করলে ব্রিজটাউন সেটির রাজধানীতে পরিণত হয়। ২০১১ সালে ইউনেস্কো ব্রিজটাউনের ঐতিহাসিক এলাকাটিকে একটি বিশ্ব ঐতিহ্যবাহী স্থান হিসেবে ঘোষণা করে।\nবর্তমান ঘনজনবসতিপূর্ণ ব্রিজটাউন শহরটি  ছবির মতো সুন্দর পুরাতন আর নতুনের মিশ্রণ। ১৭৮০ সালের হারিকেন ঘূর্ণিঝড়ে বিধ্বস্ত একটি ভবনকে প্রতিস্থাপন করতে যে ভাগ্যের খেলা বা লটারির আয়োজন করা হয়, সেখান থেকে অর্জিত অর্থ দিয়ে প্রবাল শিলা দিয়ে সাধু মাইকেলের ইঙ্গমণ্ডলীয় (অ্যাংলিকান) মহাগির্জাটি (ক্যাথেড্রাল) নির্মাণ করা হয়। মহাগির্জার উত্তর-পূর্ব দিকে কুইনস পার্ক উদ্যানে অবস্থিত ১৮শ শতকের শুরুর দিকে নির্মিত জেনারেলস হাউজ নামক ভবনটিকে বর্তমানে একটি নাট্যশালা ও শিল্পকলা প্রদর্শনীঘর হিসেবে ব্যবহার করা হচ্ছে। আধুনিক বৃহৎ সরকারি মন্ত্রণালয় ভবনগুলি কার্লাইল বে উপসাগরের তীরে অবস্থিত। বে স্ট্রিট সড়ক থেকে স্বাধীনতা খিলানের (ইনডিপেন্ডেন্স আর্চ) মধ্য দিয়ে ন্যাশনাল হিরোস স্কয়ার (প্রাক্তন ট্রাফালগার স্কয়ার) নাম চত্বরের একটি দৃশ্য দেখতে পাওয়া যায়। চত্বরে ব্রিটিশ অ্যাডমিরাল লর্ড নেলসনের একটি মূর্তি আছে। চত্বরের এক পাশে ১৯শ শতকের সরকারি ভবনগুলি অবস্থিত, যেখানে সংসদের অধিবেশন বসে। অন্যান্য উল্লেখযোগ্য দর্শনীয় স্থানের মধ্যে গ্যারিসন সাভানা, যেটি একদা ব্রিজটাউনে নিযুক্ত ব্রিটিশ সৈন্যদের কুচকাওয়াজের মাঠ ছিল, তবে বর্তমানে এটিকে ঘোড়দৌড় ও অন্যান্য ক্রীড়া অনুষ্ঠানের জন্য ব্যবহার করা হয়। কেনসিংটন ওভাল একটি ঐতিহাসিক ক্রিকেট খেলার মাঠ যেখানে ১৮৯৫ সাল থেকে আন্তর্জাতিক ক্রিকেট খেলার আয়োজন করা হয়ে আসছে; ২০০৭ সালের আইসিসি ক্রিকেট বিশ্বকাপটির শিরোপা নির্ধারণী খেলাটিও এখানে আয়োজিত হয়েছিল। ব্রিজটাউনে ১৬৫৪ সালে নির্মিত নিধে নামের একটি ইহুদি মন্দির আছে, যা দুই আমেরিকার মহাদেশের মধ্যে প্রাচীনতম ইহুদি মন্দিরগুলির একটি। একটি হারিকেন ঘূর্ণিঝড়ে ধ্বংস হয়ে যাবার পরে এটিকে ১৮৩৩ সালে পুনর্নির্মাণ করা হয়। এখানে পশ্চিম ভারতীয় দ্বীপপুঞ্জ বিশ্ববিদ্যালয়ের (ইউনিভার্সিটি অভ ওয়েস্ট ইন্ডিজ) ১৯৬৩ সালে প্রতিষ্ঠতি কেভ হিল শিক্ষাঙ্গন (ক্যাম্পাস) অবস্থিত। আরেকটি দর্শনীয় স্থান হল \"ক্যারিনেজ\" নামক জাহাজ মেরামতির ঐতিহাসিক আঙ্গিনা।\nবার্বাডোসের গ্র্যান্টলি অ্যাডামস আন্তর্জাতিক বিমানবন্দরটি ব্রিজটাউন নগরকেন্দ্র থেকে  ১৬ কিলোমিটার (১০ মাইল) দক্ষিণ-পূর্বে অবস্থিত। এখান থেকে যুক্তরাজ্য, মার্কিন যুক্তরাষ্ট্র, কানাডা ও ক্যারিবীয় অঞ্চলের প্রধান শহরগুলির বিমানপথে প্রাত্যহিক উড়াল (ফ্লাইট) বিদ্যমান। \n\n\n== বার্বাডোসে অবস্থিত কূটনৈতিক মিশন ==\n\n\n=== যমজ শহর - বোন শহর ===\nব্রিজটাউন হ'ল যমজ এর সাথে:\n\n ব্রিজটাউন, নোভা স্কটিয়া, কানাডা (৯ জুলাই ২০০৪)\n হ্যাকনি, যুক্তরাজ্য (১৯৮২)\n উইলমিংটন, নর্থ ক্যারোলিনা, মার্কিন যুক্তরাষ্ট্র (২৮ জুন ২০০৪)\n\n\n== উল্লেখযোগ্য ব্যক্তি ==\n\nজোফ্রা আর্চার, ক্রিকেটার\nস্টিডি বোনেট, জলদস্যু, কখনও কখনও \"দ্য জেন্টলম্যান পাইরেট\" নামে পরিচিত\nরিচার্ড ক্লিমেন্ট মুডি, ব্রিটিশ কলম্বিয়া এর প্রতিষ্ঠাতা।\nগিলবার্ট এলিয়ট (১৮৭০-অজানা), প্রথম-শ্রেণীর ক্রিকেটার\nঅ্যান্টনি ফোর্ড, ডার্টস প্লেয়ার\nগ্র্যান্ডমাস্টার ফ্ল্যাশ, র্যাপার\nঅরল্যান্ডো গ্রিন, অলিম্পিক রানার\nডন-মেরি লেইন, ক্রিকেটার\nজেন ম্যালোনি, রেসকার ড্রাইভার এবং ২০১৯ ব্রিটিশ এফ৪ চ্যাম্পিয়ন\nম্যালকম মার্শাল, ক্রিকেটার\nজ্যাকি ওপেল, স্পুজ নামক পরীক্ষামূলক সিনকোপেটেড মিউজিক জেনারের স্রষ্টা হিসাবে কৃতিত্বপ্রাপ্ত।\nরিহানা, গায়ক/গীতিকার\nকিফিন সিম্পসন রেসকার ড্রাইভার এবং ২০২১ ফর্মুলা রিজিওনাল আমেরিকাস চ্যাম্পিয়ন\nস্যার গারফিল্ড সোবার্স, ক্রিকেটার\nস্যার ক্লাইড ওয়ালকট, ক্রিকেটার\nস্যার এভারটন উইকস, ক্রিকেটার\nস্যার ফ্রাঙ্ক ওরেল, ক্রিকেটার\nডেম স্যান্ড্রা ম্যাসন, বার্বাডোসের প্রথম রাষ্ট্রপতি।\n\n\n== আরও দেখুন ==\nবার্বাডোসের জনপরিসংখ্যান\nবার্বাডোসের শহরগুলির তালিকা\nক্যারিবীয় অঞ্চলের শহরগুলির তালিকা\nওয়েস্ট ইন্ডিজের মহানগর এলাকার তালিকা\nবার্বাডোসের পারিশ\nবার্বাডোসের পরিবহন ব্যবস্থা\n\n\n== তথ্যসূত্র ==\n\n\n== বহিঃসংযোগ ==\n\nবার্বাডোসের বিশ্ব ঐতিহ্যবাহী স্থান, ইউনেস্কো\nগভীর জলের হারবার বন্দর\nব্রিজটাউন ক্রুজ টার্মিনাল\nব্রিজটাউনের মানচিত্রের সংক্ষিপ্ত বিবরণ\nব্রিজটাউনের কেন্দ্রের উপর আকাশ থেকে তোলা দৃশ্য\nব্রিজটাউন এর বিস্তারিত মানচিত্র\nমানচিত্রে ঐতিহাসিক ব্রিজটাউন এবং গ্যারিসন হিসাবে মনোনীত অঞ্চল দেখানো হচ্ছে, ইউনেস্কো\nবার্বাডোসের ব্রিজটাউনের ট্রামওয়েজ  ওয়েব্যাক মেশিনে আর্কাইভকৃত ৯ জুন ২০১৪ তারিখে\nনতুন বিশ্বে ব্রিজটাউনের গুরুত্ব – ইউনেস্কো ওয়ার্ল্ড হেরিটেজ সেন্টারের ওয়েবসাইট\nফেসবুকে ঐতিহাসিক ব্রিজটাউন এবং এর গ্যারিসন"}