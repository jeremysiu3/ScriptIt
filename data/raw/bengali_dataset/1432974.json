{"pageid": 1432974, "title": "অ্যানি ম্যাকেঞ্জি গোল্ডিং", "url": "https://bn.wikipedia.org/wiki?curid=1432974", "content": "অ্যানি ম্যাকেঞ্জি গোল্ডিং (২৭শে অক্টোবর ১৮৫৫ - ২৮শে ডিসেম্বর ১৯৩৪) ছিলেন একজন অস্ট্রেলিয়ান শিক্ষক, ভোটাধিকার এবং নারীবাদী কর্মী।\n\n\n== প্রাথমিক জীবন ==\nঅ্যানি গোল্ডিং নিউ সাউথ ওয়েলসের তাম্বারুরাতে জন্মগ্রহণ করেন। তিনি ছিলেন অ্যান (বিবাহপূর্ব ফ্রেজার) এবং তাঁর স্বামী জোসেফ গোল্ডিংয়ের বড় মেয়ে। তাঁদের পরিবার ছিল ক্যাথলিক।\n\n\n== কর্মজীবন ==\nঅ্যানি গোল্ডিং একজন শিক্ষক হিসাবে প্রশিক্ষিত ছিলেন এবং তিনি বাথর্স্টের স্যালিস ফ্ল্যাট প্রভিশনাল বিদ্যালয়ে কাজ করেছেন। ১৮৯৭ - ১৯১৫ সময়কালে গোল্ডিং পাবলিক স্কুল টিচার্স ইনস্টিটিউট কমিটির এবং এনএসডব্লিউ পাবলিক স্কুল টিচার্স অ্যাসোসিয়েশনের কাউন্সিলের সদস্য ছিলেন।\n\n\n== সক্রিয়তা ==\nদুই বোন, বেল এবং কেটের সাথে, অ্যানি ম্যাকেঞ্জি গোল্ডিং নিউ সাউথ ওয়েলসে ভোটাধিকার আন্দোলনের একজন গুরুত্বপূর্ণ সদস্য ছিলেন। পরিবারগুলি এই সময়ে রাজনৈতিক এবং সামাজিক সংস্কার আন্দোলনে কাজ করা লোকদের সমর্থনের জন্য একটি নেটওয়ার্ক তৈরি করেছিল। তিনি ওম্যানহুড ভোটাধিকার লীগ এনএসডব্লিউ-এর সদস্য এবং মহিলা প্রগতিশীল সমিতির প্রতিষ্ঠাতা সদস্য ও সভানেত্রী ছিলেন।\nঅ্যানি গোল্ডিং মহিলা শ্রমিক ইউনিয়নের উন্নয়নে জড়িত ছিলেন। ১৯৩৪ সালে, তিনি আদিয়ার হলে \"ভোটের মাধ্যমে নারীরা কি সুরক্ষিত করেছে\" (হোয়াট উইমেন হ্যাভ সিকিওরড থ্রু দ্য ভোট) শিরোনামে একটি বক্তৃতা দেন।\n\n\n== মৃত্যু এবং উত্তরাধিকার ==\n১৯৩৪ সালের ২৮শে ডিসেম্বর তারিখে, লুইশাম হাসপাতালে, অ্যানি গোল্ডিংয়ের মৃত্যু হয়। এর এক মাস আগে ট্রাম থেকে নামার সময় তিনি দুর্ঘটনায় আহত হয়েছিলেন এবং অবশেষে এটি তাঁর মৃত্যুর কারণ হয়। ১৯৩৪ সালের ৩১শে ডিসেম্বর, আনানডেলে সেন্ট ব্রেণ্ডান চার্চে অন্ত্যেষ্টিক্রিয়ার পরে, ওয়েভারলি কবরস্থানে তাঁকে সমাহিত করা হয়।\nচিশলমের ক্যানবেরা শহরতলিতে গোল্ডিং প্লেস অঞ্চলের নামকরণ অ্যানি ম্যাকেঞ্জি গোল্ডিং এবং তাঁর বোন বেল গোল্ডিংয়ের নামে করা হয়েছে।\n\n\n== তথ্যসূত্র =="}