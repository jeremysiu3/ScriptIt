{"pageid": 1527817, "title": "ভারতী শেলাত", "url": "https://bn.wikipedia.org/wiki?curid=1527817", "content": "ভারতী কীর্তিকুমার শেলাত (৩০শে জুলাই ১৯৩৯ - ২০১৮) ছিলেন গুজরাটের একজন ভারতীয় প্রত্নতাত্ত্বিক। তিনি তাঁর কর্মজীবনের বেশিরভাগ সময় গুজরাটের আহমেদাবাদের বি জে ইনস্টিটিউট অফ লার্নিং অ্যাণ্ড রিসার্চ সংস্থায় কাটিয়েছেন।\n\n\n== জীবন ==\nভারতী শেলাত ১৯৩৯ সালের ৩০শে জুলাই মেহসানায় জন্মগ্রহণ করেন। তিনি ১৯৫৬ সালে আহমেদাবাদের আর বি এম কে গার্লস হাই স্কুল থেকে এসএসসি সম্পন্ন করেন। তিনি ১৯৬০ সালে আহমেদাবাদের গুজরাট কলেজ থেকে সংস্কৃতে মেজর এবং মনোবিজ্ঞান মাইনর সহ বিএ ডিগ্রি অর্জন করেন। এরপর তিনি ১৯৬২ সালে আহমেদাবাদের বি জে ইনস্টিটিউট থেকে সংস্কৃতে (বিষয় এপিগ্রাফি বা প্রাচীন শিলালিপির অধ্যয়ন এবং ব্যাখ্যা) মেজর এবং অর্ধমাগধি মাইনর সহ এমএ ডিগ্রি অর্জন করেন। তিনি ১৯৬৯ সালে বি জে ইনস্টিটিউট থেকে তাঁর ডক্টরেট গবেষণামূলক প্রবন্ধ, দ্য ক্রোনোলজিক্যাল সিস্টেমস অফ গুজরাট -এর জন্য পিএইচডি ডিগ্রি অর্জন করেন। ১৯৭২ সালে, তিনি টেক্সাস ওম্যান'স ইউনিভার্সিটি থেকে সমাজবিজ্ঞানে পুনরায় এমএ ডিগ্রি অর্জন করেন।\nভারতী শেলাত ১৯৬৪ সালে আহমেদাবাদের এস ভি আর্টস কলেজে সংস্কৃত ও অর্ধমাগধির প্রভাষক হিসেবে তাঁর কর্মজীবন শুরু করেন এবং ১৯৬৯ সাল পর্যন্ত সেখানেই দায়িত্ব পালন করেন। ১৯৭৬ সালে, তিনি ভারতীয় সংস্কৃতি, দর্শন এবং সংস্কৃত সাহিত্যের প্রভাষক হিসেবে বি জে ইনস্টিটিউটে যোগদান করেন। পরে তিনি সেখানে রিডার (বিশ্ববিদ্যালয়ের অধ্যাপক) এবং স্নাতকোত্তর শিক্ষক (১৯৮২-১৯৯৭) হন। এরপর তিনি অধ্যাপক এবং পরিচালক (১৯৯৭-২০০৬) হন। তিনি আহমেদাবাদের গুজরাট রিসার্চ সোসাইটির পরিচালক হিসেবে দায়িত্ব পালন করেছিলেন।\n১৯৭৭ সালে গুজরাট ইতিহাস পরিষদের নবম সম্মেলনে সেরা গবেষণাপত্রের জন্য তিনি হরিদাস গোকানী স্বর্ণপদক লাভ করেন।\nভারতী শেলাত ২০১৮ সালে মারা যান।\n\n\n== লেখা ==\nভারতী শেলাত বিভিন্ন ক্ষেত্রে প্রায় ২০০টি প্রবন্ধ প্রকাশ করেছেন, যার বিষয়ের মধ্যে রয়েছে লিপিবিদ্যা, মুদ্রাবিদ্যা, মূর্তিতত্ত্ব, সংস্কৃত ভাষা ও সাহিত্য, পাণ্ডুলিপি, ভারতীয় কালানুক্রম এবং সংস্কৃত শব্দের সম্পাদনা পদ্ধতি। তিনি প্রায় ৪০টি সংস্কৃত শিলালিপি এবং নথি সম্পাদনা করেছিলেন। তিনি শ্রীমদ্ভাগবত পুরাণের সমালোচনামূলক সংস্করণের সাধারণ সম্পাদক হিসেবে কাজ করেছিলেন, এর দ্বিতীয় ও তৃতীয় খণ্ডের সম্পাদক হিসেবেও কাজ করেছিলেন। তিনি ৪টি জার্নালের সম্পাদক হিসেবে কাজ করেছেন, যেগুলি হল সমীপ্য, জার্নাল অফ গুজরাট রিসার্চ সোসাইটি, বিদ্যাপীঠ এবং পথিক।\n\n\n=== ইংরেজী ===\nক্রোনোলজিক্যাল সিস্টেমস অফ গুজরাট (১৯৮৭)\nগিরনার রক এডিক্ট অফ মহাক্ষত্রপা রুদ্রদমন (২০০৫)\nগিরনার রক ইনসক্রিপশন অফ গুপ্ত এম্পেরর স্কন্দগুপ্ত (২০০৫)\nখাতাপত্রজ অফ আহমেদাবাদ (২০১১)\n\n\n=== গুজরাটি ===\nভারতীয় সংস্কার (১৯৮৩)\nআদিম জাতীয়নি সংস্কৃতি (আদিম সমাজের সংস্কৃতি ; ১৯৮৩)\nভারতনো আদি ইতিহাস (ভারতের প্রথম ইতিহাস ; ১৯৮৫)\nগুজরাটনা অভিলেখো : স্বাধ্যায় আনে সমীক্ষা (১৯৯২)\nলিপি (লিখন ; ২০০৫)\nগুজরাটনা শিলালেখো আন সিক্কাও ( গুজরাটের শিলালিপি ও মুদ্রা ; ২০০৭)\nহিস্ট্রি অফ সংস্কৃত লেক্সিকোগ্রাফি (২০১৬)\n\n\n== আরও দেখুন ==\nগুজরাটি ভাষার লেখকদের তালিকা\n\n\n== তথ্যসূত্র ==\n\n\n== বহিঃসংযোগ ==\nগুগল বইয়ে ভারতী কীর্তিকুমার শেলাত-এর কাজ"}