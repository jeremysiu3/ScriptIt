{"pageid": 1197976, "title": "ওম আলী", "url": "https://bn.wikipedia.org/wiki?curid=1197976", "content": "ওম আলী, ওমালি, উম্মে আলী বা উম্ম আলী (মিশরীয় আরবি: أم على), যার অর্থ \"আলী-এর মা\", এটি একটি প্রথাগত মিশরীয় মিষ্টান্ন এবং জাতীয় মিষ্টান্ন হিসেবে পরিচিত। এই মিষ্টান্নের বিভিন্ন উপকরণের বেশ কিছু বৈচিত্র রয়েছে। এই খাবারটির উৎপত্তি মধ্যযুগীয় মিশর পর্যন্ত খুঁজে পাওয়া যায় এবং এটি মিশরের সুলতানের স্ত্রীর নামে নামকরণ করা হয়েছে। এটি সাধারণত রমজান মাসে ইফতার বা সূর্যাস্তের ভোজের অংশ হিসেবে খাওয়া হয়। \n\n\n== ইতিহাস ==\nএই মিষ্টান্নের উৎপত্তি সম্পর্কে একাধিক গল্প প্রচলিত আছে। সবচেয়ে প্রচলিত কাহিনি অনুযায়ী, এটি শাজার আদ-দুরর-এর মৃত্যুর উদযাপনে তৈরি করা হয়েছিল। শাজার আদ-দুরর ছিলেন আয়্যুবীয় বংশের শেষ সুলতান আস-সালিহ আইয়ুব-এর স্ত্রী এবং পরবর্তীতে মিশরের প্রথম মামলুক সুলতান ইজ্জ আল-দিন আইবাক-এর স্ত্রী। শাজার আদ-দুরর ষড়যন্ত্র করে আইবাককে হত্যা করেন এবং এরপর মিশরের শাসক হন। কিন্তু পরে প্রতিশোধ হিসেবে তাকেও হত্যা করা হয়। এরপর আইবাকের প্রথম স্ত্রী, যিনি \"ওম আলী\" নামে পরিচিত ছিলেন, তার বিজয়ের আনন্দে একটি বিশেষ মিষ্টান্ন তৈরি করার নির্দেশ দেন। এই মিষ্টান্নটি পরে পুরো দেশে জনপ্রিয় হয়ে ওঠে এবং \"ওম আলী\" নামে পরিচিতি পায়।\nআরেকটি কাহিনি অনুযায়ী, ওম আলী তার স্বামী আইবাক-এর মৃত্যুর উদযাপনে এই মিষ্টান্ন তৈরি করিয়েছিলেন। রাঁধুনিরা হাতে থাকা উপকরণ—রুটি, দুধ ও চিনি ব্যবহার করে এটি প্রস্তুত করেন।\n\n\n== রেসিপি ==\nসাধারণত, পেস্ট্রি (রুটি, পেস্ট্রি বা পাফ পেস্ট্রি) টুকরো করে কেটে পিস্তাকো, নারকেলের কুচি, কিশমিশ এবং প্রচুর চিনি মেশানো হয়। এরপর দুধ, কখনও কখনও ক্রীমসহ, মিশ্রণের ওপরে ঢেলে দেওয়া হয় এবং ওপর থেকে দারচিনি ছিটিয়ে দেওয়া হয়। সবশেষে, এটি ওভেনে বেক করা হয় যতক্ষণ না উপরের অংশ সোনালি বাদামি হয়ে আসে।\nএটি গরম বা ঠান্ডা উভয়ভাবেই খাওয়া যায়।\nএর জর্ডান ও ইরাকীয় সংস্করণ \"খুমাইয়া\" নামে পরিচিত।\nএই মিষ্টান্নটি ব্রেড অ্যান্ড বাটার পুডিং-এর সঙ্গে তুলনীয়, তবে পরবর্তীটিতে ডিমও ব্যবহৃত হয়।\n\n\n== তথ্যসূত্র =="}