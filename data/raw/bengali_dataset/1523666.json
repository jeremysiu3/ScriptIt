{"pageid": 1523666, "title": "হাফস আল-দুরি", "url": "https://bn.wikipedia.org/wiki?curid=1523666", "content": "আবু আমর হাফস ইবন উমর ইবন আব্দুল আযিয আল-বাগদাদী (৭৬৭-৮৬০ খ্রি.; ১৫০-২৪৬ হি.)  ছিলেন একজন আবরি ভাষাবিদ ও কারী, যিনি পবিত্র কুরআন তেলাওয়াতের (কিরাআত) বিভিন্ন পদ্ধতির একজন গুরুত্বপূর্ণ সংরক্ষণকারী ছিলেন। তিনি সাতজন প্রসিদ্ধ ক্বারির বর্ণনাকারীদের একমাত্র ব্যক্তি, যিনি দুটি স্বতন্ত্র তেলাওয়াত পদ্ধতি বর্ণনা করেছেন। তিনি একদিকে আবু আমর ইবনে আলার কিরাআত সংরক্ষণ করেছেন, অন্যদিকে কিসাঈর কেরাতেরও বর্ণনাকারী ছিলেন।  তিনি সরাসরি আল-কিসাইর শিষ্য হলেও প্রজন্মের ব্যবধানের কারণে আবু আমর ইবনে আলার পরোক্ষ শিষ্য ছিলেন। আল-দুরি আবু ‘আমর ইবনে আলার তেলাওয়াত পদ্ধতি সংরক্ষণ করেছেন আবু মুহাম্মদ ইয়াহইয়া ইবনে মুবারক ইবনে মুগীরাহ আল-ইয়াজিদির (মৃ.: ২০২ হি.) মাধ্যমে।     \nতার কাছে জ্ঞান অর্জনের জন্য দূর-দূরান্ত থেকে বহু জ্ঞানপিপাসু মানুষ আসতেন। তারা তার কাছ থেকে কুরআন তেলাওয়াতের বিভিন্ন পদ্ধতি ও হাদিস শিক্ষা গ্রহণ করতেন। তার ছাত্রদের মধ্যে অন্যতম ছিলেন মুহাম্মদ বিন দাউদ জাহিরি, যিনি জাহিরি মাজহাবের প্রতিষ্ঠাতা দাউদ আল জাহিরির সন্তান এবং অপর একজন ছাত্র ছিলেন নিফতাওয়াইহ, যিনি একজন প্রসিদ্ধ ভাষাবিদ ছিলেন।  \nআল-দুরি ৭৬৭ খ্রিস্টাব্দে (১৫০ হিজরি) সামার্রা শহরে জন্মগ্রহণ করেন।   তবে তার পারিবারিক শেকড় ছিল বাগদাদে, যেখানে তিনি ৮৬০ খ্রিস্টাব্দে (২৪৬ হিজরি) শাওয়াল মাসে মৃত্যুবরণ করেন।  যদিও তিনি সামার্রায় জন্মগ্রহণ ও শৈশব অতিবাহিত করেছিলেন, তবে তার পূর্বপুরুষরা বাগদাদের বাসিন্দা ছিলেন এবং তিনি আরবের আজদ গোত্রের সদস্য ছিলেন।  \nব্যক্তিগত জীবনে তিনি ছিলেন অত্যন্ত সরল, ধার্মিক ও বিনয়ী স্বভাবের মানুষ। জীবনের শেষ ভাগে এসে তিনি দৃষ্টিশক্তি হারান। তবুও তিনি ইসলামী জ্ঞান সংরক্ষণ ও প্রচারের কাজে অবিচল থাকেন। তার সংরক্ষিত কিরাআত পদ্ধতি আজও মুসলিম বিশ্বে প্রচলিত এবং কুরআনের তেলাওয়াত শেখার ক্ষেত্রে এটি অত্যন্ত গুরুত্বপূর্ণ ভূমিকা পালন করে। \n\n\n== উস্তাদগণ ==\nতিনি ইসমাইল বিন জাফরের মাধ্যমে নাফির বর্ণনা পড়েছেন। এছাড়া তিনি ইসমাইলের ভাই ইয়াকুব বিন জাফরসহ অন্যান্যদের বর্ণনায়ও পড়েছেন। \n\n\n== বর্ণনাকারীগণ ==\nতাঁর থেকে আহমদ বিন শেখ আল-মুতাওয়াই, আহমদ বিন ফারাহ, বিখ্যাত মুফাসসির আবু জাফর ও অন্যরা তেলাওয়াত বর্ণনা করেছেন এবং তিনি ইসমাইল বিন আয়াশ, আবু মুয়াবিয়াহ আল-দরির, ইবনে উয়াইনা, মুহাম্মদ বিন মারওয়ান আল-সুদ্দী ও আহমদসহ তার সমসাময়িকদের থেকে বর্ণনা করেছেন।  \n\n\n== রচনা ==\nতিনি নিম্নলিখিত গ্রন্থাবলী রচনা করেছেন: \n\nما اتفقت ألفاظه ومعانيه من القرآن (Mā Ittafaqat Alfāẓuhu wa Ma‘ānīhi min al-Qur’ān)\nقراءات النبي صلى الله عليه وسلم (Qirā’āt an-Nabī Ṣallā Allāhu ‘Alayhi wa Sallam)\n\n\n== তথ্যসূত্র =="}