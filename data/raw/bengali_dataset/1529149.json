{"pageid": 1529149, "title": "মৃণালিনী দেবী পুয়ার", "url": "https://bn.wikipedia.org/wiki?curid=1529149", "content": "মৃণালিনী দেবী পুয়ার (২৫শে জুন ১৯৩১ - ২রা জানুয়ারি ২০১৫) একজন ভারতীয় শিক্ষিকা। তিনি ৩৫,০০০ এরও বেশি শিক্ষার্থী সমেত একটি স্বীকৃত ভারতীয় বিশ্ববিদ্যালয়ের আচার্য (চ্যান্সেলর) ছিলেন।\n\n\n== জীবনী ==\nমৃণালিনী একজন শিক্ষাবিদ এবং ধার রাজ্যের মহারানি ছিলেন। তিনি বরোদা রাজ্যের প্রাক্তন শাসক বংশ গায়কোয়াড় রাজবংশের সদস্য ছিলেন এবং ধার-এর পুয়ার রাজবংশের সদস্য ছিলেন। এই দুটিই প্রাক্তন মারাঠা দেশীয় রাজ্য। তিনি ধার রাজ্যের মহারাজা আনন্দ রাও চতুর্থ পুয়ারের সাথে বিবাহ বন্ধনে আবদ্ধ হন। তিনি বরোদার মহারাজা সায়াজিরাও বিশ্ববিদ্যালয়ের আচার্য ছিলেন। ১৯৮৮ সালে তাঁর ভাই বরোদার মহারাজা ফতেহসিংহরাও গায়কোয়াড়ের মৃত্যুর পরে তিনি আচার্য হিসেবে এই দায়িত্ব গ্রহণ করেছিলেন।\n\n\n=== শিক্ষাজীবন ===\nবরোদার মহারাজা সায়াজিরাও বিশ্ববিদ্যালয়ে প্রশিক্ষণের মাধ্যমে গৃহ বিজ্ঞান অনুষদ থেকে একজন পুষ্টিবিদ হিসেবে মৃণালিনী বি.এসসি. ডিগ্রি অর্জন করেছিলেন। তিনি মার্কিন যুক্তরাষ্ট্রের আইওয়া স্টেট ইউনিভার্সিটি অফ সায়েন্স অ্যাণ্ড টেকনোলজি থেকে এমএস (খাদ্য ও পুষ্টি) ডিগ্রি অর্জন করেছেন।\nপরে তিনি বরোদার মহারাজা সায়াজিরাও বিশ্ববিদ্যালয় থেকে খাদ্য ও পুষ্টি বিষয়ে পিএইচডি সম্পন্ন করার জন্য ভারতের বড়োদরায় ফিরে আসেন।\n\n\n=== কর্মজীবন ===\nমৃণালিনী এমএসইউ-এর আচার্য হিসেবে শিক্ষার মাধ্যমে গায়কোয়াড় পরিবারের সেবার গৌরবময় ঐতিহ্য অব্যাহত রেখেছেন। তিনি ১৯৮৮ সালে এমএসইউ-এর আচার্য হিসেবে দায়িত্ব গ্রহণ করেন। তিনি ৩৫,০০০ এরও বেশি শিক্ষার্থী সহ একটি স্বীকৃত ভারতীয় বিশ্ববিদ্যালয়ের প্রথম মহিলা আচার্য ছিলেন।\nতিনি সুইজারল্যান্ডের ইন্টারন্যাশনাল ইউনিয়ন ফর কনজারভেশন অফ নেচার অ্যাণ্ড ন্যাচারাল রিসোর্সেস (আইইউসিএনএনআর) এর শিক্ষা ও প্রশিক্ষণ কমিশনের সদস্য এবং ফ্রান্সের ইন্টারন্যাশনাল ফেডারেশন ফর হোম ইকোনমিক্স (আইএফএইচএম) -এর খাদ্য ও পুষ্টি কর্মসূচি কমিটির চেয়ারপারসন হিসেবে দায়িত্ব পালন করেছেন।\nতিনি ভারত সরকারের পরিকল্পনা কমিশনের পুষ্টি বিষয়ক স্টিয়ারিং গ্রুপ এবং নতুন দিল্লির ইনস্টিটিউট অফ হোম ইকোনমিক্সের গভর্নিং বডির সদস্যও ছিলেন। তিনি নতুন দিল্লির রাজীব গান্ধী ইনস্টিটিউট ফর কনটেম্পোরারি স্টাডিজ, রাজীব গান্ধী ফাউণ্ডেশন, এবং অন্যান্য বিভিন্ন সংস্থার উপদেষ্টা কমিটির সদস্য ছিলেন।\nতিনি বরোদার মহারাজা সায়াজিরাও বিশ্ববিদ্যালয়ে প্রায় ১২ বছর শিক্ষকতা করেছিলেন এবং এর আচার্য হন। হরি সিং এবং অর্জুন সিং মৃণালিনী দেবী পুয়ারের সাথে সম্পর্কিত। তাঁদের মা, শশী প্রভা রাজে ধার রাজ্যের ধৈর্যশীল রাও পুয়ারের মেয়ে।\n\n\n=== মৃত্যু ===\nমৃণালিনী দেবী পুয়ার সংক্ষিপ্ত অসুস্থতার পর ২০১৫ সালের ২রা জানুয়ারি মারা যান। তাঁর বয়স হয়েছিল ৮৩ বছর।\n\n\n== আরও দেখুন ==\nগায়কোয়াড়\n\n\n== তথ্যসূত্র ==\n\n\n== বহিঃসংযোগ ==\nবরোদার গায়কওয়াড় রাজবংশের মধ্যে এইচ এইচ মহারানি ডঃ মৃণালিনী দেবীর জীবনী রয়েছে (তিনি ধারের মহারাজা আনন্দরাও চতুর্থ পুয়ারকে বিয়ে করেছিলেন)\nবরোদার এমএস বিশ্ববিদ্যালয়ের ওয়েবসাইটে প্রোফাইল"}