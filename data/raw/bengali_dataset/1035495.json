{"pageid": 1035495, "title": "বিমূর্তন", "url": "https://bn.wikipedia.org/wiki?curid=1035495", "content": "সাধারণ অর্থে বিমূর্তন বলতে একটি মানসিক বা সংজ্ঞানাত্মক প্রক্রিয়াকে বোঝায় যেখানে একাধিক ইন্দ্রিয়গ্রাহ্য বাস্তব, মূর্ত বস্তু বা একাধিক পর্যবেক্ষণযোগ্য বাস্তব ঘটনার উদাহরণ থেকে এগুলির কোনও অভিন্ন বৈশিষ্ট্য বা এগুলির মধ্যবর্তী কোনও সম্পর্ককে একটি সাধারণ নিয়ম বা ধারণার আকারে সূত্রায়ন করা হয়। এই প্রক্রিয়ার ফলে যা উৎপন্ন হয়, তাকে বিমূর্ত ধারণা বলা হয়।\nবিমূর্তন প্রক্রিয়াতে বাস্তব বিশ্বের বিভিন্ন বস্তু বা ঘটনা পর্যবেক্ষণ করা হয়, যেসব খুঁটিনাটি বিষয় বা ধর্ম এগুলিকে একে অপরের থেকে পৃথক করে, সেগুলিকে ছেঁকে বাদ দিয়ে এগুলির সবগুলির মধ্যে বিদ্যমান এমন কোনও বৈশিষ্ট্য বা সম্পর্ককে পৃথক করা হয়, যা বিশেষ কোনও কারণে আগ্রহজনক, তাৎপর্যপূর্ণ বা যাকে কোনও উপকারী বা মূল্যবান উদ্দেশ্যে কাজে লাগানো যায়। বিমূর্তায়নের মাধ্যমে একাধিক বস্তু বা ঘটনার অপ্রয়োজনীয় খুঁটিনাটি পরিহার করে এগুলির একটি সরলীকৃত, সারসংক্ষিপ্ত ও নির্যাসকৃত ধারণা অনুধাবন করা যায়, কিংবা একাধিক বস্তু বা ঘটনাকে একটি বিমূর্ত বৈশিষ্ট্যের অধীনে শ্রেণীবদ্ধ করা যায়।\nবিমূর্ত ধারণার সাথে বাস্তব বিশ্ব বা ব্যবহারিক জীবনের সম্পর্ক নেই। বিমূর্তন প্রক্রিয়াতে উৎপন্ন ধারণায় মূর্ত, বাস্তব খুঁটিনাটি বিষয়গুলি অনুহ্য, অসংজ্ঞায়িত, অস্পষ্ট বা দ্ব্যর্থবোধক থাকে। তাই বিমূর্ত ধারণাগুলি নিয়ে ফলপ্রসূ আলোচনা করতে হলে আলোচনাকারীদের মধ্যে বাস্তবতা সম্পর্কে একই ধরনের অভিজ্ঞতা বা অন্তর্দৃষ্টি থাকা আবশ্যক।\n\n\n== তথ্যসূত্র =="}