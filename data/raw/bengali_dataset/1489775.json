{"pageid": 1489775, "title": "সমন্বিত পর্বত উন্নয়নের আন্তর্জাতিক সংস্থা", "url": "https://bn.wikipedia.org/wiki?curid=1489775", "content": "সমন্বিত পর্বত উন্নয়নের আন্তর্জাতিক সংস্থা বা ইন্টারন্যাশনাল সেন্টার ফর ইন্টিগ্রেটেড মাউন্টেন ডেভেলপমেন্ট (সংক্ষেপে ইসিমোড) হলো একটি আঞ্চলিক গবেষণা ও তথ্য সরবরাহ সংস্থা। হিন্দুকুশ–হিমালয় অঞ্চলের আটটি দেশ– আফগানিস্তান, চীন, নেপাল, পাকিস্তান, বাংলাদেশ, ভারত, ভুটান ও মিয়ানমারকে নিয়ে ১৯৮১ সালে সংস্থাটি প্রতিষ্ঠিত হয়। সংস্থাটির গবেষণাক্ষেত্র উত্তরে আফগানিস্তানের হিন্দুকুশ পর্বতমালা থেকে হিমালয় পর্বতমালা হয়ে মিয়ানমারের আরাকান পর্বতমালা পর্যন্ত বিস্তৃত। তাছাড়া তিব্বতীয় মালভূমিও এই সংস্থার ক্ষেত্রের অন্তর্ভুক্ত। ইসিমোডের উদ্দেশ্য হলো এই অঞ্চলের মানুষ ও পরিবেশের জন্য নিরাপদ ভবিষ্যৎ নিশ্চিতে আঞ্চলিক সদস্য দেশগুলোর সাথে অংশীদারিত্বের ভিত্তিতে কাজ করা।\nনেপালের কাঠমান্ডু উপত্যকার নিকটবর্তী ললিতপুরের খুমালতারে ইসিমোডের সদরদপ্তর অবস্থিত। এছাড়া ইসিমোডের তাত্ত্বিক ও মাঠপর্যায়ে গবেষণার ব্যবহার প্রভৃতি প্রদর্শনীর জন্য ললিতপুরের গোদাবরীতে একটি “নলেজ পার্ক” রয়েছে। এছাড়া আফগানিস্তান ও পাকিস্তানে ইসিমোডের স্থানীয় কার্যালয় রয়েছে। ইসিমোডের সহযোগী সংগঠনের মধ্যে গবেষণা অঞ্চল ও এর বাইরের জাতীয় ও আন্তর্জাতিক গবেষণা ইনস্টিটিউট, সরকারি প্রতিষ্ঠান, দাতা সংস্থা ও কতিপয় বেসরকারি প্রতিষ্ঠান।\n\n\n== লক্ষ্য ও উদ্দেশ্য ==\n\nইসিমোডের লক্ষ্য হলো “হিন্দুকুশ হিমালয় অঞ্চলের সকল পুরুষ, নারী ও শিশু সুস্থ পরিবেশে উন্নত জীবনধারা উপভোগ করতে পারে।” সংস্থার উদ্দেশ্য হলো: “উন্নত ও সুষম জীবনধারার জন্য জ্ঞানভিত্তিক ও আঞ্চলিক সহযোগিতার মাধ্যমে টেকসই ও স্থিতিস্থাপক পর্বত উন্নয়ন।” ইসিমোডের মূলমন্ত্র হলো “পর্বত ও মানুষের জন্য।”\n\n\n== ইতিহাস ==\n\n\n=== প্রতিষ্ঠা ===\n১৯৭৪ সালের ডিসেম্বর মাসে জার্মানির মিউনিখে অনুষ্ঠিত পার্বত্য পরিবেশের উন্নয়নে আন্তর্জাতিক কর্মশালায় পার্বত্য অঞ্চলের পরিবেশগত সুষম উন্নয়নের জন্য একটি প্রতিষ্ঠান গড়ে তোলার প্রয়োজনীয়তা সম্পর্কে আলোচনা করা হয়। ১৯৭৯ সালে কাঠমান্ডুতে জাতিসংঘের শিক্ষা, বিজ্ঞান ও সংস্কৃতি সংস্থার (ইউনেস্কো) আঞ্চলিক বৈঠকে মানব ও জীবমণ্ডল কর্মসূচি কাঠামোর অধীনে একটি সংস্থা প্রতিষ্ঠার দৃঢ় প্রত্যয় ব্যক্ত করা হয়। জিরো কাওয়াকিতা কর্তৃক প্রতিষ্ঠিত জাপানি সংগঠন ইনস্টিটিউট ফর হিমালয়ান কনজার্ভেশন যৌথভাবে নেপাল সরকার ও ইউনেস্কোর মানব ও জীবমণ্ডল কর্মসূচির নিকট ইসিমোড প্রতিষ্ঠার পক্ষে বিবৃতি প্রদান করে। নেপাল সরকার নিজ দেশে নতুন সংস্থা প্রতিষ্ঠায় সম্মত হয় এবং সুইজারল্যান্ড ও পশ্চিম জার্মান সরকার এবং ইউনেস্কো প্রতিষ্ঠাতা পৃষ্ঠপোষক হিসেবে অর্থায়নে সম্মত হয়। ১৯৮১ সালে প্যারিসে নেপালের রাজকীয় সরকার এবং ইউনেস্কোর মধ্যে স্বাক্ষরিত চুক্তির মাধ্যমে ইসিমোড প্রতিষ্ঠার আইনি বৈধতা লাভ করে। এরই ধারাবাহিকতায় ১৯৮৩ সালের ৫ ডিসেম্বর ইসিমোড প্রতিষ্ঠিত হয় এবং নেপালের ললিতপুরে এর সদরদপ্তর স্থাপিত হয়। একই বছরে নেপালের আইনসভায় এই সংক্রান্ত আইন পাশের মাধ্যমে ইসিমোডের প্রতিষ্ঠা বৈধতা লাভ করে।\n\n\n=== সদরদপ্তর ===\nপ্রতিষ্ঠার প্রথম ২০ বছরে (১৯৮৩ থেকে ২০০৪ সালের শেষ অবধি) ললিতপুরের জোয়ালাখেল এলাকায় একটি ভাড়া করা ভবনে ইসিমোডের সদরদপ্তর অবস্থিত ছিল। ২০০৪ সালের ৫ ডিসেম্বর ইসিমোডের ২১তম প্রতিষ্ঠাবার্ষিকীতে নেপালের রাজা জ্ঞানেন্দ্র ললিতপুরের খুমালতারে নেপাল সরকারের আংশিক অর্থায়নে ১ মিলিয়ন মার্কিন ডলার ব্যয়ে ১.৫ হেক্টর জমির ওপর নির্মিত স্থায়ী সদরদপ্তর উদ্বোধন করেন। নতুন সদরদপ্তর প্রতিষ্ঠার জন্য চীন ও ভারত উভয় দেশই ১০০ হাজার মার্কিন ডলার প্রদান করে। পাকিস্তান সরকারও এর নির্মাণে ১০০ হাজার মার্কিন ডলার প্রদান করে। বাংলাদেশ সরকার সদরদপ্তর প্রাঙ্গণে “বাংলাদেশ প্যাভিলিয়ন“সহ নির্মাণসহ মোট ২৮,৩০০ মার্কিন ডলার প্রদান করে। ভুটান সরকারও সদরদপ্তর প্রাঙ্গণে ভুটান প্যাভিলিয়ন নির্মাণের অর্থ বহন করে। ২০১৫ সালের ২৫ এপ্রিলের ভূমিকম্পে সদরদপ্তরের মূল ভবন সামান্য ক্ষতিগ্রস্ত হওয়া ছাড়া অক্ষত থাকে; কিন্তু ভুটান প্যাভিলিয়ন সম্পূর্ণভাবে বিধ্বস্ত হয়। প্যাভিলিয়নটি পরবর্তীতে পুনর্নির্মাণ করা হয় এবং ২০১৬ সালে পুনরায় উদ্বোধন করা হয়।\n\n\n=== ইসিমোডের পরিচালক ও মহাপরিচালকবৃন্দ ===\nইসিমোডের প্রতিষ্ঠালগ্ন থেকে পুরুষ মহাপরিচালকবৃন্দ ইসিমোডকে নেতৃত্ব দিয়ে আসছেন। তবে, সংস্থার প্রথম প্রধান হিসেবে নিযুক্ত কেনিথ কলিন রোজারকে আনুষ্ঠানিকভাবে ইসিমোডের “পরিচালক” হিসেবে মনোনীত করা হয়েছিল। তার পরবর্তী প্রধানদের “মহাপরিচালক” হিসেবেই আখ্যায়িত করা হয়। ১৯৮৪ থেকে ২০২০ সাল পর্যন্ত পরিচালক/মহাপরিচালকগণ হিমালয় অঞ্চলের বাইরে থেকেই নিযুক্ত হয়েছিলেন।\nনিম্নলিখিত ব্যক্তিবর্গ ইসিমোডের মহাপরিচালক হিসেবে দায়িত্ব পালন করেছেন:\n\nকেনিথ কলিন রোজার (যুক্তরাজ্য, ১৯৮৪–১৯৮৯)\nইএফ টাকে (পশ্চিম জার্মানি, ১৯৮৯–১৯৯৪)\nএগবার্ট পেলিংক (নেদারল্যান্ডস, ১৯৯৪–২০০০)\nগ্যাব্রিয়েল ক্যাম্পবেল (মার্কিন যুক্তরাষ্ট্র, ২০০০–২০০৭)\nআন্ড্রিয়াস শিল্ট (সুইজারল্যান্ড, ২০০৭–২০১১)\nডেভিড মোল্ডেন (মার্কিন যুক্তরাষ্ট্র, ২০১১–২০২০)\nপেমা গিয়ামৎশো, (ভুটান, ২০২০–বর্তমান)\n\n\n== সাংগঠনিক কাঠামো ==\n\n\n=== বোর্ড অব গভর্নরস ===\nইসিমোডের সর্বোচ্চ পরিচালক অঙ্গসংগঠন হলো এর বোর্ড অব গভর্নরস। আটটি আঞ্চলিক সদস্য দেশের প্রতিনিধি এবং অভিজ্ঞতার ভিত্তিতে ইসিমোড সাপোর্ট গ্রুপ কর্তৃক মনোনীত কয়েকজন বিশেষজ্ঞ বোর্ড অব গভর্নরসের সদস্য হন। ইসিমোডের অর্থলগ্নিকারী সংস্থা ও ইনস্টিটিউটের প্রতিনিধিবৃন্দের সমন্বয়ে এই ইসিমোড সাপোর্ট গ্রুপ গঠিত হয়।\n\n\n=== অর্থায়ন ===\nইসিমোডের কর্মকাণ্ড ও কর্মসূচিকে পৃষ্ঠপোষকতার জন্য বিভিন্ন সরকার, সংস্থা ও ইনস্টিটিউট দীর্ঘমেয়াদি অর্থায়ন করে থাকে। এর মধ্যে রয়েছে আটটি আঞ্চলিক সদস্যদেশ এবং অস্ট্রিয়া, অস্ট্রেলিয়া, নরওয়ে, সুইজারল্যান্ড ও সুইডেনের সরকার। কর্মসূচিতে অর্থলগ্নিকারী প্রতিষ্ঠানের মধ্যে রয়েছে অস্ট্রিয়ার অস্ট্রীয় উন্নয়ন সংস্থা (এডিএ), জার্মানির কেন্দ্রীয় অর্থনৈতিক সহযোগিতা ও উন্নয়ন মন্ত্রণালয় (বিএমজেড) ও কেন্দ্রীয় পরিবেশ, প্রকৃতি সংরক্ষণ, পারমাণবিক সুরক্ষা ও ভোক্তা সংরক্ষণ মন্ত্রণালয় (বিএমইউভি), যুক্তরাজ্যের আন্তর্জাতিক উন্নয়ন বিভাগ (ইউকে এইড), ইউরোপীয় ইউনিয়ন, সুইডেনের আন্তর্জাতিক উন্নয়ন সহযোগিতা সংস্থা (সিডা), কানাডার আন্তর্জাতিক উন্নয়ন গবেষণা কেন্দ্র (আইডিআরসি), আন্তর্জাতিক কৃষি উন্নয়ন তহবিল (ইফাদ), নরওয়ের পররাষ্ট্র মন্ত্রণালয় এবং মার্কিন আন্তর্জাতিক উন্নয়ন সংস্থা (ইউএস এইড)।\n\n\n=== কর্মকর্তা ও কর্মচারীবৃন্দ ===\nইসিমোড বিভিন্ন শ্রেণি-পেশার মানুষদের থেকে সংস্থার মূল কর্মকর্তা-কর্মচারীদের নিযুক্ত করে। এর মধ্যে রয়েছে: গবেষক, একাডেমিক, উন্নয়ন অনুশীলক, সংশ্লিষ্ট ক্ষেত্রের বিশেষজ্ঞ ব্যক্তিবর্গ এবং ডেপুটেশনের ভিত্তিতে বিভিন্ন কাজের জন্য নিযুক্ত আমলা। সময়ের সাথে সাথে সংস্থার কাজে প্রাসঙ্গিক ব্যক্তিবর্গের গবেষণা ক্ষেত্রের পরিধি বিস্তৃত হয়েছে এবং তাত্ত্বিক ও ফলিত বিজ্ঞানের বিভিন্ন শাখা, সামাজিক বিজ্ঞান ও মানবিক অনুষদের বিষয়, যেমন: সাংবাদিকতা ও ব্যবসায় শিক্ষা বিভাগের ব্যক্তিবর্গের অংশগ্রহণ বৃদ্ধি পেয়েছে। বিভিন্ন শ্রেণি-পেশার এই মিশ্রণ সামগ্রিকভাবে ইসিমোডের “আঞ্চলিক কর্মসূচি”-এর পরিকল্পনা ও বাস্তবায়নের মাধ্যমে গবেষণা ও কার্যক্রমকে বাস্তবরূপ প্রদান করে।\n\n\n== আঞ্চলিক কর্মসূচি ==\nবিস্তৃত সহযোগী সংগঠনের সাথে ইসিমোড তার ছয়টি আঞ্চলিক কর্মসূচি নিয়ে কাজ করে। এই কর্মসূচি বৈজ্ঞানিক জ্ঞান উৎপাদন ও একত্রিত করে, ব্যবহারের ভিত্তিতে গবেষণাকে সন্নিবেশিত করে এবং এর মাধ্যমে হিন্দুকুশ-হিমালয় অঞ্চলের টেকসই উন্নয়নের জন্য প্রয়োজনীয় ক্ষেত্রসমূহে প্রভাব রাখতে সক্ষম হয়। ইসিমোডের ছয়টি আঞ্চলিক কর্মসূচি হলো, যথাক্রমে: “অভিযোজন এবং স্থিতিস্থাপক নির্মাণ”, “আন্তঃসীমান্ত ভূচিত্র”, “নদীর অববাহিকা ও শীতলমণ্ডল”, “বায়ুমণ্ডল”, “পর্বত আবহাওয়া আঞ্চলিক তথ্য ব্যবস্থা” ও “পর্বতসম্পর্কিত জ্ঞান ও কর্মী নেটওয়ার্ক”। ইসিমোডের আঞ্চলিক কর্মসূচি সংস্থার আঞ্চলিক সদস্যদেশগুলোর সাথে সংস্থার দীর্ঘকালীন সংযুক্ততার উপর ভিত্তি করে গঠিত। আঞ্চলিক সদস্যদেশগুলোর মধ্যে আন্তঃসীমান্ত সহযোগিতা বৃদ্ধি, অঞ্চলে সক্ষমতা অর্জনের লক্ষ্যমাত্রা পূরণ, টেকসই উন্নয়ন ও মানব-পরিবেশ সম্পর্ক উন্নয়নে উদ্ভাবনী ব্যবস্থায় দীর্ঘমেয়াদি গবেষণা, পাইলটিং ও পর্যবেক্ষণের সক্ষমতা বৃদ্ধির লক্ষ্যে এই কর্মসূচিগুলো গ্রহণ করা হয়েছে।\n\n\n=== ইসিমোডের পৃথিবী পর্যবেক্ষণ কেন্দ্র ===\nইসিমোড হিন্দুকুশ-হিমালয় অঞ্চলের পরিবেশ ব্যবস্থাপনা, দুর্যোগের ঝুঁকি হ্রাসকরণ ও উত্তম প্রতিরোধব্যবস্থা গড়ে তোলার জন্য ইসিমোড সক্রিয়ভাবে পৃথিবী পর্যবেক্ষণ বিজ্ঞান ব্যবহার ও এর প্রয়োগ করে থাকে। ইসিমোডের কতিপয় বিজ্ঞানী পৃথিবী পর্যবেক্ষণ বিজ্ঞানের বিভিন্ন ক্ষেত্রে গবেষণায় নিযুক্ত রয়েছেন। ইসিমোডের বিভিন্ন দূরসংবেদন (রিমোট সেন্সিং) প্রযুক্তির মধ্যে সবচেয়ে উল্লেখযোগ্য হলো আঞ্চলিক ভূমি ব্যবহার পর্যবেক্ষণ ব্যবস্থা (রিজিওনাল ল্যান্ড কভার মনিটরিং সিস্টেম, আরএলসিএমএস)। এটি ২০০০–২০০৮ সাল পর্যন্ত সূক্ষ্মভাবে ভূমি ব্যবহার উপাত্ত প্রদানের পাশাপাশি বার্ষিক ভূমি ব্যবহারের উপর ৩০ মি. রেজোল্যুশনের এক সারি মানচিত্র তৈরি করতে সক্ষম হয়েছে। আঞ্চলিক ভূমি ব্যবহারের এই মানচিত্রসমূহ উচ্চমাত্রায় সুসঙ্গত এবং ব্যবহারকারীর প্রয়োজনভেদে সুনির্দিষ্ট কাজে ব্যবহারের উপযোগী। এর পাশাপাশি ইসিমোড বাংলাদেশ, নেপাল ও কোশী নদীর অববাহিকায় বন্যায় প্লাবিত অঞ্চলের তাৎক্ষণিক মানচিত্র ভূমিক্ষয় ও পললগঠনের স্থানিক বিস্তৃতি প্রভৃতি বিভিন্ন মানচিত্র তৈরি করে থাকে।\n\n\n== গ্রহণযোগ্যতা ও স্বীকৃতি ==\n২০১৫ সালের এপ্রিল মাসে নেপালে ভূমিকম্পের পর ইসিমোডের বিজ্ঞানীরা কৃত্রিম উপগ্রহের ছবি বিশ্লেষণ এবং ভূমিধ্বস, হিমবাহ হ্রদ ও বাঁধ দেওয়া নদীসমূহ পর্যবেক্ষণের মাধ্যমে হালনাগাদ তথ্য জরুরিভিত্তিতে নেপাল সরকার ও উদ্ধারকারী দলকে অবহিত করে উদ্ধারকাজ ও ত্রাণ তৎপরতায় সহযোগিতা করে। এছাড়া ইসিমোডের বিজ্ঞানীরা আবহাওয়া ও ভূমিরূপ পর্যালোচনায় কাঠমান্ডুর ত্রিভুবন আন্তর্জাতিক বিমানবন্দরের এয়ার ট্রাফিক নিয়ন্ত্রণের সাথে কাজ করেন। ইসিমোড সদরদপ্তর ও কাঠমান্ডুর নিকটবর্তীতে গ্রামগুলোতে ইসমোডের কিছু উদ্ধারকারী দল সরাসরি উদ্ধার ও ত্রাণকাজে নিযুক্ত হয়।\n২০২১ সালে বিশ্ব ব্যাংকের একটি কেস স্টাডিমূলক গবেষণা প্রবন্ধে অরাজনৈতিক আন্তর্জাতিক সংস্থা হিসেবে ইসিমোডের ভূমিকার কথা তুলে ধরা হয়:\n\n\n== তথ্যসূত্র ==\n\n\n== বহিঃসংযোগ ==\nইসিমোডের হোমপেজ\nইসিমোডের প্রকাশনাসমূহ\nইসিমোডের ডাটাসেট\nটেমপ্লেট:এআইআরসি"}