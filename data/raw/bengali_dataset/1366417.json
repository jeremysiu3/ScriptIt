{"pageid": 1366417, "title": "হামিরুদ্দিন মিদ্যা", "url": "https://bn.wikipedia.org/wiki?curid=1366417", "content": "হামিরউদ্দিন মিদ্যা (জন্ম: ১৪ জানুয়ারি ১৯৯৭) হলেন একজন ভারতীয় বাঙালি লেখক, মূলত গল্পকার। \n\n\n== জন্ম ও প্রারম্ভিক জীবন ==\nহামিরউদ্দিন মিদ্যার জন্ম ভারতের  পশ্চিমবঙ্গ রাজ্যের বাঁকুড়া জেলার সোনামুখী থানার রূপপাল গ্রামের এক কৃষক পরিবারে। পিতা হানিফ মিদ্যা এবং মাতার নাম আজমিরা বিবি।  পিতার সঙ্গে কৃষি কাজ করে জীবন নির্বাহ করেন। কৃষি কাজ থেকে কায়িক পরিশ্রম, কখনও পরিযায়ী শ্রমিক হিসাবেও কাজ করতে হয়েছে তাকে সংসারের হাল ধরার জন্য। বহু প্রতিকূলতার মধ্য দিয়ে বিদ্যালয়ের পাঠ শেষ করেন। ২০১৫ খ্রিস্টাব্দে ধুলাই রামকুমার মৃন্ময়ী বিদ্যামন্দির থেকে  উচ্চ মাধ্যমিক পাশ করেন, পরে পুনরায় পড়াশোনা শুরু করে বাঁকুড়া খ্রিস্টান কলেজ হতে ২০২২ খ্রিস্টাব্দে বাংলা ভাষা ও সাহিত্যে সাম্মানিকসহ নেতাজী সুভাষ মুক্ত বিশ্ববিদ্যালয়ের   স্নাতক হন।\n\n\n== সাহিত্যকর্ম ==\nছাত্রাবস্থায় বিভূতিভূষণ বন্দ্যোপাধ্যায়ের রোমাঞ্চকর উপন্যাস চাঁদের পাহাড় পড়েই হামিরউদ্দিনের আগ্রহ জন্মায় লেখালেখির।  তারপর থেকেই যেখানে যা পারতেন লিখে রাখতেন। উচ্চ মাধ্যমিক পাশ করার পর হামিরউদ্দিনের মধ্যে জন্মায় গল্প লেখার তাগিদ। প্রথম লেখা প্রকাশিত হয় স্থানীয় 'লগ্নঊষা' পত্রিকায় ২০১৬ খ্রিস্টাব্দে।  তারপর থেকেই বিভিন্ন বাণিজ্যিক ও অবাণিজ্যিক পত্র-পত্রিকায় নিয়মিয় গল্প লিখে যাচ্ছেন। ওয়েব পোর্টালেও লিখে থাকেন।  মূলত, প্রান্তিক মানুষের কথাই উঠে আসে তার গল্পকথায়। \nতরুণ বয়সেই তিনি  সাহিত্যচর্চার এই অভিমুখটি অত্যন্ত সচেতনাতার সঙ্গে বেছে নিয়েছেন। ২০১৯ খ্রিস্টাব্দে কলকাতা বই মেলায় 'সৃষ্টিসুখ' প্রকাশনা থেকে প্রকাশিত হয় প্রথম গল্প গ্রন্থ- 'আজরাইলের ডাক'ও ২০২২ সালে 'সোপান' থেকে প্রকাশিত হয় 'মাঠরাখা'। ২০২৪ এ বাংলাদেশে অমর একুশে বইমেলায় বেঙ্গলবুকস' বের করেছে তাঁর পশ্চিমবঙ্গে প্রকাশিত গল্পগুলি থেকে 'নির্বাচিত ২০টি গল্প'। ২০২৫ এ কলকাতা বইমেলায় 'দে'জ পাবলিশিং' থেকে প্রকাশিত হয়েছে 'পঁচিশটি গল্প'।\n\nতাঁর লেখা বেশ কয়েকটি গল্প হিন্দী, অসমিয়া,ওড়িয়া ও ইংরেজীতেও অনুবাদ হয়েছে। মাঠরাখা গল্পগ্রন্থের 'কবর' গল্প অবলম্বনে জাতীয় পুরস্কার প্রাপ্ত পরিচালক রণজিৎ রায় একটি শর্টফিল্ম তৈরি করেছেন।\nআজরাইলের ডাক  (২০১৯) সৃষ্টিসুখ,  কলকাতা 978-93-8888-713-7\nমাঠরাখা  (২০২২) সোপান, কলকাতা 978-93-9411-317-6\n\n\n== সম্মাননা ==\nপ্রতিশ্রুতিমান তরুণ লেখক \n\n২০১৮ সালে 'গল্পলোক' পত্রিকা তাঁকে 'প্রতিশ্রুতিমান গল্পকার' সম্মানে ভূষিত করেন।\nতার প্রথম গল্পগ্রন্থ- 'আজরাইলের ডাক' জন্য পান নদীয়ার দৃষ্টি সাহিত্য পত্রিকা থেকে 'দৃষ্টি সাহিত্য সম্মান ২০২০।'\nলেখালেখির জন্য বঙ্গীয় সাহিত্য পরিষদ থেকে ২০২২ সালে পেয়েছেন 'ইলা চন্দ স্মৃতি পুরস্কার।'\nদ্বিতীয় গল্পগ্রন্থ 'মাঠরাখা' -এর জন্য পেয়েছেন কৃত্তিবাস পত্রিকা প্রদত্ত 'সন্দীপন চট্টোপাধ্যায় সম্মাননা ২০২২।\n'মাঠরাখা' জন্য ২০২৩ খ্রিস্টাব্দে পেলেন সর্বভারতীয় 'সাহিত্য অকাদেমি যুব পুরস্কার।\n\n\n== তথ্যসূত্র =="}