{"pageid": 1353424, "title": "২০২৩ বাংলায় তাপপ্রবাহ", "url": "https://bn.wikipedia.org/wiki?curid=1353424", "content": "২০২৩ বাংলায় তাপপ্রবাহ হচ্ছে বাংলায় প্রবাহমান তীব্র তাপপ্রবাহ ও বিহার, উডিষ্যা এবং ত্রিপুরা-মেঘালয়ের কিছু অংশে প্রবাহমান মৃদু তাপপ্রবাহ। এপ্রিল মাসের প্রারম্ভে এ তাপপ্রবাহ শুরু হয় যা এ অঞ্চলের ইতিহাসে প্রায় অর্ধ-শতাব্দিকালে সর্বোচ্চ এবং বাংলাদেশের চুয়াডাঙ্গায় জেলায় ১৫ এপ্রিল সর্বোচ্চ ৪২.২ ডিগ্রি তাপমাত্রা নথিভুক্ত করা হয়।\nতাপপ্রবাহের দরুন স্বাস্থ্য সতর্কতা জারি করা হয়, বিদ্যালয় ও অফিস ঘন্টা গুলো চলমান রাখা ব্যাহত হয়, বিদ্যুৎ বিভ্রাট হয় তথাপি সাধারণ জীবযাপনের অস্বাভাবিক ব্যাঘাত দেখা দিয়েছে।\n\n\n== কারণ ==\nওয়ার্ল্ড ওয়েদার অ্যাট্রিবিউশনের মে মাসের একটি গবেষণায় দেখা গেছে যে ভারত ও বাংলাদেশে জলবায়ু পরিবর্তনের কারণে তাপপ্রবাহের সম্ভাবনা কমপক্ষে ৩০ গুণ বেশি ছিল এবং জলবায়ু পরিবর্তন এপ্রিলে তাপমাত্রা প্রায় ২ ডিগ্রি সেলসিয়াস (৩.৬ ডিগ্রি ফারেনহাইট) বৃদ্ধি করে।\n\n\n== ঘটনা প্রবাহ ==\n\n\n=== এপ্রিল ===\n\n\n==== বাংলাদেশ ====\nবাংলাদেশ কোথাও মৃদু তাপপ্রবাহ এবং কোথাও তীব্র তাপপ্রবাহ দেখা যায়। তাপমাত্রা বৃদ্ধি পাওয়ার সাথে বাযুর আদ্রতাও হ্রাস পেয়েছিলো। ১৬ই এপ্রিল বাংলাদেশের রাজধানী ঢাকা ৫৮ বছর পর আরেকটি তীব্র দাবদাহের দিন দেখে, যেদিন তাপমাত্রা ৪০.৪ ডিগ্রি সেলসিয়াস তাপমাত্রা নথিভুক্ত করা হয়। একইদিন, তীব্র তাপপ্রবাহকে সংকট হিসেবে উল্লেখ করে তা মোকাবেলায় ‘তাপমাত্রাজনিত জরুরি অবস্থা’ জারি করা হতে পারে বলে গণমাধ্যমকে জানান বাংলাদেশের পরিবেশমন্ত্রী মো. শাহাব উদ্দীন।\n\n\n==== পশ্চিমবঙ্গ ====\nএপ্রিল মাসের প্রারম্ভকালে পশ্চিমবঙ্গে মৃদু তাপপ্রবাহ দেখা যায়। ১৩ এপ্রিল কলকাতায় ৩৯.৬ ডিগ্রি তাপমাত্রা নথিভুক্ত করা হয়। ভারতের আবহাওয়া বিজ্ঞান দপ্তর পশ্চিমবঙ্গে তাপপ্রবাহের সতর্কতা জারি করে এবং রাজ্য সরকার তাপপ্রবাহের দরুণ রাজ্যের সব শিক্ষা প্রতিষ্ঠান বন্ধ ঘোষণা করে।\n\n\n=== মে ===\n\n\n==== বাংলাদেশ ====\nমে মাসের জুড়ে তাপমাত্রা হ্রাসবৃদ্ধি হতে থাকে, কোথায় ঝড়-বৃষ্টি, কোথাও মৃদু থেকে তীব্র তাপপ্রবাহ হয়। ৯ মে আবহাওয়ার পুর্বাভাসে বলা হয় দেশের পাঁচ জেলায় তীব্র তাপপ্রবাহ এবং কয়েকটি জেলায় মৃদু তাপপ্রবাহ বয়ে যাচ্ছে। ৮ ও ৯ মে চুয়াডাঙ্গায় ৪১ ডিগ্রি সেলসিয়াস তাপমাত্রা নথিভুক্ত করা হয়, ৯ মে কুমারখালীতে ও নেত্রকোনায় ৪০.৫ ডিগ্রি সেলসিয়াস এবং রাজশাহীতে ৪০.৩ ডিগ্রি সেলসিয়াস তাপমাত্রা নথিভুক্ত করে আবহাওয়া অধিদপ্তর। ২১শে মে বাংলাদেশ আবহাওয়া অধিদপ্তরের সংবাদ বিজ্ঞপ্তিতে বলা হয় রাজশাহী, পাবনা, যশোর ও চুয়াডাঙ্গা জেলার ওপর দিয়ে মৃদু তাপপ্রবাহ বয়ে যাচ্ছে এবং তা অব্যাহত থাকতে পারে।  মাসের শেষদিকে তাপমাত্রা বাড়তে থাকে, ৩১শে মে আবহাওয়া অধিদপ্তরের পূর্বাভাসে বলা হয় দেশে মৃদু থেকে মাঝারি তাপপ্রবাহ বয়ে যাচ্ছে যা অব্যাহত থাকবে।\n\n\n==== পশ্চিমবঙ্গ ====\n২৭শে মে পশ্চিমবঙ্গে তাপপ্রবাহের সতর্কতা জারি করা হয়। ভারতের আবহাওয়া দপ্তর আশংকা করে, মে মাসের শেষে এবং জুনে তাপমাত্রা ৪০ ডিগ্রির সেলসিয়াস অতিক্রম করতে পারে।\n\n\n=== জুন ===\n\n\n==== বাংলাদেশ ====\nজুনের প্রারম্ভে তাপমাত্রা বেড়ে যায়, ২রা জুন  বাংলাদেশের রংপুর, দিনাজপুর, রাজশাহী ও সৈয়দপুর জেলার ওপর দিয়ে তীব্র তাপপ্রবাহ এবং সিলেট, পটুয়াখালী, ভোলা, বরিশাল, চাঁদপুর, নোয়াখালী ও ফেনী জেলাসহ ঢাকা, ময়মনসিংহ, খুলনা বিভাগ, রংপুর ও রাজশাহী বিভাগের কিছু অংশের ওপর দিয়ে মৃদু তাপপ্রবাহ বয়ে যাওয়া শুরু হয়। এ সময় দেশের সর্বোচ্চ তাপমাত্রা ৪১ ডিগ্রি সেলসিয়াস নথিভুক্ত করা হয়।\n\n\n==== পশ্চিমবঙ্গ ====\nভারতীয় আবহাওয়া দপ্তরের সংবাদ বিজ্ঞপ্তিতে বলা হয় কলকাতাসহ পশ্চিমবঙ্গের একাধিক জেলায় মৃদু ও তীব্র তাপপ্রবাহ চলছে এবং তা ৭ জুন পর্যন্ত অব্যাহত থাকতে পারে।\n\n\n== তথ্যসূত্র =="}