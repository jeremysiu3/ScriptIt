{"pageid": 1140516, "title": "এ কে এম জাকির হোসেন", "url": "https://bn.wikipedia.org/wiki?curid=1140516", "content": "এ কে এম জাকির হোসেন (জন্ম: ২৮ সেপ্টেম্বর ১৯৬৯) একজন বাংলাদেশী কৃষিবিদ ও শিক্ষাবিদ। তিনি বাংলাদেশ কৃষি বিশ্ববিদ্যালয়ের ফসল উদ্ভিদ বিজ্ঞান বিভাগের অধ্যাপক এবং কুড়িগ্রাম কৃষি বিশ্ববিদ্যালয়ের প্রথম উপাচার্য।\n\n\n== জন্ম ও পরিবার ==\nতিনি ১৯৬৯ সালের ২৮ সেপ্টেম্বর রংপুরের বদরগঞ্জ উপজেলায় জন্ম গ্রহণ করেন। তার বাবা মকবুল হোসেন ও মা জামিলা খানম। জাকির হোসেনের স্ত্রী ফৌজিয়া সুলতানা বাংলাদেশ কৃষি বিশ্ববিদ্যালয়ের পোল্ট্রি বিজ্ঞান বিভাগের অধ্যাপক। এই দম্পতির দুইজন পুত্র সন্তান রয়েছে।\n\n\n== শিক্ষাজীবন ==\nজাকির হোসেন বাংলাদেশ কৃষি বিশ্ববিদ্যালয় থেকে স্নাতক ও ফসল উদ্ভিদ বিজ্ঞান বিভাগ থেকে স্নাতকোত্তর ডিগ্রি লাভ করেন। তিনি বাংলাদেশ কৃষি বিশ্ববিদ্যালয়ের ফজলুল হক হল ছাত্রলীগের সভাপতি ছিলেন। তিনি জাপানের গিফু ইউনির্ভাসিটি থেকে প্লান্ট ফিজিওলজি অ্যান্ড বায়োকেমিস্ট্রতে পিএইচডি অর্জন করেন এবং জাপান ইন্টারন্যাশনাল রিসার্চ সেন্টার ফর এগ্রিকালচারাল সায়েন্স থেকে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nজাকির হোসেন বাংলাদেশ কৃষি বিশ্ববিদ্যালয়ের ফসল উদ্ভিদ বিজ্ঞান বিভাগে ১৯৯৭ সালে প্রভাষক হিসেবে যোগ দেন। এরই ধারাবাহিকতায় ২০০০ সালে তিনি সহকারী অধ্যাপক, ২০০৫ সালে সহযোগী অধ্যাপক এবং ২০১০ সালে অধ্যাপক পদে পদোন্নতি লাভ করেন।\nকর্মজীবনে অধ্যাপনার পাশাপাশি তিনি বাংলাদেশ কৃষি বিশ্ববিদ্যালয়ের ছাত্র বিষয়ক উপদেষ্টা, প্রক্টর, বিশ্ববিদ্যালয়ের বোটানিক্যাল গার্ডেনের কিউরেটর, বিভাগীয় প্রধান, একাধিক বিশ্ববিদ্যালয়ের সিন্ডিকেট সদস্য, শিক্ষক সমিতির বিভিন্ন পদে নেতৃত্ব প্রদানসহ বিভিন্ন গুরুত্বপূর্ণ দায়িত্ব পালন করেন।\nএ কে এম জাকির হোসেন ২০২২ সালের ২৬ এপ্রিল কুড়িগ্রাম কৃষি বিশ্ববিদ্যালয়ের উপাচার্য হিসেবে নিয়োগ লাভ করেন এবং ৮ মে বিশ্ববিদ্যালয়টির প্রথম উপাচার্যের দায়িত্বভার গ্রহণ করেন। তিনি ২০২৪ সাল পর্যন্ত এ দায়িত্ব পালন করেন।\n\n\n== প্রকাশনা ==\nজাতীয় ও আন্তর্জাতিক জার্নালে তার উল্লেখযোগ্য সংখ্যক গবেষণাপত্র প্রকাশিত হয়েছে।\n\n\n== সংগঠন ==\nতিনি বিভিন্ন পেশাজীবী ও সামাজিক সংগঠনের সদস্য। তিনি কৃষিবিদ ইনস্টিটিউশন বাংলাদেশের যুগ্ম-মহাসচিব, ওয়ান বাংলাদেশের সহ-সভাপতি এবং রংপুর সমিতি, ময়মনসিংহ বিভাগের সভাপতি হিসেবে দায়িত্ব পালন করেন। এছাড়া তিনি বাংলাদেশ আওয়ামী লীগের বন ও পরিবেশ উপ-কমিটির সদস্য হিসেবেও দায়িত্ব পালন করেন।\n\n\n== তথ্যসূত্র =="}