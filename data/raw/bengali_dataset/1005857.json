{"pageid": 1005857, "title": "শহীদ শামসুদ্দিন স্টেডিয়াম", "url": "https://bn.wikipedia.org/wiki?curid=1005857", "content": "শহীদ শামসুদ্দিন স্টেডিয়াম (সিরাজগঞ্জ জেলা স্টেডিয়াম নামেও পরিচিত) বাংলাদেশের একটি জেলা পর্যায়ের স্টেডিয়াম। স্থাপনাটি সিরাজগঞ্জ জেলার সদর থানায় সিরাজগঞ্জ পৌরসভার হোসেনপুরে স্টেডিয়াম ও সদর হাসপাতাল সড়কে পূর্বে অবস্থিত। স্টেডিয়ামটি বাংলাদেশের স্বাধীনতা যুদ্ধের ইতিহাস বিজরিত স্থান। এই স্টেডিয়ামে নিয়মিত খেলা আয়োজনের পাশাপাশি বাংলাদেশের দিবসসমূহের বিভিন্ন অনুষ্ঠান আয়োজিত হয়। বাংলাদেশের বেশীর ভাগ স্টেডিয়ামের মত এই ক্রীড়া স্থাপনাটিও জাতীয় ক্রীড়া পরিষদের অধিভূক্ত ও এবং স্থানীয় সিরাজগঞ্জ জেলা ক্রীড়া সংস্থার তত্ত্বাবধায়নে রয়েছে।\n\n\n== ইতিহাস ==\nবাংলাদেশ স্বাধীনতা অর্জনের পূর্বে স্থাপনাটি 'জিন্না স্টেডিয়াম' নামে পরিচিত ছিল। বাংলাদেশের স্বাধীনতা যুদ্ধ শুরু হওয়ার আগেই ১৯৭১ সালের ৩ মার্চ থেকে সিরাজগঞ্জ অঞ্চলের মুক্তিযোদ্ধারা এই স্টেডিয়ামে অস্ত্র চালনার প্রাথমিক প্রশিক্ষণ নিতেন। মুক্তিযুদ্ধের সময় এ স্টেডিয়ামে প্রশিক্ষণ চালু ছিল।  পরবর্তীতে মুক্তিযুদ্ধে পাক হানাদার বাহিনীর নির্যাতনে নিহত আবুল কালাম শামসুদ্দিনের সম্মানে স্থাপনাটির নাম 'এ কে শামসুদ্দিন স্টেডিয়াম' করা হয়।\n\n\n== অবকাঠামো ==\nশহীদ শামসুদ্দিন স্টেডিয়াম ১৩ একর ভূমির উপর নির্মিত। এটির মাঠ চারপাশে গ্যালারির জন্য অতিরিক্ত স্থান আছে। গ্যালারি অর্ধ নির্মিত। গ্যালারিতে প্রবেশের চারটি প্রবেশপথ আছে। স্টেডিয়ামের বাহিরে দক্ষিণাংশে একটি জলাশয় রয়েছে। \n\n\n== আয়োজন ==\nশহীদ শামসুদ্দিন স্টেডিয়ামে সিরাজগঞ্জ জেলা পর্যায়ের বিভিন্ন খেলাধুলা বিশেষ করে ক্রিকেট ও ফুটবলের নিয়মিত আয়োজন হয়। নিয়মিত ক্রীড়ানুষ্ঠান ছাড়াও স্টেডিয়ামটিতে বাংলাদেশের জাতীয় দিবসের কুচকাওয়াজ অনুষ্ঠানের জন্য ব্যবহৃত হয়। \n২০০৩ সালের ১৮-২৯ জুন জাতীয় ফুটবল চ্যাম্পিয়নশিপ-এর সিরাজগঞ্জ অঞ্চলের বাছাইপর্বের খেলা এই স্টেডিয়ামে অনুষ্ঠিত হয়েছিল।\n\n\n== তথ্যসূত্র ==\n\n\n== বহিঃসংযোগ ==\nসিরাজগঞ্জ জেলার খেলাধুলা ও বিনোদন"}