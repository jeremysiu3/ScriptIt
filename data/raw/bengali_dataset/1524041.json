{"pageid": 1524041, "title": "নাজ জোশী", "url": "https://bn.wikipedia.org/wiki?curid=1524041", "content": "নাজ জোশী ৩১ ডিসেম্বর ১৯৮৪ সালে ভারতের  নয়াদিল্লি শহরে জন্মগ্রহণ করেন। তিনি হলেন ভারতের প্রথম ট্রান্সজেন্ডার আন্তর্জাতিক সৌন্দর্য রাণী বা  বিউটি কুইন। একজন ট্রান্স অধিকার কর্মী  এবং একজন প্রেরণাদায়ক বক্তা।\nজোশি টানা তিনবার মিস ওয়ার্ল্ড ডাইভার্সিটি (বৈচিত্র্য) সৌন্দর্য প্রতিযোগিতা জিতেছেন। তিনি ভারতের প্রথম ট্রান্সজেন্ডার কভার মডেল। তিনি বিশ্বের প্রথম ট্রান্স মহিলা যিনি সিসজেন্ডার মহিলাদের সাথে আন্তর্জাতিক সৌন্দর্য প্রতিযোগিতা জিতেছেন।\n\n\n== জীবনী ==\nযোশির মা ছিলেন একজন মুসলিম এবং বাবা একজন হিন্দু পাঞ্জাবি। ৭ বছর বয়সে, তার পরিবার তাকে মুম্বাইয়ের এক দূর সম্পর্কের আত্মীয়ের কাছে পাঠিয়ে দেয় যাতে তার মেয়েলি আচরণের জন্য কটূক্তি এড়াতে পারে। তিনি ১৯৯৮ থেকে ২০০৬ সাল পর্যন্ত জীবিকা নির্বাহের জন্য ডান্স বার এবং রেস্তোরাঁয় কাজ করেছিলেন।\nজোশী ন্যাশনাল ইনস্টিটিউট অফ ফ্যাশন টেকনোলজি (এনআইএফটি) তে ভর্তি হন এবং ফ্যাশন ডিজাইনে তাঁর আনুষ্ঠানিক পড়াশোনা সম্পন্ন করেন। তিনি গাজিয়াবাদের ইনস্টিটিউট অফ ম্যানেজমেন্ট টেকনোলজি থেকে মার্কেটিংয়ে এমবিএ সম্পন্ন করেছেন।\n১৮ বছর বয়সে, জোশির সাথে তার চাচাতো বোন, বিবেকা বাবাজির দেখা হয়, যিনি একজন মরিশাসের মডেল। বিবেকা জোশীকে এনআইএফটি-তে প্রবেশ করতে সাহায্য করেছিলেন এবং তিনি ফ্যাশন ডিজাইন নিয়ে পড়াশোনা করেছিলেন। ২০১০ সালে বিবেকা আত্মহত্যা করেন। তারপর, জোশি মডেল হওয়ার স্বপ্ন পূরণ করার সিদ্ধান্ত নেন এবং নকশা বা ডিজাইন করা বন্ধ করে দেন।\nজোশি তাঁর লিঙ্গ পুনর্নির্ধারণ জন্য অস্ত্রোপচারের প্রয়োজনে অর্থ উপার্জনের জন্য একজন যৌনকর্মী হিসেবেও কাজ করেছেন।\n\n\n== পেশাগত জীবন ==\nস্নাতক হবার পর, তিনি ভারতের দুই বিখ্যাত নকশাকার বা ডিজাইনার, ঋতু কুমার এবং ঋতু বেরির সাথে কাজ করেছিলেন। তিনি প্রাক্তন সংসদ সদস্য ডঃ উদিত রাজের সাথে লিঙ্গ সংবেদনশীলতা এবং মহিলাদের তাদের সাংবিধানিক অধিকার এবং রজ:স্রাবসংক্রান্ত স্বাস্থ্যবিধি সম্পর্কে সচেতন করার জন্য কাজ করেছিলেন। যোশী ট্রান্স সম্প্রদায়কে সাহায্য করার জন্য নয়াদিল্লি জেলার নোডাল অফিসার নীতিন শাক্যের সাথে কাজ করেছেন। তিনি ভারতের ট্রান্সজেন্ডার সম্প্রদায়কে মূলধারায় আনার জন্য তাঁর প্রকল্পে কাজ করছেন।\nজোশি মিসেস ইন্ডিয়া হোম মেকার্স (এমআইএইচএম) এর একজন প্রতিযোগিতা পরিচালক। এর লক্ষ্য হল লিঙ্গ বৈষম্য দূর করা।\nজোশি লিঙ্গ সংবেদনশীলতা কর্মসূচিগুলিতে কাজ করেন। তিনি স্কুল এবং বিশ্ববিদ্যালয়গুলিতে ট্রান্স সম্প্রদায়ের সাথে যোগাযোগ করেছেন। তিনি বর্তমানে ট্রান্স মহিলাদের জন্য একটি আন্তর্জাতিক সৌন্দর্য প্রতিযোগিতার সভাপতি যার নাম মিস ইউনিভার্স ট্রান্স।\n\n\n== প্যাজেন্ট্রি ==\nজোশী ২০১৭, ২০১৮ এবং ২০১৯ সালে মিস ওয়ার্ল্ড ডাইভারসিটির খেতাব জিতেছিলেন। তিনি টানা তিন বছর ধরে এই খেতাব জয় করে বিশ্বের প্রথম ট্রান্স মহিলা হয়েছিলেন। এই জয়ের মাধ্যমে তিনি বিশ্বের প্রথম ট্রান্সজেন্ডার ব্যক্তি হিসেবে সিসজেন্ডার মহিলাদের বিরুদ্ধে আন্তর্জাতিক মুকুট জিতেছেন। ২০২০ এবং ২০২২ সালে তিনি মিস ইউনিভার্স ডাইভারসিটি প্রতিযোগিতা জিতেছিলেন। কোভিড-১৯ মহামারীর কারণে ২০২০ সালের প্রতিযোগিতাটি ডিজিটাল করা হয়েছিল। ত্রিশটি দেশের প্রতিযোগী ছিলেন যাদের কাজ দেওয়া হয়েছিল। জোশি নারীর নিরাপত্তা এবং আত্মরক্ষার উপর কাজ করার সিদ্ধান্ত নেন।\n২০১৮ সালের সেপ্টেম্বরে, জোশী মুম্বাইয়ে মিস ট্রান্সকুইন ইন্ডিয়া এর খেতাব লাভ করেছিলেন।\n২০১৯ সালে, জোশি মিস রিপাবলিক ইন্টারন্যাশনাল বিউটি অ্যাম্বাসেডর এবং মিস ইউনাইটেড নেশনস অ্যাম্বাসেডর প্রতিযোগিতা জিতেছিলেন। এই বিশেষ খেতাব জয়ের বিষয়ে, তিনি ইন্ডালজ এক্সপ্রেসকে বলেন যে মুকুট জয় তাকে সমাজের প্রতি আরও শক্তি এবং দায়িত্ব দেয়, যার মাধ্যমে তিনি ট্রান্সজেন্ডার সম্প্রদায়কে মূলধারায় আনার জন্য কাজ করার লক্ষ্য রাখেন।\n২০২১ সালে, জোশী এম্প্রেস আর্থ প্রতিযোগিতা জিতেছিলেন, সাতটি খেতাব অর্জন করে ভারতের প্রথম ট্রান্স কুইন হয়েছিলেন। তিনি প্রথম ভারতীয় যিনি এই শিরোপা জিতেছেন। প্রতিযোগিতাটি ১ জুন ২০২১ তারিখে দুবাইতে অনুষ্ঠিত হওয়ার কথা ছিল, কিন্তু মহামারীর কারণে, প্রতিযোগিতাটি কার্যত বা ভার্চুয়ালি সম্পন্ন করা হয়েছিল। ১৫টিরও বেশি দেশের মহিলা প্রতিযোগীরা এম্প্রেস আর্থ ২০২১-এ অংশগ্রহণ করেছিলেন। শীর্ষ পাঁচে স্থান পাওয়া দেশগুলি হল কলম্বিয়া, স্পেন, ব্রাজিল, মেক্সিকো এবং ভারত ।\n\n\n== প্রকার ==\nভারতে ৭২তম স্বাধীনতা দিবস উদযাপনের সময় এক সাক্ষাৎকারে তিনি বলেন যে এই দেশে ভালোবাসা বিনামূল্যে পাওয়া যায় না। তিনি বলেন যে তার বিয়ে বাতিল করা হয়েছে কারণ তিনি একজন ট্রান্স মহিলা।\nটাইমস অফ ইন্ডিয়ার সাথে এক সাক্ষাৎকারে, জোশি প্রতিযোগিতায় তাঁর বাধাগুলির বর্ণনা দেন। কিছু প্রতিযোগী পিছিয়ে যান এই শুনে যে একজন ট্রান্স মহিলা প্রতিদ্বন্দ্বিতা করবেন এবং আরো কেউ কেউ পিছিয়ে যান কারণ তাঁর যৌনকর্মের ইতিহাস ছিল। তিনি আরও বলেন যে ২০১৮ সালে জাতীয় ভারতীয় ট্রান্স প্রতিযোগিতায়, যেখানে তিনি প্রতিদ্বন্দ্বিতা করেছিলেন, তাঁর সহ-প্রতিযোগীরা তাঁকে বয়সের কারণে লজ্জিত করেছিলেন কারণ তিনি সমস্ত ট্রান্সজেন্ডার প্রতিযোগীদের মধ্যে সবচেয়ে বড় ছিলেন।\n২০১৮ সালে, গুরগাঁওয়ের একটি পান্থনিবাস বা হোটেল তাঁর নিবন্ধকরণ বা বুকিং প্রত্যাখ্যান করার পর তিনি লিঙ্গ বৈষম্যের শিকার বলে দাবি করেন। হিন্দুস্তান টাইমস হোটেলের একজন নিম্নপদস্থ কর্মচারীর সাথে যোগাযোগ করলে তিনি জানান যে \"লিঙ্গ-ভিত্তিক কারণে\" নিবন্ধকরণ বাতিল করা হয়েছে, এবং পরে ব্যবস্থাপক তা অস্বীকার করে বলেন যে \"যেকোনো ধরণের বৈষম্যের অভিযোগ মিথ্যা\" এবং হোটেল এখনও জোশির বুকিং নিশ্চিত করেনি কারণ এটি এখনও আঞ্চলিক বিক্রয় অফিসের অনুমোদনের অপেক্ষায় রয়েছে।\n\n\n== ব্যক্তিগত জীবন ==\nজোশি দুই মেয়ের মা।\n\n\n== তথ্যসূত্র =="}