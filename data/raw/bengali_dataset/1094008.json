{"pageid": 1094008, "title": "বিজনবিহারী ভট্টাচার্য", "url": "https://bn.wikipedia.org/wiki?curid=1094008", "content": "অধ্যাপক বিজনবিহারী ভট্টাচার্য   ( ১৫ আগস্ট ১৯০৬  ―  ১৮ ডিসেম্বর  ১৯৮৮) ছিলেন বিশিষ্ট বাঙালি শিক্ষাব্রতী, ভাষাতাত্ত্বিক ও শিশুসাহিত্যিক। \n\n\n== জন্ম ও প্রারম্ভিক জীবন ==\nবিজনবিহারীর জন্ম ব্রিটিশ ভারতের অধুনা  পশ্চিমবঙ্গের মেদিনীপুর শহরের চিড়িয়াসাই-এর পণ্ডিত বংশে। পিতা ছিলেন মেদিনীপুর চতুষ্পাঠীর অধ্যাপক ঈশানচন্দ্র ভট্টাচার্য এবং মাতা 'অবলামোক্ষণপতি' স্ত্রোত্র কাব্য রচয়িতা কবি ত্রিপদ্মগামিনী। বিশিষ্ট শিক্ষাব্রতী অধ্যাপক বনবিহারী ভট্টাচার্য ছিলেন তাঁর অগ্রজ। বিজনবিহারী শৈশবেই অসহযোগ আন্দোলনে যোগ দেন। বিদ্যালয়ের পড়াশোনা মেদিনীপুরে এবং উচ্চশিক্ষা কলকাতায়। তিনি কলকাতা বিশ্ববিদ্যালয়ে 'চণ্ডীমঙ্গল' উপর গবেষণা করে পিএইচডি ডিগ্রি লাভ করেন। \n\n\n== কর্মজীবন ==\nবিজনবিহারীর কর্মজীবন শুরু হয় বিশ্বভারতীতে। পরে কলকাতার  আশুতোষ কলেজে এবং সেখান থেকে  কলকাতা বিশ্ববিদ্যালয়ের রামতনু অধ্যাপক পদে। শেষে বাংলা বিভাগের প্রধান হিসাবে কাজ করে অবসর অবসর গ্রহণ করেন ১৯৬৯ খ্রিস্টাব্দে। তাঁর অধীনে গবেষণা করে \"চর্যাগীতি পরিক্রমা\"র রচয়িতা ও বাংলা ভাষার  অধ্যাপক নির্মল দাশ ডক্টরেট ডিগ্রি লাভ করেন। \nবিজনবিহারী বাংলা বানান সংস্কারে  রবীন্দ্রনাথের সহায়ক ছিলেন। তিনি ভারতীয় ভাষা ও লিপিতে টেলিগ্রাফ মাধ্যমে আদান-প্রদানের পদ্ধতি প্রচলনের ব্যাপারে পথিকৃৎ ছিলেন।  পশ্চিমবঙ্গ সরকারের \"রবীন্দ্ররচনাবলী\"র তিনি অন্যতম সম্পাদক ছিলেন। এছাড়া \"রবীন্দ্রজিজ্ঞাসা\" পত্রিকার প্রথম সম্পাদক ছিলেন তিনি।  বঙ্কিমচন্দ্র চট্টোপাধ্যায়ের উপন্যাস সমগ্র কিশোরদের উপযোগী করে লিখেছিলেন। তার রচিত গ্রন্থগুলির মধ্যে উল্লেখযোগ্য গ্রন্থ হল―\n\nপ্রভাতরবি\nগান্ধীজি জীবন প্রভাত\nবাগার্থ\nবঙ্গভাষা ও বঙ্গ সংস্কৃতি\nসমীক্ষা\nলিপিবিবেক\n\n\n== জীবনাবসান ==\n১৯৮৮ খ্রিস্টাব্দের ১৮ ই  ডিসেম্বর পরলোক গমন করেন। \n\n\n== তথ্যসূত্র =="}