{"pageid": 1427256, "title": "কারান্তানিয়া", "url": "https://bn.wikipedia.org/wiki?curid=1427256", "content": "কারান্তানিয়া বা কারেন্তানিয়া একটি স্লাভিক রাজ্য যেটি ৭ ম শতাব্দীর দ্বিতীয়ার্ধে, বর্তমান দক্ষিণ অস্ট্রিয়া এবং উত্তর-পূর্ব স্লোভেনিয়া অঞ্চলে বিকশিত হয়েছিল। ৮৮৯ সালে ক্যারোলিংগিয়ান সাম্রাজ্যের দ্বারা সৃষ্ট ক্যারিন্থিয়ার মার্চের পূর্বসূরি ছিল এই রাজ্য।\n\n\n== নামের উৎপত্তি ==\nকারান্তানিয়া নামটি আদিম স্লাভিক ভাষা থেকে উদ্ভুত। পল দ্য ডেকন তার কার্নান্টাম- এ স্লাভদের উল্লেখ করেছেন, যাদের ভুলবশত ক্যারান্টানাম বা কার্নান্টাম বলে উল্লেখ করা হয়। \nএই নামের সম্ভাব্য ব্যুৎপত্তিগত ব্যাখ্যা হল যে এটি প্রাক- ইন্দো-ইউরোপীয় ভাষাসমূহ থেকে উদ্ভূত, অথবা এটি কেল্টিক শব্দ থেকে উদ্ভূত। কারান্ট- শব্দের মানে হল বন্ধু বা মিত্র। ল্যাটিন ক্যারান্তানাম শব্দের সাথেও এর মিল দেখা যায়। এটি প্রাক-স্লাভিক শব্দ ক্যারানটিয়া থেকে উদ্ভূত বলেও দাবী করা হয়। ১৯ এবং ২০ শতকের গোড়ার দিকে স্লোভেনীয় ভাষায়, কোরোটান ক্যারিন্থিয়া এবং ক্যারান্টানিয়া উভয়ই সমার্থক শব্দ ছিল। আজকাল, কারান্তনিজা শব্দটি প্রাথমিক মধ্যযুগীয় স্লাভিক রাজত্বকে চিহ্নিত করার জন্য ব্যবহৃত হয়।\n\n\n== এলাকা ==\nকারান্তানিয়ার রাজধানী ছিল সম্ভবত জোলফেল্ড অঞ্চলের কার্নবার্গ। মনে করা হয় অধুন ক্লাগেনফুর্ট শহরের উত্তরে অবস্থিত ক্যারিন্থিয়া অঞ্চলে এই রাজ্য কেন্দ্রীভূত ছিল। আধুনিক স্টাইরিয়া, আজকের পূর্ব টাইরল, পুস্টার উপত্যকার বেশিরভাগ অঞ্চল, সালজবার্গের লুঙ্গাউ, এনস্পনগাউ অঞ্চল, দক্ষিণ উচ্চ অস্ট্রিয়া এবং নিম্ন অস্ট্রিয়ার কিছু অংশ এই প্রাচীন রাজ্যের অন্তর্ভুক্ত ছিল বলে ধারণা করা হয়। সম্ভবত আধুনিক স্লোভেনিয়ান প্রদেশের ক্যারিন্থিয়ার অঞ্চলও এর অন্তর্ভুক্ত করেছে। কয়েকটি বিদ্যমান ঐতিহাসিক সূত্র থেকে পূর্ব আলপাইন এলাকায় দুটি পৃথক স্লাভিক রাজত্ব পার্থক্যসহ চিহ্নিত করা হয়: কারান্তানিয়া এবং কার্নিওলা। দ্বিতীয়টির উল্লেখ, ৮ম শতাব্দীর শেষের ঐতিহাসিক নথিতে পাওয়া যায়। এটি আধুনিক স্লোভেনিয়ার কেন্দ্রীয় অংশে অবস্থিত ছিল। এই রাজ্য পরবর্তী ডাচি অফ কার্নিওলার পূর্বসূরি হিসাবে পরিচিত।\nপরবর্তী কারান্তানিয়া রাজ্যের সীমানা ক্যারোলিংজিয়ান সামন্ততান্ত্রিক আধিপত্যের অধীনে ছিল, এবং এর উত্তরসূরি রাজ্যগুলি, যেমন ক্যারিন্থিয়ার মার্চ (৮২৬-৯৭৬) এবং পরবর্তী ডাচি অফ ক্যারিন্থিয়ার (৯৭৬ থেকে) রাজ্যের সীমানা ঐতিহাসিক কারান্তানিয়ার থেকেও বেশি বিস্তৃত ছিল।\n\n\n== ইতিহাস ==\n\nচতুর্থ শতাব্দীতে  আল্পসের উত্তরের চুর অঞ্চল প্রথম খ্রিস্টান বিশপের আসনে পরিণত হয়। একজন কথিত ব্রিটিশ রাজা সেন্ট লুসিয়াসের উপর ভিত্তি করে একটি কিংবদন্তী প্রচলিত আছে কিন্তু ঐতিহাসিকভাবে প্রথম পরিচিত বিশপ হলেন জনৈক অ্যাসিনিও যিনি ৪৫১ খ্রিস্টাব্দের সমকালীন সময়ের লোক ছিলেন।\nগথিক যুদ্ধের (৫৩৫-৫৫৪) পরে, বাইজেন্টাইন সাম্রাজ্য লোমবার্ডের জার্মানিক উপজাতিকে ইতালি আক্রমণ এবং অধিকার থেকে বিরত রাখতে ব্যর্থ হয়। প্যানোনিয়ায় লোমবার্ডদের দ্বারা পরিত্যক্ত অঞ্চলটিতে ৬ শতকের শেষের দশকে স্লাভরা (তাদের আভার অধিপতিদের সহায়তায়) বসতি স্থাপন করেছিল। ৫৮৮ সালে তারা উত্তর সাভা নদীর এলাকায় পৌঁছায় এবং ৫৯১ সালে তারা উত্তর ড্রাভা অঞ্চলে পৌঁছায়, যেখানে তারা ডিউক টাসিলো এর অধীনে বাভারিয়ানদের সাথে যুদ্ধ করেছিল। ৫৯২ সালে বাভারিয়ানরা জয়লাভ করে, কিন্তু তিন বছর পরে ৫৯৫ সালে স্লাভিক-আভার সেনাবাহিনী বিজয় লাভ করে এবং এইভাবে ফ্রাঙ্কিশ এবং আভার অঞ্চলগুলির সীমানা একীভূত করে। আজকের পূর্ব টাইরল এবং ক্যারিন্থিয়াকে ঐতিহাসিক সূত্রে প্রভিন্সিয়া স্কলাবোরাম (স্লাভদের দেশ) হিসাবে উল্লেখ করা হয়েছে। \nষষ্ঠ শতাব্দীতে চুরও ফ্রাঙ্কদের দ্বারা অধিকার করা হয়েছিল।\n৯ম এবং ১০ম শতাব্দীর মধ্যে, আলপাইন স্লাভরা, যাদেরকে বর্তমান স্লোভেনের পূর্বপুরুষদের মধ্যে গণ্য করা হয়, তারা ফ্রিউলি অঞ্চলের পূর্বাঞ্চলে বসতি স্থাপন করেছিল। তারা ফ্রিউলির পূর্বাঞ্চলীয় পার্বত্য অঞ্চলে বসতি স্থাপন করেছিল, যা ফ্রিউলিয়ান স্লাভিয়া নামে পরিচিত। সেইসাথে কার্স্ট মালভূমি এবং গোরিজিয়া থেকে উত্তর ও দক্ষিণের অঞ্চলেও তাদের বসতি ছিল।\n৬ শতকের শেষের দিকে পূর্ব আল্পস অঞ্চলে স্লাভিক বসতির উত্থানের সাথে স্থানীয় ডায়োসিসের পতন, জনসংখ্যা এবং বস্তুগত সংস্কৃতির পরিবর্তন এবং সবচেয়ে গুরুত্বপূর্ণভাবে এই অঞ্চলে একটি স্লাভিক ভাষা গোষ্ঠী প্রতিষ্ঠার ঘটনা যুক্ত বলে ধারণা করা হয়। তবে স্লাভদের দ্বারা বসতি স্থাপন করা অঞ্চলটিতে আদিবাসী রোমান্দের অবশিষ্ট কিছু লোকেরাও বসবাস করত যারা সেই অঞ্চলে খ্রিস্টধর্মকে রক্ষা করেছিল।\nপূর্ব আল্পস এবং প্যানোনিয়ান উভয় অঞ্চলের স্লাভরা মূলত আভার শাসকদের ( কাগান ) অধীন বলে ধারণা করা হয়। আভার শাসন ৬১০ সালের দিকে দুর্বল হয়ে যায়। ৭ ম শতাব্দীর প্রথম দিকে দক্ষিণ ক্যারিন্থিয়াতে ডিউক দ্বারা শাসিত স্লাভদের একটি স্বাধীন বসতি ( মার্কা ভিনেডোরাম ) পত্তন হয়। ঐতিহাসিক সূত্রে ভালুককে স্লাভদের ডিউক হিসাবে উল্লেখ করা হয়েছে।\n৬২৬ সালে স্লাভদের উপর আভারদের আধিপত্যের অবসান ঘটে, কারণ কনস্টান্টিনোপলে আভাররা পরাজিত হয়েছিল।  ৬৫৮ সালে সামো মারা যায় এবং তার উপজাতি সংঘ ভেঙে যায়। স্লাভদের মূল জনগোষ্ঠীর একটি ছোট অংশ, আধুনিক ক্লাগেনফুর্টের উত্তরে কেন্দ্রীভূত হয় ও তাদের স্বাধীনতা রক্ষা করে। এই শাখাটি কারান্তানিয়া নামে পরিচিত হয়। ক্যারান্টানিয়া নামটি ৬৬০ সালের পরেই ঐতিহাসিক উত্সগুলিতে উল্লিখিত হতে থাকে। একটি নির্দিষ্ট জাতিগত পরিচয় এবং রাজনৈতিক সংগঠনের প্রথম সুস্পষ্ট ইঙ্গিতটি ভৌগোলিক শব্দ ক্য়ারান্টাম হিসাবে স্বীকৃত হয় যা পল দ্য ডেকন ৬৬৪ সালে তার লেখায় ব্যবহার করেছিলেন এবং যার সাথে তিনি সেখানে বসবাসকারী একটি নির্দিষ্ট স্লাভিক জনগনের ( জেনস স্ক্যাভোরাম ) কথাও উল্লেখ করেছিলেন।\n৮২৮ সালে, কারান্তানিয়া অবশেষে ক্যারোলিংজিয়ান সাম্রাজ্যের একটি অংশ হয়ে ওঠে। ৮৪৩ সালের ভার্দুনের চুক্তির মাধ্যমে, এই অঞ্চল লুই দ্য জার্মান (৮০৪-৮৭৬) এর হাতে চলে যায়, যিনি আনালেস ফুলডেন্সেস (৮৬৩) এর মতানুসারে, তার বড় ভাইকে  \"কারান্তানিয়ানদের প্রিফেক্ট\" ( প্রেলাটাস কারান্তানিস ) উপাধি দিয়েছিলেন। ছেলে কার্লোম্যান। ৮৮৭ সালে কারিন্থিয়ার আর্নাল্ফ (৮৫০-৮৯৯), লুই দ্য জার্মানের নাতি, পূর্ব ফ্রাঙ্কের রাজার উপাধি গ্রহণ করেন এবং ক্যারিন্থিয়ার প্রথম ডিউক হন।\nচুর শহর ৯২৫-৯২৬ সালে ম্যাগায়ারদের বেশ কয়েকটি আক্রমণের শিকার হয়েছিল। তখন স্থানীয় ক্যাথেড্রালটি ধ্বংস হয়। ৯৫৪-৯৭৯ সালে কারান্তানিয়া অঞ্চলে স্লাভিক প্যারিশ \"প্যাগাস ক্রোউয়াটি\" ( ক্রোটস ) -এর অস্তিত্বের কথা রাজকীয় সনদে উল্লেখ করা হয়েছে, যা জার্মান রাজার নামে কাউন্ট হার্টউইগ দ্বারা শাসিত হত।\n\n\n== ডুকাল উদ্বোধন ==\n\nকারান্তানিয়ার রাজত্ব বিশেষভাবে উল্লেখযোগ্য কারেন্টানিয়ান ডিউক (অথবা রাজপুত্র, উভয়েই কেনজ/কন্যাজ/ফার্স্টের আনুমানিক অনুবাদ) শাসনের প্রাচীন আচারের জন্য, যার অনুশীল ক্যারান্টানিয়াতে পরবর্তী ডাচি অফ ক্যারিন্থিয়াতে অন্তর্ভুক্ত হয়। এটি সর্বশেষ ১৪১৪ সালে সঞ্চালিত হয়েছিল, যখন হ্যাবসবার্গ আর্নেস্ট দ্য আয়রন ক্যারিন্থিয়ার ডিউক হিসাবে সিংহাসনে বসেছিলেন। এই বিশেষ আচারটি প্রিন্স স্টোন (স্লোভেনি কনেজি কামেন, জার্মান ফার্স্টেনস্টেইন ), ক্রনস্কি গ্র্যাড (বর্তমানে কার্নবার্গ ) এর কাছে একটি প্রাচীন রোমান রাজধানীতে সংঘটিত হয়েছিল এবং স্লোভেনে একজন নির্বাচিত মুক্ত কৃষক ব্যাক্তি দ্বারা সঞ্চালিত হয়েছিল। দেশের লোকেরা নতুন যুবরাজকে তার সততা সম্পর্কে প্রশ্ন করে এবং তাকে তার কর্তব্যের কথা স্মরণ করিয়ে দেয়।\nক্যারিন্থিয়ান ডিউকের রাজ্যাভিষেক তিনটি অনুষ্ঠানে বিভক্ত ছিল। প্রথমে, স্লোভেনে একটি অনুষ্ঠান প্রিন্স স্টোন এ সঞ্চালিত হত; তারপরে মারিয়া সালের ক্যাথেড্রালে একটি গণসমাবেশ অনুষ্ঠিত হত এবং পরে ডিউকের আসনের  একটি অনুষ্ঠান অনুষ্ঠিত হত যেখানে নতুন ডিউক জার্মান ভাষায় শপথ নিতেন। ডিউকের শাসিত অঞ্চল আধুনিক ক্যারিন্থিয়ায়, অস্ট্রিয়ার ক্লাজেনফুর্টের উত্তরে জোলফেল্ড উপত্যকায় অবস্থিত।\n\n\n== মধ্যযুগীয় সাহিত্যে উল্লেখ ==\nফ্রেডেগারের উপকথায় কারান্তানিয়াকে স্ক্লাউভিনিয়া হিসাবে উল্লেখ করা হয়েছে, দান্তে আলিঘিয়েরি (১২৬৫-১৩২১) কারান্তানিয়াকে চিয়ারেন্টানা হিসাবে উল্লেখ করেছে। এই একই নাম ফ্লোরেনটাইনদের দ্বারাও ব্যবহার হয়েছিল। কবি ফাজিও দেগলি উবার্টি (আনুমানিক ১৩০৯-১৩৬৭), বিখ্যাত ইতিহাসবিদ জিওভান্নি ভিলানি (সি. ১২৭৫-১৩৪৮), এবং জিওভান্নি বোকাসিও (১৩১৩-১৩৭৫) -এর লেখায় কারান্তানিয়ার উল্লেখ দেখা যায়। জিওভান্নি বোকাসিও লিখেছেন যে ক্যারান্টানিয়া পর্বত থেকে ব্রেন্টা নদীর উতপত্তি, কারান্তানিয়া আল্পসের একটি ভূমিভাগ যা ইতালিকে জার্মানি থেকে বিভক্ত করেছে।\n\n\n== জাতিগত ও সামাজিক কাঠামো ==\nপ্রাচীন কারান্তানিয়ার জনগোষ্ঠীর একটি বহুজাতিক কাঠামো ছিল। জনগোষ্ঠীর মূল অংশ থেকে স্লাভদের দুটি গোষ্ঠী উদ্ভুত হয় যারা ৬ শতকে পূর্ব আল্পস অঞ্চলে বসতি স্থাপন করেছিল এবং তারা বর্তমান সময়ের স্লোভেন এবং আংশিকভাবে অস্ট্রিয়ানদের পূর্বপুরুষ হিসাবে গন্য। অন্যান্য জাতিগত শক্তিশালী অংশের মধ্যে রয়েছে রোমানীয় আদিবাসীদের ( নরিকান ) বংশধর। সাম্প্রতিক ডিএনএ বিশ্লেষণ এবং বেশ কয়েকটি স্থানের নামের ভিত্তিতে এটা প্রমাণ করা হয়েছে। সম্ভবত দুলেবেস, আভারস, বুলগার, ক্রোয়াট এবং জার্মানিক জনগণের অংশ কারান্তানিয়ানদের মধ্যে উপস্থিত ছিল।\n\n\n== ভাষা ==\n\nপ্রাথমিক পর্যায়ে, কারান্তানিয়ান স্লাভদের ভাষা ছিল মূলত প্রোটো-স্লাভিক। স্লোভেনীয় ভাষাতাত্ত্বিক সাহিত্য এবং অন্যান্য বইগুলিতে এই ভাষাকে কখনও কখনও অস্থায়ীভাবে আলপাইন স্লাভিক বলে উল্লেখ করা হয়। এর প্রোটো-স্লাভিক চরিত্রটি আল্পাইন স্লাভদের ভাষা থেকে আগত অনুমান করা যেতে পারে। রোমানাইজড আদিবাসী জনগোষ্ঠীর, ও পরে বাভারিয়ানদের ভাষার প্রভাব এতে দেখা যায়। প্রাক-স্লাভিক স্থানের নাম, নদীর নাম, আলপাইন স্লাভিক ভাষায় পরবর্তী ধ্বনিগত বিকাশ, সেইসাথে আলপাইন স্লাভিক নামের ব্যাভারিয়ান শব্দের ব্যবহার আলপাইন স্লাভিক ভাষার বৈশিষ্ট্যের উপর আলোকপাত করে।\n৯ম শতাব্দীর পর থেকে, আলপাইন স্লাভিক ভাষায় ক্রমান্বয়ে বেশ কয়েকটি পরিবর্তন এবং উদ্ভাবন হয় দক্ষিণ স্লাভিক ভাষাগুলির বৈশিষ্ট্য হয়ে উঠেছিল। ১৩ শতকের মধ্যে, এই পরিবর্তঙ্গুলি স্লোভেন ভাষার জন্ম দেয়।\n\n\n== তথ্যসূত্র =="}