{"pageid": 1042921, "title": "মফিজ লেক", "url": "https://bn.wikipedia.org/wiki?curid=1042921", "content": "মফিজ লেক বা ইসলামী বিশ্ববিদ্যালয় লেক (অফিশিয়াল নাম মীর মুগ্ধ সরোবর) বা সংক্ষেপে ইবি লেক বাংলাদেশের কুষ্টিয়া জেলায় অবস্থিত কুষ্টিয়া ইসলামী বিশ্ববিদ্যালয় ক্যাম্পাসের অভ্যন্তরে অবস্থিত একটি লেক ও দর্শনীয় স্থান। লেকটির সৌন্দর্যের কারণে অনেকে ঢাকার হাতিরঝিলের সাথে তুলনা করে ইবির হাতিরঝিল নামে অভিহিত করে থাকে। অতিথি পাখি আগমনের জন্য এই লেকের পরিচিতি রয়েছে, বিশ্ববিদ্যালয় প্রশাসন থেকে অঞ্চলটিকে অভয়ারন্য ঘোষণা করা হয়েছে। এই লেকে প্রতিদিন ক্যাম্পাসের শিক্ষার্থীরা ও বাহিরের পর্যটক পরিদর্শনে আসে।\n\n\n== ইতিহাস ==\nমফিজ লেকের ইতিহাস অনেক পুরাতন, বিশ্ববিদ্যালয় প্রতিষ্ঠা ১৯৭৯ সালের পূর্ব থেকেই এই স্থান দিয়ে এই লেক প্রবাহিত হওয়ার অস্তিত্ব পাওয়া যায়। ১৯৭৯ সালে ইসলামী বিশ্ববিদ্যালয় প্রতিষ্ঠা হলে সেই সময়ে এই লেকটির নামকরণ করা হয় ইসলামী বিশ্ববিদ্যালয় লেক বা সংক্ষেপে ইবি লেক। কিন্তু এই লেকের নাম পরিবর্তন হয়ে মফিজ লেক হিসাবে জনপ্রিয়তার পিছনে লোকমুখে কিছু কল্পকাহিনী শোনা যায়। মফিজ নামের এক অজ্ঞাত পাগল প্রেমিক তার প্রিয়তমার প্রতি ভালোবাসার প্রমান দিতে অথবা প্রেমে ব্যর্থ হয়ে এই লেকে আত্নহুতি দিয়েছিলো, এর পর থেকে ক্রমান্বয়ে এই লেকটি মফিজ লেক হিসাবে জনপ্রিয়তা পায়। আবার কেও কেও বলেন, যারা অযথা প্রেম করে সময় নষ্ট করতো, তারা এখানে এসে গল্প করতো। তাদেরকে ব্যঙ্গ করে মফিজ বলে ডাকতে ডাকতে এই জায়গাটি মফিজ লেক বলে পরিচিতি পায়। ২০২২ সালে লেকের পাড়ের কিছু গাছ কেটে শিক্ষার্থীদের সমালোচনার স্বীকার হোন ইবি প্রশাসন। ২০২৪ সালে লেকটির উপর পানির ফোয়ারাসহ নানামাত্রিক উন্নয়নের জন্য ইবি প্রশাসন থেকে প্রায় ৩ কোটি টাকা বাজেট ছিলো।\n২০২৪ সালের জুলাই অভ্যুত্থানের একজন শহীদ মীর মুগ্ধের নামে তৎকালীন উপাচার্য নকীব মোহাম্মাদ নাসরুল্লাহ লেকটির পুনঃনামকরণ করেন মীর মীর মুগ্ধ সরোবর। তবে এই নামকরণে শিক্ষার্থীদের মধ্যে নানা প্রতিক্রিয়া দেখতে পাওয়া যায়, অনেকে প্রশংসা ও অনেকে সমালোচনা করেন।\n\n\n== বর্ণনা ==\nইবি লেক ইসলামী বিশ্ববিদ্যালয় ক্যাম্পাসের পশ্চিম পাশে অবস্থিত। লেকটি কুষ্টিয়া শহর ছাড়িয়ে কুষ্টিয়া-খুলনা মহাসড়ক ধরে মাত্র ২৪ কিলোমিটার দক্ষিণের শান্তিডাঙ্গা-দুলালপুর গ্রামে অবস্থিত ইসলামী বিশ্ববিদ্যালয় ক্যাম্পাসে অবস্থিত। ক্যাম্পাসের ইসলামী বিশ্ববিদ্যালয় কেন্দ্রীয় মসজিদ সংলগ্ন প্রকৌশলী ভবন ঘেষে লেকটি অবস্থিত। লেকটির প্রযুক্তিগত অবস্থান উত্তর ২৩°৪৩'২২ এবং পূর্ব ৮৯°৮'৫৩।\nইবি লেকের দৈর্ঘ্যে প্রায় ১০০ মিটার। মূল লেকটির আকার ইংরেজি ওয়াই (Y) আকৃতির মত, তবে মূল লেক ছাড়িয়ে বিশ্ববিদ্যালয়ের প্রকৌশলী ভবনের পিছনেও রয়েছে বিস্তৃত লেক। আকিজ গ্রুপের অর্থায়নে ১৩ লক্ষ টাকা ব্যয় করে লেকটির উপরে তৈরি করা হয়েছে দৃষ্টিনন্দিত একটি ব্রিজ। লেকের এক পাশে নির্মিত করা হয়েছে সুউচ্চ ওয়াচ টাওয়ার এবং অপর পাশে বোটানিক্যাল গার্ডেন। কিছুদূর অন্তর অন্তর দর্শনার্থী ও বিশ্ববিদ্যালয়ের শিক্ষার্থীদের জন্য বসার স্থান তৈরি করা হয়েছে।\nইবির লেকে বিভিন্ন ধরনের ফুল ফুটে থাকে, এর মধ্যে লাল পদ্ম, কচুরি ফুল, লেকের ধারে সাদা কাশফুলসহ বিভিন্ন ফুল ফুটে বিভিন্ন সময়ে। তবে মাঝে মাঝেই লেকটি পরিষ্কার করার না করার কারণে পানি নষ্ট হয়ে যায়, বা লেকে কচুরি জমে যায়। এমনকি স্থানীয় লোকজনও মাঝে মাঝে তাদের নানা ব্যক্তিগত কাজে এই লেক ব্যবহার করতে শুরু। এসব কারণে শিক্ষার্থীরা নানা সময়ে প্রশাসনের সমালোচনা করে থাকেন।\n\n\n== অতিথি পাখির আগমন ==\nসারা দেশের অতিথি পাখির আগমনের স্থানের মধ্যে ইবি লেক বিখ্যাত। এই লেকে শুভ্র বক, বুনো শালিকের দল, টিয়ে, ময়না, ফিঙে, মাছরাঙা, সরালি, ল্যাঞ্জা হাঁস, খুঁনতে হাঁস, বালি হাঁস, মানিকজোঁড় প্রভৃতি পাখির আগমন লক্ষ্য করা যায়। বিশ্ববিদ্যালয় কর্তৃপক্ষের মতে, অনেক আগে থেকেই ইসলামী বিশ্ববিদ্যালয় লেকে সাইবেরিয়া, উত্তর মেরু, ভারত, নেপাল প্রভৃতি দেশ থেকে অতিথি পাখির আগমন ঘটে।\n\n\n== আরো দেখুন ==\nজাহাঙ্গীরনগর বিশ্ববিদ্যালয় লেক\nহাতিরঝিল\nইসলামী বিশ্ববিদ্যালয়, বাংলাদেশ\n\n\n== তথ্যসূত্র ==\n\n\n== বহিঃসংযোগ ==\n\nউইকিম্যাপিয়ায় মফিজ লেক\nএনটিভিতে মফিজ লেক\nপ্রথম আলোতে ক্যাম্পাসের ভিডিও চিত্র"}