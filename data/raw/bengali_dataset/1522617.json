{"pageid": 1522617, "title": "শ্রীশ্রীনগেন্দ্র- উপদেশামৃত", "url": "https://bn.wikipedia.org/wiki?curid=1522617", "content": "শ্রীশ্রীনগেন্দ্র-উপদেশামৃত হলো সর্বধরেশ্বরবাদী মহর্ষি নগেন্দ্রনাথ প্রদত্ত উপদেশামৃতর সংকলন। শ্রীমৎ ভক্তি প্রকাশ ব্রহ্মচারী সংকলিত এই গ্রন্থে দুটি খণ্ডে লঘিমাসিদ্ধ মহাযোগী (The Levitating Saint) ভাদুড়ী মহাশয়- মহর্ষি নগেন্দ্রনাথ-এর একটি বিভিন্ন কালখণ্ডে ধৃত - (১৮৯৫, ১৮৯৬, ১৮৯৭, ১৯০৯, ১৯১২, ১৯১৩, ১৯১৪, ১৯১৫) কথোপকথন ও কার্যকলাপের বিবরণী লিপিবদ্ধ হয়েছে। ১৩৮৫ বঙ্গাব্দের গুরুপূর্ণিমাতে এই গ্রন্থের দুটি খণ্ডেরই প্রথম সংস্করণ প্রকাশিত হয়। \n\nনগেন্দ্রনাথ ভাদুড়ী (৬ ডিসেম্বর ১৮৪৬ – ২ নভেম্বর ১৯২৬ ), যিনি ভাদুড়ী মহাশয় নামেও পরিচিত, ছিলেন একজন ভারতীয় সিদ্ধ যোগী। আধ্যাত্মিক উপাধি - 'মহাশয়' মহান যোগী শ্যামাচরণ লাহিড়ীর মতো নগেন্দ্রনাথের নামের সঙ্গেও সংযুক্ত। পরমহংস যোগানন্দ তাঁকে \"ভাদুড়ী মহাশয়\" হিসেবেই অভিহিত করেছেন। নগেন্দ্রনাথ 'মহর্ষি নগেন্দ্রনাথ' নামেও অভিহিত হন। কাশীর সুমেরু মঠাধীশ শংকরাচার্য প্রমুখ ধর্মপ্রচারকরা তাঁকে 'মহর্ষি' উপাধিতে ভূষিত করেন।\n\n\n== বিষয়বস্তু ==\nধর্মপ্রচারের জন্য নগেন্দ্রনাথ ‘সত্যপ্ৰদীপ’ পত্রিকা প্রকাশ করেন। এই 'সত্য প্রদীপ' পত্রিকার গুরুত্ব নির্দেশ করতে গিয়ে কলিকাতা, বর্ধমান ও রবীন্দ্রভারতী বিশ্ববিদ্যালয়ের প্রাক্তন খ্যাতনামা অধ্যাপক পরেশনাথ ভট্টাচার্য লিখেছিলেন :\n\n \"মহর্ষি নগেন্দ্রনাথ সনাতন ধর্ম সমাজের অশেষ কল্যাণ সাধন করলেন সনাতন ধর্ম প্রচারিণী সভা এবং সত্য প্রদীপ, এই দুই রক্ষাকবচের সাহায্যে।\"\nমহর্ষি নগেন্দ্রনাথ ১৮৯১ খ্রী. এই সনাতন ধর্ম প্রচারিণী সভা প্ৰতিষ্ঠা করেন। এই ‘সনাতন ধর্ম প্রচারিণী সভা’-র কার্যাবলীর বিবরণ দিয়েছেন স্বামী নির্বাণানন্দ :\n\n\"কলিকাতার রামমোহন রায় রোডে সনাতন ধর্ম প্রচারিণী সভা প্রতিষ্ঠিত হবার পর কয়েক মাসের মধ্যে দেখা গেল, অলিকুল মধুপান লোভে দলে দলে যেমন ফুলের কাছে উড়ে যায়, সাগর-সঙ্গম আশায় নদীসকল যেমন অধীর আগ্রহে উন্মাদ তরঙ্গ-ভঙ্গে ছুটে যায়, তেমনভাবে সম্ভাবসম্পন্ন ভক্তগণ বিষয়-মধু তুচ্ছ জ্ঞান ক'রে নামসুধা পানের উদ্দেশ্যে মহর্ষির শ্রীচরণপ্রান্তে দলে দলে উপনীত হ’তে লাগলেন। প্রতি রবিবারে শ্রীহরিনামসংকীর্তন, নগরফেরি, দরিদ্রনারায়ণসেবা, ধর্মাধিবেশন, পল্লীর মধ্যে ও চতুষ্পার্শ্বে বেশ একটা সাড়া ও নাড়া-চাড়া সৃষ্টি ক’রল । স্থানীয় অধিবাসিগণের মধ্যে একটা বিশেষ ধর্মভাব ও আকর্ষণ জাগিয়ে তুলল।\"\nসত্যপ্রদীপ পত্রিকা-য় শ্রীমৎ ধ্যানপ্রকাশ ব্রহ্মচারী মহারাজের সম্পাদনায় ১৩৪৫ সালের গুরু পূর্ণিমা থেকে ১৩৫১ সালের আশ্বিন পর্যন্ত ধারাবাহিকভাবে 'শ্রীশ্রীনগেন্দ্র- উপদেশামৃত' প্রকাশিত হয়। ধ্যানপ্রকাশ ব্রহ্মচারী ছিলেন ভাদুড়ী মহাশয় -মহর্ষি নগেন্দ্রনাথ প্রচারিত যোগ - ভক্তি মার্গের একজন সিদ্ধ সাধক। পূর্বাশ্রমে তাঁর নাম ছিল ননীলাল ভাদুড়ী। হাওড়া জেলার ধারসার পায়রাটুঙ্গি গ্রামের জমিদার পরিবারের এই সন্তান ৭ ই শ্রাবণ, ১২৮৪ বঙ্গাব্দে( ইংরেজি ২১ জুলাই, ১৮৭৭ খ্রিস্টাব্দে)  এলাহাবাদের আতরশুঁইয়াতে, মাতুলালয়ে জন্মগ্রহণ করেন। তাঁর পিতার নাম ছিল নেপালচন্দ্র ভাদুড়ী। মাতার নাম ছিল আনন্দময়ী। মহর্ষি নগেন্দ্রনাথের কাছে ব্রহ্মচর্য দীক্ষা নেওয়ার পর তাঁর নাম হয় ধ্যানপ্রকাশ ব্রহ্মচারী। সত্যপ্রদীপ পত্রিকা-য় ধ্যানপ্রকাশ ব্রহ্মচারী মহারাজের সম্পাদনায় ১৩৪৫ সালের গুরু পূর্ণিমা থেকে ১৩৫১ সালের আশ্বিন পর্যন্ত ধারাবাহিকভাবে যে 'শ্রীশ্রীনগেন্দ্র- উপদেশামৃত' প্রকাশিত হয় - মূলত তার উপর ভিত্তি করেই শ্রীমদ্ ভক্তিপ্রকাশ ব্রহ্মচারী সংকলন করেন শ্রীশ্রীনগেন্দ্র-উপদেশামৃত :\n\n\"পরমারাধ্য গুরুদেব প্রাক্তন মহান্ত শ্রীমৎ ধ্যানপ্রকাশ ব্রহ্মচারী মহারাজের সম্পাদনায় সত্যপ্রদীপ পত্রিকার ১৩৪৫ সালের গুরুপূর্ণিমা (আষাঢ়ী পূর্ণিমা) থেকে ১৩৫১ সালের আশ্বিন পর্যন্ত ধারাবাহিকভাবে শ্রীশ্রীনগেন্দ্র-উপদেশামৃত প্রকাশিত হয়। যদিও বিষয়বস্তুর বা প্রশ্ন-প্রতিপ্রশ্নের ধারাবাহিকতা বজায় ছিল, কিন্তু সব খাতাপত্র একসঙ্গে না পাওয়ায় বর্ষানুযায়ী ধারাবাহিকতার অভাব ছিল। সেগুলি বর্ষানুক্রমে সংকলন করতে গিয়ে অনেক উলট-পালট ক'রতে হয়েছে অর্থাৎ সত্যপ্রদীপে যাহা প্রথম বর্ষে ছিল, তাহা পরে নিয়েছি। যাহা পরে ছিল তাহা আগে সংকলিত হয়েছে। বিষয়বস্তু কোনও ব্যত্যয় ঘটায়নি।\"\nভক্তিপ্রকাশ ব্রহ্মচারী ছিলেন ধ্যানপ্রকাশ ব্রহ্মচারী মহারাজের মন্ত্র শিষ্য। ১৩৪২ সালে তাঁর দীক্ষা হয়। তাঁর ব্রহ্মচর্য দীক্ষা হয় ২৪ চৈত্র, ১৩৪৪। ভক্তিপ্রকাশ ব্রহ্মচারী কলকাতার জোড়াপুকুরে ‘দর্শন চতুষ্পাঠী'তে অধ্যাপক রামচন্দ্র শাস্ত্রীর কাছে সাংখ্য, বেদান্ত ও মীমাংসা -দর্শন অধ্যয়ন করেন। ১৯৫২ খ্রীঃ থেকে ১৯৬৫ খ্রীঃ পর্যন্ত কলকাতা সংস্কৃত-কলেজে অধ্যয়ন করেন ৷ মহামহোপাধ্যায় ডঃ কালীপদ তর্কাচার্যের কাছে তিনি প্রাচীন ন্যায় ও ষড় দর্শন অধ্যয়ন করেন। ইনি অধ্যাপক অনন্তকুমার তর্কতীর্থ, অধ্যাপক সরোজবন্ধু তর্কতীর্থ, মহোপাধ্যায় অধ্যাপক শ্রীরাজেন্দ্রনাথ তর্কতীর্থ, অধ্যাপক শ্রীমধুসূদন ন্যায়াচার্য তর্কালঙ্কার প্রমুখের কাছে নব্য-ন্যায় শব্দ ও অনুমান খণ্ড অধ্যয়ন করেন।\nএই ভক্তিপ্রকাশ ব্রহ্মচারীই গ্রন্থাকারে শ্রীশ্রীনগেন্দ্র-উপদেশামৃত প্রকাশের উদ্যোগ গ্রহণ করেন। এর উদ্দেশ্য সম্পর্কে বলতে গিয়ে তিনি বলেছেন :\n\n\"...একাধারে জ্ঞানী, ভক্ত, যোগী, সিদ্ধপুরুষ শ্রীশ্রীঠাকুর নগেন্দ্রনাথের উপদেশাবলী তাঁর সাধনার তুলিতে অঙ্কিত, অনুভবের দ্যোতনায় ভাস্বর, সহজ, সরল, সাবলীল ভঙ্গীতে বিবৃত ও ব্যাখ্যাত, সকলস্তরের লোকের পক্ষে পরম মঙ্গলপ্রদ বলে মনে হওয়ায়, মাসিক পত্রিকায় ইতস্ততঃ বিক্ষিপ্ত থাকায় আগ্রহী পাঠক ও সাধকদের মনোনিবেশ ভঙ্গ হবার আশঙ্কায় এবং সত্যপ্রদীপ পত্রিকায় উপদেশাবলীর সামান্যমাত্র অংশ প্রকাশিত হওয়ায় এবং সবটাই নিজে আস্বাদন করবার এবং ভাবুক রসিকদের আস্বাদন করাবার আকাঙ্খায় শ্রীশ্রীঠাকুর নগেন্দ্রনাথের-উপদেশামৃত কীটদষ্ট, ছিন্ন পত্রের মধ্য থেকে বের করে রসিকজনের সামনে হাজির করার প্রয়াস।\"\nশ্রীশ্রীনগেন্দ্র-উপদেশামৃত দুটি খণ্ডে প্রকাশিত হয়। এখানে যেমন আছে মহর্ষিদেবের জীবনের বিভিন্ন পর্বের ঘটনার বিবরণ :\n\n\" ইং ১৯০৯ খ্রীষ্টাব্দ, জুলাই মাস, শনিবার, সন্ধ্যা সমাগত। শ্রীশ্রীঠাকুর নগেন্দ্রনাথ বলরাম দে স্ট্রীটের দোতলার একটি ঘরে বসে আছেন; কখন চক্ষু মুদ্রিত, কখন বিস্ফারিত নেত্রে সামনে যেন কাকে দেখছেন, মুখ কখন খুব গম্ভীর হচ্ছে, কখন বা ফ্যাল্ ফ্যাল্ চোখে জানালা দিয়ে উর্দ্ধাকাশে দৃষ্টিপাত করছেন, কখন মুখে চোখে যেন আনন্দের হিল্লোল বয়ে যাচ্ছে। এদিকে শনিবারে অফিস ছুটির পরে ভক্তেরা একে একে সামনের হল ঘরটিতে সমবেত হচ্ছেন; গুচ্ছ ভাবে বসে পূর্ব রবিবারে শ্রুত বিষয়ের আলোচনায় মগ্ন। ঘড়িতে ৬টা বাজল। শ্রোতাদের মনে যেন একটু সাড়া জাগল, তাঁরা সারিবদ্ধ হয়ে বসে পড়লেন। কারণ শ্রীশ্রীঠাকুর এখনই আসবেন । ইতোমধ্যে সেবক তিনবার উঁকি মেরে গেছেন, কিন্তু অর্দ্ধবাহ্য দশা দেখে কিছু বলতে সাহস করেন নি। বলা আর কিছুই নহে, ‘বাবা, ভক্তেরা এসেছেন, সভার সময় হয়েছে, আপনি কি আজ কিছু বলবেন ইত্যাদি। যাহা হউক ৬টার সময়ে শ্রীশ্রীঠাকুর আস্তে আস্তে এসে হলঘরে নিজ আসনে বসলেন, যাঁরা নবাগত, তাঁরা হাত উঠিয়ে প্রণাম করলেন, কাছে এলেন না, নিজ আসনেই বসে রইলেন।\"\nতেমনই আছে মহর্ষিদেবের প্রদত্ত বিভিন্ন উপদেশ :\n\n\"ভক্ত ভগবানের বড় প্রিয়। তাই তাঁর নাম ভক্তপ্রিয় মাধব। ভক্তের দুঃখ তিনি সইতে পারেন না। ভক্ত যখন আকুল প্রাণে কাঁদে, তখন তার চোখের জল মুছিয়ে দেন, তাকে দেখা দিয়ে ধন্য করেন। Every man loves his lover (প্রত্যেক মানুষ তার প্রিয়জনকে ভালবাসে)। ভগবানও তাঁর ভক্তকে অত্যন্ত ভালবাসেন। যদিও ভগবানের দ্বেষ্য বা প্রিয় কেউ নেই তবুও যে তাঁকে ভালবাসে, তার ভালবাসার বস্তুর স্মরণ-মননে তাঁকে সর্বদা সাথে সাথে দেখে, অভক্তের পক্ষে তা সম্ভব হয় না। আর ডাক যতই প্রাণের হবে, তত তাড়াতাড়ি তাঁর সাড়া পাওয়া যাবে। কথায় বলে, “Importunity in prayer availeth much” –(উপাসনার নাছোড়বান্দা ভাব অত্যন্ত উপকারী); চাই, না হলে উঠছি না, না পেলে ছাড়বো না—এভাব মুখে না হয়ে যখন মনের হয় তখন ভগবান্ না ধরা দিয়ে পারেন না। পাপমুক্তির জন্য সাধনা দরকার, একটা বোধে আসা চাই, আবার সাধনার উপদেশও চাই। আর দুয়ের সমাবেশে যখন সাধন চলে, তখন সিদ্ধি করায়ত্ত হয়।\"\nএই দুটি খণ্ডের মধ্যেই নিহিত রয়েছে মহর্ষি নগেন্দ্রনাথের জীবন এবং তাঁর নির্দেশিত যোগ ভক্তি মার্গের পথ রেখা।\nভক্তদের অনুভবে সিদ্ধযোগী ভাদুড়ি মহাশয় - মহর্ষি নগেন্দ্রনাথ হলেন হরিহর (দেবতা)-এর অবতার। তাঁদের চোখে নগেন্দ্রনাথ ছিলেন - বহিরঙ্গে শিব, অন্তরঙ্গে বিষ্ণু। মহর্ষি নগেন্দ্রনাথকে যোগশিক্ষা প্রদান করেছিলেন স্বয়ং নারায়ণ :\n\n\"লঘিমা সিদ্ধ যোগী মহর্ষি নগেন্দ্রনাথ বলছেন নারায়ণ তাঁকে যোগের গুরু হিসেবে দর্শন দেন। তিনি নিয়ত শঙ্খ, চক্র, গদাপদ্মাধারী শ্রীহরির দর্শন পেতেন, কথোপকথনও হতো।\"\nঅবশ্য তাঁর মানব গুরুও ছিলেন। তিনি লাহিড়ী মহাশয় অর্থাৎ শ্যামাচরণ লাহিড়ী।\nকিন্তু নিজে সিদ্ধ যোগী হলেও মহর্ষি নগেন্দ্রনাথ নির্দেশ করে গিয়েছেন ভক্তি মার্গ :\n\n\"In Maharshi Nagendranath's life and teachings we find a synthesis of Karma-yoga, Jnana-Yoga, Dhyana-yoga and Bhakti-yoga. But, as we have said, he always affirmed that Bhakti-yoga or the path of devotion is the easiest and safest way to attain God. In his later years he used to say that nothing can be achieved without the Grace of God.\"\nএই ভক্তি মার্গের সূত্র ধরেই মহর্ষি শেষ পর্যন্ত প্রতিষ্ঠা করেছেন শ্রীহরিকে। এই শ্রীহরিই তাঁর কাছে পুরুষোত্তম। এ গ্রন্থের উপদেশ সেই পুরুষোত্তমেরই বন্দনা :\n\n\"তুমি যদি একান্তভাবে নামাশ্রয় করতে পার, তোমার বাহিরের কুটীরে পৃথিবীর ধনৈশ্বর্যশালী মত্ত মানবের আগমন না হতে পারে কিন্তু তোমার হৃদয়গহ্বর সর্বৈশ্বর্যশালী ভগবানের আসন হবে। হৃদয়ে অন্য ধনের স্থান না দিয়ে ভক্তিধন জমা কর, সে ধনের আকর্ষণে দেবের দেব শ্রীহরি আকৃষ্ট হবেন। তুমি সংসারের নামের কাঙ্গাল,—যশখ্যাতির কাঙ্গাল না হয়ে ভগবানের নামের কাঙ্গাল হও, নামধন পরম যতনে হৃদয়ে রক্ষা কর, তুমি ভক্তিভরে সেই নামের ভিখারী হও, নামই সংসারপথে পরম সম্বল। বল, হরি হে, আমরা তোমার নামের ভিখারী, তোমার নাম-ধন দাও, পথে সম্বল করি।\"\n\n\n== প্রতিক্রিয়া ==\n'শ্রীশ্রীনগেন্দ্র-উপদেশামৃত' গ্রন্থটি প্রসঙ্গে নাট্যকার মন্মথ রায় বলেছিলেন :\n\n“...আজ যখন আমাদের জাতীয় সমাজ জীবন বিজাতীয় আদর্শে বিভ্রান্ত অথবা আদর্শহীনতায় পথভ্রষ্ট, তখন মহর্ষি শ্রীশ্রীনগেন্দ্রনাথের উপদেশামৃত আশ্চর্যভাবে আমাদের পথের আলোরূপে বিরাজ করছে।...‘শ্রীশ্রীরামকৃষ্ণ-কথামৃত’- এর মতো ‘শ্রীশ্রীনগেন্দ্র- উপদেশামৃত'ও ঘরে ঘরে বিরাজ করবে এ আমার দৃঢ় বিশ্বাস।”\nএই গ্রন্থটির গুরুত্ব নির্দেশ করতে গিয়ে প্রখ্যাত সাহিত্য সমালোচক ড. সুকুমার সেন লিখেছিলেন :\n\n\"নগেন্দ্রনাথের সঙ্গে সমসাময়িক কোন কোন মহাপুরুষের বেশ ভিন্নতা আছে। নগেন্দ্রনাথ অধ্যাত্মপথে পৌঁছেছিলেন কোন দৈব-অনুগ্রহ, দৈবী অনুভূতি অথবা অলৌকিক সাধন-ভজনের দ্বারা নয়। তিনি শৈশব থেকে ধরেছিলেন যে লেখাপড়ার পথ, সেই পথেই চলে তিনি অধ্যাত্মমার্গে আরূঢ় হতে পেরেছিলেন। তিনি আজীবন শিক্ষকতা ও সমাজসেবা করে গেছেন এবং সেই পথেই—সনাতন শাস্ত্রগ্রন্থ পড়ে ও আলোচনা করে—তিনি আধ্যাত্মিক মহত্ত্ব লাভ করেছিলেন। নগেন্দ্রনাথ সম্বন্ধে, আমার বিবেচনায়, এইটিই হল সবচেয়ে বড় কথা ।\nবইটিতে নগেন্দ্রনাথের জীবনী সম্বন্ধে জ্ঞাতব্য সব কথাই আছে। তাঁর জীবনকথা জানলে পাঠক জীবনে অনেক দিকে উপকার পাবেন। বইটিতে নগেন্দ্রনাথের অনেক সহজ সরল উপদেশ ও বাণী আছে। এগুলি পড়তে শ্রীম-কথিত “শ্রীশ্রীরামকৃষ্ণ-কথামৃত”-এর মতো ভাল লাগবে।\"\n\n\n== তথ্যসূত্র =="}