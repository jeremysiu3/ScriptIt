{"pageid": 1478759, "title": "রেজাউল করিম (অধ্যাপক)", "url": "https://bn.wikipedia.org/wiki?curid=1478759", "content": "রেজাউল করিম (জন্ম: ২৫ অক্টোবর ১৯৫৭) একজন বাংলাদেশী অধ্যাপক। তিনি জগন্নাথ বিশ্ববিদ্যালয়ের সমাজকর্ম বিভাগের অবসরপ্রাপ্ত অধ্যাপক এবং বিশ্ববিদ্যালয়টির সপ্তম উপাচার্য। তিনি জগন্নাথ বিশ্ববিদ্যালয়ের শিক্ষকদের মধ্য থেকে ওই বিশ্ববিদ্যালয়ে নিয়োগপ্রাপ্ত প্রথম উপাচার্য।\n\n\n== ব্যক্তিগত জীবন ==\nরেজাউল ১৯৫৭ সালের ২৫ অক্টোবর সাতক্ষীরা জেলার কালিগঞ্জ উপজেলার চাঁচাই গ্রামের জন্মগ্রহণ করেন। ব্যক্তিগত জীবনে তিনি দুই কন্যা সন্তানের জনক।\n\n\n== শিক্ষাজীবন ==\nতিনি ঢাকা বিশ্ববিদ্যালয় থেকে সমাজকল্যাণ বিষয়ে স্নাতক ও স্নাতকোত্তর ডিগ্রি লাভ করেন এবং জাপানের সুকুবা বিশ্ববিদ্যালয় থেকে স্নাতকোত্তর ও পিএইচডি ডিগ্রি অর্জন করেন।\n\n\n== কর্মজীবন ==\nরেজাউল করিম জগন্নাথ বিশ্ববিদ্যালয়ের সমাজকর্ম বিভাগের অবসরপ্রাপ্ত অধ্যাপক। তিনি ১৯৮৬ থেকে ২০০৬ সাল পর্যন্ত রাজশাহী বিশ্ববিদ্যালয়ে সমাজকর্ম বিভাগে অধ্যাপনায় নিয়োজিত ছিলেন। এসময় তিনি সমাজকর্ম বিভাগের সভাপতি ও সামাজিক বিজ্ঞান অনুষদের ডিন হিসেবে দায়িত্ব পালন করেন। পরবর্তীকালে তিনি খুলনা বিশ্ববিদ্যালয়ে যোগ দেন এবং ২০০৬ থেকে ২০০৮ সাল পর্যন্ত সামাজিক বিজ্ঞান ডিসিপ্লিনে অধ্যাপনা করেন। এসময় তিনি সামাজিক বিজ্ঞান স্কুলের ডিন হিসেবে দায়িত্বরত ছিলেন। তিনি ২০০৮ সালে জগন্নাথ বিশ্ববিদ্যালয়ে অধ্যাপনা শুরু করেন। তিনি সমাজকর্ম বিভাগের সভাপতি ও সামাজিক বিজ্ঞান অনুষদের ডিন হিসেবে দায়িত্ব পালন করেন। জগন্নাথ বিশ্ববিদ্যালয়ের বিভিন্ন নিয়ম-কানুন তৈরিতে তার অবদান রয়েছে।\n২০২৪ সালের ১৮ সেপ্টেম্বর তিনি জগন্নাথ বিশ্ববিদ্যালয়ের উপাচার্য পদে নিয়োগ লাভ করেন এবং ১৯ সেপ্টেম্বর আনুষ্ঠানিকভাবে সপ্তম উপাচার্য হিসেবে দায়িত্ব গ্রহণ করেন। তিনি জগন্নাথ বিশ্ববিদ্যালয়ের শিক্ষকদের মধ্য থেকে ওই বিশ্ববিদ্যালয়ে নিয়োগ পাওয়া প্রথম উপাচার্য।\n\n\n== প্রকাশনা ==\nজাতীয় ও আন্তর্জাতিক জার্নালে তার ৫২টি গবেষণা প্রবন্ধ ও প্রতিবেদন প্রকাশিত হয়েছে। এছাড়া তিনি ৪০টির বেশি গবেষণা প্রকল্প সম্পন্ন করেছেন।\n\n\n== তথ্যসূত্র =="}