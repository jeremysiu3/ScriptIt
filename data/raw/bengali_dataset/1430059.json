{"pageid": 1430059, "title": "লিস লন্ডন", "url": "https://bn.wikipedia.org/wiki?curid=1430059", "content": "লিস লন্ডন (১৫ ফেব্রুয়ারি ১৯১৬ - ৩১ মার্চ ২০১২) একজন ফরাসি কমিউনিস্ট রাজনীতিবিদ এবং সক্রিয়তাবাদী ছিলেন। স্পেনের গৃহযুদ্ধের সময় তিনি আন্তর্জাতিক ব্রিগেডে অংশগ্রহণ করেন। দ্বিতীয় বিশ্বযুদ্ধের সময় ফরাসি প্রতিরোধেও তিনি সক্রিয়ভাবে অংশ নেন। \nলিস লন্ডনের স্বামী আর্টার লন্ডনও ছিলেন একজন কমিউনিস্ট রাজনীতিবিদ। ১৯৫১ সালের জানুয়ারিতে আর্টার আন্তর্জাতিক ব্রিগেডের প্রাক্তন সদস্যদের উপর পরিচালিত একটি শুদ্ধি অভিযানে গ্রেফতার হন। আর্টারকে গুপ্তচরবৃত্তির অভিযোগে অভিযুক্ত করে তাকে হাঙ্গেরিতে বন্দী করা হয়। ১৯৫২ সালের নভেম্বরে আর্টার এবং কমিউনিস্ট পার্টির প্রাক্তন সেক্রেটারি-জেনারেল রুডলফ স্লানস্কিসহ আরও ১৩ জন আসামীকে বিচারের মুখোমুখি হতে হয়। এই বিচারে লিসের স্বামী আর্টারের যাবজ্জীবন কারাদণ্ড হয়। যদিও তিনি ১৯৫৬ সালে মুক্তি লাভ করেন এবং পরে পুনর্বাসিত হন। আর্টারের কারাবাসের পর থেকেই লিস লন্ডন স্ট্যালিন এবং স্ট্যালিনবাদের কঠোর সমালোচক হয়ে ওঠেন।\n\n\n== জীবনী ==\nলিস লন্ডনের পুরো নাম এলিজাবেথ জিন রিকল। এলিজাবেথের ডাকনাম হলো লিস। তবে তিনি লিস নামেই বেশি পরিচিত ছিলেন। ১৯১৬ সালর ১৫ ফেব্রুয়ারি তিনি ফ্রান্সের মন্টসেউ-লেস-মাইনসে জন্মগ্রহণ করেন। তার পিতামাতা স্পেন থেকে ফ্রান্সে চলে এসেছিলেন। কিশোরী বয়সেই লিস ফরাসি কমিউনিস্ট পার্টির সদস্য হন। তিনি সোভিয়েত ইউনিয়নের মস্কোতে চলে আসেন। এখানেই আর্টার লন্ডনের সঙ্গে তার প্রথম সাক্ষাৎ হয়। পরে তিনি আর্টার লন্ডনকে বিয়ে করেন। বিয়ের পরে এই দম্পতি স্পেনে চলে আসেন। ১৯৩৬ সালে স্পেনে গৃহযুদ্ধ শুরু হলে তারা আন্তর্জাতিক ব্রিগেডে যোগ দেন। ২০১১ সালে স্পেনের মাদ্রিদের একটি স্পেনীয় ভাষার দৈনিক পত্রিকা এল পাইসের সাথে একটি সাক্ষাৎকারে তিনি বলেছিলেন যে, আন্তর্জাতিক ব্রিগেডে তার যোগদানকে তিনি তার জীবনের \"সেরা মুহূর্ত\" হিসাবে মনে করেন। তিনি বলেছিলেন যে, স্পেনের জনগণ সর্বদা তার স্মৃতিতে রয়েছে। তিনি সবসময় ব্রিগেডের কথা স্মরণ করেন। আর স্মরণ করেন তার পুরানো বন্ধুদের কথা, তাদের নিয়ে স্বপ্ন দেখার কথা। স্পেন তাদের কাছে একটি আদর্শ ছিল, তাদের সবচেয়ে প্রিয় আদর্শ।\n১৯৩৯সালে স্পেনের গৃহযুদ্ধের সমাপ্তির পর লিস এবং আর্টার প্যারিসে চলে আসেন। ১৯৪০ সালে নাৎসি জার্মানি ফ্রান্স আক্রমণ করার পর  ফ্রান্সের দখল নেয়। ঐসময় দুজনেই ফরাসি প্রতিরোধে যোগ দেন। ১৯৪২ সালে লিসকে গ্রেপ্তার করা হয় এবং রাভেনসব্রুক কনসেনট্রেশন ক্যাম্পে পাঠানো হয়। এই ক্যাম্পে তাকে যুদ্ধের বাকি দিনগুলিতেও বন্দী করে রাখা হয়। ১৯৪৪ সালে তাকে ফরাসি-আর্মেনিয়ান কমিউনিস্ট লুইস আসলানিয়ানের সাথে রাখা হয়। লিসের সাথে লুইসের নিবিড় বন্ধুত্ব গড়ে ওঠে।\nদ্বিতীয় বিশ্বযুদ্ধের পর লিস তার স্বামীর সাথে চেকোস্লোভাকিয়ায় চলে আসেন। সেখানে আর্টার নতুন কমিউনিস্ট চেকোস্লোভাকীয় সরকারে উপ-পররাষ্ট্রমন্ত্রী হিসেবে যোগ দেন। পরে আর্টারকে গুপ্তচরবৃত্তির অভিযোগে অভিযুক্ত করে তাকে হাঙ্গেরিতে বন্দী করা হয়। ১৯৫২ সালে স্লানস্কি বিচারের সময় তাকে যাবজ্জীবন কারাদণ্ড দেওয়া হয়স্টালিনের মৃত্যুর পর ১৯৫৬ সালে আর্টার মুক্তি পান। লিস তার স্বামীর সঙ্গে প্যারিসে ফিরে আসেন। ১৯৬৮ সালে লিস এবং তার স্বামী আর্টার আদালতের বিচার সম্পর্কে L'Aveu নামে একটি নাটকের বই লেখেন। এই বইটি পরে ইংরেজিতে দ্য কনফেশন নামে প্রকাশিত হয়। এই বইটি নিয়ে ১৯৭০ সালে কোস্টা-গাভরাস নামে একটি চলচ্চিত্রও তৈরি করা হয়। আর্টার লন্ডন ১৯৮৬ সালে মারা যান। পরবর্তিকালে লিস একজন লেখিকা হয়ে ওঠেন। ১৯৫০ এর দশকে তার স্বামীর নানান অভিজ্ঞতা লিসের রচনার বিষয়বস্তু হয়ে ওঠে। তার উল্লেখযোগ্য বইগুলি হলো, দ্য কনফেশন (১৯৭০), লাভ, হেট এবং প্রোপাগান্ডা: দ্য কোল্ড ওয়ার (২০১১) এবং এ ট্রায়াল ইন প্রাগ (২০০০) প্রভৃতি।\n২০১১ সালে স্পেনের মাদ্রিদের স্পেনীয় ভাষার দৈনিক পত্রিকা এল পাইসের ঐ সাক্ষাৎকারে তিনি বলেছিলেন যে, তিনি তার সদস্যপদ কার্ড ছিঁড়ে ফেলেছেন। শুধু তাই নয় তিনি ফরাসি কমিউনিস্ট পার্টিও ছেড়ে দিয়েছেন। যদিও তিনি কমিউনিজমের সমর্থক ছিলেন। \n২০১২ সালের ৩১ মার্চ ৯৬ বছর বয়সে এই কমিউনিস্ট রাজনীতিবিদ প্যারিসে প্রয়াত হন। আইভরি-সুর-সেইনের আইভরি সমধিক্ষেত্রে তার স্বামীর পাশে তাকে সমাহিত করা হয়।\n\n\n== তথ্যসূত্র =="}