{"pageid": 1135831, "title": "আল-মাহমুদিয়া মসজিদ", "url": "https://bn.wikipedia.org/wiki?curid=1135831", "content": "আল-মাহমুদিয়া মসজিদ (আরবি: مسجد المحمودية) মিশরের কায়রো শহরের একটি ঐতিহাসিক মসজিদ। এটি কায়রোর সিটাডেলের সালাহ আল-দিন স্কয়ারের বাব আল-আজাব গেটের সামনে অবস্থিত। এর পূর্বে রয়েছে সুলতান হাসান মসজিদ ও আর রিফায়ী মসজিদ।\n\n\n== বর্ণনা ==\nউসমানীয় যুগে ১৫৬৭ সালে মাহমুদ পাশার প্রশাসনের সময় মসজিদটি তৈরি করা হয়। তার নামানুসারে মসজিদটির নামকরণ করা হয়েছে, পরবর্তীতে তাকে মসজিদের পাশেই সমাহিত করা হয়। মসজিদটি মাহমুদ পাশার সমাধির সাথে সংযুক্ত যেখানে মিহরাবের দেওয়ালের দরজা দিয়ে প্রবেশ করা যায়। মিশরীয় জনগণের ওপর নিপীড়নের অভিযোগে মাহমুদ পাশাকে মসজিদের কাছে গুলি করে হত্যা করা হয়।\nমসজিদের নকশা তার স্থাপত্য শৈলীতে অনন্য, মূল ভবনের জন্য মামলুক ঐতিহ্য এবং মিনারের জন্য আংশিকভাবে উসমানীয় স্থাপত্য রীতি অনুসরণ করা হয়েছে। মিনারটি একটি আংটি দিয়ে সজ্জিত, যার উপরে মুকারনা ও শঙ্কু আকৃতির একটি স্মারকস্তম্ভ রয়েছে। এটিকে একই এলাকার অন্যান্য মসজিদগুলির চেয়ে ছোট বলে মনে করা হয়, এবং এটি আংশিকভাবে পাথরের স্তূপের উপরে নির্মিত হয়েছিল যার কারণে মসজিদটিতে সিঁড়ি বেয়ে উঠতে হয়। মসজিদটির চারটি দিক রয়েছে এবং এর মধ্যে দুটিতে প্রবেশ দ্বার রয়েছে। গেটগুলি প্লাস্টার এবং মেরুন কাচের কাজ দিয়ে ভরা জানালাগুলির দুটি লাইন দিয়ে সজ্জিত করা হয়েছে, জানালার উপরে মুকার্নাগুলির মুখ ব্যালকনির দিকে ঘুরানো রয়েছে।\n\n\n== মসজিদের অবস্থা ==\n১৯৪০ সালে প্রথম ফারুক মসজিদটি পুনঃনির্মাণ করেন। পুনঃনির্মাণে ভল্টগুলিকে শক্তিশালী করা সহ সিলিং ঠিক করা হয়।\n২০১৫ সালে, প্রত্নতত্ত্ব মন্ত্রণালয় রিপোর্ট করেছিল যে মসজিদের মিনারটি মেরামত না করা গেলে এটি যে কোনও মুহূর্তে ভেঙে পড়ার ঝুঁকিতে রয়েছে। ইউম ৭ পত্রিকার প্রকাশিত ছবিতে মিনারের পেছনের দেয়ালে ফাটল দেখা গেছে।\n\n\n== আরও দেখুন ==\nমসজিদের তালিকা\nআফ্রিকার মসজিদের তালিকা\nমিশরের মসজিদের তালিকা\n\n\n== তথ্যসূত্র =="}