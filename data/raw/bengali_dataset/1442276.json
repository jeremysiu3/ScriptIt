{"pageid": 1442276, "title": "২০২৪-এ বিশ্ববিদ্যালয় ক্যাম্পাসে ফিলিস্তিনপন্থী বিক্ষোভ", "url": "https://bn.wikipedia.org/wiki?curid=1442276", "content": "ইসরাইল-হামাস যুদ্ধের প্রতিবাদের অংশ হিসেবে, ২০২৪ সালের ১৭ এপ্রিল মার্কিন যুক্তরাষ্ট্রে বিশ্ববিদ্যালয় ক্যাম্পাসে ফিলিস্তিনপন্থী বিক্ষোভ শুরু হয় এবং ক্রমান্বয়ে বিশ্বব্যাপী ছড়িয়ে পড়ে। এটি জায়নবাদ বিরোধী গোষ্ঠীর নেতৃত্বে কলাম্বিয়া ইউনিভার্সিটি ক্যাম্পাস দখলকে কেন্দ্র করে গণগ্রেফতারের পর শুরু হয়, যেখানে বিক্ষোভকারীরা ফিলিস্তিনিদের গণহত্যার অভিযোগে বিশ্ববিদ্যালয়টিকে ইসরায়েলে বিনিয়োগ বিচ্ছিন্ন করার দাবি করেছিল।   ১ মে পর্যন্ত, ৩০ টিরও বেশি মার্কিন ক্যাম্পাসে ১,৪০০ জনেরও বেশি বিক্ষোভকারীকে গ্রেপ্তার করা হয়েছে।    বিশ্ববিদ্যালয়গুলো বেশ কয়েকজন শিক্ষার্থীকে বহিষ্কারও করেছে।   বিক্ষোভের বিভিন্ন দাবির মধ্যে রয়েছে ইসরায়েল এবং এর সহযোগী সংস্থাগুলির সাথে আর্থিক সম্পর্ক ছিন্ন করা, আর্থিক সম্পর্কের স্বচ্ছতা,  এবং আটককৃত বিক্ষোভকারীদের মুক্তি দেওয়া। \n২২ এপ্রিল বিক্ষোভ ছড়িয়ে পড়ে, যখন পূর্ব উপকূলের বিভিন্ন বিশ্ববিদ্যালয়ের শিক্ষার্থীরা ক্যাম্পাস দখল করা শুরু করে, সেইসাথে নিউ ইয়র্কে ও ইয়েলে ব্যাপক গ্রেপ্তারের সম্মুখীন হয়। এর মধ্যে নিউ ইয়র্ক বিশ্ববিদ্যালয়, ইয়েল বিশ্ববিদ্যালয়, এমারসন কলেজ, ম্যাসাচুসেটস ইনস্টিটিউট অফ টেকনোলজি (এমআইটি) এবং টাফ্টস ইউনিভার্সিটি অন্তর্ভুক্ত।  পরের দিনগুলিতে ৪০ টিরও বেশি ক্যাম্পাসে প্রতিবাদ শিবির স্থাপনের মধ্য দিয়ে মার্কিন যুক্তরাষ্ট্র জুড়ে বিক্ষোভ দেখা দেয়।  ২৫ এপ্রিল, এমারসন কলেজ, ইউনিভার্সিটি অফ সাউদার্ন ক্যালিফোর্নিয়া ও টেক্সাস ইউনিভার্সিটিতে গণগ্রেফতার করা হয়,  প্রতিবাদ ইউরোপ, অস্ট্রেলিয়া এবং কানাডায় ছড়িয়ে পড়ে। ২৭ এপ্রিল অব্যাহত দমনের অংশ হিসেবে ওয়াশিংটন, উত্তর-পূর্ব, অ্যারিজোনা স্টেট ও ইন্ডিয়ানা বিশ্ববিদ্যালয়ে প্রায় ২৭৫ জনকে গ্রেপ্তার করা হয়।   এমরি ইউনিভার্সিটিতে আটককৃতদের মধ্যে বেশ কয়েকজন অধ্যাপক ছিলেন,  এবং ওয়াশিংটন ইউনিভার্সিটি ইন সেন্ট লুইসে বিশ্ববিদ্যালয়ের কর্মচারীদের গ্রেপ্তার করা হয়েছিল।  ২৮ এপ্রিল, এমআইটি, পেনসিলভানিয়া বিশ্ববিদ্যালয় এবং ক্যালিফোর্নিয়া বিশ্ববিদ্যালয়, লস এঞ্জেলেস (ইউসিএলএ) এ পাল্টা প্রতিবাদ অনুষ্ঠিত হয়।  ৩০ এপ্রিল, নিউইয়র্কের কলাম্বিয়া বিশ্ববিদ্যালয় এবং সিটি কলেজে প্রায় ৩০০ জন বিক্ষোভকারীকে গ্রেপ্তার করা হয়েছিল। \nক্যাম্পাস দখলের ফলে কলম্বিয়া বিশ্ববিদ্যালয় ও ক্যাল পলি হামবোল্ট সেমিস্টারের বাকি অংশে জন্য কাজ বন্ধ করা;   ক্যালিফোর্নিয়া, জর্জিয়া ও টেক্সাসের ফ্যাকাল্টি সদস্যদের দ্বারা সূচিত অনাস্থা ভোট;  এবং ইসরায়েলের সাথে সম্পর্কের কারণে বোয়িং এর সাথে পোর্টল্যান্ড স্টেট ইউনিভার্সিটির আর্থিক সম্পর্ক ছিন্ন করার মতো ঘটনা ঘটেছে।  ২০০ টিরও বেশি দল বিক্ষোভের প্রতি সমর্থন প্রকাশ করেছে,  সেইসাথে ইহুদি মার্কিন সিনেটর বার্নি স্যান্ডার্স এবং কংগ্রেসের একাধিক প্রগতিশীল সদস্যও বিক্ষোভকারীদের সমর্থন দিয়েছেন।  বিক্ষোভের সমালোচনা করেছেন প্রেসিডেন্ট জো বাইডেন;  মার্কিন গভর্নর রন ডিস্যান্টিস  ও গ্রেগ অ্যাবট;   এবং ইসরায়েলের প্রধানমন্ত্রী বেঞ্জামিন নেতানিয়াহু  —যারা সবাই তাদেরকে ইহুদি বিদ্বেষী বলে অভিহিত করেছেন, যদিও ইহুদি ছাত্র বিক্ষোভকারীরা জোর দিয়েছিল যে তারা ইহুদি-বিদ্বেষী নন।  বিক্ষোভে পুলিশের প্রতিক্রিয়াও মার্কিন প্রতিনিধি আলেকজান্দ্রিয়া ওকাসিও-কর্টেজ ও টেক্সাসের ডেমোক্র্যাটদের দ্বারা সমালোচিত হয়েছে।  \n\n\n== তথ্যসূত্র =="}