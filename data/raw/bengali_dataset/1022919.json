{"pageid": 1022919, "title": "পেরুঙ্গলতুর", "url": "https://bn.wikipedia.org/wiki?curid=1022919", "content": "পেরুঙ্গলতুর দক্ষিণ ভারতের তামিলনাড়ু রাজ্যে অবস্থিত চেঙ্গলপট্টু জেলায় চেন্নাই শহরের উপকণ্ঠে অবস্থিত একটি জনবসতিপূর্ণ শহর। চেন্নাই মহানগরের দক্ষিণ প্রান্তে অবস্থিত একটি পুরনিগম৷ এই অঞ্চলটিতে রয়েছে চেন্নাই শহরতলি রেলওয়ের পেরুঙ্গলতুর রেলওয়ে স্টেশন৷ এখানে রয়েছে আটটশ বছর পুরাতন শিবমন্দির৷ কামাক্ষী আম্মান মন্দির ও আঁধি করণীশ্বর মন্দির অন্যতম পর্যটন স্থল৷ ২০০১ খ্রিস্টাব্দে পেরুঙ্গলতুরের জনসংখ্যা ছিল ১৯,৩৪৩ জন৷\n\n\n== জনসংখ্যার উপাত্ত ==\n\n২০১১ খ্রিটাব্দে ভারতের জনগণনা অনুযায়ী পেরুঙ্গলতুরের মোট জনসংখ্যা ৩৭,৩৪২ জন, যেখানে ১৮,৭৯৪ জন পুরুষ ও ১৮,৫৪৮ জন নারী৷ অর্থাৎ প্রতিহাজার পুরুষে ৯৮৭ জন নারীর বাস৷ মোট পরিবার সংখ্যা ৯,৫৮৪ টি৷ ছয় বছর অনূর্ধ্ব শিশু সংখ্যা ৪,০৩৭, যা মোট জনসংখ্যার ১০.৮১ শতাংশ৷ পেরুঙ্গলতুরের মোট সাক্ষরতার হার ৯১.৩৬ শতাংশ, যেখানে পুরুষ সাক্ষরতার হার ৯৫.২৪ শতাংশ ও নারী সাক্ষরতার হার ৮৭.৪৩ শতাংশ৷\n\n\n== অবস্থান ==\n৩২ নং জাতীয় সড়কের ওপর তাম্বরম ও বণ্ডলুরের মাঝে রয়েছে পেরুঙ্গলতুর৷ পেরুঙ্গলতুর ও পীর্কনকরনাই হলো পরিকাঠামো ও উৎসগত দুটি যুগ্মশহর৷ সড়ক ও রেলপথে পেরুঙ্গলতুর সহজগম্য৷\n\n\n== যোগাযোগ ==\nগিণ্ডি, মারাইমালাইনগর, পটপ্পাই, ওরগড়ম এবং শ্রীপেরুম্বুদুরের মতো শিল্পসমৃদ্ধ অঞ্চলগুলি সড়ক ও রেলপথে যুক্ত৷ বণ্ডলুরগামী সমস্ত এমটিসি বাস পেরুঙ্গলতুর টপকে যায়৷ পেরুঙ্গলতুর রেলওয়ে স্টেশন চেন্নাই সেন্ট্রাল রেলওয়ে স্টেশন থেকে ৩০ কিলোমিটার দূরে অবস্থিত৷ দক্ষিণ রেল ইদানীং নবীকরণ, স্টেশন বিস্তৃতকরণ ও বিভিন্ন পরিষেবা উন্নতিকরণে পরিকর হয়েছে৷\n\n\n== হ্রদ ==\nপেরুঙ্গলতুর হ্রদ ৫৫ একর ক্ষেত্রফল জুড়ে বিস্তৃত৷ এই হ্রদের নাম থেকেই শহরের নামটি এসেছে, যার অর্থ পুষ্করিণী অবস্থিত এমন স্থান৷ শব্দ বিশ্লেষণ করলে পেরুম, কুলম ও ঊর শব্দ তিনটি পাওয়া যায়৷\n\n\n== তথ্যসূত্র =="}