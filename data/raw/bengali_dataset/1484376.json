{"pageid": 1484376, "title": "মোবাশ্বের মোনেম", "url": "https://bn.wikipedia.org/wiki?curid=1484376", "content": "মোবাশ্বের মোনেম একজন বাংলাদেশী লোক প্রশাসন বিশেষজ্ঞ। তিনি ঢাকা বিশ্ববিদ্যালয়ের লোক প্রশাসন বিভাগের অধ্যাপক এবং বাংলাদেশ সরকারি কর্ম কমিশনের বর্তমান চেয়ারম্যান।\n\n\n== শিক্ষাজীবন ==\nমোবাশ্বের ঢাকা বিশ্ববিদ্যালয়ের লোক প্রশাসন বিভাগ থেকে ১৯৮৬ সালে স্নাতক ডিগ্রি সম্পন্ন করেন। তিনি বেলজিয়ামের এন্টওয়ার্প বিশ্ববিদ্যালয় থেকে ১৯৯১ সালে ডেভেলপমেন্ট পলিসিতে পোস্ট গ্রাজুয়েট ডিপ্লোমা এবং ১৯৯২ সালে লোক প্রশাসন ও ব্যবস্থাপনা বিষয়ে স্নাতকোত্তর ডিগ্রি লাভ করেন। ১৯৯৯ সালে তিনি যুক্তরাজ্যের লন্ডন বিশ্ববিদ্যালয় থেকে পাবলিক ম্যানেজমেন্ট বিষয়ে পিএইচডি ডিগ্রি অর্জন করেন। এছাড়া তিনি যুক্তরাজ্যের সাসেক্স বিশ্ববিদ্যালয় ও জার্মানির হাইডেলবার্গ বিশ্ববিদ্যালয়ে পোস্ট ডক্টরাল গবেষণা করেছেন।\n\n\n== কর্মজীবন ==\nমোবাশ্বের মোনেম ঢাকা বিশ্ববিদ্যালয়ের লোক প্রশাসন বিভাগের অধ্যাপক। তিনি দক্ষিণ কোরিয়ার কোরিয়া বিশ্ববিদ্যালয়ের লোক প্রশাসন বিভাগে পাবলিক ম্যানেজমেন্ট ও পলিসি বিষয়ে ভিজিটিং প্রফেসর হিসেবেও অধ্যাপনা করেছেন। তিনি সুশাসন, পাবলিক সেক্টরে উদ্ভাবন এবং তুলনামূলক পাবলিক পলিসি নিয়ে গবেষণা করেন। বিভিন্ন আন্তর্জাতিক সংস্থার পরামর্শক হিসেবে তিনি কাজ করেছেন এবং বাংলাদেশে সরকারি খাত ব্যবস্থাপনাসহ বিভিন্ন ক্ষেত্রে গুরুত্বপূর্ণ ভূমিকা পালন করেছেন। বিভিন্ন আন্তর্জাতিক জার্নালে তার বহু গবেষণা প্রবন্ধ প্রকাশিত হয়েছে। এছাড়া তিনি দুইটি বইও রচনা করেছেন। তিনি ২০২৪ সালের ৯ অক্টোবর বাংলাদেশ সরকারি কর্ম কমিশনের চেয়ারম্যান হিসেবে নিয়োগ লাভ করেন এবং ১৫ অক্টোবর আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}