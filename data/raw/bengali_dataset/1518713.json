{"pageid": 1518713, "title": "লিডস বিপ্লবী নারীবাদী দল", "url": "https://bn.wikipedia.org/wiki?curid=1518713", "content": "লিডস বিপ্লবী নারীবাদী দল (লিডস রেভোলিউশনারি ফেমিনিস্ট গ্রুপ) ছিল ১৯৭০ এবং ১৯৮০ -এর দশকে যুক্তরাজ্যে সক্রিয় একটি নারীবাদী সংগঠন। যদিও যুক্তরাজ্যে বেশ কয়েকটি সমসাময়িক বিপ্লবী নারীবাদী সংগঠন ছিল, লিডস গ্রুপটি 'আন্তর্জাতিকভাবে তাৎপর্যপূর্ণ' ছিল। এই দলটিকে প্রধানত দুটি কারণে স্মরণ করা হয়। প্রথমটি হল ১৯৭৭ সালের নভেম্বরে যুক্তরাজ্যব্যাপী 'রিক্লেইম দ্য নাইট' মিছিল আয়োজন করা। দ্বিতীয়টি হল পলিটিক্যাল লেসবিয়ানিজম: দ্য কেস এগেইনস্ট হেটারোসেক্সুয়ালিটি নামক পুস্তিকাটির প্রকাশনা, যেটি রাজনৈতিক স্ত্রী-সমকামিতার পক্ষে ছিল। ব্রিটিশ কর্মী শীলা জেফ্রিস এই দলের সাথে ঘনিষ্ঠভাবে জড়িত ছিলেন, অন্যদিকে যুক্তরাজ্যের নারীবাদী জুলি বিণ্ডেল তাঁর নিজের ওপর এই দলের প্রভাবের কথা বলেছেন, এইরকম আরও অনেকে বলেছেন।\nলিডস বিপ্লবী নারীবাদী দল ১৯৭৭ সালে প্রতিষ্ঠিত হয়েছিল, এটি ছিল উদার নারীবাদের আধিপত্যের বিরুদ্ধে ব্যাপক প্রতিক্রিয়ার ফলাফল। এই দলটি কেবল নারীদের জন্য স্থান এবং সংগঠনের গুরুত্বের উপর জোর দিয়েছিল। নারীর ওপর নিপীড়নের মূল ভিত্তি হিসেবে নারীর বিরুদ্ধে পুরুষের সহিংসতা এবং এর হুমকিকে চিহ্নিত করা হয়েছে। লিডস গ্রুপের সাথে গভীরভাবে জড়িত অ্যালিসন গার্থওয়েটের মতে, বিচ্ছিন্নতাবাদকে জীবনধারা বা নিজের মধ্যে একটি লক্ষ্য হিসেবে বিবেচনা করার বিরোধিতার কারণে এই গোষ্ঠীটি অনেক বিচ্ছিন্নতাবাদীদের থেকে আলাদা ছিল।\nএই দলটি ১৯৭৭ সালের ১২ই নভেম্বর রাতে যুক্তরাজ্যের বিভিন্ন শহরে \"রিক্লেইম দ্য নাইট\" মিছিলের আয়োজন করে। জার্মানিতে অনুষ্ঠিত রাত্রি-মিছিল দ্বারা তারা অনুপ্রাণিত হয়েছিল, সেখানকার বার্তা এই ছিল যে নারীদের রাতে নির্ভয়ে হাঁটতে সক্ষম হওয়া উচিত। 'ইয়র্কশায়ার রিপার' হত্যাকাণ্ডে, যেখানে পাঁচ বছরের মধ্যে তেরো জন নারী ও মেয়েকে হত্যা করা হয়েছিল, তার প্রেক্ষাপটে এই মিছিল অনুষ্ঠিত হয়েছিল। নারীবাদীরা কেবল হত্যাকাণ্ডগুলির জন্যই নয়, বরং তাদের প্রতি পুলিশের প্রতিক্রিয়ার জন্যও ক্ষুব্ধ ছিলেন। পুলিশ নারীদের রাতে বাইরে না যাওয়ার পরামর্শ দিয়েছিল। অনেক নারীর কাছেই এটি সমস্যাজনক ছিল, এবং এটিকে ভুক্তভোগীদের দোষারোপ হিসেবেও দেখা হত। যেহেতু বেশিরভাগ হত্যা লিডসের চ্যাপেলটাউন এলাকায় সংঘটিত হয়েছিল, এবং যেহেতু অনেক সংগঠক এই এলাকায় বাস করতেন, তাই লিডস মিছিলটি সেখানেই হয়েছিল। কিছু বর্ণবাদ বিরোধী প্রচারক এর সমালোচনা করেছিলেন। তাঁরা যুক্তি দিয়েছিলেন যে যেহেতু চ্যাপেলটাউন অঞ্চলটি বেশিরভাগ কৃষ্ণাঙ্গ এলাকা, তাই এই পদযাত্রা বাঁধাধরা 'কালো জন্তু'কে আরও শক্তিশালী করার এবং এই এলাকায় অবাঞ্ছিত পুলিশের দৃষ্টি আকর্ষণ করার ঝুঁকি নিয়েছিল। তবে, পুলিশি তৎপরতা বৃদ্ধি আয়োজকদের দাবি ছিল না।\nপলিটিক্যাল লেসবিয়ানিজম: দ্য কেস এগেইনস্ট হেটেরোসেক্সুয়ালিটি নামক পুস্তিকাটিও বিতর্কিত প্রমাণিত হয়েছিল। এই পুস্তিকাটি, ১৯৭৭ সালে প্রদত্ত একটি সম্মেলনের বক্তৃতা থেকে, ১৯৭৯ সালে প্রকাশিত হয়েছিল। এটি ১৯৮১ সালে লাভ ইয়োর এনিমি? দ্য ডিবেট বিটুইন হেটারোসেক্সুয়াল ফেমিনিজম অ্যাণ্ড পলিটিকাল লেসবিয়ানিজম শিরোনামে পুনঃপ্রকাশিত হয়েছিল। পুনঃপ্রকাশনাটিতে বিতর্কের কিছু প্রতিক্রিয়া তুলে ধরা হয়েছিল। পুস্তিকাটির লেখকরা নারীদের সমকামী হওয়া উচিত বলে সমর্থন করেন। এখানে সমকামী বলতে এমন একজন মহিলাকে বোঝানো হয়েছে যিনি বিষমকামী যৌন কার্যকলাপ থেকে বিরত থাকেন, অর্থাৎ তিনি এমন একজন মহিলা নন যিনি অন্য মহিলাদের সাথে ঘুমোন। যুক্তি দেওয়া হয় যে, বিষমকামীতা পরিত্যাগ করা উচিত কারণ বিষমকামী সম্পর্ক হলো নারীদের সামগ্রিকভাবে পদ্ধতিগত নিয়ন্ত্রণে রাখার অন্যতম প্রধান উপায়। যেসব নারী বিষমকামী কার্যকলাপে লিপ্ত হন, তাঁদের 'শত্রুদের সহযোগী' হিসেবে নিন্দা করা হয়। যদিও অনেক মহিলা এই পুস্তিকা দ্বারা প্রভাবিত হয়েছিলেন, তবুও এটি একটি সমালোচনামূলক প্রতিক্রিয়াও জাগিয়ে তুলেছিল। অনেক বিষমকামী নারী তাঁদের শত্রুদের সহযোগী বলায় এবং সমস্ত পুরুষকে নারীর শত্রু হিসেবে চিহ্নিত করায় ক্ষুব্ধ হয়েছিলেন। সমকামী নারীবাদী এবং অন্যান্যরাও যৌনতা একটি পছন্দ এই পরামর্শের বিরোধিতা করেছিলেন।\n\n\n== তথ্যসূত্র ==\n\n\n== বহিঃসংযোগ ==\nলাভ ইয়োর এনিমি? দ্য ডিবেট বিটুইন হেটারোসেক্সুয়াল ফেমিনিজম অ্যাণ্ড পলিটিকাল লেসবিয়ানিজম\nটেমপ্লেট:Lesbian feminismটেমপ্লেট:Radical feminism"}