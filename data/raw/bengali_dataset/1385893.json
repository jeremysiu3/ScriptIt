{"pageid": 1385893, "title": "নেপালি মন্দির", "url": "https://bn.wikipedia.org/wiki?curid=1385893", "content": "নেপালি মন্দির ভারতের পবিত্র শহর বারাণসীর অন্যতম প্রাচীন এবং বিখ্যাত মন্দির। এটি শ্রী সম্রাজেশ্বর পশুপতিনাথ মহাদেব মন্দির নামেও পরিচিত। এছাড়া মন্দিরটি সাধারণ মানুষের কাছে কাঁথাওয়ালা মন্দির (অনু. কাঠের মন্দির) এবং মিনি খাজুরাহো নামেও পরাচিত। এটি ভগবান শিবের উদ্দেশ্যে উৎসর্গীকৃত। ১৯শ শতাব্দীতে নেপালের রাজা এই মন্দিরটি নির্মাণ করেন। মন্দিরটি পোড়ামাটি, পাথর এবং কাঠের সামগ্রী দিয়ে নেপালের কাঠমান্ডুর পশুপতিনাথ মন্দিরের আদলে তৈরি করা হয়েছে। \n\n\n== ইতিহাস ==\n\nনেপালের রাজা রানা বাহাদুর শাহ ১৮০০ থেকে ১৮০৪ সাল পর্যন্ত বারাণসীতে নির্বাসিত হন এবং নিজেকে \"স্বামী নির্গুণন্দ\" উপাধি দেন। নির্বাসনে থাকাকালীন তিনি বারাণসীতে পশুপতিনাথ মন্দিরের আদলে একটি মন্দির তৈরি করার সিদ্ধান্ত নেন। বারাণসীতে তার নির্বাসনবাসের সময় মন্দিরের নির্মাণ কাজ শুরু হয়। মন্দির নির্মাণের কাজ চলার সময় রাজা রানা বাহাদুর শাহ নেপালে ফিরে যান। ১৮০৬ সালের ২৫ এপ্রিল রানা বাহাদুর শাহকে তার সৎ ভাই শের বাহাদুর শাহ ছুরিকাঘাতে হত্যা করেন। রাজা শাহের পুত্র গির্ভান যোদ্ধা বিক্রম শাহ দেব নির্ধারিত সময়সীমার ২০ বছর পরে মন্দির প্রকল্পের কাজ সম্পন্ন করেন। এরপর ১৮৪৩ সালে এই জমিটি কাশীর রাজা রানা বাহাদুর শাহকে হস্তান্তর করে দেন। মন্দির সংলগ্ন এলাকা ললিতা ঘাট এবং একটি ধর্মশালা নেপাল সরকারের অধীন।\n\n\n== নির্মাণ ==\n\nমন্দিরটি টেরাকোটা, পাথর এবং কাঠ দিয়ে তৈরি। এটি সম্পূর্ণ হতে তিন দশক সময় লেগেছে। এটি নির্মাণে যে কাঠ ব্যবহার হয়েছে সেগুলি উইপোকারোধী। এটি নেপালি স্থাপত্যশৈলীতে নির্মিত এবং এর চারপাশে তেঁতুল এবং অশ্বত্থ গাছ রয়েছে। মন্দিরের স্থাপত্যে প্যাগোডা শৈলীর ছাপ রয়েছে। এটিতে খাজুরাহো স্মারকসমূহে প্রদর্শিত ভাস্কর্যগুলির অনুরূপ শিল্পরীতি কাঠে খোদাই করা বিধায় একে \"মিনি খাজুরাহো\"ও বলা হয়।\n\n\n== অবস্থান ==\n\nনেপালি মন্দির বারাণসীর ললিতা ঘাটে অবস্থিত। এটি বারাণসী জংশন রেলওয়ে স্টেশন থেকে ৩.৮ কিলোমিটার দক্ষিণ-পূর্বে এবং মণিকর্ণিকা ঘাট থেকে ১০০ মিটার দক্ষিণ-পশ্চিমে অবস্থিত।\n\n\n== আরো দেখুন ==\n\nপশুপতিনাথ মন্দির\nবারাণসীর হিন্দু মন্দির\n\n\n== তথ্যসূত্র =="}