{"pageid": 1079310, "title": "গণ-নৃশংসতামূলক অপরাধ", "url": "https://bn.wikipedia.org/wiki?curid=1079310", "content": "গণ-নৃশংসতামূলক অপরাধ (ইংরেজি: Mass atrocity crime) পরিভাষাটি দিয়ে পরিকল্পিত গণহত্যা, যুদ্ধাপরাধ ও মানবতাবিরোধী অপরাধ - এই তিনটি আইনগতভাবে সংজ্ঞায়িত আন্তর্জাতিক অপরাধকে একত্রে নির্দেশ করা হয়। আন্তর্জাতিক আইনের অধীনে স্বতন্ত্র অপরাধ হিসেবে স্বীকৃত না হলেও আইন বিশেষজ্ঞ ও মাঠে কর্মরত বেসরকারী সংস্থাসমূহ ব্যাপকভাবে নৃগোষ্ঠীগত উচ্ছেদকেও চতুর্থ গণ-নৃশংসতামূলক অপরাধ হিসেবে গণ্য করেন।\nকেউ কেউ আগ্রাসনমূলক অপরাধকেও গণ-নৃশংসতামূলক অপরাধ হিসেবে গণ্য করেন। এগুলিকে আন্তর্জাতিক অপরাধ আদালতের এখতিয়ারভুক্ত হিসেবে গণ্য করা হয়। তবে সিংহভাগ আইনবেত্তা এটিকে গণ-নৃশংসতামূলক অপরাধ হিসেবে ধরেন না। যদিও আগ্রাসনমূলক অপরাধ আন্তর্জাতিক আইনের গুরুতর লঙ্ঘন এবং প্রায়শই এই অপরাধের ছত্রছায়ায় গণ-নৃশংসতামূলক অপরাধগুলি সংঘটিত হয়, আগ্রাসনমূলক অপরাধ এই কারণে ভিন্ন যে এটি ব্যক্তির বিরুদ্ধে নয়, বরং কোনও রাষ্ট্রের ভূখণ্ড, সার্বভৌমত্ব বা রাজনৈতিক স্বাধীনতার উপরে আক্রমণ।\nযেসব মৌলিক আন্তর্জাতিক আইনগুলিতে গণ-নৃশংসতামূলক অপরাধগুলিকে সংজ্ঞায়িত করা হয়েছে, সেগুলি হল ১৯৪৮ সালের পরিকল্পিত গণহত্যামূলক অপরাধ প্রতিরোধ ও তার শাস্তিপ্রদান সম্পর্কিত সমঝোতা, ১৯৪৯-এর জেনেভা সমঝোতা ও সেটির ১৯৭৭-এর অতিরিক্ত প্রয়োগবিধি, এবং ১৯৯৮ সালের আন্তর্জাতিক অপরাধ আদালতের রোম সংবিধি। আন্তর্জাতিক অপরাধ আদালত, বিশেষ উদ্দেশ্যে গঠিত অপরাধসমূহের সাময়িক বিচারালয় বা ট্রাইবুনালসমূহ, এবং আন্তর্জাতিক ন্যায়বিচার আদালতে ব্যবহৃত আইনের বিজ্ঞান এইসব আইনক্র আরও সুসংজ্ঞায়িত ও বলবৎ করেছে।\n\n\n== তথ্যসূত্র =="}