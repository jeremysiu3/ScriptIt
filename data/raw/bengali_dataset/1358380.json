{"pageid": 1358380, "title": "অমূল্যধন মুখোপাধ্যায়", "url": "https://bn.wikipedia.org/wiki?curid=1358380", "content": "অমূল্যধন মুখোপাধ্যায় (২৫ মে ১৯০২ - ২০ মার্চ ১৯৮৪)  ছিলেন বিশ শতকের বিশিষ্ট অধ্যাপক, গবেষক ও সাহিত্যিক। তিনি বাংলা ও সংস্কৃতের 'ছন্দবিদ'রূপে বিশেষ খ্যাতি অর্জন করেছিলেন।  এবং তাকে বাংলা ছন্দের সূত্রস্রষ্টা আখ্যা দেওয়া যায়। \n\n\n== জন্ম ও প্রারম্ভিক জীবন ==\nঅমূল্যধন মুখোপাধ্যায়ের জন্ম ১৯০২ খ্রিস্টাব্দের ২৫ মে  ব্রিটিশ ভারতের অধুনা পশ্চিমবঙ্গের জলপাইগুড়ি জেলার পাটগ্রামে। অত্যন্ত মেধাবী ও কৃতি ছাত্র ছিলেন তিনি। কলকাতার প্রেসিডেন্সি কলেজ পড়াশোনা করেন। ননকলেজিয়েট ছাত্র হিসাবে কলকাতা বিশ্ববিদ্যালয় থেকে ১৯২৬ খ্রিস্টাব্দে ইংরাজী ভাষা ও সাহিত্যে পদক সহ এম.এ পাশ করেন। ১৯২২ খ্রিস্টাব্দে বি.এ পরীক্ষায় বাংলায় প্রথম স্থান অধিকার করায় কলকাতা বিশ্ববিদ্যালয়ের বঙ্কিমচন্দ্র স্বর্ণপদক লাভ করেন। ১৯৩০ খ্রিস্টাব্দে প্রেমচাঁদ-রায়চাঁদ বৃত্তি লাভের পর Principles of Bengali Prosody গবেষণাপত্র রচনা করেন এবং মোয়াট মেডেল পান। তার গবেষণা পত্র দুটি - 'Rabindranath's Prosody' এবং 'Bengali Prose-verse' কলকাতা বিশ্ববিদ্যালয়ের জার্নালে প্রকাশিত হয় যথাক্রমে ১৯৩৮ এবং ১৯৩৯ খ্রিস্টাব্দে। এই গবেষণাপত্র দুটির প্রতি রবীন্দ্রনাথের দৃষ্টি আকর্ষণ করা হলে প্রথমটির জন্য তিনি লেখেন- \"আমার ছন্দের ভিন্ন ভিন্ন ধারাগুলিকে তুমি যে সূক্ষ্মদৃষ্টির সাহায্যে বিশ্লেষণ করেছ তার অনেকটাই নতুন ঠেকল\" এবং দ্বিতীয়টির জন্য লেখেন- \"তুমি দেখিয়েছ গদ্যকাব্যের মধ্যেও ছন্দের ভাগ আছে, সন্দেহ নেই।\" পরে এই গবেষণাপত্রদুটি Studies in Rabindranath's Prosody and Bengali Prose-verse\" নামে পুস্তকাকারে প্রকাশিত হয়।\n\n\n== কর্মজীবন ==\nস্নাতক হওয়ার পর অমূল্যধন মুখোপাধ্যায় প্রথম দু-বছর এ জি বেঙ্গলে অডিটরপদে কাজ করেন। ননকলেজিয়েট ছাত্র হিসাবে স্নাতকোত্তর ডিগ্রি লাভের পর অধ্যাপনাকে বৃত্তি হিসাবে গ্রহণ করেন। ১৯২৭ খ্রিস্টাব্দ হতে এগারো বৎসর রংপুর কলেজে অধ্যাপনার পর কলকাতায় চলে আসেন। ১৯৩৮ খ্রিস্টাব্দে  আশুতোষ কলেজে যোগ দেন। সহযোগী যোগমায়া দেবী কলেজের ইংরাজী বিভাগের প্রধান অধ্যাপক ও কলকাতা বিশ্ববিদ্যালয়ের স্নাতকোত্তর বিভাগের উপাধ্যায় ছিলেন। ১৯৬৫ খ্রিস্টাব্দে অবসরের পর তিনি  যাদবপুর বিশ্ববিদ্যালয়ের ইংরাজীর অধ্যাপক হিসাবে কাজ করেন ১৯৭০ খ্রিস্টাব্দ পর্যন্ত। ইংরাজী ও বাংলা সাহিত্য, বাংলা ও সংস্কৃত ছন্দ সম্পর্কে গবেষণামূলক নিবন্ধ ও পুস্তক রচনা করেন। বাংলায় তিনি বৈজ্ঞানিক প্রণালীতে ছন্দচর্চা প্রবর্তন করেন এবং তিনি বাংলাছন্দে পূর্ব-পূর্বাহ্ণবাদের আবিষ্কারক। ছোটদের জন্য মজার মজার গল্প লিখেছেন। বড়দের জন্য লেখায় তিনি \"বেতালভট্ট\" ছদ্মনাম ব্যবহার করতেন। সজনীকান্ত দাস সম্পাদিত  শনিবারের চিঠিতে প্রকাশিত হয়েছে কবিতা 'সম্পাদকের চিঠি' (কবিতা), রঙ্গব্যঙ্গ রচনা 'কাব্যের উপেক্ষিতা', 'আমরা ও তোমরা' পূজার ছুটি প্রভৃতি।\n\n\n== রচিত গ্রন্থসমূহ ==\nবাংলা ছন্দের মূলসূত্র (১৯৫৭)\nকবিগুরু\nআধুনিক সাহিত্যজিজ্ঞাসা\nরবীন্দ্রনাথের মানসী\nনবাব কাহিনী (১৯৮০)\nSanskrit Prosody, it's Evolution (1976)\nStudies in Rabindranath's Prosody and Bengali prose-verse (1999)\n\n\n== সম্মাননা ==\nবাংলা সাহিত্যে অবদানের জন্য তিনি ১৯৬৮ খ্রিস্টাব্দে কলকাতা বিশ্ববিদ্যালয়ের 'সরোজিনী বসু স্বর্ণপদক' দ্বারা সম্মানিত হন। ১৯৭৮ খ্রিস্টাব্দে অমূল্যধন মুখোপাধ্যায় কলকাতার  এশিয়াটিক সোসাইটির ফেলো নির্বাচিত হন। এছাড়াও তিনি ভারতের বিশ্ববিদ্যালয় মঞ্জুরি কমিশনের সিনিয়র রিসার্চ ফেলো মনোনীত হয়েছিলেন। \n\n\n== জীবনাবসান ==\nঅধ্যাপক অমূল্যধন মুখোপাধ্যায় ১৯৮৪ খ্রিস্টাব্দের ২০ মার্চ দক্ষিণ কলকাতার বাসভবনে প্রয়াত হন। \n\n\n== তথ্যসূত্র =="}