{"pageid": 1124278, "title": "ক্যারোলিন মওয়াথার মৃত্যু", "url": "https://bn.wikipedia.org/wiki?curid=1124278", "content": "ক্যারোলিন মাওয়াথা ওচিয়েং ছিলেন একজন ৩৭ বছর বয়সী কেনিয়ার মানবাধিকার কর্মী। তিনি ডান্ডোরা সম্প্রদায় কেন্দ্রের প্রতিষ্ঠাতা ছিলেন (এই কেন্দ্রটি ডানডোরায় পুলিশ হত্যার ঘটনা তদন্ত করেছিল এবং নথি তৈরি করেছিল)। ২০১৯ সালের ৬ই ফেব্রুয়ারি তারিখে, তিনি নিখোঁজ হয়ে যান। ১২ই ফেব্রুয়ারি নাইরোবি শহরের মর্গে তাঁর মৃতদেহ পাওয়া গিয়েছিল। সেখানে এই মৃতদেহটি একটি অন্য নামে নিবন্ধিত ছিল। পুলিশ রিপোর্টে প্রমাণিত হয় যে তিনি ৭ই ফেব্রুয়ারি মারা গেছেন। ময়নাতদন্ত পরীক্ষায় জানা যায় যে তিনি রক্তক্ষরণ জনিত কারণে মারা গেছেন। বিপদজনক গর্ভপাতের ফলে তাঁর জরায়ুর পিছনের অংশ ফেটে রক্তপাত হয়েছিল। একটি পুরুষ ভ্রূণের অবশিষ্টাংশ তখনও তাঁর গর্ভে ছিল, যেটির একটি হাত ছিলনা।\n\n\n== মৃত্যু ==\nতাঁর বাবা এবং স্বামী সাংবাদিকদের বলেছিলেন যে তাঁরা পুলিশের বিবৃতি বিশ্বাস করেন না, কারণ তাঁরা জানতেন না যে ক্যারোলিন সন্তান সম্ভবা ছিলেন। দ্য ওয়াশিংটন পোস্টের প্যাট্রিক গাথারা উল্লেখ করেছেন যে, সন্দেহের যথেষ্ট কারণ ছিল, কারণ পুলিশ অতীতে অনেকবার মানবাধিকার রক্ষকদের হত্যাকাণ্ড ধামাচাপা দেওয়ার চেষ্টা করেছে। একটি দ্বিতীয়, স্বাধীন ময়নাতদন্ত মৃত্যুর কারণ নিশ্চিত করেছিল। কেনিয়ার অ্যামনেস্টি ইন্টারন্যাশনাল জানিয়েছিল: \"যদি মওয়াথা রাষ্ট্রের হাতে নিহত না হয়ে থাকেন, তাহলে তাঁকে এমন একটি ব্যবস্থা দ্বারা হত্যা করা হয়েছিল যা নিরাপদ গর্ভপাত পরিষেবা প্রদানে ব্যর্থতার জন্য অপরিণত গর্ভপাত ক্লিনিকগুলির অস্তিত্বের অনুমতি দেয়।\"\n\n\n== মৃত্যুর পরের ঘটনা ==\n২১শে ফেব্রুয়ারি উহুরু পার্কের ফ্রিডম কর্নারে ক্যারোলিনের স্মরণসভা অনুষ্ঠিত হয়। সেখানে প্রধান বিচারপতি উইলি মুতুঙ্গা, রাজনীতিবিদ মার্থা কারুয়া এবং নাইরোবি মহিলা প্রতিনিধি এসথার পাসারিস উপস্থিত ছিলেন। ক্যাথলিক গির্জা গর্ভপাতের বিরোধী ছিল বলে গির্জার পক্ষ থেকে রিকুয়েম পরিষেবা (মৃতের আত্মার উদ্দেশ্যে গির্জায় প্রচলিত বিধিবদ্ধ উপাসনা) প্রত্যাখ্যান করা হয়েছিল। ২৩শে ফেব্রুয়ারি সিয়ায়া কাউন্টির অ্যাসেম্বো বে অঞ্চলে, ক্যারোলিনের পরিবারের বাড়ির কাছে, তাঁর শেষকৃত্য সম্পন্ন হয়েছিল। তিনি তাঁর দুই সন্তান ও স্বামীকে রেখে গেছেন।\nগর্ভপাতের সঙ্গে জড়িত সন্দেহে আটজনকে গ্রেপ্তার করা হয়েছে। যদি মায়ের জীবনের ঝুঁকি না থাকে, তাহলে কেনিয়ায় গর্ভপাত অবৈধ। যে ক্লিনিকে পদ্ধতিটি সম্পাদিত হয়েছিল তাদের সেটি চালানোর অনুমতিপত্র ছিল না।\n\n\n== আরও দেখুন ==\nনিখোঁজ ব্যক্তির সমাধান করা মামলার তালিকা\n\n\n== তথ্যসূত্র =="}