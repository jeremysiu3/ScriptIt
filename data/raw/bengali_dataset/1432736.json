{"pageid": 1432736, "title": "ক্যাথারিন ফ্রাই", "url": "https://bn.wikipedia.org/wiki?curid=1432736", "content": "ক্যাথারিন \"কেট\" প্যারি ফ্রাই ( জন্ম নাম  কলিন্স; ৯ই জানুয়ারি ১৮৭৮ - ১৬ই ফেব্রুয়ারি ১৯৫৯) ছিলেন একজন ব্রিটিশ অভিনেত্রী, একজন আজীবন দিনলিপিকার এবং ভোটাধিকারী।\n\n\n== জীবনী ==\nক্যাথারিন ফ্রাই উত্তর কেনসিংটনে জন্মগ্রহণ করেন। তাঁর বাবা ফ্রেডরিক ফ্রাই ছিলেন একজন ব্যবসায়ী এবং সময়ের সাথে সাথে তিনি একজন সংসদ সদস্য হয়েছিলেন। তাঁর মা ছিলেন জেন কেজিয়া ফ্রাই (জন্ম নাম ক্রসবি)। ক্যাথারিনের জন্ম তাঁর বাবার লেভারেট অ্যাণ্ড ফ্রাই মুদির দোকানের ওপরে। আট বছর বয়সে তিনি দিনলিপি লেখা শুরু করেছিলেন যা তিনি পরবর্তী সত্তর বছর ধরে চালিয়ে গেছেন।\n১৮৯২ সালে তাঁর বাবা সংসদে নির্বাচিত হন এবং সেই সঙ্গে তিনি লেভেরেট অ্যাণ্ড ফ্রাইয়ের একমাত্র মালিক হন। ক্যাথারিন ফ্রাইয়ের বাবার কৃতিত্বগুলি চৌদ্দ বছর বয়সী ক্যাথারিনের ডায়েরিতে লিপিবদ্ধ ছিল। ১৯০২ সালে তিনি শেক্সপীয়রীয় অভিনেতা বেন গ্রীটের অভিনয় একাডেমিতে যোগ দেন, যেখানে তিনি মঞ্চ সম্পর্কে শিখেছিলেন। তিনি গভর্নেসদের দ্বারা প্রশিক্ষিত ছিলেন, কিন্তু পরে উপলব্ধি করেছিলেন যে এটি একটি অপর্যাপ্ত শিক্ষা। তিনি ইংল্যান্ড এবং আয়ারল্যাণ্ড সফরকারী জে এম ব্যারির কোয়ালিটি স্ট্রিট নাটকে কাজ পান। তিনি শিখেছিলেন কিভাবে নিজেকে রক্ষা করতে হয়, কিভাবে ভিড়ের সাথে কথা বলতে হয়। সেইসময় অভিনয় ছিল একটি খারাপ বেতনের পেশা। তবে জন রবার্ট কলিন্সের সাথে তাঁর দেখা হয়েছিল এবং তাঁরা একটি দীর্ঘ অভিনয় জীবন শুরু করেছিলেন।\nক্যাথারিন ফ্রাই লণ্ডন সোসাইটি ফর উইমেনস সাফ্রেজ এবং অভিনেত্রীদের ফ্র্যাঞ্চাইজ লিগে যোগদান করেন। পরের সমিতিটি ভোটাধিকারের কারণগুলিকে সমর্থন ক'রে শিল্পকর্ম এবং পোস্টার সরবরাহ করেছিল, যা স্বেচ্ছাসেবক শিল্পীরা ব্যবহার করেছিলেন। ফ্রাই তাঁর দিনলিপি চালিয়ে যান এবং ১৯১১ সাল পর্যন্ত স্বাচ্ছন্দ্যের জীবনযাপন করেন। সেই বছর তাঁদের পরিবার আর্থিক সমস্যার সম্মুখীন হয়। ১৯১২ সালে তাঁদের বাড়ি এবং এর সমস্ত সামগ্রী নিলাম করা হয়েছিল। ক্যাথারিনের দিনলিপিতে তাঁদের অর্থের অভাবের কারণে যে প্রয়োজনীয় পরিবর্তনগুলি এসেছিল সেগুলি লেখা হয়েছিল। তিনি তাঁদের দুর্ভাগ্যের জন্য তাঁদের বাবাকে দায়ী করেছিলেন। \n১৯১১ সালে ক্যাথারিন ফ্রাই একটি সংগঠক হিসাবে নারীদের ভোটাধিকারের জন্য নতুন সাংবিধানিক সমিতিতে একটি বেতনের চাকরি নেন। তিনি তাঁর দক্ষতা ব্যবহার ক'রে সমিতির পক্ষে নতুন নিয়োগ খুঁজতে দক্ষিণ পূর্ব ইংল্যান্ড সফর করেন। ফ্রাইয়ের ডায়েরিগুলি বিশেষভাবে উপযোগী কারণ তিনি বড় ভোটাধিকার অনুষ্ঠানে যোগ দিতেন। ১৯১২ সালে জর্জ ল্যান্সবারি যখন একটি উপ-নির্বাচন তৈরি করতে সংসদে নিজের আসন থেকে পদত্যাগ করেছিলেন, তখন ক্যাথারিন ফ্রাই তাঁর পক্ষে প্রচার করেছিলেন। জর্জ নিশ্চিত করতে চেয়েছিলেন যে ভোটাররা আসলেই নারীদের ভোট দিতে চান কি না। তিনি ৭০০ ভোটে হেরে যান। ফ্রাইয়ের ডায়েরিতে এমিলি ওয়াইল্ডিং ডেভিসনের অন্ত্যেষ্টিক্রিয়ার একটি রিপোর্ট দেওয়া হয়েছে, যাতে সদৃশ পোশাক এবং বিশেষ অন্ত্যেষ্টিক্রিয়াযাত্রীদের উল্লেখ করা হয়েছে। ডার্বিতে বিক্ষোভের সময় একটি ঘোড়ার দ্বারা পদদলিত হয়ে ডেভিসন মারা যান।\n১৯১৪ সালে ক্যাথারিন ফ্রাই নারীদের ভোটাধিকারের জন্য নতুন সাংবিধানিক সমিতির সেক্রেটারি ছিলেন। যুদ্ধ শুরু হওয়ার সাথে সাথে দাতব্য সংস্থা প্রচারণার পরিবর্তে, তাদের প্রচেষ্টাকে পুনর্নির্দেশ করেছিল মহিলাদের সাহায্য করার জন্য। ১৯১৫ সাল নাগাদ তাঁর বাগদত্ত অভিনেতা থেকে একজন সৈনিক হয়ে গিয়েছিলেন। তদুপরি, তিনি সেইসময় রয়্যাল গ্যারিসন আর্টিলারিতে একজন ক্যাপ্টেন ছিলেন এবং তাঁর বিবাহ করার সামর্থ্য হয়েছিল। ৯ই জানুয়ারি তাঁদের বিয়ে হয়।\n১৯৩০ সালে ক্যাথারিন ফ্রাই সংক্ষিপ্তভাবে অভিনয়ে ফিরে আসেন, তিনি ক্যাথারিন প্যারি মঞ্চে নামে অংশগ্রহণ করেন। তিনি লিখে যাচ্ছিলেন, কিন্তু ১৯২০ সালে তাঁর শুধুমাত্র একটি নাটক প্রকাশিত হয়েছিল। দ্বিতীয় বিশ্বযুদ্ধের সময় তাঁর লেখা শোনা যায় যখন বাকিংহামশায়ারের বার্গার্স হিলে তাঁদের বাগান থিয়েটারে তাঁদের অপেশাদার প্রযোজনা দাতব্যের জন্য তহবিল সংগ্রহ করে।\n\n\n== মৃত্যু এবং উত্তরাধিকার ==\nক্যাথারিন ফ্রাই ১৯৫৯ সালে বিকনফিল্ডে মারা যান। ফ্রাইয়ের ডায়েরিগুলি একজন লেখক এবং বই ব্যবসায়ী এলিজাবেথ ক্রফোর্ড আবিষ্কার করেছিলেন, যিনি ডায়েরিগুলি বিক্রি করার পরিবর্তে সম্পাদনা করার সিদ্ধান্ত নিয়েছিলেন। তিনি ফ্রাইয়ের ডায়েরির অংশ থেকে একটি বই তৈরি করেছিলেন যা ১৯১১ থেকে ১৯১৫ সালের সময়কালকে ধরে রেখেছে।\n\n\n== লেখা ==\nসিজ ফায়ার! (একটি নাটক), ১৯২১\nক্যাম্পেইনিং ফর দ্য ভোট: কেট প্যারি ফ্রাই'স সাফ্রেজ ডায়েরি, ২০১২ - এলিজাবেথ ক্রফোর্ড দ্বারা সম্পাদিত\n\n\n== তথ্যসূত্র =="}