{"pageid": 1470304, "title": "শ্যামলী টিবি হাসপাতাল", "url": "https://bn.wikipedia.org/wiki?curid=1470304", "content": "শ্যামলী টিবি হাসপাতাল বাংলাদেশ ঢাকার শ্যামলীতে শেরে বাংলা নগরে অবস্থিত একটি হাসপাতাল যার সরকারি নাম ২৫০ শয্যা বিশিষ্ট টিবি হাসপাতাল।\n\n\n== ইতিহাস ==\nপ্রতিষ্ঠানটি ১৯৬৩ সালে টিবি নিয়ন্ত্রণ প্রকল্প হিসেবে যাত্রা শুরু করে। ১৯৭১ সালে স্বাধীনতার পর পর এটি নামাঙ্কিত হয় জাতীয় টিবি নিয়ন্ত্রণ প্রকল্প শ্যামলী। তখন থেকে এটি বক্ষব্যাধী রোগীদের পরীক্ষা নিরীক্ষা সহ এটি বহির্বিভাগ সেবা দিতে থাকে। ২০১৫ সালে এর ক্লিনিকটিকে বিশেষায়িত যক্ষ্মা হাসপাতাল হিসেবে ঘোষণা করে নতুন একটি ৪ তলা ভবন নির্মান করে এর নামকরণ করা হয় ২৫০ শয্যা বিশিষ্ট টিবি হাসপাতাল। কিন্তু অন্তর্বিভাগ সেবা তখনো চালু হয়নি। ২০১৭ সালের ১ জানুয়ারি মাসে চালু হয় অন্তর্বিভাগ সেবা। ২০২০ সালে কোভিড-১৯ মহামারীর সময় হাসপাতাল কর্তৃপক্ষ হটলাইন সেবা ও ভিডিও কলের মাধ্যমে চিকিৎসা প্রদান কার্যক্রম চালু করে। পাশাপাশি কর্তৃপক্ষ কোভিড-১৯ চিকিৎসা সেবা চালু করে। মহামারীর পরে এর হটলাইন সেবা চালু করা ও কোভিড-১৯ চিকিৎসা সেবা চালু রাখার সিদ্ধান্ত নেওয়া হয়। ২১ সেপ্টেম্বর ২০২১ সালে এখানে নন-স্টপ বক্ষব্যাধী সেবা ও ল্যাবরেটরি প্রতিষ্ঠা করা হয়। শহরের বায়ূ দূষণের মাত্রার পরিপ্রেক্ষিতে ২০২২ সালে এখানে ই-হেলথ সেবা চালু করা হয়। স্বাস্থ্য অধিদপ্তর একই বছরের ৬ অক্টোবরে বিদেশগামী যাত্রীদের কোভিড-১৯ নমুনা পরীক্ষা কেন্দ্রের কার্যক্রম বাংলাদেশ আর্মি স্টেডিয়াম থেকে স্থানান্তর করে এই হাসপাতালে আনা হবে বলে ঘোষণা করে।\n\n\n== সুযোগ-সুবিধা ==\n২৬০ শয্যা বিশিষ্ট টিবি হাসপাতালে শুরু হয় ১৫০ বেডের ইনডোর ভর্তি সুযোগ যেখানে ফ্রি বেড, পেয়িং বেড, কেবিন সংশ্লিষ্ট এবং ২৪ ঘন্টা ইমার্জেন্সি সেবা, অপারেশান থিয়েটার, থোরাসিক সার্জারি, জিন এক্সপার্ট টেস্ট এলপিএ, লিকুইড কালচার, স্পাইরোমেট্রি, ফাইবার অপটিক ব্রন্কোস্কোপ এবং ফ্লুরোস্কোপি ফর প্লুরাল বায়োপসির সুযোগ রয়েছে। যক্ষা এবং অন্যান্য বক্ষব্যাধি রোগের চিকিৎসায়- নিগেটিভ প্রেশার আইসিইউ, এইচডিইউ এন্ড এমডিআর,পুরুষ এবং মহিলা ওয়ার্ড এবং নিগেটিভ প্রেশার বায়োসেফটি লেভেল ৩ ল্যাবরেটরি কার্যক্রম চলমান রয়েছে।\n\n\n== বিতর্ক ==\n২০২১ সালে বেশি দাম প্রদর্শন করে মেডিকেল যন্ত্রপাতি কেনার অভিযোগে দুর্নীতি দমন কমিশন হাসপাতালের ৫ কর্মকর্তার বিরুদ্ধে মামলা করে। ২০২৪ সালে হাসপাতাল কর্তৃপক্ষের বিরুদ্ধে বেশি দামে ১০০টি আলমারি ৯৬ লাখ টাকায় কেনার অভিযোগ উঠে যেগুলোর মূল্য সর্বোচ্চ ৩৬ হাজার টাকা হওয়ার কথা।\n\n\n== তথ্যসূত্র ==\n\n\n== বহিঃসংযোগ =="}