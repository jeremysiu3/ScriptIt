{"pageid": 1333950, "title": "ধানের শীষ (রাজনীতি)", "url": "https://bn.wikipedia.org/wiki?curid=1333950", "content": "ধানের শীষ হলো বাংলাদেশ জাতীয়তাবাদী দল (বিএনপি)-এর প্রতীক।\nপাকিস্তান প্রতিষ্ঠার পর ন্যাশনাল আওয়ামী পার্টি (ন্যাপ) এই প্রতীকটি বেছে নিয়ে নির্বাচনে অংশগ্রহণ করে। আওয়ামী মুসলিম লীগ ত্যাগ করে আবদুল হামিদ খান ভাসানী দলটি প্রতিষ্ঠা করার পর ন্যাপের প্রতীক হিসেবে ধানের শীষ চূড়ান্ত করা হয়। ১৯৬৭ সালে দলে বিভক্তির পর, ন্যাশনাল আওয়ামী পার্টি (ওয়ালী) তার প্রতীক হিসাবে কুঁড়েঘর এবং ন্যাশনাল আওয়ামী পার্টি (ভাসানী) ধানের শীষকে নিজেদের প্রতীক হিসেবে বেছে নেয় এবং ১৯৭৩ সালের বাংলাদেশের সাধারণ নির্বাচনে অংশগ্রহণ করে। বাংলাদেশের স্বাধীনতার ৭ বছর পর যখন বাংলাদেশ জাতীয়তাবাদী দল (বিএনপি) গঠিত হয়, তখন ভাসানীর অধিকাংশ ন্যাপ কর্মী দলটিতে যোগ দেন। দল গঠনের পর থেকেই ভাসানীর প্রতীকটি বিএনপি ব্যবহার করতে শুরু করে।\n২০১৮ সালের বাংলাদেশের সাধারণ নির্বাচনের আগে, বিএনপি বাংলাদেশ নির্বাচন কমিশনে এই লিখে একটি চিঠি পাঠায় যে দলটি ছাড়া বিশ দলীয় জোটের সাতটি দল প্রতীক ব্যবহার করতে পারবে। ২০১৮ সালের ১৯ নভেম্বরে এক আইনজীবী বিএনপির প্রতীকের নাম পরিবর্তনের জন্য আদালতে রিট করেন। রিটের কারণ হিসেবে তিনি উল্লেখ করেন, দলীয় প্রতীক ‘ধানের ছড়া’ হলেও কর্তৃপক্ষ একে ‘ধানের শীষ’ বলে। উল্লেখ্য যে মুনতাসীর মামুনের মতে কাব্যিক ভাব আনতে বিএনপি ধানের ছড়াকে ধানের শীষ বলে থাকে। ২০১৮ সালে, আবদুল কাদের সিদ্দিকী একটি নির্বাচনী সমাবেশে দাবি করেছিলেন যে ধানের শীষটি মূলত আবদুল হামিদ খান ভাসানীর দলের প্রতীক ছিল এবং তিনি পরে জিয়াউর রহমানকে বিএনপি জন্য প্রতীকটি দিয়েছিলেন। এই বক্তব্যের ফলে তিনি বিএনপি নেতাকর্মীদের সমালোচনার মুখে পড়েন।\n\n\n== আরও দেখুন ==\nনৌকা – বাংলাদেশ আওয়ামী লীগের প্রতীক\n\n\n== তথ্যসূত্র =="}