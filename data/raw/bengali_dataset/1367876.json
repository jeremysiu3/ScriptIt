{"pageid": 1367876, "title": "স্লিপার কামরা", "url": "https://bn.wikipedia.org/wiki?curid=1367876", "content": "স্লিপার কামরা (ইংরেজি: sleeper, প্রতিবর্ণীকৃত: স্লীপ্যর্) বা স্লিপিং কার (ইংরেজি: sleeping car) হচ্ছে যাত্রীদের শোয়ার ব্যবস্থাসহ একধরনের যাত্রীবাহী রেল কামরা। যুক্তরাজ্য ও মার্কিন যুক্তরাষ্ট্রে এধরনের কামরা চালু হলেও পরবর্তীকালে বিভিন্ন জায়গায় ছড়িয়ে গিয়েছে।\n\n\n== ইতিহাস ==\n\nস্লিপার কামরার সবচেয়ে আদিমতম উদাহরণ হচ্ছে ইংল্যান্ডের লন্ডন ও ল্যানশায়ারের মধ্যে লন্ডন অ্যান্ড বার্মিংহাম ও গ্র্যান্ড জংশন রেলওয়ে। তখন এটি \"বেড ক্যারেজ\" (bed carriage) নামে পরিচিত। ১৮৩৮ সালে প্রথম শ্রেণির যাত্রীদের জন্য এই বেড ক্যারেজ চালু করা হয়েছিল।\n১৮৩৯ সালের বসন্তে কাম্বারল্যান্ড ভ্যালি রেলরোড মার্কিন যুক্তরাষ্ট্রের পেনসিলভেনিয়ায় চেম্বার্সবার্গ থেকে হ্যারিসবার্গ পর্যন্ত \"চেম্বার্সবার্গ\" (Chambersburg) নামক প্রথম স্লিপার কামরা বা স্লিপিং কার চালু করেছিল। কয়েক বছর পরে \"কার্লাইল\" (Carlisle) নামক দ্বিতীয় স্লিপিং কার চালু করা হয়েছিল।\n\n\n== দেশভিত্তিক স্লিপার কামরা ==\n\n\n=== চীন ===\n\nচায়না রেলওয়ে দেশজুড়ে সাধারণ স্লিপার ট্রেনের এক বিস্তৃত নেটওয়ার্ক পরিচালনা করে, এবং সমস্ত প্রাদেশিক রাজধানী ও বিভিন্ন প্রধান শহর এই নেটওয়ার্কের অন্তর্গত। চীনের হার্ড স্লিপার কামরা অত্যন্ত সাদামাটা, এতে প্রতি ঘরে ৬টি বাঙ্ক বেড বর্তমান এবং বিশেষ করে চীনা নববর্ষের সময় এদের সিটে রূপান্তর করা যায়। এছাড়া চীনের সফট স্লিপার কামরায় প্রতি ঘরে দুই বা চারটি বিছানা বর্তমান।\n\n\n=== ভারত ===\n\nস্লিপার কামরা ভারতীয় রেলের সবচেয়ে বেশি ব্যবহৃত রেল কামরা এবং একটি ট্রেন রেকে দশ বা তার বেশি স্লিপার থাকতে পারে। এর প্রস্থ বরাবর ৩টি ও দৈর্ঘ্য বরাবর ২টি শোয়ার বার্থ বর্তমান। এগুলি প্রতি কামরায় ৭২ জন যাত্রীকে বহন করে।\nএছাড়া বিভিন্ন বাতানুকূল কামরায় শোয়ার ব্যবস্থা থাকে। ফুল এসি প্রথম শ্রেণিতে ৮টি কেবিন ও ৪-৫টি কুপ বর্তমান এবং হাফ এসি প্রথম শ্রেণিতে ৩টি কেবিন ও ১টি কুপ বর্তমান। এসি ২ টায়ারে শোয়ার বার্থগুলি ৬টি বে (ইংরেজি: bay) এবং ২টি টায়ারে (ইংরেজি: tier) বিন্যস্ত। এসি ৩ টায়ারে ৮টি বে এবং প্রস্থ বরাবর ৩টি টায়ার ও দৈর্ঘ্য বরাবর ২টি টায়ার বর্তমান।\n\n\n== তথ্যসূত্র =="}