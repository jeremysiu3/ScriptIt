{"pageid": 1032703, "title": "পেরুঙ্গুড়ি", "url": "https://bn.wikipedia.org/wiki?curid=1032703", "content": "পেরুঙ্গুড়ি দক্ষিণ ভারতের তামিলনাড়ু রাজ্যের চেন্নাই জেলার একটি অঞ্চল৷ এটি মূলত দক্ষিণ চেন্নাইয়ের একটি লোকালয়৷ চেন্নাইয়ের আদিয়ার থেকে এর দূরত্ব দক্ষিণে প্রায় ১০ কিলোমিটার (৬.২ মাইল)৷ এর দুই দিকে রয়েছে রাজীব গান্ধী সালাই এবং পেরুঙ্গুড়ি হ্রদ৷ এর অবস্থান ওল্ড মহাবলীপুরম আইটি এক্সপ্রেসওয়ের ইনফরমেশন টেকনোলজি এস্টেটের মধ্যবর্তী৷ এটি তারামণি ও তুরাইবক্কমের মধ্যবর্তী ও ইস্ট কোস্ট রোড বরাবর কোঠিবক্কম ও পালবক্কমের সমান্তরাল৷\nলোকালয়ে নতুন আগত ও অন্তত তিনশ বছর পুরাতন বাসিন্দাদের বসবাস পাশাপাশি৷ অবস্থানগত কারণে অতি সম্প্রতি পেরুঙ্গুড়ির সক্রিয়তা উত্তরোত্তর বৃদ্ধি পাচ্ছে৷ ২০০১ খ্রিস্টাব্দে পেরুঙ্গুড়ির জনসংখ্যা ছিলো ৮,০০০ মতো, তবে বর্তমানে এই পরিসংখ্যান বিপুল হারে বৃৃদ্ধি পেয়েছে৷ চেন্নাই আইটি কোরিডর হওয়ার ফলে এখানে সফ্টওয়্যার ইঞ্জিনিয়ারের স্থায়ী ও অস্থায়ী বসতি অধিক৷ উল্লেখ্য হারে জনবৃৃদ্ধি ও অর্থনৈতিক উন্নতি হওয়া সত্বেও বর্জ্য, জল, রাস্তাঘাট ও বিভিন্ন নাগরিক অধিকারের ঘাটতি রয়েছে৷ কাঞ্চীপুরম জেলা থেকে চেন্নাইয়ে অন্তর্ভুক্ত হওয়ার পর আদিয়ার, তিরুবান্মিয়ুর ও বেলাচেরির মতো অর্থনৈতিক আইটি কোরাডরের নৈকট্যের কারণে এই লোকালয়ের গুরুত্ব বৃদ্ধি পেয়েছে৷\n\n\n== ভূগোল ==\n\nপেরুঙ্গুড়ির অবস্থান ১২.৯৭° উত্তর ৮০.২৫° পূর্ব﻿ / 12.97; 80.25৷ এর গড় উচ্চতা সমুদ্রতল থেকে ৯ মিটার বা ২৯ ফুট উঁচু৷\n২০১৮ খ্রিস্টাব্দের পরিসংখ্যান অনুসারে চেন্নাই শহরের গড় ১৪.৯ শতাংশ বনভূমির তুলনায় পেরুঙ্গুড়ি ক্ষেত্রের ৫.৩ শতাংশ পরিমাণ বনভূমি অঞ্চলভেদে নিম্নতর৷\n\n\n== জনতত্ত্ব ==\n২০০১ খ্রিস্টাব্দে ভারতের জনগণনা অনুযায়ী পেরুঙ্গুড়ি নগর পঞ্চায়েতের জনসংখ্যা ছিলো ২৩,৪৮১ জন, যার মধ্যে পুরুষ ১২,৫০৫ ও নারী সংখ্যা ১০,৯৭৬ জন তথা প্রতি হাজার পুরুষে নারী ৮৭৮ জন৷ ছয় বৎসর অনূর্ধ্ব শিশু জনসংখ্যার ১২.২১ শতাংশ তথা ২,৮৬৭ জন, যেখানে শিশুপুত্র ১,৪৪১ ও শিশুকন্যা ১,৪২৬৷ মোট সাক্ষরতার হার ৮১.৫৩ শতাংশ, যেখানে পুরুষ সাক্ষরতার হার ৮৭.৪৫ শতাংশ ও নারী সাক্ষরতার হার ৭৪.৬৭ শতাংশ৷\n\n\n== পরিবহন ==\nচেন্নাই এমটিসি বাস পরিষেবার মাধ্যমে পেরুঙ্গুড়ি চেন্নাইয়ের মেট্টুকুপ্পম, ত্যাগরায়নগর, সিরুচেরি, তিরুপোরূর, গিণ্ডি, কেলমবক্কম প্রভৃতি অঞ্চলের সাথে যুক্ত৷\n\n\n== তথ্যসূত্র =="}