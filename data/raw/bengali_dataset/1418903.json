{"pageid": 1418903, "title": "সাইফউদ্দিন আহমেদ মানিক", "url": "https://bn.wikipedia.org/wiki?curid=1418903", "content": "সাইফউদ্দিন আহমেদ মানিক (২৪ জুন ১৯৩৯ — ৩ ফেব্রুয়ারি ২০০৮) ছিলেন একজন বাংলাদেশি রাজনীতিবিদ ও মুক্তিযোদ্ধা। তিনি বাংলাদেশের কমিউনিস্ট পার্টির সভাপতি ও সহ-সাধারণ সম্পাদক ছিলেন। গণফোরামের প্রতিষ্ঠাতা সাধারণ সম্পাদক হিসেবে আমৃত্যু দায়িত্ব পালন করেন।\nতিনি ব্রাদার্স ইউনিয়ন ক্লাব ও সাংস্কৃতিক সংগঠন ছায়ানটের অন্যতম প্রতিষ্ঠাতা ছিলেন।\n\n\n== প্রাথমিক জীবন ==\nসাইফউদ্দিন আহমেদ মানিক ২৪ জুন ১৯৩৯ সালে ব্রিটিশ ভারতের বেঙ্গল প্রেসিডেন্সির জলপাইগুড়িতে জন্মগ্রহণ করেন। তার পিতা মৌলবি সিদ্দিক আহমদ ছিলেন একজন শিক্ষক এবং মাতা আলিফা খাতুন। \nতার পৈত্রিক নিবাস ফেনীর পরশুরামের ধনিকুন্ডা গ্রামে। ১৯৪৮ সালের পর তিনি পিতামাতার সঙ্গে ঢাকার গোপীবাগে বসবাস শুরু করেন।\nতিনি ঢাকা গভর্নমেন্ট মুসলিম হাই স্কুল থেকে ১৯৫৪ সালে ম্যাট্রিক ও ঢাকা কলেজ থেকে ১৯৫৬ সালে আইএ পাশ করে ঢাকা বিশ্ববিদ্যালয়ের রাষ্ট্রবিজ্ঞান বিভাগ থেকে এমএ পাশ করেন। \n\n\n== রাজনৈতিক জীবন ==\nসাইফউদ্দিন আহমেদ মানিক ১৯৬২ সালে সামরিক শাসন এবং শিক্ষা কমিশন রিপোর্ট বিরোধী ছাত্র আন্দোলনে তিনি যুক্ত হন। ১৯৬৫ সালে তিনি পূর্ব পাকিস্তান ছাত্র ইউনিয়নের সাধারণ সম্পাদক এবং ১৯৬৬ সালে ছাত্র ইউনিয়ন একাংশের সভাপতি ছিলেন। আইউব খান বিরোধী ছাত্র আন্দোলনে ১১ দফা কর্মসূচির প্রণেতাদের একজন, ছাত্র সংগ্রাম পরিষদের কেন্দ্রীয় নেতা এবং উনসত্তুরের গণঅভ্যুত্থানের নেতাদের একজন ছিলেন।\nতিনি ১৯৬৯ সালে শ্রমিক আন্দোলনে যোগ দিয়ে ডেমরার বাওয়ানি পাটকল শ্রমিক ইউনিয়নের সভাপতি হন। তিনি পরে ট্রেড ইউনিয়ন কেন্দ্রের সাধারণ সম্পাদক মনোনীত হন।\nমুক্তিযুদ্ধে তিনি ছিলেন সিপিবি, ন্যাপ ও ছাত্র ইউনিয়ন কর্মীদের নিয়ে গঠিত যৌথ গেরিলা বাহিনীর সংগঠকদের একজন ছিলেন। ১৯৭১ সালে তিনি বাংলাদেশের কমিউনিস্ট পার্টির সম্পাদকমন্ডলীর সদস্য ছিলেন। \nতিনি ১৯৮৭ সালের ১১ এপ্রিল থেকে ১৯৯১ সালের ৮ অক্টোবর পর্যন্ত বাংলাদেশের কমিউনিস্ট পার্টির সহ-সাধারণ সম্পাদক ও ১৯৯১ সালের ৮ অক্টোবর থেকে ১৯৯৩ সালের ১৫ জুন পর্যন্ত সভাপতি হিসেবে দায়িত্ব পালন করেন।\n১৯৯১ সালের পঞ্চম জাতীয় সংসদ নির্বাচনে তিনি ঢাকা-৪ আসন থেকে বাংলাদেশের কমিউনিস্ট পার্টির প্রার্থী হিসেবে প্রতিদ্বন্দ্বিতা করে তিনি পরাজিত হন।\nগণফোরাম গঠনেও তিনি ভূমিকা রাখেন এবং ১৯৯৬ সাল থেকে মৃত্যু পর্যন্ত তিনি সাধারণ সম্পাদক হিসেবে দায়িত্ব পালন করেন।\nতিনি ঢাকা বিশ্ববিদ্যালয়ের সংস্কৃতি সংসদের সাধারণ সম্পাদক ছিলেন।\n\n\n== পারিবারিক জীবন ==\nসাইফউদ্দিন আহমেদ মানিক ফাওজিয়া মুসলিমকে বিয়ে করেন। এই দম্পতীর ২ মেয়ে জয়া ও গীতা।\nসাইফউদ্দিন আহমেদ মানিকের ছোট ভাই শহীদ উদ্দিন আহমেদ সেলিম একজন পেশাদার ফুটবলার ছিলেন, যিনি ব্রাদার্স ইউনিয়ন এবং বাংলাদেশ জাতীয় ফুটবল দলের অধিনায়ক ছিলেন। সেলিমও ৫ জানুয়ারী ২০২২ সালে ৬৯ বছর বয়সে ওরাল ক্যান্সারে মারা যান।\n\n\n== মৃত্যু ==\nসাইফউদ্দিন আহমেদ মানিক ৩ ফেব্রুয়ারি ২০০৮ সালে ফুসফুসের ক্যান্সারে আক্রান্ত হয়ে ঢাকার কমফোর্ট হাসপাতালে চিকিৎসাধীন অবস্থায় মৃত্যুবরণ করেন। জাতীয় ঈদগাহে শেষ জানাজা শেষে তাকে মিরপুরের শহীদ বুদ্ধিজীবী কবরস্থানে সমাহিত করা হয়।\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় - সাইফউদ্দিন আহমেদ মানিক"}