{"pageid": 1194450, "title": "কামাল উদ্দিন আহমেদ (সচিব)", "url": "https://bn.wikipedia.org/wiki?curid=1194450", "content": "কামাল উদ্দিন আহমেদ বাংলাদেশ সিভিল সার্ভিসের একজন সাবেক কর্মকর্তা যিনি সর্বশেষ জাতীয় মানবাধিকার কমিশনের চেয়ারম্যান হিসেবে দায়িত্ব পালন করেছেন। তিনি পরিবেশ, বন ও জলবায়ু পরিবর্তন মন্ত্রণালয় এবং স্বরাষ্ট্র মন্ত্রণালয়ের জননিরাপত্তা বিভাগের সচিব ছিলেন।  চেয়ারম্যান পদে নিয়োগ লাভের আগে তিনি মানবাধিকার কমিশনের সার্বক্ষণিক সদস্য হিসেবে দায়িত্ব পালন করেন।\n\n\n== শিক্ষাজীবন ==\nকামাল ফৌজদারহাট ক্যাডেট কলেজ থেকে মাধ্যমিক এবং উচ্চ মাধ্যমিক পাস করেন। তিনি ঢাকা বিশ্ববিদ্যালয়ের আইন বিভাগ থেকে স্নাতক এবং ব্যবসায় প্রশাসন ইনস্টিটিউট থেকে স্নাতকোত্তর ডিগ্রি অর্জন করেন। এছাড়াও তিনি যুক্তরাজ্য থেকে বিজ্ঞানে স্নাতকোত্তর এবং নিউজিল্যান্ড থেকে পিএইচডি ডিগ্রি লাভ করেন।\n\n\n== কর্মজীবন ==\nকামাল উদ্দিন বাংলাদেশ সিভিল সার্ভিসের কর্মকর্তা ছিলেন। তিনি প্রশাসনের বিভিন্ন স্তরে কাজ করেছেন। তিনি পরিবেশ, বন ও জলবায়ু পরিবর্তন মন্ত্রণালয় এবং স্বরাষ্ট্র মন্ত্রণালয়ের জননিরাপত্তা বিভাগের সচিব ছিলেন। তিনি পরিকল্পনা মন্ত্রণালয়ের আর্থ-সামাজিক অবকাঠামো বিভাগের সদস্য হিসেবে কাজ করেছেন। বাংলাদেশ যৌথ সীমান্ত ওয়ার্কিং গ্রুপের চেয়ারম্যান হিসেবেও তিনি ভূমিকা পালন করেছেন। এছাড়া বেসরকারি একটি বিশ্ববিদ্যালয়ে তিনি অধ্যাপনাও করেছেন।\nকামাল উদ্দিন আহমেদ ২০১৯ খ্রিষ্টাব্দে জাতীয় মানবাধিকার কমিশন বাংলাদেশের সার্বক্ষণিক সদস্য এবং ২০২২ খ্রিষ্টাব্দে বাংলাদেশের সুপ্রিম কোর্টের আপিল বিভাগের একজন বিচারপতির পদমর্যাদায় জাতীয় মানবাধিকার কমিশনের চেয়ারম্যান হিসেবে নিয়োগ লাভ করেন।\n\n\n== তথ্যসূত্র =="}