{"pageid": 1482038, "title": "মধুপুরের আনারস", "url": "https://bn.wikipedia.org/wiki?curid=1482038", "content": "মধুপুরের আনারস বাংলাদেশের টাঙ্গাইল জেলার মধুপুর অঞ্চলে উৎপাদিত কৃষিপণ্য।  ২৪ সেপ্টেম্বর ২০২৪ সালে মধুপুরের আনারস ভৌগোলিক নির্দেশক (জিআই) পণ্য হিসেবে স্বীকৃতি অর্জন করে।\n\n\n== ইতিহাস ==\nবাংলাদেশে ১৯৪২ সালে প্রথম আনারসের চাষ শুরু হয়। মধুপুর উপজেলার ইদিলপুর গ্রামের ক্ষুদ্র নৃ-তাত্ত্বিক গারো সম্প্রদায়ের মিজি দয়াময়ী সাংমা প্রথম আনারসের চাষ করেন। তিনি ভারতের মেঘালয়ে আত্মীয়ের বাড়িতে বেড়াতে গিয়ে সেখান থেকে ৭৫০টি আনারসের চারা নিয়ে এসে নিজের বাড়িতে আনারস চাষ শুরু করেন। সেই চাষকে সমৃদ্ধ করে বর্তমানে বাংলাদেশের বিভিন্ন স্থানে আনারসের চাষ করা হয়।\n\n\n== চাষাবাদ ==\n\nমধুপুরের প্রায় সব ইউনিয়নেই আনারসের চাষ হলেও সবচেয়ে বেশি চাষ হয় অরণখোলা, শোলাকুড়ি, আউশনাড়া ইউনিয়নে। এই অঞ্চলের উঁচু ও লালমাটির জমি আনারস চাষের জন্য বেশ উপযোগী এবং আনারস চাষের মৌসুম শুরু হয় বর্ষাকালে। আনারস চাষের জন্য বীজতলা প্রস্তুত করা থেকে শুরু করে প্রায় ১৮ মাস সময় লাগে একেকটি ফল উৎপাদনে।  এই অঞ্চলের আনারস চাষিরা প্রাকৃতিক পদ্ধতিতে চাষাবাদে বেশি নির্ভর করেন, যেখানে জৈব সারের ব্যবহার প্রচলিত। কৃষকরা রাসায়নিক সারের ব্যবহার সীমিত করে জৈব পদ্ধতিতে আনারস চাষ করে থাকেন, যা ফলের স্বাদ ও পুষ্টিগুণ বজায় রাখতে সাহায্য করে । \n\n\n=== আনারসের প্রকারভেদ ===\n\nমধুপুরের আনারসের বিশেষ জাতগুলোর মধ্যে রয়েছে:\n\nজায়ান্ট কিউ (স্থানীয়ভাবে ক্যালেন্ডার নামে পরিচিত)\nহানি কুইন (জলডুগি/জলডুঙ্গি)\nআশ্বিনা\nএমডি-২\n\n\n== আরও দেখুন ==\nফুটি কার্পাস\nবিজয়পুরের সাদামাটি\nবাংলাদেশের ভৌগোলিক নির্দেশকের তালিকা\n\n\n== তথ্যসূত্র =="}