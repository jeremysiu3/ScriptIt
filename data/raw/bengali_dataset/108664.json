{"pageid": 108664, "title": "বিশ্ব পানি দিবস", "url": "https://bn.wikipedia.org/wiki?curid=108664", "content": "বিশ্ব জল দিবস বা বিশ্ব পানি দিবস হল জল বা পানির গুরুত্বকে তুলে ধরার জন্য জাতিসংঘ কর্তৃক বার্ষিকভাবে উদযাপিত একটি দিন (সর্বদা ২২ মার্চ)। \n১৯৯৩ সালে জাতিসংঘ-র সাধারণ সভা ২২ মার্চ তারিখকে বিশ্ব জল দিবস বা বিশ্ব পানি দিবস হিসেবে ঘোষণা করে।\n১৯৯২ সালে ব্রাজিলের রিও ডি জেনিরোতে জাতিসংঘ পরিবেশ ও উন্নয়ন সম্মেলনের (ইউএনসিইডি) এজেন্ডা ২১-এ প্রথম বিশ্ব জল দিবস পালনের আনুষ্ঠানিক প্রস্তাবটি উত্থাপিত হয়। ১৯৯৩ সালে প্রথম বিশ্ব জল দিবস পালিত হয় এবং তার পর থেকে এই দিবস পালনের গুরুত্ব ক্রমশ বৃদ্ধি পেতে থাকে।\nজাতিসংঘের সদস্য দেশগুলি এই দিনটিকে নিজ নিজ রাষ্ট্রসীমার মধ্যে জাতিসংঘের জলসম্পদ সংক্রান্ত সুপারিশ ও উন্নয়ন প্রস্তাবগুলির প্রতি মনোনিবেশের দিন হিসেবে উৎসর্গ করেন। প্রতি বছর বিশ্ব জল দিবস উপলক্ষে জাতিসংঘের বিভিন্ন সংস্থার যে কোনো একটি বিশেষ কর্মসূচি পালন করে থাকে। ২০০৩ সালে প্রতিষ্ঠার পর থেকে জাতিসংঘ-জল বিশ্ব জল দিবসের থিম, বার্তা ও প্রধান সংস্থা নির্বাচনের দায়িত্বে রয়েছে।\nজাতিসংঘের সদস্য রাষ্ট্রগুলির পাশাপাশি বিভিন্ন বেসরকারি সংস্থাও পরিশুদ্ধ জল ও জলসম্পদ রক্ষা সম্পর্কে জনসচেতনতা গড়ে তোলার জন্য এই দিন বিশেষ কর্মসূচির আয়োজন করেন। ২০০৩, ২০০৬ ও ২০০৯ সালে জাতিসংঘ বিশ্ব জল উন্নয়ন প্রতিবেদন বিশ্ব জল দিবসেই প্রকাশ করা হয়েছে।\n২০১৫ সালের বিশ্ব পানি দিবসের প্রতিপাদ্য ছিল- পানির সহজ প্রাপ্তি, টেকসই উন্নয়নের ভিত্তি|২০২৩ সালের পানি দিবসের প্রতিপাদ্য বিষয়- “পানি ও স্যানিটেশন সংকট সমাধানে ত্বরান্বিত পরিবর্তন’। ২০২৫ সালের বিশ্ব জল দিবসের প্রতিপাদ্য হলো 'হিমবাহ সংরক্ষণ'। হিমবাহ মানবজীবনের জন্য অত্যন্ত গুরুত্বপূর্ণ। বিশ্বের হিমবাহ গুলি থেকে যে গলিত জল পাওয়া যায় তা সারা বছর ধরে পানীয় জল, কৃষি, শিল্প,  শক্তি উৎপাদন এবং সুস্থ বাস্তুতন্ত্রের জন্য কাজে লাগে। তাড়াতাড়ি গলে যাওয়া হিমবাহের কারণে নিয়মিত জলপ্রবাহে সমস্যা হচ্ছে। সারা বছর ধরে জলপ্রাপ্তির ক্ষেত্রে অনিশ্চয়তা তৈরি হচ্ছে, যার গভীর প্রভাব পড়ছে মানব সভ্যতার উপর।\n\n\n== তথ্যসূত্র =="}