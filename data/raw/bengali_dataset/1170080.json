{"pageid": 1170080, "title": "আশুলিয়া ব্যাংক ডাকাতি", "url": "https://bn.wikipedia.org/wiki?curid=1170080", "content": "আশুলিয়া ব্যাংক ডাকাতি ছিল ২০১৫ সালে সন্ত্রাসী হামলার জন্য তহবিল সংগ্রহের জন্য জামাআতুল মুজাহিদীন বাংলাদেশ এবং আনসারুল্লাহ বাংলা টিমের সদস্যদের দ্বারা বাংলাদেশ কমার্স ব্যাংক লিমিটেডের আশুলিয়া শাখায় ডাকাতি। ডাকাতির সময় সন্ত্রাসীরা ব্যাংকে থাকা ৭ বেসামরিক নাগরিককে হত্যা করে এবং ঘটনাস্থল থেকে পালিয়ে যাওয়ার সময় একজন সন্ত্রাসী নিহত হয়। ২০১৬ সালে, ডাকাতির সাথে জড়িত থাকার জন্য ছয় ডাকাতকে মৃত্যুদণ্ড দেওয়া হয়েছিল।\n\n\n== ঘটনা ==\n২১ এপ্রিল ২০১৫, আশুলিয়া শিল্প এলাকার কাঠগোড়া বাজারে আনুমানিক ৮-১০ জন ডাকাত তিনটি বাইকে করে আসে। দুপুর ২টার দিকে তারা বাংলাদেশ কমার্স ব্যাংক লিমিটেডে প্রবেশ করে এবং ব্যাংকের ভেতরে থাকা ১৫ জনকে মাটিতে শুতে বলে। তারা অস্ত্রধারী দুই নিরাপত্তারক্ষী ইব্রাহিম ও কাজী বদরুল আলম এবং ব্যাংক ম্যানেজারকে হত্যা করে। ডাকাতরা ম্যানেজার ওয়ালীউল্লাহ সুবিনকে ভল্টের চাবি দিতে বললেও সে তা প্রত্যাখ্যান করে পালানোর চেষ্টা করে। ডাকাতদের গুলিতে তিনি নিহত হন। গুলির শব্দ শুনে এলাকার বাসিন্দারা শঙ্কা প্রকাশ করে এবং ব্যাঙ্কের বিপরীতে অবস্থিত একটি মসজিদের লাউডস্পিকার ব্যবহার করে সাহায্য প্রার্থনা করে। প্রায় ২০০ স্থানীয় লোক সাহায্যের জন্য ডাক শুনে ব্যাঙ্কের বাইরে এসে পৌঁছায়। ডাকাতরা ব্যাংকের গ্রাহক শাহাবুদ্দিন মোল্লা পলাশকেও হত্যা করে।\nডাকাতরা ক্যাশ কাউন্টার থেকে সাড়ে ৩ লাখ টাকা চুরি করলেও ভল্ট ভাঙতে ব্যর্থ হয়। বিশৃঙ্খলা ও বিভ্রান্তির মধ্যে পালানোর চেষ্টা করার সময় ডাকাতরা বোমা বিস্ফোরণ এবং এলোমেলোভাবে লোকজনকে ছুরিকাঘাত করে। ডাকাতরা তিনটি মোটরসাইকেলে ও কয়েকজন পায়ে হেঁটে পালানোর চেষ্টা করলে এলাকাবাসী তাদের ধাওয়া করে। ডাকাতদের গুলি ও বোমার আঘাতে স্থানীয় তিন বাসিন্দা জমির আলী, মনির হোসেন ও নুর মোহাম্মদ নিহত হন। বাসিন্দারা দুই ডাকাতকে ধরতে সক্ষম হয়। একজনকে জনতা পিটিয়ে হত্যা করেছে এবং অন্যজনকে পুলিশের হাতে তুলে দেওয়া হয়েছে।\n\n\n== তদন্ত ==\nপুলিশের সন্দেহ যে, ডাকাতি জঙ্গিদের কাজ। ৫ মে ২০১৫ তারিখে, বাংলাদেশ পুলিশ ডাকাতির ঘটনায় আনসারুল্লাহ বাংলা টিমের একজন সদস্যকে গ্রেপ্তার করে। আনসারুল্লাহ বাংলা টিম বাংলাদেশের একটি জিহাদি সন্ত্রাসী সংগঠন এবং আল কায়েদার সাথে আদর্শিকভাবে যুক্ত।\n\n\n== বিচার ==\n১ ডিসেম্বর ২০১৫, বাংলাদেশ পুলিশ ডাকাতি ও হত্যার জন্য একটি মামলা এবং বিস্ফোরক ব্যবহারের জন্য আরেকটি মামলা দায়ের করে। বাংলাদেশ পুলিশের তদন্ত অনুযায়ী আশুলিয়ায় ১৬ জন ডাকাতির পরিকল্পনা ও বাস্তবায়নে জড়িত ছিল। একজন আসামি ডাকাতির ঘটনাস্থল থেকে পালিয়ে যাওয়ার সময় বেসামরিক লোকজনের হাতে নিহত হয়েছেন এবং ঢাকার গাবতলীতে পুলিশের সঙ্গে বন্দুকযুদ্ধে আরেক আসামি নিহত হয়েছেন।\n২১ জানুয়ারি ২০১৬ তারিখে, ঢাকার একটি আদালত ১১ আসামির বিরুদ্ধে অভিযোগ গঠন করে এবং বিচার কার্যক্রম শুরু করে। মামলা অনুসারে ডাকাতির মূল পরিকল্পনাকারী আব্দুল্লাহ আল বাকী ছিলেন আনসারুল্লাহ বাংলা টিমের সদস্য এবং পূর্বে জামাআতুল মুজাহিদীন বাংলাদেশের সদস্য ছিলেন। মামলার প্রধান তদন্তকারী ছিলেন আশুলিয়া থানার ভারপ্রাপ্ত কর্মকর্তা (ওসি) দীপক কুমার সাহা।\n২০১৬ সালের ১ জুন ঢাকার একটি আদালত আসামিদের মধ্যে ছয়জনকে মৃত্যুদণ্ড, একজনকে যাবজ্জীবন কারাদণ্ড, দুজনকে তিন বছরের কারাদণ্ড এবং অন্য দুই আসামিকে খালাস দেওয়া হয়। বিচারক এসএম কুদ্দুস জামানের সভাপতিত্বে মামলার রায়ে আসামিদের মধ্যে অনুশোচনার অভাবকে মৃত্যুদণ্ডের কারণ হিসেবে উল্লেখ করেন।\n\n\n== আরও দেখুন ==\n\n\n== তথ্যসূত্র =="}