{"pageid": 1066313, "title": "সৈয়দ হুমায়ুন আখতার", "url": "https://bn.wikipedia.org/wiki?curid=1066313", "content": "সৈয়দ হুমায়ুন আখতার (জন্ম: ২৬ ফেব্রুয়ারি ১৯৫৫) একজন বাংলাদেশী ভূতত্ত্ববিদ। তিনি ঢাকা বিশ্ববিদ্যালয়ের (ঢাবি) ভূতত্ত্ব বিভাগের অবসরপ্রাপ্ত অধ্যাপক এবং বাংলাদেশ উন্মুক্ত বিশ্ববিদ্যালয়ের (বাউবি) সাবেক উপাচার্য।\n\n\n== প্রাথমিক জীবন ও শিক্ষা ==\nহুমায়ুন আখতার ১৯৫৫ সালের ২৬ ফেব্রুয়ারি কুষ্টিয়ায় জন্মগ্রহণ করেন। তিনি ঢাকা বিশ্ববিদ্যালয়ের ভূতত্ত্ব বিভাগ থেকে ১৯৭৫ সালে বিএসসি এবং ১৯৭৬ সালে এমএসসি ডিগ্রি লাভ করেন। তিনি ১৯৮৬ সালে ইন্ডিয়ান ইনস্টিটিউট অফ টেকনোলজি, খড়গপুর থেকে পিএইচডি ডিগ্রি অর্জন করেন।\n\n\n== কর্মজীবন ==\nআখতার পেট্রোবাংলার সহকারী জিওলজিস্ট ও জাতীয় জাদুঘরের গবেষণা কর্মকর্তা ছিলেন। তিনি ১৯৮৭ সালে ঢাকা বিশ্ববিদ্যালয়ের ভূতত্ত্ব বিভাগে শিক্ষকতা শুরু করেন। ২০০২ সালে তিনি একই বিভাগের অধ্যাপক হন। কর্মজীবনে তিনি ঢাবির সিনেট সদস্য, ড. মুহম্মদ শহীদুলাহ্ হলের প্রভোস্ট, ভূতত্ত্ব বিভাগের ডেলটা স্টাডি সেন্টারের পরিচালক ও বিভাগীয় প্রধানসহ বিভিন্ন গুরুত্বপূর্ণ পদে দায়িত্ব পালন করেন। তিনি ২০২১ থেকে ২০২৪ সাল পর্যন্ত বাংলাদেশ উন্মুক্ত বিশ্ববিদ্যালয়ের উপাচার্য হিসেবে দায়িত্ব পালন করেন।\n\n\n== ভূতাত্ত্বিক গবেষণা ও স্থাপনা ==\nহুমায়ুন আখতার ভূতত্ত্ববিদ হিসেবে দেশ ও বিদেশে সুপরিচিত। তিনি নিউইয়র্ক শহরে অবস্থিত কলাম্বিয়া বিশ্ববিদ্যালয়ের ল্যামন্ট-ডোহার্টি আর্থ অবজারভেটরিতে গবেষণায় দীর্ঘদিন সম্পৃক্ত ছিলেন। পাশাপাশি তিনি জার্মানি, ইংল্যান্ড, সিঙ্গাপুর ও ভারতে ভূতত্ত্ব গবেষণায় সংযুক্ত থেকেছেন।\nঅতিথি বিজ্ঞানী হিসেবে তিনি ২০০৩ সালে ল্যামন্ট-ডোহার্টি আর্থ অবজারভেটরির সাথে সংযুক্ত হন। তিনি বাংলা পিয়ার (এনএসএ পিয়ার প্রজেক্ট) গবেষণা দলে হিমালয়ান ও বার্মিজ ডিফরমেশন ফ্রন্টে গবেষক হিসেবে কাজ করেছেন।\nআখতার ঢাকা বিশ্ববিদ্যালয়ের আর্থ অবজারভেটরি ও ছয়টি স্থায়ী সিসমিক স্টেশন প্রতিষ্ঠা করেছেন। এর পাশাপাশি তিনি ৩০টি জিওডেটিক জিপিএস স্টেশন সিস্টেম এবং ২৭টি পোর্টেবল সিসমোগ্রাফের প্রতিষ্ঠাতা। তিনি দেশে সিডিমেন্ট সেমপল রিপোজিটরি এবং ডাটা ব্যাংক প্রতিষ্ঠা করেছেন।\n\n\n== প্রকাশনা ==\nহুমায়ুন আখতার অর্ধশতাধিক গবেষণাপত্র জাতীয় ও আন্তর্জাতিক জিও সায়েন্স জার্নালে প্রকাশ করেছেন। এছাড়া তিনি ভূতত্ত্ব বিষয়ক বহু জাতীয়-আন্তর্জাতিক সেমিনার ও কর্মশালায় অংশগ্রহণ, পরিচালনা ও প্রবন্ধ উপস্থাপন করেছেন।\n\n\n== সদস্যপদ ==\nআখতার বাংলাদেশ জিওলজিক্যাল সোসাইটি, বাংলাদেশ এসোসিয়েশন ফর দি এডভান্সমেন্ট অব সায়েন্স, বাংলাদেশ সোসাইটি অব জিও ইনফরমেটিকস, ইনকর্পোরেটেড রিসার্চ ইনস্টিটিউশনস ফর সিসমোলজিসহ বিভিন্ন গবেষণা প্রতিষ্ঠান ও পেশাজীবী সংগঠনের সাথে সংযুক্ত।\n\n\n== তথ্যসূত্র =="}