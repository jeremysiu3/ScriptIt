{"pageid": 1347512, "title": "তাতার ভাষা", "url": "https://bn.wikipedia.org/wiki?curid=1347512", "content": "তাতার ভাষা (татар теле, tatar tele বা татарча, tatarça) হলো একটি তুর্কি ভাষা, যা মূলত আধুনিক তাতারস্তান ( ইউরোপীয় রাশিয়া ) এবং সাইবেরিয়াতে অবস্থিত তাতারদের দ্বারা বলা হয়। এটিকে ক্রিমীয় তাতার বা সাইবেরীয় তাতার ভাষার সাথে বিভ্রান্ত করা উচিত নয়, যারা পরস্পরে ঘনিষ্ঠভাবে সম্পর্কিত। কিন্তু এসব কিপচাক ভাষার বিভিন্ন উপগোষ্ঠীর অন্তর্গত।\n\n\n== ভৌগোলিক বন্টন ==\nতাতার ভাষায় রাশিয়া (প্রায় ৫.৩ মিলি. ), কাজাখস্তান, ইউক্রেন, ফিনল্যান্ড, তুরস্ক, উজবেকিস্তান, মার্কিন যুক্তরাষ্ট্র, চীন, রোমানিয়া, আজারবাইজান, ইজরায়েল, জর্জিয়া, লিথুয়ানিয়া, লাটভিয়াসহ বিশ্বের অন্যান্য দেশে প্রায় ৭ মিলিয়নের বেশি মানুষ কথা বলে থাকে। মোর্দভা'র কারাতে গোষ্ঠীও কাজান তাতারের একটি রূপে কথা বলে।\n২০১০ সালের আদমশুমারিতে ৬৯% রুশ তাতার, যারা ভাষার দক্ষতা সম্পর্কে প্রশ্নের উত্তর দিয়েছিল, তারা তাতার ভাষা সম্পর্কে জ্ঞান দাবি করে।  তাতারস্তানে ৯৩% তাতার ও ৩.৬% রুশ সে দাবি করেন। প্রতিবেশী বাশকোর্তোস্তানে ৬৭% তাতার, ২৭% বাশকির ও ১.৩% রুশ তা করেন। \n\n\n=== দাপ্তরিক মর্যাদা ===\n\nতাতার ভাষা রুশসহ তাতারস্তান প্রজাতন্ত্রের সরকারী ভাষা। তাতার ভাষার সরকারী লিপি কিছু অতিরিক্ত অক্ষরসহ সিরিলীয় লিপির উপর ভিত্তি করে তৈরি। তাতারস্তান প্রজাতন্ত্র ১৯৯৯ সালে একটি আইন পাস করেছিল, যা ২০০১ সালে কার্যকর হয়েছিল। এ আইন একটি সরকারী তাতার লাতিন বর্ণমালা প্রতিষ্ঠা করে। ২০০২ সালে একটি রাশিয়ান ফেডারেল আইন এটিকে অগ্রাহ্য করে এবং সিরিলীয়কে তাতারস্তানের একমাত্র দাপ্তরিক লিপিতে পরিণত করে। অনানুষ্ঠানিকভাবে, অন্যান্য লিপিও ব্যবহৃত হয়; তবে বেশিরভাগই লাতিন ও আরবি। তাতারস্তানের সব দাপ্তরিক উৎস অবশ্যই তাদের ওয়েবসাইটে ও প্রকাশনায় সিরিলীয় ব্যবহার করে। অন্যান্য ক্ষেত্রে, যেখানে তাতার ভাষার কোনও সরকারী মর্যাদা নেই, একটি নির্দিষ্ট বর্ণমালার ব্যবহার লেখকের পছন্দের উপর নির্ভর করে।\nতাতার ভাষাকে ১৯১৭ সালে রাশিয়ায় একটি কার্যত সরকারী ভাষা করা হয়। তবে তা কেবলমাত্র তাতার স্বায়ত্তশাসিত সোভিয়েত সমাজতান্ত্রিক প্রজাতন্ত্রের মধ্যে কার্যকর ছিল। রুশ গৃহযুদ্ধের সময় সংক্ষিপ্তভাবে গঠিত স্বল্পস্থায়ী ইদেল-উরাল রাজ্যে তাতার সরকারী ভাষা হিসাবেও বিবেচিত হয়েছিল।\n২০ শতক থেকে তাতার ভাষার ব্যবহার হ্রাস পেয়েছে। ১৯৮০ এর দশকে পাবলিক শিক্ষা ব্যবস্থায় তাতারের অধ্যয়ন এবং শিক্ষাদান গ্রামীণ স্কুলগুলিতে সীমাবদ্ধ ছিল। যাইহোক, তাতার-ভাষী ছাত্রদের বিশ্ববিদ্যালয়ে প্রবেশের খুব কম সুযোগ ছিল; কারণ উচ্চ শিক্ষা প্রায় একচেটিয়াভাবে রুশ ভাষায় পাওয়া যেত।\n২০০১ সালের হিসাব মতে, তাতার ভাষা একটি সম্ভাব্য বিপন্ন ভাষা হিসাবে বিবেচিত হয়েছিল এবং সাইবেরীয় তাতার যথাক্রমে বিপন্ন ও 'গুরুতরভাবে বিপন্ন' মর্যাদা লাভ করেছিল।  তাতার ভাষায় উচ্চশিক্ষা শুধুমাত্র তাতারস্তানেই পাওয়া যায় এবং তা মানবিক বিভাগেই সীমাবদ্ধ। অন্যান্য অঞ্চলে তাতার ভাষা প্রাথমিকভাবে একটি কথ্য ভাষা হিসেবে সীমাবদ্ধ। তাতার একটি লিখিত ভাষা হিসাবে জনপ্রিয় শুধুমাত্র তাতার-ভাষী এলাকায়, যেখানে তাতার ভাষা পাঠসহ স্কুল প্রতিষ্ঠিত আছে। অন্যদিকে তাতারস্তানের গ্রামীণ জেলাগুলিতে ব্যবহৃত একমাত্র ভাষা হলো তাতার।\n২০১৭ সাল থেকে তাতারস্তানের স্কুলে তাতার ভাষার ক্লাস আর বাধ্যতামূলক থাকেনি।  এই পরিবর্তনের বিরোধীদের মতে, এটি তাতার ভাষাকে আরো বিপন্ন করবে এবং এটি তাতারস্তান সংবিধানেরও লঙ্ঘন, যা প্রজাতন্ত্রে রুশ ও তাতার ভাষার সমতা নির্ধারণ করে। \n\n\n== ইতিহাস ==\n\nতাতার ভাষার পূর্বপুরুষ বিলুপ্ত বুলগার এবং কিপচাক ভাষা। সাহিত্যিক তাতার ভাষা মধ্য তাতার উপভাষা ও পুরাতন তাতার ভাষার উপর ভিত্তি করে রচিত। উভয় ভাষাই তুর্কি ভাষার কিপচাক গোষ্ঠীর ভোলগা–উরাল উপগোষ্ঠীর সদস্য, যদিও তারা আংশিকভাবে প্রাচীন ভোলগা বুলগার ভাষা থেকে উদ্ভূত।\nভলগা নদী এলাকার অধিকাংশ উরালীয় ভাষা তাতার ভাষাকে দৃঢ়ভাবে প্রভাবিত করেছে; যেমন আরবি, ফার্সি ও রুশ ভাষাও একে প্রভাবিত করেছে।\nক্রিমীয় তাতার কিপচাক ভাষার আরেকটি উপগোষ্ঠীর অন্তর্গত। কাজান তাতারের বিপরীতে ক্রিমীয় তাতার তুর্কি দ্বারা ব্যাপকভাবে প্রভাবিত।\n\n\n== তথ্যসূত্র =="}