{"pageid": 1366285, "title": "ইত্তিফাক ফুটবল ক্লাব", "url": "https://bn.wikipedia.org/wiki?curid=1366285", "content": "আল ইত্তিফাক ফুটবল ক্লাব (আরবি: نادي الاتفاق لكرة القدم, ইংরেজি: Ettifaq FC; সাধারণত ইত্তিফাক এফসি এবং সংক্ষেপে ইত্তিফাক নামে পরিচিত) হচ্ছে দাম্মাম ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯৪৫ সালে প্রতিষ্ঠিত হয়েছে। ২৬,০০০ ধারণক্ষমতাবিশিষ্ট প্রিন্স মুহাম্মদ বিন ফাহদ স্টেডিয়ামে ফারিস আদ দাহনা নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন ইংরেজ সাবেক ফুটবল খেলোয়াড় স্টিভেন জেরার্ড এবং সভাপতির দায়িত্ব পালন করছেন খালিদ আল দাবাল। বর্তমানে সৌদি আক্রমণভাগের খেলোয়াড় মুহাম্মদ আল কুওয়াইকিবি এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, ইত্তিফাক এপর্যন্ত ৯টি শিরোপা জয়লাভ করেছে; যার মধ্যে দুইটি সৌদি পেশাদার লিগ, দুইটি সৌদি প্রথম বিভাগ লিগ এবং দুইটি কিং কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৫টি শিরোপা জয়লাভ করেছে; যার মধ্যে দুইটি আরব চ্যাম্পিয়নস লিগ এবং তিনটি জিসিসি চ্যাম্পিয়নস লিগ শিরোপা রয়েছে। মুহাম্মদ আল কুওয়াইকিবি, সালিহ বশির, ইউসুফ আল সালিম, সেবাস্তিয়ান তালিয়াবুয়ে এবং হাজ্জা আল হাজ্জার মতো খেলোয়াড়গণ ইত্তিফাকের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ২৯ বছর পর, ১৯৭৪–৭৫ মৌসুমে ইত্তিফাক প্রথমবারের মতো সৌদি আরবের পেশাদার ফুটবলের শীর্ষ স্তর সৌদি ক্যাটাগরিজেশন লিগে অংশগ্রহণ করতে সক্ষম হয়েছিল। ১৯৭৪ সালের সালের ২৪শে অক্টোবর তারিখে, সৌদি ক্যাটাগরিজেশন লিগে ক্লাব ইতিহাসে নিজেদের প্রথম ম্যাচে ইত্তিফাক খালিজের বিরুদ্ধে ৬–১ গোলের ব্যবধানে জয়লাভ করেছিল। তবে, তারা সৌদি ক্যাটাগরিজেশন লিগে তাদের প্রথম মৌসুমটি স্মরণীয় করে রাখতে পারেনি, কেননা ১৯৭৪–৭৫ সৌদি ক্যাটাগরিজেশন লিগে তারা ৫টি জয় এবং ৪টি ড্রয়ে মাত্র ১৫ পয়েন্ট অর্জন করে পয়েন্ট তালিকার ৫ম দল হিসেবে সৌদি ক্যাটাগরিজেশন লিগ হতে অবনমিত হয়েছিল।\nইত্তিফাক ১৯৮৮–৮৯ এশিয়ান ক্লাব চ্যাম্পিয়নশিপে অংশগ্রহণ করার মাধ্যমে প্রথমবারের মতো এশিয়ান ক্লাব চ্যাম্পিয়নশিপে অংশগ্রহণ করেছে। ১৯৮৮ সালের ২৬শে মার্চ তারিখে, ওমানী ক্লাব ফাঞ্জার বিরুদ্ধে মুখোমুখি হওয়ার মাধ্যমে ইত্তিফাক উক্ত প্রতিযোগিতায় অভিষেক করেছে; উক্ত ম্যাচে ইত্তিফাক ১–০ গোলের ব্যবধানে জয়লাভ করেছিল। উক্ত মৌসুমের গ্রুপ পর্বে ইত্তিফাক ৪ ম্যাচে তিন জয় এবং এক ড্রয়ে ৭ পয়েন্ট অর্জন করে পয়েন্ট তালিকায় প্রথম স্থান অধিকার করে নকআউট পর্বে উত্তীর্ণ হয়েছিল। তবে, ইত্তিফাক দ্বিতীয় পর্বে দ্বিতীয় স্থান অধিকার করায় তারা ফাইনালে উত্তীর্ণ হতে ব্যর্থ হয়েছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nটেমপ্লেট:সৌদি পেশাদার লিগ"}