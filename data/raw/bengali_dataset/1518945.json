{"pageid": 1518945, "title": "ফিনল্যান্ডে শক্তি", "url": "https://bn.wikipedia.org/wiki?curid=1518945", "content": "ফিনল্যান্ডে শক্তি বলতে ফিনল্যান্ডের বিভিন্ন খাতে শক্তি এবং বৈদ্যুতিক উৎপাদন, ভোগ এবং আমদানি সম্পর্কিত বিষয়াদীর বিবরণকে বুঝানো হয়। ফিনল্যান্ডের জ্বালানি নীতি ফিনল্যান্ডের শক্তি সম্পর্কিত রাজনীতিকে নির্দেশ করে। ফিনল্যান্ডের বিদ্যুৎ খাত নিয়ে আলোচনায় মূলতঃ ফিনল্যান্ডের বৈদ্যুতিক শক্তি সম্পর্কিত বিষয়াদী নিয়ে বর্ণনা দেয়া হয়েছে।\nফিনল্যান্ডে জীবাশ্ম শক্তির অভ্যন্তরীণ উৎসের অভাব রয়েছে এবং পারমাণবিক শক্তি জন্য ইউরেনিয়াম সহ প্রচুর পরিমাণে পেট্রোলিয়াম, প্রাকৃতিক গ্যাস এবং অন্যান্য শক্তি সম্পদ আমদানি করতে হয় ।\n২০২১ সালে ফিনল্যান্ডের মোট শক্তি সরবরাহ (টিইএস) ছিল জৈবশক্তি এবং বর্জ্য পদার্থ (৩৩.৬%), তেল (২০.৮%), পারমাণবিক শক্তি (১৮.৫%), কয়লা (৬.৩%), প্রাকৃতিক গ্যাস (৬.৪%), বৈদ্যুৎ আমদানি (৪.৬%), জলবিদ্যুৎ (৪.১%), পাতন (২.৭%), বাতাস (২.২%) এবং তাপ (০.৬%)। খাত অনুযায়ী মোট চূড়ান্ত ভোগ (টিএফসি) ছিলো: শিল্প খাতে ৫৩%, ভবনগুলিতে ৩১% এবং পরিবহন খাতে ১৬%।\nফিনল্যান্ডে মাথাপিছু জ্বালানি ব্যবহার উল্লেখযোগ্যভাবে বেশি। এর মূল কারণ হলো দেশটির ভারী শিল্প খাত এবং এখানকার ঠান্ডা জলবায়ুর কারণে উল্লেখযোগ্য হারে উষ্ণতাকরণের প্রয়োজনীয়তা। ২০২১ সালে শিল্প খাত ছিল শক্তির প্রধান ভোক্তা, যা মোট চূড়ান্ত ভোগ (টিএফসি)-এর ৫২% দখল করেছিলো — যা আন্তর্জাতিক শক্তি সংস্থা (আইইএ)-র গড় মান ৩৬%-এর চেয়েও অনেক বেশি। ভবনগুলোর শক্তির চাহিদা পরবর্তী অবস্থানে ছিলো, যা টিএফসি-এর ৩৩%; যাতে বৈদ্যুতিক শক্তি (ভবনের টিএফসি-এর ৪৩%) এবং জেলায় তাপ সরবরাহ (টিএফসি-এর ১৫%) ছিলো ভোগের প্রধান ক্ষেত্র। ফিনল্যান্ড এবং এস্তোনিয়া বিশ্বের দুটি শেষ দেশ, যা এখনো পিট পোড়াচ্ছে।\nফিনল্যান্ড এবং এস্তোনিয়া বিশ্বের সর্বশেষ দুটি দেশ যেখানে যা এখনো পীট পোড়ানো হয়।\n\n\n== পরিসংখ্যান ==\n\n\n== ব্যবহার ==\nচূড়ান্ত শক্তি ব্যবহার – অর্থাৎ রূপান্তর ও সঞ্চালনের ফলে অপচয় হওয়ার পর প্রাপ্ত স্থিতি – ২০১৩ সালে ছিলো ১,১০২ পেটাজুল, যা মাথাপিছু ২০২ গিগাজুলের সমান। এর মধ্যে ৪৬% শিল্পে, ১৬% পরিবহনে এবং ২৫% তাপ উৎপাদনে ব্যবহৃত হয়।\nইউরোপীয় ইউনিয়নের মধ্যে ফিনল্যান্ডে মাথাপিছু শক্তির ব্যবহার সর্বোচ্চ। এর কারণগুলোর মধ্যে রয়েছে জ্বালানি-নিবিড় শিল্প, জীবনযাত্রার উচ্চ মান, শীতল জলবায়ু এবং দীর্ঘ দূরত্ব। ২১শ শতাব্দীতে শক্তি ব্যবহারের বৃদ্ধি মূলত শিল্পখাতের পরিবর্তনের ফলে হ্রাস পেয়েছে। বর্তমানে ভারী শিল্প কমে গিয়েছে এবং শক্তি উৎপাদন ও ব্যবহারের ক্ষেত্রে দক্ষতা বৃদ্ধি পেয়েছে। নতুনভাবে শক্তি ব্যবহারের অন্যতম প্রধান ক্ষেত্র হলো আন্তর্জাতিক প্রতিষ্ঠানগুলোর তথ্যকেন্দ্র।\n১৯৯০ সাল থেকে ২০০৬ সাল পর্যন্ত বৈদ্যুতিক শক্তির ব্যবহার ৪৪ শতাংশ এবং মোট জ্বালানির ব্যবহার ৩০ শতাংশ বৃদ্ধি পায়। ১৯৯৫ সাল থেকে ২০০৫ সাল পর্যন্ত বিদ্যুতের ব্যবহার ১৫,০০০ গিগাওয়াট ঘণ্টা বৃদ্ধি পায়, যা মোট জলবিদ্যুৎ উৎপাদন ক্ষমতার চেয়েও বেশি ছিলো। সকল ক্ষেত্রে (শিল্প, গৃহস্থালি এবং পরিষেবা) বিদ্যুতের ব্যবহার প্রায় সমান হারে বৃদ্ধি পেয়েছে।\n\n\n=== উষ্ণায়ন ===\nজনসংখ্যা এবং বাড়ির গড় আকার বৃদ্ধি পাওয়ার ফলে উষ্ণতার জন্য শক্তির ব্যবহার বৃদ্ধি পেয়েছে। ২০১৯ সালের হিসাবে ২.৮ মিলিয়ন ফিনল্যান্ডবাসী এবং হেলসিঙ্কির সাড়ে পাঁচ লাখ বাসিন্দা তাদের বাড়ির জন্য জেলা বিদ্যুতায়ন ব্যবস্থা ব্যবহার করে। ২০১৭ সালে নতুন নির্মিত বাড়িগুলির ৬৬% জেলা বিদ্যুতায়ন ব্যবস্থার সাথে সংযুক্ত ছিলো এবং পুরানো ভবনগুলিতেও এটির ব্যবহার সম্প্রসারণ করা অব্যাহত ছিলো।\n২০০৮–২০১১ সালের মধ্যে গৃহস্থালির শক্তি ব্যবহারের ৮০% গরম করার জন্য ব্যয় করা হয়েছিল।\n২০১৭ সালে ঐতিহ্যবাহী জীবাশ্ম জ্বালানী (কয়লা, পীট এবং তেল) হতে বেশিরভাগ তাপ সরবরাহ করা হয়েছিল, যা ছিলো ৩৯%। এছাড়াও গ্যাস হতে ১০%; কাঠ এবং কাঠের অবশিষ্টাংশ হতে ৩০%; জৈব এবং অজৈব বর্জ্য পোড়ানো এবং অন্যান্য উৎস হতে ১২%; শক্তি পুনরুদ্ধার পদ্ধতি ব্যবহারের মাধ্যমে ৯%; এবং মোট নির্গমন ছিলো ১৪৯ গ্রাম CO2/কিলোওয়াটঘন্টা।\nবিদ্যুতায়ন এবং শক্তি পুনরুদ্ধারে সহায়তা করতে তাপ পাম্পগুলি ব্যবহৃত হয়। মানতসালা শহরের ৮০% শক্তি স্থানীয় ইয়ানডেক্স তথ্য কেন্দ্র থেকে উদ্ধার করা অতিরিক্ত তাপ হতে সরবরাহ করা হয়। হেলসিঙ্কিতে হেলেন ওয় বেশ কয়েকটি তাপ পাম্পের মাধ্যমে বাল্টিক সাগরে পতিত হয়ে মিশে যাওয়ার পূর্বে জেলা বিদ্যুতায়ন ব্যবস্থায় শীতলকরণের ফলে প্রাপ্ত জল এবং উষ্ণ বর্জ্য জল থেকে তাপ পুনরুদ্ধার করে শক্তির দক্ষতা বৃদ্ধি ঘটিয়ে থাকে। এজন্য সোর্নাইন (২০২১ সালে ১২৩ মেগাওয়াট), ভুওসারি (২০% সমুদ্রের জল সহ ১৩+৯.৫ মেগাওয়াট) এবং এস্প্লানাডির অধীনে ক্যাট্রি ভালা উষ্ণায়ন ও শীতলীকরণ কেন্দ্রে পার্কের নীচের পাথরের গুহা এবং জলাশয় ব্যবহার করা হয়।\nকয়লা-চালিত হানাসারি বিদ্যুৎ কেন্দ্র ২০২৪ সালের মধ্যে প্রতিস্থাপন করা হবে যার ফলে হেলেনের কার্বন নির্গমন ৪০% কমে যাবে। তাপ পাম্প ছাড়াও এর পূর্বের উৎপাদনের ২৫% ভুওসারীতে অবস্থিত একটি জৈববস্তুপুঞ্জ থেকে আসবে বলে আশা করা হচ্ছে, যেটিতে তাপ সঞ্চয় চাহিদা স্থিতিশীল রাখার জন্য মুস্তিক্কামা দ্বীপে রক্ষিত পূর্বের তেলের ট্যাঙ্কের পরিবর্তে জলের ট্যাঙ্ক দ্বারা প্রতিস্থাপনের মাধ্যমে সরবরাহ করা হবে। বিস্তারিতভাবে বলতে গেলে, হেলেন ওয়ে কর্তৃপক্ষ ধারণা করেছেন যে ১১.৬ গিগাওয়াটঘন্টা ক্ষমতার এবং ১২০ মেগাওয়াট তাপ উৎপাদনে সক্ষম মুস্তিক্কামার অধীনে ২৬০,০০০ ঘনমিটার আয়তনের জলাশয় (সম্পূর্ণ পূর্ণ বা খালি করতে ৪ দিন সময় লাগে) ২০২১ সাল থেকে সর্বোচ্চ উৎপাদন/চাহিদার দিনগুলিতে বিদ্যুতের চাহিদা পূরণ করার জন্য পরিচালনা করা যাবে। অন্যদিকে, সমুদ্রপৃষ্ঠ থেকে ৫০ মিটার নীচে ক্রুনুভুওরেনারান্তায় (লাজাসালোর কাছে) অবস্থিত ৩০০,০০০ ঘনমিটার আয়তনের পাথুরে গুহাগুলিতে ২০১৮ সালে গ্রীষ্মেকালে উষ্ণ সমুদ্রের জল থেকে তাপ সঞ্চয় করে শীতকালে জেলা বিদ্যুতায়ন ব্যবস্থায় গৃহ ও অন্যান্য স্থাপনাসমূহ গরম করার জন্য সরবরাহ করা হয়।\n\n\n=== পরিবহন ===\nমোট ব্যবহৃত শক্তির ৩০% ব্যবহৃত হয় পরিবহন খাতে, তবে এর ৪০% শক্তি উৎপাদিত হয় তেল হতে। প্রতি কিলোমিটারে শক্তির ব্যবহার হ্রাস পেয়েছে, তবে কিলোমিটারের পরিমাণ বৃদ্ধি পেয়েছে।\nকিয়োটো চুক্তি অনুযায়ী ২০০৮ সাল থেকে ২০১২ সাল পর্যন্ত ফিনল্যান্ডে যানবাহন নির্গমন ১৯৯০ সালের স্তরে নামিয়ে আনার বাধ্যবাধকতা ছিলো। ২০০৪ সালে মন্ত্রণালয়ের রিপোর্ট অনুসারে ফিনল্যান্ডে গণপরিবহণের অংশ অন্যান্য ইউরোপীয় দেশগুলির তুলনায় নিম্ন।\n\n\n=== বৈদ্যুতিক শক্তি ===\n\n২০১০ সালে থেকে ২০২১ সালের মধ্যে একটি প্রকৃত বিদ্যুৎ আমদানিকারক দেশ হিসাবে ফিনল্যান্ড বছরে ১১ থেকে ২০ টেরাওয়াট-ঘণ্টা বা সরবরাহকৃত ১৪% থেকে ৩১% বিদ্যুৎ আমদানি করেছিলো। শুরুতে অধিকাংশ আমদানিই রাশিয়া থেকে করা হতো; ২০০৫ সাল থেকে ২০১১ সাল পর্যন্ত গড়ে ৮৮% এখান হতে আমদানি করা হয়েছিলো। ২০১২ সালে সুইডেনের সাথে নতুন একটি আন্তঃসংযোগ ব্যবস্থা চালু হওয়ার পর সুইডেন প্রধান সরবরাহকারী হয়ে ওঠে; ২০১২ সাল থেকে ২০২১ সাল পর্যন্ত মোট আমদানির ৮৭%'ই সুইডেন থেকে আনা হয়েছে। ২০২২ সালে মে মাসে ফিনল্যান্ডের ন্যাটোতে যোগ দেওয়ার আগ্রহের ফলে উদ্ভূত পরিস্থিতিতে রাশিয়ার ইউক্রেন আক্রমণ এবং বিদ্যুতের মূল্য পরিশোধ পদ্ধতিতে ঝামেলা সৃষ্টির ফরে রাশিয়া ফিনল্যান্ডকে বিদ্যুৎ সরবরাহ বন্ধ করে দেয়। ২০২৩ সালে ওলকিলুওটো ৩ পারমানবিক চুল্লি চালু হওয়ার ফলে ফিনল্যান্ডের বিদ্যুৎ আমদানির ওপর নির্ভরতা কমে গিয়েছে এবং ২০৩০ সালের মধ্যে এটি একটি রপ্তানিকারক দেশে পরিণত হওয়ার লক্ষ্যে এগুচ্ছে।\n২০২১ সালে ফিনল্যান্ডে বিদ্যুতের ব্যবহার ছিলো ৮৩.৩ টেরাওয়াট-ঘণ্টা, যা ১৯৯০ সালে ছিলো ৬০ টেরাওয়াট-ঘণ্টা। ২০২১ সালের বিদ্যুৎ ব্যবহারকারী খাতগুলির মধ্যে শিল্প খাতে ছিলো ৪৯%, আবাসিক ভবনে ছিলো ২৯% এবং পরিষেবা খাতের ভবনে ছিলো ২১%।\nফিনল্যান্ডের দক্ষিণে অবস্থিত প্রধান বৈদ্যুতিক সঞ্চালনা ও বিতরণ ব্যবস্থাপনা প্রতিষ্ঠানের মধ্যে একটি হলো কারুনা; যার সংখ্যাগরিষ্ঠ (৮০%) অংশীদারীত্ব অস্ট্রেলিয়ান এবং ডাচ গৃহ এবং সম্পত্তি প্রতিষ্ঠানগুলির সমন্বয়ে গঠিত সংস্থার নিকট।\n\n\n== শক্তির উৎস ==\n২০১১ সাল থেকে ২০২১ সালের মধ্যে ফিনল্যান্ড শক্তি মিশ্রণের ক্ষেত্রে এক উল্লেখযোগ্য পরিবর্তনের সূচনা করেছে। মোট শক্তি সরবরাহে জীবাশ্ম জ্বালানির অংশ ৫৩% থেকে ৩৬%-এ নেমে এসেছে, এর মধ্যে তেল (২৬% থেকে ২১%), প্রাকৃতিক গ্যাস (৯.৬% থেকে ৬.৪%) এবং কয়লা (১১% থেকে ৬.৩%) - সবগুলোতেই হ্রাস লক্ষ করা গেছে। টিইএস-এতে পিটের অবদানও ৫.৮% থেকে কমে ২.৭% হয়েছে। এই পরিবর্তনগুলো প্রধানত নবায়নযোগ্য শক্তির উৎসকে রূপান্তরের কারণে ঘটেছে; বিশেষত কঠিন জৈববস্তুপুঞ্জ, জৈব শক্তি এবং বর্জ্য টিইএস-তে ২৩% থেকে ৩৪%-এ বৃদ্ধি পেয়েছে। বায়ু শক্তি ০.১% থেকে ২.৩% পর্যন্ত বেড়েছে; অথচ পারমাণবিক শক্তি ১৮%-এ স্থিতিশীল রয়েছে। অবশ্য, পারমানবিক শক্তির পরিমাণ নতুন ওলকিলুওটো ৩ চুল্লিটি পূর্ণ কার্যক্রম শুরুর সাথে সাথে বৃদ্ধি পাবে বলে আশা করা হচ্ছে।\n\n\n=== কাঠ ===\nফিনল্যান্ডে শক্তি উৎপাদনের প্রায় এক চতুর্থাংশ আসে কাঠ পুড়িয়ে। সেখানে জ্বালানির জন্য বন তৈরি করা হয় না। বরং, বেশিরভাগ জ্বালানি কাঠের নানাবিধ ব্যবহার থেকে উৎপন্ন উপজাত হিসেবে আসে। কালো তরল-আরক (কাঠ সজ্জা উৎপাদনের উপজাত) এবং বাকল ও শাখা (সওমিল শিল্পের উপজাত) কাঠ পোড়ানোর মাধ্যমে নিজস্ব শক্তি তৈরিতে বন শিল্প নিজেই ব্যবহার করে থাকে।\nফিনল্যান্ড ন্যাচার কনজারভেশন অ্যাসোসিয়েশন (এফএএনসি) দাবি করেছে যে ফিনল্যান্ড সরকারের জ্বালানি নীতি অনুযায়ী কাঠের যেই খণ্ডগুলি আগুনে পুড়ানো হয় সেগুলির ১৫% গুড়ি এবং শক্ত কাঠ যেন না-পুড়ানো হয়।\n\n\n=== জীবাশ্ম জ্বালানি ===\n\n\n==== খনিজ তেল ====\nফিনল্যান্ডের নিজস্ব কোনও খনিজ তেল সম্পদ নেই, তাই এটি তেল আমদানির উপর শতভাগ নির্ভরশীল। ২০০৭ সালে ফিনল্যান্ডে তেল আমদানি ছিল প্রায় ১ কোটি ১০ লক্ষ টন। ২০০৬ সালে ফিনল্যান্ডে আমদানী কৃত তেল এসেছিলো ৬৪ শতাংশ রাশিয়া থেকে, ১১ শতাংশ নরওয়ে থেকে, ১১ শতাংশ ডেনমার্ক থেকে এবং অবশিষ্টাংশ যুক্তরাজ্য, কাজাখস্তান এবং আলজেরিয়া থেকে। ফিনল্যান্ডে ব্যবহৃত শক্তির ২৪ শতাংশ খনিজ তেল হতে উৎপন্ন করা হয়। বেশিরভাগ খনিজ তেল যানবাহনে ব্যবহৃত হয়, তবে প্রায় ২,৬০,০০০ গৃহে উষ্ণতার জন্য তেল ব্যবহৃত হয়ে থাকে।\nনেস্টে অয়েল হলো ফিনল্যান্ডের একমাত্র তেল পরিশোধক, যারা বাল্টিক দেশ এবং উত্তর আমেরিকায় পেট্রোল এবং জ্বালানি তেলের মতো খনিজ তেলজাত পণ্য রপ্তানি করে থাকে। ২০০৬ সালে তেল আমদানির পরিমাণ ছিলো ৬.৫ বিলিয়ন ইউরো এবং রপ্তানি করা হয়েছিলো ৩ বিলিয়ন ইউরো মূল্যমানের।\n\n\n==== কয়লা ====\n\nপোল্যান্ড থেকে কয়লা আমদানি করা হয়। ২০১৬ সালে ৫.৩ মিলিয়ন টন কয়লা ব্যবহার করা হয়েছিলো।\n২০১০ সালের ২৭ সেপ্টেম্বরের ফিনওয়াচ অনুসারে, ফিনল্যান্ডে ১৩টি কয়লা বিদ্যুৎ কেন্দ্র রয়েছে। পোহজোলান ভোইমা, ফরটুম, হেলসিংগিন এনার্জিয়া এবং রাউতারুক্কি কোম্পানিগুলি সবচেয়ে বেশি কয়লা ব্যবহার করে থাকে।\nআইএলও চুক্তি ১৭৬ (১৯৯৫)-এ খনিতে স্বাস্থ্য ও নিরাপত্তা ঝুঁকির বিষয়াদী নিয়ে আলোচনা করা হয়েছে। ফিনল্যান্ড ১৯৯৭ সালে এই চুক্তিটি অনুমোদন করেছে। তবে, ২০১৭ সাল পর্যন্ত ফিনল্যান্ডে কয়লা রপ্তানিকারী দেশ কানাডা, অস্ট্রেলিয়া, কলম্বিয়া, কাজাখস্তান, ইন্দোনেশিয়া এবং চীন এই চুক্তিটি অনুমোদন করেনি। ফিনল্যান্ডের কমপক্ষে দুটি কোম্পানি তাদের সরবরাহকারী সম্পর্কের ক্ষেত্রে \"ইউএন গ্লোবাল কমপেক্ট\" উদ্যোগের মানদণ্ড ব্যবহার করার বিষয়টি সম্পর্কে (২০১০) জানিয়েছে। কোনও ফিনিশ কোম্পানি \"ইউএন গ্লোবাল কমপেক্ট\" উদ্যোগে স্বাক্ষর করার কথা জানায়নি।\n২০২১ সালে বিদ্যুৎ উৎপাদনের ৪.৯% এসেছিলো কয়লা ব্যবহারের মাধ্যমে; তবে ২০২৯ সাল থেকে এটি নিষিদ্ধ করা হবে।\n\n\n==== প্রাকৃতিক গ্যাস ====\nফিনল্যান্ডে গ্যাস উৎপাদনের কোনো সুবিধা কিংবা ভূগর্ভে সংরক্ষণের জন্য সুবিধা নেই।\nপ্রথমবারের তেল সংকটের পর, ১৯৭৪ সাল থেকে ফিনল্যান্ডে প্রাকৃতিক গ্যাস ব্যবহার করা হচ্ছে। গ্যাসাম হল ফিনিশ প্রাকৃতিক গ্যাস আমদানিকারক এবং বিক্রেতা, যেটি ফিনিশ প্রাকৃতিক গ্যাস সঞ্চালনা ব্যবস্থার মালিক এবং পরিচালনা করে থাকে। ফিনল্যান্ডে প্রাকৃতিক গ্যাস চালিত যানবাহন জনপ্রিয় নয়, তবে এখানে প্রাকৃতিক গ্যাস চালিত বাস বিদ্যমান।\n২১ মে ২০২২ সালের ২১ মে তারিখে রাশিয়া থেকে ফিনল্যান্ডে গ্যাস সরবরাহ বন্ধ করে দেওয়া হয় কারণ গ্যাসাম রাশিয়ান গ্যাস কোম্পানি গ্যাজপ্রম এবং মস্কোর প্রয়োজন অনুযায়ী রুবেলে গ্যাস সরবরাহের জন্য মূল্য পরিশোধ করতে অস্বীকৃতি জানায়। এরপর ফিনল্যান্ডে গ্যাস আমদানি ব্যবস্থা বাল্টিককানেক্টর পাইপলাইনের মাধ্যমে সরবরাহ করার জন্য স্থানান্তর করা হয়। যেকোনো ঘাটতির ক্ষেত্রে ফিনল্যান্ডের গ্যাসের চাহিদা মেটানোর জন্য এলএনজি টার্মিনাল জাহাজ এক্সেম্পলার-কে ১০ বছরের জন্য লিজ দেওয়া হয়। জাহাজটির বার্ষিক গ্যাস ক্ষমতা ৩৫ টেরাওয়াট-ঘন্টা (টিডব্লিউএইচ)।\n\n\n==== পীট ====\n\nফিনল্যান্ডে বিশ্ব উষ্ণায়নের ক্ষেত্রে সবচেয়ে ক্ষতিকারক শক্তির উৎস হলো পীট এবং শক্ত কয়লা। ভিটিটি'র গবেষণা অনুসারে, পীট প্রায়শঃই সবচেয়ে ক্ষতিকারক হিসাবে বিবেচিত হয়।\n২০০৫ সাল হতে ২০১৫ সাল পর্যন্ত বাস্তবায়িত নতুন শক্তি বিনিয়োগের ক্ষেত্রে ফিনল্যান্ডে সবচেয়ে জনপ্রিয় শক্তির উৎস ছিলো পীট। ফিনল্যান্ডে ২০০৫ সাল হতে ২০১৫ সাল পর্যন্ত শক্তি উৎপাদনের জন্য স্থাপন করা কেন্দ্রগুলির শক্তির উৎস হিসাবে পিট ব্যবহৃত হয়েছে ৩৬% কেন্দ্রে এবং শক্ত কয়লা ব্যবহৃত হয়েছে ১১% কেন্দ্রে ও এই দুটি একত্রে ব্যবহৃত হয়েছে ৪৭% কেন্দ্রে। ২০০৫ সাল হতে ২০১৫ সালের মধ্যে কার্বন ডাই অক্সাইড নির্গমনকারী পীট ব্যবহারকারী প্রধান কেন্দ্রগুলি হলো (CO২ কেট): পিভিও ২৭০০ কেটি, জয়ভাস্কেলান এনার্জিয়া ৫৬১ কেটি, ইটিলা-পোহজানমান ভোইমা অয় (ইপিভি এনার্জিয়া) ৩৭৪ কেটি, কুপিয়ন এনার্জিয়া ১৮৬ কেটি, ইউপিএম কিমিনি ১৩৫ কেটি এবং ভাপো ৬৯ কেটি। ইপিভি এনার্জিয়া ফিনল্যান্ডের টিভিও পারমাণবিক কেন্দ্রের অংশীদার এবং জয়ভাস্কেলান ও কুপিয়ন এনার্জিয়া ফেনোভোইমাপারমাণবিক কেন্দ্রের অংশীদার।\nআইইএ-এর দেশীয় প্রতিবেদন অনুসারে, পীটের জন্য প্রদত্ত ফিনিশ সরকারের ভর্তুকি CO2 নির্গমন হ্রাস করার লক্ষ্যকে দুর্বল করে এবং অন্যান্য পরিবেশগত নীতি এবং ইউরোপীয় ইউনিয়নের নির্গমন বাণিজ্য প্রকল্পের বিপরীতে অবস্থান নিয়েছে। করে। আইইএ ২০১০ সালের মধ্যে পিট ভর্তুকি পর্যায়ক্রমে বন্ধ করার সময়সূচী মেনে চলার পরামর্শ দেয়। \"গ্রিনহাউস গ্যাসের ক্ষেত্রে ইউরোপীয় ইউনিয়নের নির্গমন বাণিজ্য প্রকল্পের নেতিবাচক প্রণোদনার মুখে পিটের টেকসই উৎপাদনকে উৎসাহিত করার ক্ষেত্রে ফিনল্যান্ড পীটের জন্য ভর্তুকি দেওয়ার একটি প্রিমিয়াম ট্যারিফ স্কিম নির্ধারণ করেছে। প্রিমিয়াম ট্যারিফটি ইউরোপীয় ইউনিয়নের নির্গমন বাণিজ্য প্রকল্পের প্রভাবকে সরাসরি মোকাবেলা করার জন্য তৈরি করা হয়েছে\"  (To encourage sustained production of peat in the face of negative incentives from the European Union's emissions trading scheme for greenhouse gases, Finland has put in place a premium tariff scheme to subsidise peat. The premium tariff is designed to directly counter the effect of the European Union's emissions trading scheme.)।\nফিনল্যান্ড পীট ব্যবহার করে শক্তি উৎপাদন প্রক্রিয়া কমানোর পরিকল্পনা করছে। বর্তমানে ফিনল্যান্ডের মোট বিদ্যুৎ উৎপাদনের  ২.৬% উৎপাদিত হয় পীট থেকে; যেটি ২০৩০ সালের মধ্যে ৫০% কমিয়ে আনার পরিকল্পনা করা হয়েছে।\n\n\n=== নবায়নযোগ্য শক্তি ===\n\nনবায়নযোগ্য শক্তির উৎসের মধ্যে রয়েছে জৈববস্তু, জল, বায়ু, সৌর এবং ভূ-তাপীয় শক্তি।\n২০১১ সাল থেকে ২০২১ সাল পর্যন্ত ফিনল্যান্ডের মোট চূড়ান্ত শক্তির ব্যবহার (টিএফইসি)-এর ক্সেত্রে নবায়নযোগ্য শক্তির অনুপাত ধারাবাহিকভাবে ৩৪% থেকে ৪৮%-এ বৃদ্ধি পেয়েছে। এই হার মূলত জৈবশক্তি (২৯% থেকে বৃদ্ধি পেয়ে ৩৮%), জলবিদ্যুৎ (৪.৭% থেকে বৃদ্ধি পেয়ে ৬.১%) এবং বায়ু (০.২% থেকে বৃদ্ধি পেয়ে ৩.৩%) খাতে বৃদ্ধির দ্বারা সম্পন্ন হয়েছে। ২০২০ সালে টিএফইসি-তে নবায়নযোগ্য শক্তির অংশের ক্ষেত্রে ফিনল্যান্ড আইইএ সদস্য দেশগুলির মধ্যে তৃতীয় অবস্থানে ছিল। ২০২১ সাল নাগাদ ফিনল্যান্ডের মোট চূড়ান্ত শক্তি খরচের ৪৩.১% নবায়নযোগ্য শক্তি খাত হতে আসে; যার মধ্যে বিদ্যুৎ উৎপাদনের ৩৯.৫%, উত্তাপ ও ​​শীতলীকরণের জন্য ৫২.৬% এবং পরিবহনের ক্ষেত্রে ২০.৫% ব্যবহৃত হয়।\n২০২১ সালে ফিনল্যান্ডের বিদ্যুৎ উৎপাদনের ৫৩% ছিল নবায়নযোগ্য জ্বালানি খাত হতে আগত; যার পরিমাণ ছিলো মোট ৩৮ টেরাওয়াট-ঘন্টা (টিডব্লিউএইচ)। এর মধ্যে জৈবশক্তির অবদান ১৩.৬ টিডব্লিউএইচ, জলবিদ্যুতের অবদান ১৫.৮ টিডব্লিউএইচ, বায়ু কল হতে এসেছে ৮.৫ টিডব্লিউএইচ এবং সৌরশক্তি থেকে পাওয়া গিয়েছে ০.৩ টিডব্লিউএইচ।\n২০১০-এর দশকে ফিনল্যান্ডে মোট নবায়নযোগ্য জ্বালানির উৎপাদন সক্ষমতা ক্রমান্বয়ে বৃদ্ধি পেয়েছে (২০১০ সালে ছিলো ৫,১৭০ মেগাওয়াট এবং ২০১৬ সালে ছিলো ৭,০৬৭ মেগাওয়াট)। ২০১৬ সালে ফিনল্যান্ডে নবায়নযোগ্য জ্বালানি উৎপাদন ছিল আনুমানিক ১৩০ টেরাওয়াট-ঘন্টার বেশি।\n\n\n==== বায়ু শক্তি ====\n\n২০১৭ সালে ফিনল্যান্ডে প্রথম সমুদ্রতীরবর্তী এলাকায় বায়ু খামার চালু করা হয়।\n\n\n==== ভূ-তাপ ====\nএসটি১ এবং ফরটুম মিলিতভাবে এস্পুতে একটি ভূ-তাপীয় কেন্দ্র পরীক্ষণ করছে। ২০১৮ সালে ওটানিমির নীচের শিলাস্তরের ৬ কিলোমিটার গভীরে উষ্ণ ভূত্বক পর্যন্ত পৌঁছানো যায় এমনভাবে ভূপৃষ্ঠ ছিদ্র করে একটি বোরের মাধ্যমে জল পাম্প করা হয়েছিল; এর ফলে ১.৯ মাত্রা পর্যন্ত ক্ষুদ্র-ভূমিকম্প তৈরি করা সম্ভব হয়েছিল। কোনোভাবে একবার যদি একটি নির্গমন বোর প্রবেশের জন্য ছিদ্র করে উপযুক্ত অবস্থান পাওয়া গেলে যার তাহলে সেদিকে ভূগর্ভস্থ জল প্রবাহিত হবে এভাবে এই কেন্দ্রটি ৪০ মেগাওয়াট ভূ-তাপীয় বিদ্যুৎ উৎপাদন করতে পারবে।\n\n\n=== পারমানবিক শক্তি ===\n\n২০০৮ সালের হিসাব অনুযায়ী ফিনল্যান্ডের দুটি বিদ্যুৎকেন্দ্রে চারটি পারমাণবিক চুল্লি ছিলো। এদের মধ্যে প্রথমটি ১৯৭৭ সালে চালু করা হয়। ২০০০ সাল হতে ২০১৪ সাল পর্যন্ত এই চারটি ইউনিটে প্রতি বছর ২১.৪-২২.৭ টেরাওয়াটঘন্টা বিদ্যুৎ উৎপাদন হতো, যা দেশটির মোট শক্তি উৎপাদনের ২৭-৩৫% এবং ফিনল্যান্ডে ব্যবহৃত শক্তির ২৪-২৮% যোগান দিতো। এগুলি বিশ্বের সবচেয়ে দক্ষতা সম্পন্ন চুল্লি যেগুলোতে ১৯৯০-এর দশকে গড় ক্ষমতার গুণক ছিলো ৯৪%। ২০০৫ সালে ওলকিলুটো পারমাণবিক বিদ্যুৎ কেন্দ্রে একটি অতিরিক্ত চুল্লির নির্মাণ কাজ শুরু হয়। আরেভা কর্তৃক নির্মিত এই চুল্লিটি একটি ইউরোপীয় চাপযুক্ত চুল্লি (EPR) যার বিদ্যুৎ উৎপাদন ক্ষমতা ১,৬০০ মেগাওয়াট এবং এটি মূলতঃ ২০০৯ সালে উৎপাদন শুরু করার কথা ছিলো। এটি নির্মাণে মোট ৮.৫ বিলিয়ন ইউরোরও বেশি খরচ হয়েছে এবং এখান হতে নিয়মিত বিদ্যুৎ উৎপাদন ২০২৩ সালের এপ্রিল মাসে শুরু হয়েছিল।\nফেনোভোইমা কনসোর্টিয়াম আরেকটি পারমাণবিক বিদ্যুৎ কেন্দ্র নির্মাণের কাজ পরিচালনা করছে। রাশিয়ান পারমাণবিক প্রকৌশল সংস্থা রোসাটমের এই প্রকল্পের ৩৪% অংশীদারিত্ব রয়েছে। বিভিন্ন ফিনিশ বৃহত প্রতিষ্ঠান এবং স্থানীয় সরকারও এর প্রধান অংশীদার।\nপারমাণবিক শক্তির দ্বারা বিদ্যুৎ উৎপাদন ২০২৫ সালের মধ্যে দ্বিগুণ হতে পারে, যা মোট বিদ্যুৎ উৎপাদনের প্রায় ৬০%-এ পৌঁছাবে।\n\n\n=== জলবিদ্যুৎ ===\nফিনল্যান্ডে ৩৩০টিরও বেশি জলবিদ্যুৎ কেন্দ্র রয়েছে; ২০২২ সালে যার মোট উৎপাদন ক্ষমতা ছিলো ৩,১০০ মেগাওয়াটেরও বেশি।\n২০২১ সালে ফিনল্যান্ডের মোট স্থাপিত বিদ্যুৎ উৎপাদন ক্ষমতার ১৮% ছিলো জলবিদ্যুৎ কেন্দ্র ভিত্তিক এবং মোট উৎপাদিত বিদ্যুতের ২২% এসেছিলো জলবিদ্যুৎ কেন্দ্র হতে।\n\n\n=== সবুজ হাইড্রোজেন ===\n২০২৩ সালে ফিনল্যান্ডে তিনটি সবুজ হাইড্রোজেন উৎপাদন কেন্দ্র তৈরির পরিকল্পনা করা হয়েছিলো যেখান হতে প্রতিদিন ৮৫০ টন সবুজ হাইড্রোজেন উৎপাদিত হবে, যেটির পরিমাণ হবে বার্ষিক ২.২ গিগাওয়াট।\n\n\n== পরিবেশগত প্রভাব ==\n\n\n=== জলবায়ু পরিবর্তন ===\n\n২০০৮ সালে ফিনল্যান্ডের গ্রিনহাউস গ্যাস নির্গমনের পরিমাণ ছিলো মোট ৭০.১ মিলিয়ন টন কার্বন ডাই অক্সাইড (CO2)। এর তিন-চতুর্থাংশের কিছু বেশি ছিলো শক্তি খাত নির্ভর অথবা শক্তি খাত থেকে নির্গত।\n২০০৮ সালে জীবাশ্ম জ্বালানি থেকে কার্বন ডাই অক্সাইড নির্গমনের উৎপত্তি ক্ষেত্রগুলি হলো ৪৫% তেল, ৩৯% কয়লা এবং ১৫% প্রাকৃতিক গ্যাস হতে। ২০০০ সালে এই নির্গমনের উৎপত্তি ক্ষেত্রগুলির পরিমাণ ছিলো প্রায় ৪৮% তেল এবং ৩৭% কয়লা হতে। জীবাশ্ম পরিবহন জ্বালানিগুলি, যেমন: যান্ত্রিক ইঞ্জিন পেট্রোল, ডিজেল এবং বিমান পরিবহন পেট্রোল, হলো তেলজাত পণ্য। ২০০৮ সালে শক্তির জন্য ব্যবহৃত জৈববস্তুর ৪৭% কালো তরল-আরক এবং ৫২% কাঠ অন্তর্ভুক্ত ছিল। ১৯৯০ হতে ২০০৬ সাল পর্যন্তও এই পরিমাণ প্রায় একই ছিল। ২০০৮ হতে ২০১২ সাল পর্যন্ত ইইউ নির্গমন বাণিজ্য খাতে সমস্ত জৈববস্তুপুঞ্জ এবং কৃষি উষ্ণায়ন গ্যাস নির্গমন বিনামূল্যের ছিলো। সরকারী পরিসংখ্যান অনুসারে ফিনল্যান্ডে বার্ষিক জীবাশ্ম জ্বালানি এবং কয়লা হতে দূষন নির্গমনে বার্ষিক তারতম্য রয়েছে। উদাহরণস্বরূপ, জীবাশ্ম জ্বালানি থেকে CO2 নির্গমন ২০০৫ সালে ১৮% এবং ২০০৮ সালে ১৩% হ্রাস পেয়েছিল; কিন্তু কয়লা হতে বার্ষিক নির্গমন ১৯৯৬ সালে ২২%, ২০০১ সালে ২২% এবং ২০০৬ সালে ৫৮% বৃদ্ধি পেয়েছিল।\n\n\n=== কণাসমূহ ===\nকণা হলো এমন কিছু বস্তু যার আকার কয়েক ন্যানোমিটার থেকে দৃশ্যমান ধূলিকণা পর্যন্ত হয়ে থাকে এবং এরা মানব জীবনকে প্রভাবিত করে থাকে এমন সবচেয়ে গুরুত্বপূর্ণ পরিবেশগত উপাদান হিসাবে বিবেচিত হয়। প্রায় অর্ধেক কণা মানবসৃষ্ট; যানবাহন, শিল্প এবং শক্তি হতে এদের উৎপত্তি। ফিনল্যান্ডে এটির সবচেয়ে গুরুত্বপূর্ণ উৎস হল জ্বালানি হিসেবে কাঠ পোড়ানো। এছাড়াও NO2 এবং SO2 গ্যাসগুলি বায়ুমণ্ডলে কণায় পরিণত হয়।\n\n\n== জ্বালানি ও জলবায়ু বিষয়ক লক্ষ্য ==\n\nবিদ্যুতের আরই (২০০৫)'র লক্ষ্য ছিলো ৩৫% (১৯৯৭–২০১০)। তবে, (২০০৬) ফিনিশ লক্ষ্যমাত্রা ৩১.৫% (১৯৯৭–২০১০) -এ নামিয়ে আনা হয়। 'রিনিউয়েবলস গ্লোবাল স্ট্যাটাস রিপোর্ট' অনুসারে, ফিনল্যান্ড ১৩ বছরে আরই মাত্র ২% বৃদ্ধি করার লক্ষ্য নিয়েছে। ১৩ বছরে আরই ব্যবহার ২% যোগ করার এই লক্ষ্যটি সমস্ত ইইউ দেশগুলির মধ্যে সবচেয়ে কম।\n২০১৩ সালে ফিনল্যান্ডে জীবাশ্ম শক্তির জন্য সরকারি জ্বালানি ভর্তুকি ছিল ৭০০ মিলিয়ন ইউরো এবং নবায়নযোগ্য শক্তির জন্য (প্রধানত কাঠ এবং বায়ু খাতে) ৬০ মিলিয়ন ইউরো। ২০১১ থেকে ২০১৫ সাল পর্যন্ত নতুন বায়ু শক্তি শিল্পের জন্য বর্ধিত হারে প্রদেয় শুল্ক আরোপ করা হয়েছিল।\nফিনল্যান্ডের জ্বালানি ও জলবায়ু কৌশল জ্বালানি নিরাপত্তা, স্থায়িত্ব এবং জীববৈচিত্র্যের ওপর জোর দিয়ে ২০৩৫ সালের মধ্যে কার্বন নিরপেক্ষতা অর্জনের লক্ষ্যমাত্রা নির্ধারণ করেছে। ২০২২ সালের জুলাই মাসে সংশোধিত জলবায়ু পরিবর্তন আইনে ২০৩৫ সালের মধ্যে কার্বন নিরপেক্ষতা অর্জনের লক্ষ্যমাত্রাকে বাধ্যতামূলক করেছে। এই আইনে ভূমি ব্যবহার, ভূমি-ব্যবহার পরিবর্তন এবং বনায়ন (লুলুসেফ) খাতকে বাদ দিয়ে অন্যান্য সকল ক্ষেত্রে গ্রিনহাউস গ্যাস (জিএইচজি) নির্গমন হার ২০৩০ সালের মধ্যে ৬০%, ২০৪০ সালের মধ্যে ৮০% এবং ২০৫০ সালের মধ্যে ৯০-৯৫% -এ নামিয়ে আনার লক্ষ্য নির্ধারণ করা হয়েছে। এই লক্ষ্য অর্জনে ফিনল্যান্ডের গৃহীত পদ্ধতির মধ্যে রয়েছে পারমাণবিক শক্তির ব্যবহার বৃদ্ধি, বিদ্যুৎ ও তাপের জন্য আরও পুনর্নবায়নযোগ্য শক্তির প্রচলন, বিদ্যুৎ ও শক্তি উৎপাদনে  দক্ষতা উন্নতিকরণ এবং অর্থনীতির সকল খাতে বিদ্যুতায়ন। ২০২২ সালে রাশিয়ার ইউক্রেন আক্রমণের পর ফিনল্যান্ড রাশিয়ার জ্বালানি আমদানি কমাতে পদক্ষেপ নেয়; পূর্বের বছর (২০২১ সালে) ফিনল্যান্ড সেখান হতে তার মোট আমদানির ৮১% অপরিশোধিত তেল, ৭৫% প্রাকৃতিক গ্যাস এবং ১৯% বিদ্যুৎ এনেছিলো। ২০২৩ সালের এপ্রিলে ফিনল্যান্ড বিগত ১৫ বছরের মধ্যে ইউরোপের প্রথম নতুন পারমাণবিক চুল্লি চালু করার এবং উপকূলীয় বায়ু বিদ্যুৎ ব্যবস্থা সম্প্রসারণের মাধ্যমে দেশটির জ্বালানি খাতে পরিবর্তনের ধারাটি দৃশ্যমান করেছে।\n\n\n== তথ্যসূত্র ==\n\n\n== বহিঃসংযোগ ==\nFinland’s National Energy Efficiency Action Plan (NEEAP 2008–2010) 26 June 2007\nFindicator - Energy consumption 1970-2012\nFindicator - Final energy consumption by sector 1970-2012\n\nটেমপ্লেট:ফিনল্যান্ড প্রসঙ্গ"}