{"pageid": 1384038, "title": "কাজী শাহেদ আহমেদ", "url": "https://bn.wikipedia.org/wiki?curid=1384038", "content": "কাজী শাহেদ আহমেদ (৭ নভেম্বর, ১৯৪০ — ২৮ আগস্ট, ২০২৩) একজন প্রাক্তন সেনা কর্মকর্তা এবং বিশিষ্ট শিল্পপতি। তিনি দৈনিক আজকের কাগজ এবং খবরের কাগজ নামক সাপ্তাহিকের প্রকাশক এবং সম্পাদক ছিলেন। তিনি শিল্পগ্রুপ জেমকন গ্রুপ এবং ইউনিভার্সিটি অফ লিবারেল আর্টস বাংলাদেশ এর প্রতিষ্ঠাতা হিসেবে সুপরিচিত ছিলেন।\n\n\n== প্রাথমিক জীবন ==\nশাহেদ ১৯৪০ সালের ৭ নভেম্বর ব্রিটিশ ভারতের যশোরে জন্মগ্রহণ করেন। ইউনিভার্সিটি অফ ইঞ্জিনিয়ারিং অ্যান্ড টেকনোলজি, লাহোরে প্রকৌশলে পড়াশুনা করে তৎকালীন পাকিস্তানি সামরিক বাহিনীতে যোগ দিয়েছিলেন।\n\n\n== কর্মজীবন ==\n১৪ বছর সামরিক পেশাজীবন শেষে তিনি ১৯৭৯ সালে অবসর গ্রহনের সময় পদবী ছিলে লেফটেন্যান্ট কর্নেল। বাংলাদেশের স্বাধীনতার পর বাংলাদেশ মিলিটারি অ্যাকাডেমিতে এর প্রতিষ্ঠাকালীন প্লাটুন কমান্ডারের দায়িত্বে ছিলেন শাহেদ।\nসামরিক জীবন শেষে শাহেদ ক্যাসেল কন্সট্রাকশন নামে একটি ব্যবসায়ী প্রতিষ্ঠান এবং পরে জেমকন গ্রুপ প্রতিষ্ঠা করেন ১৯৭৯ সালে। খবরের কাগজ নামে একটি সাপ্তাহিক প্রতিষ্ঠা ও সম্পাদনা করতেন তিনি ৮০’র দশকে। এরপর ১৯৯১ সালে সেই ধারাবাহিকতায় আজকের কাগজ নামে দৈনিক প্রতিষ্ঠা করেন। ২০০২ সালে তিনি ইউনিভার্সিটি অফ লিবারেল আর্টস বাংলাদেশ প্রতিষ্ঠা করেন সেখানে তিনি উপাচার্যও ছিলেন। এছাড়াও তিনি ঢাকা ট্রিবিউন এবং বাংলা ট্রিবিউনের ও প্রতিষ্ঠাতা ছিলেন।\nপত্রিকার সম্পাদনা ছাড়াও তার লেখালেখির কথাও জানা যায়। তার লিখিত কিছু উপন্যাস — দাঁতে কাটা পেন্সিল, ভৈরব, অপেক্ষা প্রভৃতি। নিজের আত্মজীবনী শাহেদ গ্রন্থাকারে প্রকাশ করেছেন জীবনের শিলালিপি শিরোনামে।\n\n\n== মৃত্যু ==\n২০২৩ এর ২৮ আগস্ট সোমবার ঢাকার একটি হাসপাতালে শাহেদ শেষনিশ্বাস ত্যাগ করেন। তার স্ত্রী আমিনা আহমেদ ও তিন ছেলে কাজী আনিস আহমেদ, কাজী নাবিল আহমেদ ও কাজী ইনাম আহমেদ।\n\n\n== তথ্যসূত্র ==\n\n\n== বহিঃসংযোগ ==\nজেমকন গ্রুপের প্রতিষ্ঠাতা কাজী শাহেদ আর নেই — দীপ্ত নিউজ\nবিশিষ্ট শিল্পপতি কাজী শাহেদ আহমেদ মৃত্যুবরণ করেছেন — চ্যানেল আই"}