{"pageid": 1096022, "title": "আনিসুজ্জামান (দর্শনশাস্ত্রজ্ঞ)", "url": "https://bn.wikipedia.org/wiki?curid=1096022", "content": "আনিসুজ্জামান (জন্ম: ১ মার্চ ১৯৫১) একজন বাংলাদেশী শিক্ষাবিদ এবং দর্শনশাস্ত্রজ্ঞ। তিনি ঢাকা বিশ্ববিদ্যালয়ের দর্শন বিভাগের অবসরপ্রাপ্ত অধ্যাপক এবং বরিশালে অবস্থিত বেসরকারি বিশ্ববিদ্যালয়, গ্লোবাল ইউনিভার্সিটি বাংলাদেশের (জিইউবি) সাবেক উপাচার্য।\n\n\n== জন্ম ==\nতিনি ১৯৫১ খ্রিষ্টাব্দের ১ মার্চ গোপালগঞ্জে জন্মগ্রহণ করেন।\n\n\n== শিক্ষাজীবন ==\nআনিসুজ্জামান ঢাকা বিশ্ববিদ্যালয় থেকে দর্শনে স্নাতক, স্নাতকোত্তর ও এমফিল ডিগ্রি লাভ করেন। তিনি কমনওয়েলথ স্কলারশিপ নিয়ে যুক্তরাজ্যে অবস্থিত ইউনিভার্সিটি অব ওয়েলস থেকে ১৯৮৮ সালে দার্শনিক নৃতত্ত্বের উপর পিএইচডি ডিগ্রি অর্জন করেন। এছাড়া তিনি ১৯৯৪ সালে যুক্তরাষ্ট্রের অ্যান্ড্রুজ বিশ্ববিদ্যালয়ে তুলনামূলক ধর্মতত্ত্বের উপর পোস্ট ডক্টরাল গবেষণা সম্পন্ন করেন। ১৯৯৭ সালে কমনওয়েলথ ফেলোশিপ পেয়ে তিনি লন্ডন বিশ্ববিদ্যালয় থেকে আরও একবার পোস্ট ডক্টরাল গবেষণা সমাপ্ত করেন। এছাড়াও লন্ডনের কিংস কলেজে তুলনামূলক ধর্ম ও দার্শনিক নৃতত্ত্ব নিয়ে গবেষণা করেছেন তিনি।\n\n\n== কর্মজীবন ==\nতিনি ঢাকা বিশ্ববিদ্যালয়ের দর্শন বিভাগে অধ্যাপনা করেছেন। অধ্যাপনার পাশাপাশি তিনি ঢাকা বিশ্ববিদ্যালয়ের স্যার এ. এফ. রহমান হলের ভারপ্রাপ্ত প্রভোস্ট, দর্শন বিভাগের সভাপতি, গোবিন্দ দেব দর্শন গবেষণা কেন্দ্র ও নৈতিক উন্নয়ন কেন্দ্রের পরিচালকসহ বিভিন্ন একাডেমিক ও প্রশাসনিক দায়িত্ব পালন করেছেন। এছাড়া তিনি ‘সাউথ এশিয়ান ফ্যাটারনিটি’ বাংলাদেশ চ্যাপ্টারের প্রেসিডেন্ট হিসেবেও দায়িত্ব পালন করেন।\nআনিসুজ্জামান ২০১৯ সালে পরবর্তী চার বছরের জন্য বরিশালে অবস্থিত বেসরকারি বিশ্ববিদ্যালয়, গ্লোবাল ইউনিভার্সিটি বাংলাদেশের (জিইউবি) উপাচার্য হিসেবে যোগদান করেন। ২০২৩ সালে তিনি দ্বিতীয় মেয়াদে ওই বিশ্ববিদ্যালয়ের উপাচার্য নিযুক্ত হন। তবে ২০২৪ সালের ডিসেম্বর মাসে তিনি বিশ্ববিদ্যালয়টির উপাচার্য পদ থেকে পদত্যাগ করেন।\n\n\n== সম্মাননা ==\nতিনি ভারতের সম্মানজনক ধর্মীয় উপাধি ‘নিম্বার্ক রত্ন’ অর্জন করেছেন।\n\n\n== তথ্যসূত্র =="}