{"pageid": 1468599, "title": "মা (গান)", "url": "https://bn.wikipedia.org/wiki?curid=1468599", "content": "\"মা\" একটি বাংলাদেশী বাংলা ভাষার গান, যা গেয়েছেন জেমস এবং লিখেছেন ও সুর করেছেন প্রিন্স মাহমুদ। এটি মাহমুদের ১৯৯৯ সালের মিশ্র অ্যালবাম এখনও দু'চোখে বন্যার অন্তর্ভুক্ত।\n\n\n== পটভূমি ==\nসুরকার প্রিন্স মাহমুদের মা ১৯৯৭ সালে মারা যান। মায়ের মৃত্যুর পর তিনি কিছু সময়ের জন্য সঙ্গীত থেকে দূরে সরে ছিলেন। তারপর কয়েকদিন পর এই গানের কথা তার মাথায় আসে, যদিও প্রথম দুই-তিন বাক্য লেখার পর গানটি আর লিখেননি। পরবর্তীতে ১৯৯৯ সালে এখনও দু'চোখে বন্যা অ্যালবামে কাজ করার সময় তিনি আবার এই গানের কাজ শুরু করেন। হঠাৎ একদিন খুব অল্প সময়ের মধ্যে তার লেখাটি শেষ হয় এবং হাতিরপুলের সাউন্ড গার্ডেন স্টুডিওতে এটি রেকর্ড করা হয়। গানে এখন যে ছন্দ আছে শুরুতে তা ছিল না, তিন-চারবার গানে পরিবর্তন এসেছে।\nগানটি তৈরির পর মাহমুদ ভাবলেন, গানটি কে গাইবে? শুরুতে অন্য কাউকে গানটি শোনানোর কথা ভাবেন তিনি। সেসময় জেমসের মা মারা গেলে মাহমুদ জেমসের সঙ্গে গানটি করার কথা ভাবেন।\n\n\n== মুক্তি ==\nগানটি ১৯৯৯ সালে এখনও দু'চোখে বন্যা নামের একটি মিশ্র অ্যালবামে প্রকাশিত হয়, যা গানটির জন্য সুপার-ডুপার হিট হয়েছিল।\n\n\n== অভ্যর্থনা ==\nগানটি শ্রোতাদের কাছ থেকে ব্যাপক সাড়া পায় এবং সারাদেশে জনপ্রিয় হয়ে ওঠে, যা সর্বকালের সর্বশ্রেষ্ঠ বাংলা গানগুলোর মধ্যে একটি হিসাবে বিবেচিত হয়। এটি জেমস ও প্রিন্স মাহমুদের কর্মজীবনের কালজয়ী গানগুলোর মধ্যে একটি হয়ে উঠে। এটি মাকে নিয়ে গাওয়া সেরা গানগুলোর মধ্যে একটি হিসাবেও বিবেচিত। গানটি যুগকে জয় করে বাংলা গানের ইতিহাসে অবিস্মরণীয় হয়ে আছে।\n\n\n=== প্রতিক্রিয়া ===\nরেকর্ডিংয়ের সময় জেমসের কণ্ঠে গানটি শুনে প্রয়াত শব্দ প্রকৌশলী মবিন বলেন, \"গানটি নিশ্চয়ই সবার ভালো লাগবে।\"\nগানটি প্রকাশের পর খালিদ হাসান মিলু সুরকার প্রিন্স মাহমুদের কাছে জানতে চান, \"গানটি কেন তাকে দেয়া হয়নি?\"\n\n\n== তথ্যসূত্র =="}