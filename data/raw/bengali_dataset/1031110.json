{"pageid": 1031110, "title": "সৈয়দ নাফিস আল-হুসাইনি", "url": "https://bn.wikipedia.org/wiki?curid=1031110", "content": "সৈয়দ নাফিস আল-হুসাইনি (১১ মার্চ ১৯৩৩ - ৫ ফেব্রুয়ারি ২০০৮) (উর্দু: سید نفیس الحسینی) একজন বিখ্যাত ক্যালিগ্রাফার, ইসলামে পণ্ডিত, কবি এবং আধ্যাত্মিক ব্যক্তিত্ব ছিলেন। এছাড়াও তিনি মক্কার মসজিদ আল হারামের একটি দরজায় চারুলিপি খোদাই করেছিলেন।\n\n\n== প্রাথমিক ও শিক্ষা জীবন ==\nনাফিস আল-হুসাইনি ১৯৩৩ সালে শিয়ালকোটে জন্মগ্রহণ করেছিলেন। তার আসল নাম আনোয়ার হুসাইন, তবে তিনি ইসলামি বিশ্বে নাফিস আল-হুসাইনি শাহ নামে পরিচিতি লাভ করেছিলেন। তিনি ভোপালওয়ালার একটি উচ্চ বিদ্যালয়ে প্রাথমিক শিক্ষা লাভ করেন। ১৯৪৭ সালে তিনি ফয়সালাবাদে এসে এফএ পর্যন্ত পড়াশোনা করেন।\n\n\n== কর্মজীবন ==\nনাফিস আল-হুসাইনি ১৯৪৮ সালে চারুলিপির মাধ্যমে তার কর্মজীবন শুরু করেছিলেন। তিনি তার পিতা সৈয়দ মুহাম্মদ আশরাফ আলীর কাছ থেকে চারুলিপি শিল্পের উত্তরাধিকার লাভ করেন, যিনি নাসখের বিশেষজ্ঞ ছিলেন এবং পবিত্র কোরআনের চারুলিপিতে দক্ষতার জন্য খ্যাতি অর্জন করেছিলেন। ১৯৫২ সালে তিনি লাহোরে তার কার্যালয় স্থাপন করেন। তিনি নাসখ এবং নাস্তালিক লিপিগুলিতে বিশেষ স্থান এবং দক্ষতা অর্জন করেছিলেন। এগুলি ছাড়াও তিনি কুফিক, সুলুস , রুকআ লিপি এবং ইজাজায় শিল্পকর্ম তৈরি করেছিলেন। নাফিস আল-হুসাইনি অনেক দেশ সফর করেছিলেন এবং বিচারক হিসাবে ইরান ও মিশরে আন্তর্জাতিক চারুলিপি প্রতিযোগিতায় অংশ নিয়েছিলেন। তিনি নাস্তালিকের একটি লিখন পদ্ধতিও আবিষ্কার করেছিলেন, যার নাম ছিল \"নাফিস নাস্তালিক\"।\nতিনি আলমি মজলিস তাহাফ্ফুজ খতমে নবুয়াতের কেন্দ্রীয় উপ-আমির হিসাবেও দায়িত্ব পালন করেছেন।\n\n\n== পুরস্কার ==\nপ্রাইড অব পারফরম্যান্স  (১৯৮৫)\nসিতারা-ই-ইমতিয়াজ\n১৯৮০ সালে পাকিস্তান ন্যাশনাল কাউন্সিল অফ আর্টস-এর চারুলিপি প্রদর্শনীতে প্রথম পুরস্কার\nপাকিস্তান পাবলিক রিলেশনস সোসাইটি আয়োজিত ১৯৮২ সালে কুরআনের চারুলিপি সর্ব-পাকিস্তান প্রদর্শনীতে প্রথম পুরস্কার।\n\n\n== মৃত্যু ==\n২০০৮ সালের ৫ ফেব্রুয়ারি তিনি লাহোরে মারা যান। লাহোরের বাদশাহী মসজিদে জানাজা সম্পন্ন হয়, যাতে সারা দেশ থেকে এক লাখেরও বেশি মানুষ অংশ নিয়েছিল। এবং তার ইচ্ছানুযায়ী তাকে খানকাহ সৈয়দ আহমেদ শহিদের কবরস্থানে দাফন করা হয়।\n\n\n== তথ্যসূত্র =="}