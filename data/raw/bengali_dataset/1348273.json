{"pageid": 1348273, "title": "শেখ রাসেল রোলার স্কেটিং কমপ্লেক্স", "url": "https://bn.wikipedia.org/wiki?curid=1348273", "content": "শেখ রাসেল রোলার স্কেটিং কমপ্লেক্স বাংলাদেশের রাজধানী ঢাকা শহরে অবস্থিত একটি রোলার স্কেটিং ক্রীড়া অনুশীলন ও প্রতিযোগিতা অনুষ্ঠানের সুবিধা প্রদানকারী স্থাপনা। এটি বাংলাদেশের জাতীয় ও প্রধান স্টেডিয়াম বঙ্গবন্ধু জাতীয় স্টেডিয়ামের পাশে অবস্থিত। এটি বাংলাদেশের ইতিহাসের সর্বপ্রথম রোলার স্কেটিং কমপ্লেক্স। সার্কভুক্ত দেশগুলির মাঝে এর আগে শুধুমাত্র ভারতে এবং শ্রীলঙ্কায় রোলার স্কেটিং কমপ্লেক্স ছিল। ২০১৭ সালের ২৩শে ফেব্রুয়ারি তৎকালীন বাংলাদেশের প্রধানমন্ত্রী শেখ হাসিনা এই ক্রীড়া কমপ্লেক্স উদ্বোধন করেন। ২০১৭ সালে স্থাপনাটি ১১ কোটি ৬১ লাখ টাকা ব্যয়ে নির্মিত হয়েছে।\n\n\n== প্রতিযোগিতা ==\n\n\n=== প্রথম প্রেসিডেন্ট কাপ রোলার স্কেটিং চ্যাম্পিয়নশিপ ===\n২০২০ সালের ৯ই জানুয়ারি শেখ রাসেল রোলার স্কেটিং কমপ্লেক্সে বাংলাদেশের প্রথম প্রেসিডেন্ট কাপ রোলার স্কেটিং চ্যাম্পিয়নশিপ অনুষ্ঠিত হয়। এই প্রতিযোগিতার আয়োজন করে বাংলাদেশ রোলার স্কেটিং ফেডারেশন। প্রতিযোগিতার পুরুষ বিভাগের ফাইনালে লেজার স্কেটিং ক্লাব ৩-১ গোলে স্পীড স্কেটিং ক্লাবকে পরাজিত করে প্রথম প্রেসিডেন্ট কাপ রোলার স্কেটিং চ্যাম্পিয়নশিপের শিরোপা জিতে নেয়।\n\n\n=== অন্যান্য প্রতিযোগিতা ===\nশেখ রাসেল রোলার স্কেটিং কমপ্লেক্সে নিয়মিত কিছু প্রতিযোগিতা আয়োজিত হয় তবে এই সকল প্রতিযোগিতা শুধুমাত্র জাতীয় পর্যায়ের। বিগত বছরগুলোতে হওয়া বিভিন্ন প্রতিযোগিতার মাঝে রয়েছে: তিনটি বিজয় দিবস চ্যাম্পিয়নশিপ, তিনটি জাতীয় রোলার স্কেটিং চ্যাম্পিয়নশিপ, ২০১৮এবং ২০১৯ সালে ফেডারেশন কাপ, ২০১৯ সালে আন্তঃস্কুল রোপ স্কিপিং চ্যাম্পিয়নশিপ এবং ২০১৯ সালে শেখ রাসেল রোলার স্কেটিং চ্যাম্পিয়নশিপ।\n\n\n== অন্যান্য খেলা ==\nশেখ রাসেল রোলার স্কেটিং কমপ্লেক্সে রোলার স্কেটিং ছাড়াও বিভিন্ন খেলার প্রতিযোগিতা অনুষ্ঠিত হয়, যেমন: হ্যান্ডবল, ডুবল, কুস্তি, কাবাডি, উশু, কারাতে, অসিক্রীড়া (ফেন্সিং), ইত্যাদি।\n\n\n== তথ্যসূত্র =="}