{"pageid": 1141636, "title": "ডেভিড হ্যালিডে (পদার্থবিজ্ঞানী)", "url": "https://bn.wikipedia.org/wiki?curid=1141636", "content": "ডেভিড হ্যালিডে (মার্চ ৩, ১৯১৬ - ২ এপ্রিল, ২০১০) একজন আমেরিকান পদার্থবিজ্ঞানী ছিলেন যিনি তার পদার্থবিজ্ঞানের ওপর রচিত পাঠ্যপুস্তক, ফিজিক্স এবং ফান্ডামেন্টালস অব ফিজিক্স এর জন্য পরিচিত, যা তিনি রবার্ট রেসনিকের সাথে সহ-রচনা করেছিলেন। উভয় পাঠ্যপুস্তক ১৯৬০ সাল থেকে নিরবিচ্ছিন্নভাবে ব্যবহৃত হয়ে আসছে এবং ৪৭টিরও বেশি ভাষায় উপলব্ধ।\nহ্যালিডে পিটসবার্গ বিশ্ববিদ্যালয়ে অস্নাতক এবং স্নাতক হিসেবে অধ্যয়ন করেন। ১৯৪১ সালে তিনি পদার্থবিজ্ঞানে পিএইচডি অর্জন করেন। দ্বিতীয় বিশ্বযুদ্ধের সময়, তিনি এমআইটি রেডিয়েশন ল্যাবে রাডার কৌশল উন্নয়নে কাজ করেছিলেন। ১৯৪৬ সালে তিনি সহকারী অধ্যাপক হিসেবে পিটসবার্গে যোগদান করেন এবং সেখানেই তার বাকি কর্মজীবন অতিবাহিত করেন। ১৯৫০ সালে, তিনি ইনট্রোডাক্টরি নিউক্লিয়ার ফিজিক্স লিখেছিলেন, যা একটি ধ্রুপদী পাঠ্যপুস্তক হয়ে ওঠে এবং চারটি ভাষায় অনূদিত হয়। ১৯৫১ সালে হ্যালিডে তার ডিপার্টমেন্টের চেয়ারম্যান হন, এই পদে তিনি ১৯৬২ সাল পর্যন্ত অধিষ্ঠিত ছিলেন।\nতার ফিজিক্স বইটি ব্যাপকভাবে ব্যবহৃত হয়েছে এবং অনেকে মনে করেন, বইটি পদার্থবিদ্যা শিক্ষায় বৈপ্লবিক পরিবর্তন এনেছে। এর দশম সংস্করণ জার্ল ওয়াকার দ্বারা সংশোধিত ও দুই-খণ্ডে ফান্ডামেন্টালস অব ফিজিক্স শিরোনামে এখনও অত্যন্ত সমাদৃত। স্পষ্ট ও প্রমিত চিত্রায়ণ, পুঙ্খানুপুঙ্খ কিন্তু পঠনযোগ্য শিক্ষণবিজ্ঞানের প্রয়োগ, আধুনিক পদার্থবিদ্যার দৃষ্টিভঙ্গি উপস্থাপন এবং চ্যালেঞ্জিং চিন্তন-উদ্দীপক সমস্যা-সংগ্রহের জন্য বইটি উল্লেখযোগ্য। ২০০২ সালে আমেরিকান ফিজিক্যাল সোসাইটি এই পুস্তকটিকে \"বিংশ শতাব্দীর সবচেয়ে অসামান্য পদার্থবিদ্যার পাঠ্যপুস্তক\" হিসেবে অভিহিত করে।\nহ্যালিডে ২০১০ সালের ২রা এপ্রিল ৯৪ বছর বয়সে মারা যান। তিনি ওয়াশিংটনের ম্যাপল ফলসের বাসিন্দা ছিলেন। তার ডক্টরাল ছাত্রদের মধ্যে পদার্থবিদ জন হুইটলি উল্লেখযোগ্য।\n\n\n== তথ্যসূত্র =="}