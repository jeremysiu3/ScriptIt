{"pageid": 1334591, "title": "সোনিয়া চাহাল", "url": "https://bn.wikipedia.org/wiki?curid=1334591", "content": "সোনিয়া চাহাল হলেন একজন ভারতীয় অপেশাদার বক্সার। তিনি ২০১৮ এআইবিএ মহিলা বিশ্ব বক্সিং চ্যাম্পিয়নশিপে রৌপ্য পদক জয় করেছেন।\n\n\n== প্রারম্ভিক জীবন এবং কর্মজীবন ==\nচাহালের জন্ম হরিয়ানা রাজ্যের ভিওয়ানি জেলার নিমরি গ্রামে। তাঁর বাবার নাম জয় ভগবান এবং মা হলেন নীলম। তাঁদের দুই সন্তানের মধ্যে সোনিয়া ছোট। তাঁর বাবা একজন কৃষক এবং মা হলেন গৃহিণী। সোনিয়া এখন রোহতকের মহর্ষি দয়ানন্দ বিশ্ববিদ্যালয়ের তৃতীয় বর্ষের চারুকলার ছাত্র।\nকবিতা চাহাল সহ তাঁর গ্রামের অন্য মহিলা মুষ্টি যোদ্ধাদের সাফল্যের দ্বারা অনুপ্রাণিত হয়ে এবং তাঁর শারীরিক শিক্ষার শিক্ষক সুরেশের দ্বারা উৎসাহিত হয়ে, সোনিয়া চাহাল ৯ম শ্রেণীতে পড়ার সময় মুষ্টিযুদ্ধ বা বক্সিং শুরু করেছিলেন। ২০১১ সালে তাঁর বাবা-মা তাঁকে ভিওয়ানি বক্সিং ক্লাবে নথিভুক্ত করেন, যেখানে তিনি দ্রোণাচার্য পুরস্কারপ্রাপ্ত জগদীশ সিংয়ের অধীনে বক্সিং রিংয়ের কলাকৌশল শিখেছিলেন। তিনি সেই বছরেই স্কুল-স্তরের জাতীয় চ্যাম্পিয়নশিপে রৌপ্য পদক জিতেছিলেন। তিনি পরের তিন বছর ভিওয়ানিতেই তাঁর প্রশিক্ষণ অব্যাহত রেখেছিলেন।\nঅল্প সময়ের মধ্যেই, সোনিয়া আন্তঃস্কুল বক্সিং চ্যাম্পিয়নশিপ জিততে শুরু করেন এবং তারপরে বক্সিং ফেডারেশন অফ ইন্ডিয়া দ্বারা আয়োজিত জেলা, রাজ্য এবং জাতীয় পর্যায়ের টুর্নামেন্টে জয়লাভ করেন। ২০১২ সালে, তিনি জাতীয় চ্যাম্পিয়নের মুকুট লাভ করেন এবং ২০১৩, '১৪ এবং '১৬ সালে তাঁর শিরোপা ধরে রাখেন। ২০১৭ সালে রোহতকের জাতীয় বক্সিং একাডেমিতে চলে গিয়ে, তিনি একই বছর ইন্ডিয়া ওপেন টুর্নামেন্টে রৌপ্য জিতেছিলেন।\nচাহাল ফেদারওয়েট বিভাগে (৫৪ - ৫৭ কেজি) রৌপ্য পদক জিতেছিলেন। ২০১৮ এআইবিএ মহিলা বিশ্ব বক্সিং চ্যাম্পিয়নশিপের ফাইনালে জার্মানির অরনেলা ওয়াহনারের কাছে তিনি হেরে গিয়েছিলেন। এই পরাজয়ের পর সোনিয়া বলেছেন, “যদিও লাইট ফ্লাইওয়েট ৪৫-৪৮ কেজি বিভাগে ষষ্ঠ স্বর্ণপদক জিতে নেওয়া আমার আদর্শ মেরি কমের সাথে মঞ্চ ভাগাভাগি করা আমার জন্য একটি গর্বের মুহূর্ত ছিল, কিন্তু আমি আমার প্রদর্শনে হতাশ হয়েছিলাম। তবে আমি এখন আত্মবিশ্বাসী যে আমি পরের বার উন্নতি করব।” প্রসঙ্গত এই একই প্রতিযোগিতায় ৪৮ কিলোগ্রাম বিভাগে, ইউক্রেনের হানা ওখোতাকে হারিয়ে মেরি কম তাঁর ঐতিহাসিক ষষ্ঠ বিশ্ব শিরোপা জয় করেছিলেন।\n\n\n== তথ্যসূত্র =="}