{"pageid": 1344439, "title": "সুনীতা লাকরা", "url": "https://bn.wikipedia.org/wiki?curid=1344439", "content": "সুনিতা লাকরা (জন্ম ১১ই জুন ১৯৯১) হলেন একজন ভারতীয় ফিল্ড হকি খেলোয়াড়। সুনিতা ভারতের মহিলা জাতীয় ফিল্ড হকি দলে অন্তর্ভুক্ত হয়ে নিজের দেশের প্রতিনিধিত্ব করেছেন। তিনি ২০২০ সালের ২রা জানুয়ারি তারিখে হকি ইন্ডিয়ার মাধ্যমে হকি থেকে তাঁর অবসরের ঘোষণা করেন।\n\n\n== প্রাথমিক জীবন ==\nসুনিতার বাবা একজন কৃষক। ছয় বছর বয়সে হকি শেখার জন্য তাঁকে রাউরকেলায় স্পোর্টস অথরিটি অফ ইন্ডিয়ায় (এসএআই) যোগ দিতে পাঠানো হয়েছিল। সুনিতার সম্প্রদায়ে, বেশিরভাগ মেয়ে এবং ছেলেরা ছোটবেলা থেকেই ফুটবল খেলতে শুরু করে, কিন্তু সুনিতার বাবা মনে করতেন যে ফুটবল একটি বিপজ্জনক খেলা এবং তাই তিনি নিজের মেয়েকে হকিতে প্রশিক্ষণ দিয়েছিলেন। সুনিতা বিয়ে করেছেন দীপক টপ্পোকে, যিনি ওড়িশা পুলিশ বিভাগে কাজ করেন।\n\n\n== কর্মজীবন ==\nসুনিতা লাকরা ২০০৯ সালে তাঁর আন্তর্জাতিক অভিষেক করেছিলেন, এবং তারপর থেকে তাঁকে দলের মেরুদণ্ড হিসাবে উল্লেখ করা হয়েছে। তিনি ১৭তম এশিয়ান গেমস এবং মহিলা হকি ওয়ার্ল্ড লিগের দ্বিতীয় রাউন্ডে  দলের অংশ ছিলেন। ২০১৫ সালের হকস বে কাপে নিউজিল্যান্ডের বিরুদ্ধে ভারতের লড়াই ছিল সুনিতার ৫০তম আন্তর্জাতিক ম্যাচে উপস্থিতি।\nতিনি দলে রক্ষণ বিভাগে খেলেন। ২০১৭ সালে, পাঁচ ম্যাচ সিরিজের তৃতীয় ম্যাচে নিউজিল্যান্ডের বিরুদ্ধে একটি ম্যাচ খেলে সুনিতা তাঁর ১০০তম আন্তর্জাতিক ম্যাচ পূর্ণ করেন। ১৭তম এশিয়ান গেমস এবং ২০১৬ রিও অলিম্পিকে উল্লেখযোগ্য প্রদর্শনের মাধ্যমে লাকরা ভারতীয় হকিতে মর্যাদাক্রমের সিঁড়ি বেয়ে উঠেছিলেন। তিনি এশিয়ান চ্যাম্পিয়ন্স ট্রফিতে বিজয়ী ভারতীয় দলেরও অংশ ছিলেন, যেখানে দলটি চীনের বিরুদ্ধে ফাইনাল ম্যাচে জয়লাভ করেছিল। ২০১৭ সালের আগস্টে, ১৫ দিনের ইউরোপীয় সফরে তিনি ভারতের মহিলা জাতীয় ফিল্ড হকি দলের সদস্য হিসেবে নির্বাচিত হন, সফরটি শুরু হয়েছিল ২০১৭ সালে ৫ই সেপ্টেম্বর।\nসুনিতাকে এশিয়ান চ্যাম্পিয়ন্স ট্রফি মহিলা হকিতে দলের নেতৃত্ব দেওয়ার দায়িত্ব দেওয়া হয়েছিল। এই টুর্নামেন্টটি ২০১৮ সালের মে মাসে কোরিয়ার ডংখায় শহরে শুরু হয়েছিল। তিনি ভারতীয় দলকে দ্বিতীয় স্থানে নিয়ে গিয়েছিলেন।\nসুনিতা ১৮ সদস্যের দলের একজন সদস্য, যারা মহিলা হকি বিশ্বকাপের ১৪তম সংস্করণে খেলছে।\n\n\n== তথ্যসূত্র ==\n\n\n== বহিঃসংযোগ ==\nঅলিম্পিডিয়ায় সুনিতা লাকরা (ইংরেজি)\nSunita Lakra at Hockey India"}