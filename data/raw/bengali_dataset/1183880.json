{"pageid": 1183880, "title": "মোহাম্মদ মেজবাহ উদ্দিন চৌধুরী", "url": "https://bn.wikipedia.org/wiki?curid=1183880", "content": "মোহাম্মদ মেজবাহ উদ্দিন চৌধুরী (জন্ম: ৩১ ডিসেম্বর ১৯৬৫) একজন অবসরপ্রাপ্ত  বাংলাদেশী সরকারি কর্মকর্তা যিনি সর্বশেষ জনপ্রশাসন মন্ত্রণালয়ের সিনিয়র সচিব হিসেবে দায়িত্ব পালন করছেন। ইতঃপূর্বে তিনি নৌপরিবহন মন্ত্রণালয়ের সচিব এবং স্থানীয় সরকার বিভাগের সচিব ও সিনিয়র সচিব হিসেবে দায়িত্ব পালন করেন।\n\n\n== প্রাথমিক জীবন ==\nমেজবাহ উদ্দিন ১৯৬৫ সালের ৩১ ডিসেম্বর চট্টগ্রাম মহানগরে জন্মগ্রহণ করেন। তার নিজ জেলা ফেনী। তার বাবার নাম তোফায়েল উদ্দিন চৌধুরী এবং মায়ের নাম জাহানারা বেগম। তিনি ঢাকা বিশ্ববিদ্যালয় থেকে স্নাতক এবং স্টামফোর্ড বিশ্ববিদ্যালয় থেকে এমবিএ ডিগ্রি অর্জন করেন।\n\n\n== কর্মজীবন ==\nমেজবাহ উদ্দিন চৌধুরী বাংলাদেশ সিভিল সার্ভিসের (বিসিএস) প্রশাসন ক্যাডারের নবম ব্যাচের একজন কর্মকর্তা। ১৯৯১ সালে তিনি সহকারী কমিশনার হিসেবে যোগদান করেন। তিনি ব্রাহ্মণবাড়িয়া জেলার আখাউড়া উপজেলায় উপজেলা নির্বাহী অফিসার, রাজশাহী জেলার জেলা প্রশাসক ও জেলা ম্যাজিস্ট্রেট, মন্ত্রিপরিষদ বিভাগের যুগ্মসচিব, সিলেট বিভাগের বিভাগীয় কমিশনার এবং জনপ্রশাসন মন্ত্রণালয়ের নিয়োগ, পদোন্নতি ও প্রেষণ অনুবিভাগে অতিরিক্ত সচিবসহ প্রশাসনের বিভিন্ন স্তরে দায়িত্ব পালন করেছেন। তিনি বিভাগীয় কমিশনার হিসেবে দায়িত্ব পালনের জন্য “শ্রেষ্ঠ বিভাগীয় কমিশনার” হিসেবে শুদ্ধাচার পুরস্কার লাভ করেন।\nমোহাম্মদ মেজবাহ উদ্দিন চৌধুরী নৌপরিবহন মন্ত্রণালয় এবং স্থানীয় সরকার, পল্লী উন্নয়ন ও সমবায় মন্ত্রণালয়ের স্থানীয় সরকার বিভাগে সচিব হিসেবে দায়িত্ব পালন করেছেন। ২০২২ সালের ২৭ অক্টোবর তিনি স্থানীয় সরকার বিভাগে সিনিয়র সচিব হিসেবে পদোন্নতি লাভ করেন। একই বছর ২ নভেম্বর থেকে তিনি জনপ্রশাসন মন্ত্রণালয়ের সিনিয়র সচিব হিসেবে দায়িত্ব পালন করছেন।\n\n\n== তথ্যসূত্র =="}