{"pageid": 1075935, "title": "দেবেন্দ্রনাথ মল্লিক", "url": "https://bn.wikipedia.org/wiki?curid=1075935", "content": "দেবেন্দ্রনাথ মল্লিক বা সংক্ষেপে  ডি এন মল্লিক (১৮৬৬ ― ১৯৪১) ছিলেন খ্যাতনামা  বাঙালি অধ্যাপক । তিনি প্রখ্যাত বিজ্ঞানী সত্যেন্দ্রনাথ বসু, মেঘনাদ সাহা, নিখিলরঞ্জন সেন প্রমুখের প্রিয় গণিতের অধ্যাপক ছিলেন।\n\n\n== জন্ম ও শিক্ষাজীবন ==\nদেবেন্দ্রনাথ মল্লিকের জন্ম ব্রিটিশ ভারতের অধুনা  পশ্চিমবঙ্গের হাওড়া জেলার  উলুবেড়িয়ায় পিতা গঙ্গানারায়ণ মল্লিক জমিদারি সেরেস্তায় কাজ করতেন। তার স্কুলের পড়াশোনা বাগনান ইংরাজী স্কুলে। কলকাতার সেন্ট জেভিয়ার্স কলেজের মেধাবী ছাত্র ছিলেন তিনি। স্নাতক ও স্নাতকোত্তরের পর গিলক্রাইস্ট বৃত্তি নিয়ে ইংল্যান্ড যান। কেমব্রিজ থেকে রাঙলার হয়ে ও বিজ্ঞানে ডক্টরেট ডিগ্রি লাভ করে স্বদেশে ফেরেন।\n\n\n== কর্মজীবন ==\nপ্রথমে হুগলি কলেজ ও তারপর পাটনা কলেজে কিছু দিনের  অধ্যাপনার পর চুক্তির ভিত্তিতে ১৯০৮ ও ১৯০৯ খ্রিস্টাব্দে কলকাতা বিশ্ববিদ্যালয়ে  অধ্যাপক লিটিলের স্থলাভিষিক্ত হয়ে রিডার হিসাবে যোগ দেন গণিত ও পদার্থবিজ্ঞান পড়ানোর জন্য। এর পর   প্রেসিডেন্সি কলেজে যোগ দেন। এখানে ১৯১১ খ্রিস্টাব্দে তার  গণিতের ছাত্ররা ছিলেন সত্যেন্দ্রনাথ বসু, মেঘনাদ সাহা, নিখিলরঞ্জন সেন প্রমুখেরা। এখান থেকে অবসর নেওয়ার পর তিনি আলিগড় ও কাশ্মীর কলেজের অধ্যক্ষ হন। একবারে শেষে রংপুরের কারমাইকেল কলেজ শিক্ষকতা করে অধ্যক্ষ হিসাবে অবসর নেন। ১৯১৩ খ্রিস্টাব্দে পাটনায় অল ইন্ডিয়া থিইস্টিক কনফারেন্স এবং ভারতীয় বিজ্ঞান কংগ্রেস সংস্থার মুম্বই এ অধিবেশনে অনুষ্ঠিত বিজ্ঞান কংগ্রেসে পদার্থবিজ্ঞান বিভাগের সভাপতি ছিলেন। তার রচিত গণিত ও পদার্থবিজ্ঞানের কলেজীয় স্তরের পাঠ্যপুস্তক আছে।\n\n\n== তথ্যসূত্র =="}