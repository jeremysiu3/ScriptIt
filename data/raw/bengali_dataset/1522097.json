{"pageid": 1522097, "title": "সম্পত পাল দেবী", "url": "https://bn.wikipedia.org/wiki?curid=1522097", "content": "সম্পত পাল দেবী হলেন উত্তর ভারতের উত্তর প্রদেশের বুন্দেলখণ্ড অঞ্চলের একজন ভারতীয় সমাজকর্মী। তিনি উত্তর প্রদেশ-ভিত্তিক একটি সামাজিক সংগঠন গুলাবি গ্যাং-এর প্রতিষ্ঠাতা। এই সংস্থা নারী কল্যাণ এবং ক্ষমতায়নের জন্য কাজ করে। তিনি কালারস টিভির রিয়েলিটি শো বিগ বস ৬-এর অংশগ্রহণকারী ছিলেন।\n\n\n== পটভূমি ==\nসম্পত পাল দেবী নারী অধিকারের দাবিকে আরও এগিয়ে নেওয়ার জন্য গুলাবি গ্যাং প্রতিষ্ঠা করেছিলেন। এটি উত্তর প্রদেশের বিভিন্ন জেলায় ছড়িয়ে থাকা ২,৭০,০০০ সদস্যকে সংগঠিত করে এবং একটি বিশাল নারী আন্দোলনে পরিণত হয়। মহিলারা গোলাপি শাড়ি পরেন এবং বাঁশের লাঠি হাতে রাখেন। তাঁরা যখনই সহিংস প্রতিরোধের মুখোমুখি হন তখনই এই লাঠি ব্যবহার করেন।\nফরাসি সাংবাদিক অ্যান বার্থোডের সহযোগিতায় লেখা একটি আত্মজীবনীতে সম্পত পাল  তাঁর প্রারম্ভিক জীবনের বর্ণনা দিয়েছেন। বিবিসির এক প্রতিবেদন অনুসারে, বান্দা জেলা হল একটি \"অত্যন্ত বর্ণ-প্রবণ, সামন্ততান্ত্রিক এবং পুরুষ-শাসিত সমাজ\"। যৌতুকের দাবি এবং পারিবারিক ও যৌন সহিংসতা এখানে সাধারণ। স্থানীয়রা বলছেন, দারিদ্র্য, বৈষম্য এবং উগ্রবাদের এই ভূদৃশ্যে নারীদের জন্য একটি গোষ্ঠী গড়ে ওঠা অবাক করার মতো কিছু নয়।\nআর্থিক অনিয়ম এবং দলের স্বার্থের চেয়ে ব্যক্তিগত স্বার্থকে অগ্রাধিকার দেওয়ার অভিযোগের পরিপ্রেক্ষিতে, ২০১৪ সালের ২রা মার্চ, সম্পত পালকে গুলাবি গ্যাংয়ের প্রধানের পদ থেকে অব্যাহতি দেওয়া হয়।\n\n\n== প্রাথমিক জীবন ==\nদরিদ্র গাদরিয়া (রাখাল) ঘরে জন্মগ্রহণকারী সম্পত পাল দেবীর কোনও আনুষ্ঠানিক শিক্ষা ছিল না। তিনি ছোটবেলায় কৃষিজমিতে কাজ করতেন এবং নিজে নিজে লেখাপড়া শিখেছিলেন। অবশেষে তাঁকে বেশ কয়েক বছরের জন্য স্কুলে ভর্তি করা হয়েছিল, কিন্তু শেষ পর্যন্ত বারো বছর বয়সে তাঁর বিয়ে হয়ে গেলে তাঁকে পড়াশোনা ছেড়ে দিতে বাধ্য করা হয়েছিল। পনের বছর বয়সের মধ্যে তিনি পাঁচ সন্তানের জন্ম দেন।\n\n\n== গুলাবি গ্যাংয়ের নেতৃত্ব ==\nএকদিন, উত্তর ভারতের একটি গ্রামে, সম্পত পাল দেবী একজন স্বামীকে দেখেন তার স্ত্রীকে নির্মমভাবে মারধর করতে। তিনি নির্যাতনকারীকে থামার জন্য অনুরোধ করেছিলেন, কিন্তু লোকটি সম্পতকেই আক্রমণ করে। পরের দিন, সম্পত বাঁশের লাঠি হাতে আরও পাঁচজনকে নিয়ে ফিরে আসেন এবং তাঁরা সকলে মিলে লোকটিকেকে মারধর করেন। এই ঘটনাটি সম্প্রদায়ের মধ্যে ছড়িয়ে পড়ে এবং অনেক মহিলা তাদের নিজেদের নিপীড়নমূলক সম্পর্কের ক্ষেত্রে হস্তক্ষেপ করার জন্য সম্পতের কাছে যায়। এরপর বান্দা জেলায় নারীর প্রতি সহিংসতার বিরুদ্ধে লড়াইয়ে অসংখ্য মহিলা তাঁর সাথে যোগ দেন। ভারতের উত্তর প্রদেশের বান্দা জেলায় নারীদের বিরুদ্ধে পারিবারিক সহিংসতা এবং যৌন নিপীড়নের চলমান ঘটনা প্রত্যক্ষ করার কারণে, সম্পত পাল দেবী ২০০৬ সালের জানুয়ারিতে আনুষ্ঠানিকভাবে গুলাবি গ্যাং তৈরি করেন। দলের মধ্যে, তিনি নেতার ভূমিকা গ্রহণ করেন। \"গুলাবি\" শব্দটির অর্থ গোলাপী। সম্পত পাল এবং অন্যান্য প্রতিষ্ঠাতা সদস্যরা বিশ্বাস করতেন যে ভারতের গ্রামগুলি মহিলাদের শিক্ষিত করতে ব্যর্থ হয়েছে এবং তাদের অল্প বয়সে বিয়ে করতে বাধ্য করা হয়েছে, বিয়ের পর মহিলারা নিপীড়নের স্বীকার হয়েছে। যেহেতু ভারতীয় উপমহাদেশের এই অংশের নারীরা আর্থ-সামাজিকভাবে দরিদ্র এবং সম্পদ বঞ্চিত, তাই তাদের  বৈষম্য এবং নিপীড়নের সম্মুখীন হতে হয়। \"দলিত\" হিসেবে বিবেচিত, এইসব নারীদের ভারতের বর্ণ ব্যবস্থার মধ্যে সবচেয়ে নিম্ন স্তরের হিসেবে বিবেচনা করা হয়। এই শ্রেণীবিভাগ পরবর্তীকালে দলিতদের উপর ব্যাপক রাজনৈতিক নিপীড়নের দিকে পরিচালিত করে। গুলাবি গ্যাং এই সমস্যার সমাধান করতে চায়।\nসম্পত পাল দেবীর নেতৃত্বে, গুলাবি গ্যাং অহিংস ও সহিংস দুই প্রতিরোধেই অংশগ্রহণ করেছিলেন। জেলার নারীদের ওপর যে নির্যাতন চালানো হচ্ছে সে সম্পর্কে আরও সচেতনতা বৃদ্ধির আশায়, তাঁরা সরকারি ভবনের চারপাশে সক্রিয়ভাবে প্রতিবাদ জানান। একবার, গুলাবি গ্যাং পুলিশকে অপমান করার জন্য গোলাপি কুকুর নিয়ে থানায় এসেছিল এটি বোঝাতে যে কুকুরগুলিও পুলিশের বদলে বেশি করে তাদের পক্ষে। ২০০৮ সালে আরও একটি বিক্ষোভের মধ্যে, সদস্যরা বান্দা জেলা বিদ্যুৎ অফিস ঘেরাও করেন, যেখানে ঘুষের বিনিময়ে গ্রামের বিদ্যুৎ সংযোগ বিচ্ছিন্ন করা হয়েছিল। প্রতিক্রিয়া হিসেবে, তাঁরা ভবনের ভেতরে কর্মকর্তাদের তালাবদ্ধ করার সিদ্ধান্ত নেন এবং যুক্তি দেন যে জেলার বিদ্যুৎ পুনরুদ্ধার করলেই কেবল তালা খুলে দেওয়া হবে। এর এক ঘন্টা পর বিদ্যুৎ ফিরে আসে। এই দলের সহিংস হস্তক্ষেপের বিষয়ে, তাঁরা জেলা এবং গ্রাম কর্মকর্তাদের ওপর সহিংসতা ব্যবহার করেছিলেন। একবার, গুলাবি গ্যাং একটি খারাপ রাস্তা মেরামতের জন্য আবেদন করেছিল, কিন্তু একজন কর্মকর্তা সম্পত পাল দেবীকে ব্যক্তিগতভাবে অপমান করেছিলেন। ফলস্বরূপ, তাঁরা সকলেই কর্মকর্তাকে উৎখাত করেন এবং শেষ পর্যন্ত তিনি কর্মকর্তাটি নতুন রাস্তা নির্মাণের জন্য অনুমোদন দেন। নারীর বিরুদ্ধে পারিবারিক সহিংসতার ক্ষেত্রে তাঁদের হস্তক্ষেপের বিষয়ে, তাঁরা প্রথমে স্বামীকে অহিংসভাবে বোঝানোর চেষ্টা করেন, কিন্তু যদি স্বামীটি তার স্ত্রীর বিরুদ্ধে নির্যাতন বন্ধ না করে, তাহলে দলটি এবং লোকটির স্ত্রী সকলেই তাকে মারধর করে। সম্পত পাল দেবী বিশ্বাস করতেন যে নারীদের উচিত অত্যাচারী পুরুষদের বিরুদ্ধে লড়াই করা, যারা তাদের স্ত্রীদের নির্যাতন করে বা পরিত্যাগ করে তাদের বিরুদ্ধে দৃঢ়ভাবে দাঁড়ানো। সম্পত পাল দেবী একবার বলেছিলেন যে গুলাবি গ্যাং পারিবারিক সহিংসতার অভিযোগের প্রতি ১০০ শতাংশ ন্যায়বিচার করে। তারা লাঠি নামক বাঁশের তৈরি একটি লম্বা ভারতীয় লাঠি দিয়ে আত্মরক্ষা করতে শিখেছে। তিনি একবার বলেছিলেন, \"হ্যাঁ, আমরা ধর্ষকদের বিরুদ্ধে লাঠি [বড় বাঁশের লাঠি] দিয়ে লড়াই করি। যদি আমরা অপরাধীকে খুঁজে পাই, তাহলে আমরা তাকে ভীষণভাবে পেটাই, যাতে সে আর কোনও মেয়ে বা মহিলার সাথে অন্যায় করার চেষ্টা করতে সাহস না পায়।\" গুলাবি গ্যাং কেবল আত্মরক্ষার জন্য বা নিপীড়নের বিরুদ্ধে লড়াই করার শেষ প্রচেষ্টা হিসাবে সহিংস পদ্ধতি ব্যবহার করেছিল।\n\n\n=== গোলাপি শাড়ির ব্যবহার ===\n\nসম্পত পাল দেবী এবং গুলাবি গ্যাং তাঁদের পোশাক পছন্দের ক্ষেত্রে গোলাপি রঙ ব্যবহার করেন। সম্পত এবং তাঁর সহকর্মীরা দাবি করেন যে গোলাপী শাড়ি সম্প্রদায়ের মধ্যে তাঁদের প্রতি শ্রদ্ধার মনোভাব নিয়ে এসেছে। ভাষাগতভাবে, হিন্দিতে \"গুলাবি\"র অর্থ হল গোলাপী রঙ বা গোলাপী। গোলাপি শাড়ি এই দলের সদস্যদের ক্ষমতায়িত করেছিল এবং তাঁদের মধ্যে বন্ধন দৃঢ় করেছিল। গোলাপি শাড়ি পরা বাধ্যতামূলক না হলেও, সম্পত বিশ্বাস করতেন যে এটি ভারতের মহিলাদের মধ্যে একাত্ম হওয়ার অনুভূতি নিয়ে আসে। ভারতীয় সমাজের কোনও রাজনৈতিক বা ধর্মীয় ব্যবস্থার সাথে সংযোগ না থাকার কারণেও গোলাপি রঙটি বেছে নেওয়া হয়েছিল।\n\n\n=== পুরস্কার এবং অর্জন ===\nযৌতুক, শিশুশ্রম, দুর্নীতি এবং মাদকের অপব্যবহারের বিরুদ্ধে সামাজিক প্রচেষ্টার জন্য গুলাবি গ্যাংকে গডফ্রে ফিলিপস সাহসিকতা পুরস্কারে ভূষিত করা হয়েছিল। নিজ নিজ ক্ষেত্রে অবদানের জন্য তাঁরা কেলভিনেটর ১১তম জিআর৮! নারী পুরস্কার এবং সরকারের নারী ও শিশু উন্নয়ন মন্ত্রক কর্তৃক নারী শক্তি সম্মানও জিতেছেন।\n\n\n== গুলাবি গ্যাং কেলেঙ্কারি ==\n২০১৪ সালের গোড়ার দিকে, গুলাবি গ্যাং-এর ওপর ভিত্তি করে একটি চলচ্চিত্র মুক্তি পাওয়ার চার দিন আগে, সম্পত পাল দেবীকে গুলাবি গ্যাং-এর নেতৃত্বের পদ থেকে বরখাস্ত করা হয়। তাঁর বিরুদ্ধে অভিযোগের ভিত্তিতে এই পদক্ষেপ নেওয়া হয়েছিল, যার মধ্যে ছিল অর্থের অপব্যবহার, রাজনৈতিক জীবনের পেছনে ছুটতে থাকার জন্য গুলাবি গ্যাংয়ের অপব্যবহার এবং তাঁর কর্তৃত্ববাদী স্বভাব। গুলাবি গ্যাংয়ের সদস্যরা বিশ্বাস করতেন যে সম্পত এই দলটিকে সামাজিক গোষ্ঠীর পরিবর্তে একটি রাজনৈতিক সংগঠনে পরিণত করেছেন। গুলাবি গ্যাংয়ের জাতীয় আহ্বায়ক জয় প্রকাশ শিবহরে বলেন যে সম্পত দলটির লক্ষ্য থেকে সরে যেতে শুরু করেছিলেন, তিনি প্রচারের প্রতি আচ্ছন্ন হয়ে পড়েছিলেন এবং এটি তৈরির উদ্দেশ্য ভুলে গিয়েছিলেন। শিবহরের প্রমাণের মধ্যে রয়েছে সম্পতের ২০১২ সালের বিধানসভা নির্বাচনে গুলাবি গ্যাংয়ের সদস্যদের না জানিয়ে প্রতিদ্বন্দ্বিতা করা, \"বিগ বস\" শোতে নিজে অংশগ্রহণ করা এবং কংগ্রেসে তাঁর প্রার্থীতার পক্ষে প্রচার চালানোর জন্য দলের সদস্যদের ওপর চাপ দেওয়া। এমনও অপ্রমাণিত দাবি ছিল যে সম্পত দলটিকে দেওয়া অনুদানের অর্থ নিজে নিয়েছিলেন এবং \"গুলাবি গ্যাং\" চলচ্চিত্রের নির্মাতাদের সাথে তাঁর যোগসাজশ ছিল কারণ, অন্যান্য দলের সদস্যদের মতো, তিনি চলচ্চিত্র নির্মাতাদের কাছ থেকে ছবিটি তৈরির জন্য ক্ষতিপূরণ দাবি করার চেষ্টা করেননি। পরে ২০১৪ সালে, সম্পত তাঁর প্রাক্তন সহযোগী জয়প্রকাশ শিবহরে এবং মিঠু দেবীর সাথে মারামারিতে জড়িয়ে পড়েন। সম্পত অভিযোগ করেছেন যে শিবহরে এবং মিঠু তাঁর ওপর আক্রমণ করেছেন, কিন্তু পরে রিপোর্টে অভিযোগ করা হয়েছে যে তিনিও শারীরিকভাবে প্রতিশোধ নিয়েছিলেন। ঘটনাস্থলে আসা পুলিশ কর্মকর্তা জানিয়েছেন যে উভয় পক্ষই একে অপরের বিরুদ্ধে অভিযোগ দায়ের করেছে। ব্যাপকভাবে বিশ্বাস করা হয় যে এই বিশেষ ঝগড়া সম্পত এবং শিবহরের একে অপরের প্রতি বিরক্তির ফলস্বরূপ হয়েছিল, কারণ যে সভায় সম্পত পাল দেবীকে ক্ষমতাচ্যুত করা হয়েছিল, শিবহর সেই সভা পরিচালনা করেছিলেন। গুলাবি গ্যাংয়ের সহকারী কমাণ্ডার সুমন সিং চৌহানকে নতুন নেতা হিসেবে নির্বাচিত করা হয়।\n\n\n== সম্প্রদায়ের অবদান এবং প্রচার মাধ্যমে উপস্থিতি ==\nগুলাবি গ্যাং গঠনের বেশ কয়েক বছর পর, ২০০৮ সালে, সম্পত পাল দেবী শিশুদের জন্য একটি স্কুল তৈরি করেন। অল্পবয়সী মেয়েদের জন্য শিক্ষায় তাঁর বিশ্বাসের কারণে,  ৬০০ জন অংশগ্রহণকারীর মধ্যে ৪০০ জনই ছিল মেয়ে। তাঁর দৃষ্টিতে, প্রথাগতভাবে মেয়েদের মাঠে কাজ করতে হত এবং তাঁর স্কুল সেই পরিস্থিতি বদলে দিয়েছে, কারণ তিনি বিশ্বাস করতেন যে ভারতে সামাজিক রীতিনীতি পরিবর্তনের ক্ষেত্রে মেয়েদের শিক্ষা গুরুত্বপূর্ণ। তিনি একবার বলেছিলেন, \"মানুষ, বিশেষ করে যারা অত্যন্ত দরিদ্র এবং প্রান্তিক বর্ণের, তারা তাদের মেয়েদের শিক্ষিত করে না। বেশিরভাগই অর্থের সমস্যার কারণে মেয়েদের স্কুলে পাঠায়না।\"\n\n\n== টেলিভিশন ==\n\n\n== তথ্যসূত্র ==\n\n\n== আরও পড়ুন ==\nCochrane, Kira (২০১২)। \"Banda Sisters\"। Women of the Revolution: Forty Years of Feminism। Guardian Books। আইএসবিএন 978-0-85265-262-6। \nBerthod, Anne (২০১২)। Sampat Pal, Warrior in a Pink Sari: The Inside Story of the Gulabi Gang as Told to Anne Berthod। Zubaan। আইএসবিএন 978-81-89884-71-0।"}