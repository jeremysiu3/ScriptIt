{"pageid": 1046797, "title": "টক জিলাপি", "url": "https://bn.wikipedia.org/wiki?curid=1046797", "content": "টক জিলাপি বাংলাদেশের ময়মনসিংহের জিলা স্কুল মোড়ে হোটেল মেহেরবান কর্তৃক উৎপন্ন জিলাপির একটি ঐতিহ্যবাহী সংস্করণ, যা ময়মনসিংহসহ এর আশেপাশের অধিবাসীদের কাছে খুবই জনপ্রিয় এবং বিপুল পরিমাণে গৃহীত একটি মিষ্টিজাতীয় খাবার। ময়মনসিংহের অধিবাসীদের কাছে একটি জনপ্রিয় ইফতার সামগ্রী এই টক জিলাপি। প্রায় তিন দশক ধরে এই জিলাপি জনপ্রিয়।\n\n\n== ইতিহাস ==\nত্রিশ বছর আগে এই জিলাপির কারিগর জাকির হোসেন সাধারণ জিলাপিই বানাতেন। ভারী বৃষ্টির কারণে জিলাপি তৈরির কিছু মণ্ড অবশিষ্ট থেকে যায়। তার সাথে মাষকলাইয়ের ডাল, চালের গুড়া ও তেঁতুলের টক মিশিয়ে জিলাপি তৈরি করে তিনি তার পরিবার ও বন্ধুবান্ধবদের নিয়ে খান। তাদের প্রশংসার ফলে তিনি বাণিজ্যিকভাবে হোটেল মেহেরবানে টক-মিষ্টি জিলাপি বিক্রি করা শুরু করেন।\n\n\n== উপকরণ ==\nমাষকলাইয়ের ডাল\nচালের গুড়া\nময়দা\nচিনির সিরাপ\nতেঁতুলের টক\n\n\n== প্রস্তুতপ্রণালী ==\nচালের গুড়া, মাষকলাই ও ময়দা গুলিয়ে পেষ্ট তৈরি করা হয়। কয়েলের মতো পেঁচিয়ে জিলাপির আকৃতি দেয়া হয়। গরম তেলে জিলাপিগুলো গাঢ় বাদামি রং করে ভেজে নেয়া হয়।\nঅপর একটি পাত্রে চিনি, পানি, দারুচিনি ও এলাচ দিয়ে সিরা তৈরি করা হয়। জিলাপি ভেজে সঙ্গে সঙ্গেই গরম সিরায় ছেড়ে দেয়া হয়। এরপর বেশ খানিকক্ষণ জিলাপি সিরার মধ্যেই রেখে দেয়া হয় যাতে জিলাপিগুলোর ভেতরে সিরা প্রবেশ করে। এভাবেই তৈরি হয় টক জিলাপি।\n\n\n== তথ্যসূত্র =="}