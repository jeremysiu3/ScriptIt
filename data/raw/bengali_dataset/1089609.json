{"pageid": 1089609, "title": "শক্তিরূপ হেরো তাঁর", "url": "https://bn.wikipedia.org/wiki?curid=1089609", "content": "শক্তিরূপ হেরো তাঁর হল একটি রবীন্দ্রসংগীত। এটি রবীন্দ্রনাথ ঠাকুরের গীতি-সংকলন গীতবিতান গ্রন্থের ‘পূজা’ পর্যায়ের অন্তর্গত ‘বিবিধ’ উপপর্যায়-ভুক্ত ৪৫৬ সংখ্যক গান। এই গানটি একটি ব্রহ্মসংগীত এবং ইমন-ভূপালি রাগে ও চৌতালে নিবদ্ধ। ১৭ ছত্রের এই গানটি ১৯০৪ সালের ৪ ফেব্রুয়ারি মঙ্গলবার (১১ মাঘ, ১৩১১ বঙ্গাব্দ) কলকাতার আদি ব্রাহ্মসমাজ মন্দিরে ৭৫তম মাঘোৎসব উপলক্ষ্যে রচিত এবং প্রাতঃকালীন উপাসনায় গীত হয়। গানটি একটি পাঠভেদে ‘শ্রান্তি আলস বিষাদ’-এর পরিবর্তে ‘শ্রান্তি অলস বিষাদ’ (১৩৩৮/১৩৪৫) পাওয়া যায়।\n\"শক্তিরূপ হেরো তাঁর\" গানটি প্রথম প্রকাশিত হয় তত্ত্ববোধিনী পত্রিকার ফাল্গুন ১৩১১ সংখ্যায়। এরপর এটি প্রকাশিত হয় গান (‘ব্রহ্মসঙ্গীত’ পর্যায়, ১৩১৬), ধর্মসঙ্গীত (১৩২১), কাব্যগ্রন্থ (দশম খণ্ড, ‘ধর্মসঙ্গীত’ অংশ, ১৩২৩), গীতবিতান (প্রথম সংস্করণ, দ্বিতীয় খণ্ড, আশ্বিন ১৩৩৮ এবং দ্বিতীয় সংস্করণ, দ্বিতীয় খণ্ড, ভাদ্র ১৩৪৬) গ্রন্থেও। গানটির কাঙ্গালীচরণ সেন কৃত প্রথম স্বরলিপিটি প্রকাশিত হয় সঙ্গীত-প্রকাশিকা পত্রিকার চৈত্র ১৩১১ সংখ্যায়। এরপর স্বরলিপি প্রকাশিত হয়েছিল স্বরলিপি প্রকাশিত হয় ব্রহ্মগীতি স্বরলিপি গ্রন্থেও (দ্বিতীয় ভাগ, মাঘ ১৩১২)। বর্তমানে স্বরবিতান গ্রন্থের ২২শ খণ্ডে এই গানটির স্বরলিপি মুদ্রিত।\n\"শক্তিরূপ হেরো তাঁর\" গানটি হল একটি ধ্রুপদ-ভাঙা গান, যার মূল আদর্শ \"সপ্তসুর তিনগ্রাম\"। স্বরলিপিতে মূল গানটির রাগ ও তাল নির্দেশিত হয়েছে ইমন/চৌতাল। মতান্তরে মূল গানের রাগ ইমনকল্যাণ। মূল গানটির সম্ভাব্য গীতিকার/সুরকার ছিলেন গুণ সেন এবং গানটির উৎস সঙ্গীতমঞ্জরী। ধ্রপদ মূলত চারটি কলি বা তুক-বিশিষ্ট (স্থায়ী, অন্তরা, সঞ্চারী ও আভোগ) গান। মূল \"সপ্তসুর তিনগ্রাম\" গানটিও চার কলি-বিশিষ্ট গান হলেও, \"শক্তিরূপ হেরো তাঁর\" রচনাকালে রবীন্দ্রনাথ যে রাগের কিছু পরিবর্তন করেছিলেন তা-ই নয়, গানটিকে দুই কলি-যুক্ত গানে রূপান্তরিত করেছিলেন। যদিও সংগীত-বিশারদ অমল কুমার মিত্রের মতে, ধ্রুপদ গানে চারটি কলি থাকতেই হবে এমন বাঁধাধরা নিয়ম বিগত ১৫০ বছর ধরে পালিত হয়নি এবং সেই কারণেই রবীন্দ্রনাথ চার কলির মূল গান থেকে স্বচ্ছন্দে দুই কলির গান রচনা করেছিলেন।\nগানটি রেকর্ড করেছিলেন সুচিত্রা মিত্র (৭ ইপিই ১১৮৬)।\n\n\n== তথ্যসূত্র ==\n\n\n== গ্রন্থপঞ্জি ==\nঅনুত্তম ভট্টাচার্য, রবীন্দ্ররচনাভিধান, সপ্তদশ খণ্ড: গীতবিতান – এক [পূজা – স্বদেশ – প্রেম], দীপ প্রকাশন, কলকাতা, জন্মাষ্টমী ১৪২৪ সংস্করণ, এপ্রিল ২০১৯ মুদ্রণ\nড. আশিষ বসুমল্লিক, রবীন্দ্রনাথের ভাঙা গান: অন্তর্গত অস্তিত্বের অন্বেষণে এক অনন্ত অভিযাত্রা, প্রতিভাস, কলকাতা, অক্টোবর ২০০৪ সংস্করণ\nরবীন্দ্রনাথ ঠাকুর, গীতবিতান (অখণ্ড সংস্করণ), বিশ্বভারতী গ্রন্থনবিভাগ, কলকাতা, কার্তিক ১৪১২ পুনর্মুদ্রণ\nসুরেন মুখোপাধ্যায়, রবীন্দ্র-সঙ্গীত-কোষ, সাহিত্য প্রকাশ, কলকাতা, ২২ শ্রাবণ ১৪১৬ সংস্করণ\nপূর্ণেন্দুবিকাশ সরকার (সংকলন ও সম্পাদনা), গীতবিতান তথ্যভাণ্ডার, সিগনেট প্রেস, কলকাতা, ২০১৯"}