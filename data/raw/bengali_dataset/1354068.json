{"pageid": 1354068, "title": "প্লাসাস দে সোবেরানিয়া", "url": "https://bn.wikipedia.org/wiki?curid=1354068", "content": "প্লাসাস দে সোবেরানিয়া (স্পেনীয়: Plazas de soberanía; আ-ধ্ব-ব: [ˈplaθas ðe soβeɾaˈni.a], আক্ষরিক অর্থে \"সার্বভৌমত্বের ঘাঁটিসমূহ\") একটি পরিভাষা যেটি দিয়ে ইউরোপীয় মূল ভূখণ্ড থেকে দূরে ও উত্তর আফ্রিকা, বিশেষ করে মরক্কোর উপকূলের কাছে বিক্ষিপ্তভাবে অবস্থিত স্পেনের অধীনস্থ কিছু গৌণ সামুদ্রিক অঞ্চলকে নির্দেশ করা হয়। এগুলি মূলত সেইসব অঞ্চল যেগুলি ১৪৯২ থেকে ১৫৫৬ সাল পর্যন্ত আধুনিক স্পেনের জন্মলগ্নের সময় স্পেনের অংশ ছিল। ১৯শ ও ২০শ শতকে আফ্রিকা দখলের লড়াইয়ে স্পেনের অধিকৃত অঞ্চলগুলি এর মধ্যে পড়ে না।\nঐতিহাসিকভাবে আফ্রিকাতে স্পেনের অধীন কিন্তু স্বায়ত্তশাসিত সেইতা ও মেলিইয়া নগরীগুলিকে সার্বভৌমত্বের প্রধান ঘাঁটি (প্লাসাস মাইয়োরেস দে লা সোবেরানিয়া) এবং অন্যান্য কিছু সামুদ্রিক দ্বীপপুঞ্জ ও একটি ক্ষুদ্র উপদ্বীপকে সার্বভৌমত্বের গৌণ ঘাঁটি (প্লাসাস মেনোরেস দে লা সোবেরানিয়া) নামে ডাকা হত। বর্তমানে ঐ গৌণ ঘাঁটিগুলিকেই বর্তমানে প্লাসাস দে সোবেরানিয়া নামে ডাকা হয়।\nপ্লাসাস দে লা সোবেরানিয়ার মধ্যে অন্তর্ভুক্ত অঞ্চলগুলি হল পেনিওন দে ভেলেস দে লা গোমেরা উপদ্বীপ, আলুসেনাস দ্বীপপুঞ্জ ও চাফারিনাস দ্বীপপুঞ্জ। স্পেনের কেন্দ্রীয় সরকারের অধীনে সামরিক বাহিনী এগুলির প্রতিরক্ষায় নিয়োজিত। এগুলি স্পেনের অংশ বলে ইউরোপীয় ইউনিয়নের অংশ ও এদের মুদ্রা হল ইউরো।\nতবে মরক্কো এই অঞ্চলগুলির উপর নিজেদের সার্বভৌমত্ব দাবী করে আসছে।\n\n\n== তথ্যসূত্র =="}