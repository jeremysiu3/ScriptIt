{"pageid": 1525041, "title": "কালাপানি বধ্যভূমি", "url": "https://bn.wikipedia.org/wiki?curid=1525041", "content": "কালাপানি বধ্যভূমি বাংলাদেশের ঢাকার মিরপুরের ১২ নম্বর সেকশনে অবস্থিত বাংলাদেশের স্বাধীনতা যুদ্ধের একটি বধ্যভূমি। বর্তমানে কালাপানির একাংশ শহীদবাগ নামে পরিচিত। ৭১ সালে স্বাধীনতার পর এই বধ্যভুমি থেকে উদ্ধার করা হয় ৮১ বস্তা লাশ।\nস্বাধীনতা পরবর্তীতে স্থানীয় মিলন সংঘ ক্লাবের উদ্যোগে শহীদদের স্মৃতির প্রতি শ্রদ্ধা জানিয়ে কালাপানির নাম রাখা হয়েছিল শহীদবাগ। ড. সুকুমার বিশ্বাস রচিত 'একাত্তরের বধ্যভূমি ও গণকবর' এবং মিরাজ মিজু রচিত 'মিরপুরের ১০ বধ্যভূমি' শীর্ষক বইয়ে বলা হয়, “মিরপুরের সমস্ত বধ্যভূমির মধ্যে সবচেয়ে ব্যাপক সংখ্যক লাশ পাওয়া গিয়েছিল কালাপানি বধ্যভূমি থেকে। মুক্তিযুদ্ধের সময়ে জামায়াত নেতা এ জি খান, বিহারী আখতার গুন্ডা, মাস্তানা ও সরফু গুণ্ডার নেতৃত্বে কালাপানিতে প্রতিদিনই গণহত্যা সংগঠিত হয়েছিল। এছাড়া ঢাকার অন্যান্য স্থানে হত্যা করা শহীদদের লাশও কালাপানির জলাশয়, নিচু ভূমি ও আশেপাশের বাড়ির কুয়াতে ফেলতো পাকিস্তানি সেনারা।”\nকালাপানি বধ্যভূমির একাংশ জুড়ে শহীদবাগ পানির পাম্পের অবস্থান। ১৯৭২ সালের ৩০ জানুয়ারি মিরপুর মুক্তকরণের সময়ে বিহারীদের সঙ্গে সেনাবাহিনী ও পুলিশের যে যুদ্ধ হয় সেই যুদ্ধে বিহারীদের অতর্কিত হামলায় এই পানির ট্যাংকির কাছেই শহীদ হয়েছিলেন প্রখ্যাত চলচ্চিত্রকার জহির রায়হান।\nগণহত্যা গবেষক ডা. এম এ হাসান ডেইলি স্টারকে বলেন, 'কালাপানির ঢাল ও কালসী গ্রামের মতো এত বৃহৎ বধ্যভূমি দেশের আর কোথাও পাওয়া যাবে না। সেখানে এতো সংখ্যক লাশ পড়ে ছিল যে তা গণনা করা সম্ভব ছিল না। কেবল সাধারণ মানুষই নয়, মিরপুর মুক্ত করতে গিয়ে আমার ভাই লেফটেন্যান্ট সেলিমসহ যে ৪১ জন সেনা সদস্য শহীদ হয়েছিলেন তাদের বেশিরভাগই ওখানে শহীদ হয়েছিলেন।\nবর্তমানে পুরো কালাপানি বধ্যভূমিতে গড়ে উঠেছে আবাসিক এলাকা, সমস্ত ঝিল, জলাশয় ও নিচু স্থান ভরাট করে উঠেছে বহুতল ভবন। পুরো এলাকা জুড়ে রয়েছে বিভিন্ন দখলদার হাউজিংয়ের অবস্থান।\n\n\n== তথ্যসূত্র =="}