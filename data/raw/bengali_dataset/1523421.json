{"pageid": 1523421, "title": "ইবনে মুলাক্কিন", "url": "https://bn.wikipedia.org/wiki?curid=1523421", "content": "ইবনে মুলাক্কিন (৭২৩-৮০৪/১৩২৩-১৪০১) এর পুরো নাম সিরাজ আল-দীন আবু হাফস ওমর বি. আলী খ. আহমাদ আল-শাফিঈ আল-মিসরি( আরবি: ابن الملقن   )। তিনি  ছিলেন আন্দালুসীয় বংশোদ্ভূত একজন সুন্নি মিশরীয় পণ্ডিত। তাকে তাঁর সময়ের অন্যতম সেরা শাফেয়ী ফকীহ এবং হাদিস পণ্ডিত হিসেবে গণ্য করা হতো।  তিনি হাদিস ও ফিকহের ওপর বিশাল গবেষণার জন্য বিখ্যাত ছিলেন। তিনি ছিলেন একজন ধর্মতত্ত্ববিদ, শিক্ষক, আরবি ভাষার বিশেষজ্ঞ। তিনি অসংখ্য বিষয়ে লেখালেখি করেছেন। \n\n\n== জীবনের প্রথমার্ধ ==\n\n\n=== জন্ম ===\nতিনি ৭২৩ হিজরি সালে (১৩২৩ খ্রিস্টাব্দ) আন্দালুসে (বর্তমান স্পেন) জন্মগ্রহণ করেন। তার পিতা নূর আল-দীন আলী ছিলেন আন্দালুসীয় বংশোদ্ভূত এবং দক্ষিণ স্পেনের গ্রানাডা প্রদেশের ওয়াদি আশ নামক একটি গ্রামের বাসিন্দা। সেখানে তিনি আরবি ব্যাকরণের একজন বিখ্যাত পণ্ডিত ছিলেন এবং তারপর পশ্চিম আফ্রিকায় চলে আসেন যেখানে তিনি কুরআন পড়াতেন যতক্ষণ না তিনি কায়রোতে অভিবাসনের জন্য পর্যাপ্ত আয় অর্জন করেন এবং আল-ইসনাভির অধীনে পড়াশোনা করেন।ইবনে মুলাক্কিনের বয়স যখন কম, তখন তার পিতা মারা যান। তারপর শায়খ ইসা আল-মাগরিবি তার পিতার ইচ্ছানুসারে পরিবারের দায়িত্ব নেন। তাকে লালন-পালন করেন। আল-মাগরিবি  কুরআনের শিক্ষক ছিলেন। ইবনে মুলাক্কিনের মায়ের সঙ্গে তিনি বিয়ে করেন এবং তাকে বড় করেন। এ কারণে তিনি ইবনে মুলাক্কিন নামে পরিচিত হন। \n\n\n=== শিক্ষা ===\nতিনি অল্প বয়সেই সম্পূর্ণ কুরআন মুখস্থ করেন। হাদিসে উমদাতুল আহকাম এবং ফিকহে আল-মিনহাজের মতো বিখ্যাত বই অধ্যয়ন করেন। তিনি যখন ছোট ছিলেন, তখন তিনি হাদিসের উপর হাজার হাজার ছোট বই বা সংকলন শুনেছিলেন। ইবনে মুলাক্কিনের সৎ বাবা সিদ্ধান্ত নেন যে তার মালিকি আইনশাস্ত্র অধ্যয়ন করা উচিত। কিন্তু বন্ধু ও সহপাঠীরা পরামর্শ দেন যে মামলুক সালতানাতে কর্মসংস্থানের বেশি সুযোগ থাকায় তাকে শাফিঈ ফিকহ শেখা উচিত। \nতিনি কায়রো, আলেকজান্দ্রিয়া, আলেপ্পো, দামেস্ক, জেরুজালেম, হেজাজ ( মক্কা ও মদিনা ) এবং ইয়েমেন ভ্রমণ করেন এবং অসংখ্য পণ্ডিতের অধীনে পড়াশোনা করেন।\n\n\n=== শিক্ষক ===\nতিনি তার সময়ের বিশিষ্ট পণ্ডিতদের কাছে শিক্ষা লাভ করেন, যাদের মধ্যে রয়েছেন:\n\nশাইখ আল-ইসলাম তাকি আল-দীন আল-সুবকি\nজামাল আল-দীন আল-ইসনাভি\nসালাহ আল-দীন আল-আলাই\nইবনে হিশাম আল-আনসারী\nইজ্জ আল-দিন ইবনে জামা'আ\n\n\n== কর্মজীবন ==\nইবনে আল-মুলাক্বীনকে মিশরের পূর্বাঞ্চলীয় জেলায় শাফিঈ বিচারক এবং কায়রোতে উপ-প্রধান বিচারক হিসেবে নিযুক্ত করা হয়েছিল। তিনি আল-সালিহের সমাধিতে শিক্ষকতা করেন এবং সেখানে শাফিঈ ফিকহ পড়ান। তাকে বেশ কয়েকটি মসজিদে প্রচারের দায়িত্ব দেওয়া হয়, যার মধ্যে আল-হাকিম মসজিদ অন্যতম। তিনি কালিলিয়া মাদ্রাসার দার আল-হাদিসে (হাদিস কলেজ) সংক্ষিপ্ত সময়ের জন্য হাদিস শিক্ষা দেন। তবে তার স্বপ্ন ছিল মিশরের শাফিঈ প্রধান বিচারক হওয়া। তিনি বন্ধুদের এবং ভবিষ্যৎ সুলতান বারকুকের মাধ্যমে  সম্পর্ক গড়ে তুলেন। কিন্তু এটি তার প্রতিদ্বন্দ্বী পণ্ডিতদের সঙ্গে সমস্যা সৃষ্টি করে। তারা তার বিরুদ্ধে ষড়যন্ত্র করে। ফলে তিনি অল্প সময়ের জন্য কারাবন্দি হন। \n\n\n== শিক্ষার্থী ==\nতিনি অনেক পণ্ডিত তৈরি করেছেন। তার বিখ্যাত ছাত্রদের মধ্যে রয়েছেন:\n:\n\nওয়ালি আল-দিন আল-ইরাকি, জয়ন আল-দিন আল-ইরাকির পুত্র\nইবনে হাজার আল-আসকালানী\nজালাল আদ-দ্বীন আল-মাহাল্লি\nইবনে নাসির আল-দিমিশকি\nআল-দামিরি\nআল-মাকরিজি\nইবনে আল-আজমি\n\n\n== পতন এবং মৃত্যু ==\nইবনে আল-মুলাক্বীনের লেখালেখির প্রতি আগ্রহ ছিল এবং তিনি বই খুব পছন্দ করতেন। জীবনের শেষদিকে তিনি লেখালেখির বিশাল সংগ্রহ তৈরি করেছিলেন। কিন্তু একটি অগ্নিকাণ্ড ঘটনায় সব হারান। তিনি হতাশ ও বিচ্ছিন্ন হয়ে পড়েন। ইবনে হাজার লিখেছেন যে, \"ইবনে মুলাক্কিন তার বই পোড়ার আগে মন ভালো ছিল, কিন্তু পরে তার ছেলেকে তাকে লুকিয়ে রাখতে হয়েছিল।\" ১৪০১ সালের ১৫ই অক্টোবর শুক্রবার সন্ধ্যায় তিনি ইন্তেকাল করেন। কায়রোর বাব আল-নাসরের বাইরে তার বাবার কাছে সুফি কবরস্থানে তাকে দাফন করা হয়েছিল। \n\n\n== রহস্যবাদ ==\nইবনে মুলাক্কিন একজন সুফি ছিলেন এবং তিনি খিরকা (সুফি ঐতিহ্যের আধ্যাত্মিক শৃঙ্খলা নির্দেশক একটি পোশাক) প্রেরণ করতেন।  ইবনে আল-মুলাক্বীন দাবি করেছিলেন যে তিনি দু'বার বিখ্যাত অমর সাধক আল-খাদিরের সাথে দেখা করেছিলেন। \n\n\n== ইবনে মুলাক্কিন নিয়ে বিতর্ক ==\nতার আইনি বিজ্ঞানের চমৎকার ব্যাখ্যা এবং লেখার বিশাল পরিমাণের জন্য তিনি সমসাময়িকদের কাছে জনপ্রিয় ও সম্মানিত ছিলেন। কিন্তু এতে কিছু গুরুতর সমালোচনার জন্ম হয়। সিরিয়ার পণ্ডিত ইবনে হিজ্জি তাকে অগোছালো পণ্ডিত বলেন। একইসাথে নকলের অভিযোগ তোলেন। অন্যান্য সিরিয় পণ্ডিতরাও তাকে \"ভুলে ভরা নকলকারী\" বলে খারিজ করেন। যদিও তার সময়ের এবং পরবর্তী অনেক বড় পণ্ডিত এই অভিযোগ প্রত্যাখ্যান করে তার সম্মান রক্ষা করেন। \n\n\n== উত্তরাধিকার ==\nবলা হয় যে তিনি ৩০০ টিরও বেশি অনন্য রচনা লিখেছেন যার বেশিরভাগই টিকে নেই। তিনি \"তাঁর যুগের তিনটি মহান বিস্ময়ের একজন\" হিসেবে স্থান করে নিয়েছিলেন। সেখানে তিনি সর্বশ্রেষ্ঠ প্রসিদ্ধ লেখক হিসেবে পরিচিত ছিলেন। অন্য দুজন  ছিলেন সিরাজ আল-দীন আল-বুলকিনি যিনি সর্বশ্রেষ্ঠ শাফিঈ আইনজ্ঞ হিসেবে পরিচিত ছিলেন এবং জয়ন আল-দীন আল-ইরাকি যিনি সর্বশ্রেষ্ঠ হাদিস পণ্ডিত হিসেবে পরিচিত ছিলেন। \n\n\n== রচনা ==\nইবনে হাজার আল-আসকালানি বলেন: \"তিনি চরিত্র ও আচার-ব্যবহারে অসাধারণ ছিলেন, দেখতে সুন্দর এবং পোশাক-পরিচ্ছদেও ছিলেন চমৎকার, তিনি ব্যাপকভাবে লিখতেন।\" \n\nমুকাদ্দিমা আল-বদর আল-মুনির\nউমদাতুল মুহতাজ ইলা শরহ আল-মিনহাজ\nআল-মুঈন আলা তাফাহুম ইল-আরবাইন\nআল-ইলাম বি ফাওয়াইদ উমদাতুল আহকাম\nআল-বালগাত ফী আহাদিস আল-আহকাম\nহাদাইক আল-হাকাইক\nতাবাকাত আল-মুহাদিথিন\nআল-উদ্দাহ ফি মারিফাত রিজাল আল-উমদাহ\nআল-ইলাম বি ফাওয়াইদ 'উমদাত আল-আহকাম\nশাওয়াহিদ আল-তাওদীহ ফি শারহুল-জামি' আল-সহীহ\nশরহুল-আরবা'ইন আল-নাওয়াবিয়াহ\nশরহ জাওয়াইদ মুসলিম ইবনুল হাজ্জাজ\nশরহ জাওয়াইদ আবি দাউদ আলা আল-সহীহ\nআল-বদর আল-মুনির ফী তাখরিজ আল-আহাদিস ওয়াল আতহার আল-ওয়াকিয়াত ফি আল-শারহ আল-কবীর\nখুলাসাত আল-বদর আল-মুনির\nআল-মুনতাকা মিন খুলাসাত আল-বদর আল-মুনির\n\n\n== তথ্যসূত্র =="}