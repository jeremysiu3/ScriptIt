{"pageid": 1327646, "title": "স্বপ্ন ভোর মেট্রো স্টেশন", "url": "https://bn.wikipedia.org/wiki?curid=1327646", "content": "স্বপ্ন ভোর মেট্রো স্টেশন হল কলকাতা মেট্রোর লাইন ৬ বা অরেঞ্জ লাইনের একটি স্টেশন। স্টেশনটি কলকাতার উপকণ্ঠে নিউ টাউন উপনগরীতে উত্তোলিত ভাবে বিশ্ব বাংলা সরণি ও ১৪৪ নং সড়কের সংযোগস্থলের উপরে অবস্থিত।\nস্টেশনটি রেল বিকাশ নিগম লিমিটেডের তত্বাবধানে নির্মিত হচ্ছে। অনুমান করা হচ্ছে, যে স্টেশনটি ২০২৬ সালে চালু হবে। স্টেশনটির দুটি ট্র্যাক ও দুটি পার্শ্ব প্ল্যাটফর্ম রয়েছে।\nস্টেশনটিকে প্রথমে \"সাব সিবিডি ১\" হিসেবে ঘোষণা করা হয়েছিল। পশ্চিমবঙ্গ সরকার ২০২১ সালের জানুয়ারি মাসে \"সাব সিবিডি ১\" সহ লাইন ৬ বা অরেঞ্জ লাইনের মোট ৯ টি স্টেশনের নাম পরিবর্তন করেছিল। স্টেশনের নাম \"সাব সিবিডি ১\" থেকে পরিবর্তন করে \"স্বপ্ন ভোর\" করা হয়।\n\n\n== অবস্থান ==\nএই স্টেশনটি অ্যাকশন এরিয়া ১ এলাকায় বিশ্ব বাংলা সরণি ও ১৪৪ নং সড়কের সংযোগ স্থলে অবস্থিত। স্টেশনের মূল উত্তোলিত কাঠামোটি বিশ্ব বাংলা সরণির গড়িয়াগামী লেন বরাবর উত্তোলিতভাবে অবস্থিত। এটি ভৌগোলিকভাবে ২২.৫৭৯৯৬৪৬° উত্তর অক্ষাংশ ও ৮৮.৪৬২২৬৯৮° পূর্ব দ্রাঘিমাংশে অবস্থান করছে। স্টেশনটির পূর্ববর্তী স্টেশন হল ১.৩৩ কিলোমিটার দূরে অবস্থিত নজরুল তীর্থ মেট্রো স্টেশন এবং পরবর্তী স্টেশন হল ১.১৪ কিলোমিটার দূরে অবস্থিত বিশ্ব বাংলা কনভেনশন সেন্টার মেট্রো স্টেশন। স্টেশনের নিচে বিশ্ব বাংলা সরণি ও ১৪৪ নং সড়ক সংযুক্ত হয়।\n\n\n== স্টেশন বিন্যাস ==\n\nএটি ত্রি-স্তরে বিন্যস্ত একটি স্টেশন, ভূমি স্তরে প্রবেশ/প্রস্থান পথ সংযুক্ত রয়েছে। দ্বিতীয় বা মধ্যবর্তী স্তরটি প্রথম ও তৃতীয় স্তরকে সংযুক্ত করে। তৃতীয় স্তরে দুটি পার্শ্ব প্ল্যাটফর্ম ও দুটি রেল ট্র্যাক রয়েছে। স্টেশনের উত্তর পার্শ্ব বা ১ নং প্ল্যাটফর্মটি বিমানবন্দরগামী রেল ট্র্যাকে পরিষেবা প্রদান করবে। দক্ষিণ পার্শ্ব বা ২ নং প্ল্যাটফর্মটি বিপরীতমুখী, অর্থাৎ কবি সুভাষগামী রেল ট্র্যাকে পরিষেবা প্রদান করবে। প্ল্যাটফর্ম দুটির মধ্যে যাত্রী বিনিময় দ্বিতীয় বা মধ্যবর্তী স্তরের মধ্যমে সম্পন্ন হয়। স্টেশনের প্ল্যাটফর্ম দুটি লাইন ৬-এর অন্যান্য স্টেশনের প্ল্যাটফর্মের মত ১৮০ মিটার দীর্ঘ। স্টেশনের পূর্ব প্রান্ত থেকে উত্তোলিত সেতুর মাধ্যমে দুটি রেল ট্র্যাক বিশিষ্ট রেলপথ বিমানবন্দর পর্যন্ত প্রসারিত। একই ভাবে, স্টেশনের পশ্চিম প্রান্ত থেকে উত্তোলিত সেতুর মাধ্যমে দুটি রেল ট্র্যাক বিশিষ্ট রেলপথ কবি সুভাষ পর্যন্ত প্রসারিত।\n\n\n=== নকশা ===\nস্টেশনটি কংক্রিট স্তম্ভের মাধ্যমে বিশ্ব বাংলা সরণির গড়িয়াগামী লেনের উপরে দাঁড়িয়ে রয়েছে। স্তম্ভগুলি ৩ টি সারিতে স্থাপিত হয়েছে। স্তম্ভ সারি ৩ টির মধ্যে একটি স্তম্ভ সারি বিশ্ব বাংলা সরণির গড়িয়াগামী লেনের মাঝ বরাবর এবং অন্য দুটি স্তম্ভ সারি বিশ্ব বাংলা সরণির গড়িয়াগামী লেনের প্রতি পার্শ্বে একটি করে রয়েছে। ২য় উত্তোলিত স্তরের প্ল্যাটফর্ম দুটি টিনের ছাউনি দ্বারা আচ্ছাদিত। প্ল্যাটফর্মের বাহিরের দিকের প্রান্ত বরাবর স্থাপিত ইস্পাতের স্তম্ভগুলি ছাউনিকে সমর্থন করে ধরে রেখেছে। ছাউনিতে ব্যবহৃত টিনগুলির উপরিভাগ নীল রঙের প্রলেপ ব্যবহার করা হয়েছে।\n\n\n=== প্রস্থান ===\nমেজাইন বা মধ্যবর্তী তলের প্রতি পার্শ্বে ২ টি করে মোট ৪ টি প্রবেশ/প্রস্থান প্রদান করে। মধ্যবর্তী তলের উত্তর পার্শ্ব থেকে দুটি প্রবেশ/প্রস্থান পথ বিশ্ব বাংলা সরণির বিমানবন্দরগামী লেন অতিক্রম করে ১৪৪ নং সড়কের দুই পার্শ্বে ভূমিতলের সঙ্গে সংযুক্ত রয়েছে। দক্ষিণ পার্শ্ব থেকে দুটি প্রবেশ/প্রস্থান ১৪৪ নং সড়কের দুই পার্শ্বে ভূমিতলের সঙ্গে সংযুক্ত রয়েছে। মধ্যবর্তী তলে টিকিট কেন্দ্র ও ব্যাগ পরীক্ষা কেন্দ্র থাকবে। স্বয়ংক্রিয় টিকিট পরীক্ষক যন্ত্র মধ্যবর্তী তলে টিকিট সংগ্রহ কেন্দ্র ও প্ল্যাটফর্ম থেকে প্রস্থান ও প্রবেশের সিঁড়ির মাঝে অবস্থিত থাকবে।\n\n\n== তথ্যসূত্র =="}