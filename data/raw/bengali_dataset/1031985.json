{"pageid": 1031985, "title": "ম্যাগনেসিয়াম ব্রোমাইড", "url": "https://bn.wikipedia.org/wiki?curid=1031985", "content": "ম্যাগনেসিয়াম ব্রোমাইড একটি অজৈব যৌগ যার রাসায়নিক সংকেত MgBr2। এটি ম্যাগনেসিয়াম ধাতু এবং ব্রোমিনের রাসায়নিক বিক্রিয়া থেকে গঠিত একটি রাসায়নিক যৌগ। ম্যাগনেসিয়াম ব্রোমাইড লবণটি দেখতে সাদা রঙের এবং জলগ্রাহী। এটি প্রায়শই স্নায়ু রোগের চিকিৎসায় মৃদু ঘুমের ওষুধ হিসাবে এবং খিঁচুনি রোগের চিকিৎসায় ব্যবহৃত হয়। এটি জল দ্রবণীয় এবং অ্যালকোহলে কিছুটা দ্রবণীয়। এটি বিস্কোফাইট, কার্নালাইট প্রভৃতি কিছু খনিজে প্রাকৃতিকভাবে অল্প পরিমাণে পাওয়া যায়। এছাড়া সমুদ্রের জলে যেমন মৃত সাগর -এর জলেও খুব কম পরিমাণে ম্যাগনেসিয়াম ব্রোমাইড থাকে।\n\n\n== সংশ্লেষ ==\nম্যাগনেসিয়াম অক্সাইডের সাথে হাইড্রোব্রোমিক অ্যাসিডের বিক্রিয়া করে ম্যাগনেসিয়াম ব্রোমাইড সংশ্লেষিত করা হয়। বিক্রিয়ার পরে ম্যাগনেসিয়াম ব্রোমাইডকে কেলাসিত করা হয়। ম্যাগনেসিয়াম কার্বনেটের সঙ্গে হাইড্রোব্রমিক অ্যাসিডের বিক্রিয়া করলে ম্যাগনেসিয়াম ব্রোমাইড তৈরি হয়। পরে  বাষ্পীভবনের সাহায্যে এই মিশ্রণ থেকে  কঠিন ম্যাগনেসিয়াম ব্রোমাইড পাওয়া যায়।\n\n\n== ব্যবহার ==\nওষুধ শিল্পে অনেক বিক্রিয়ায় অনুঘটক হিসাবে ম্যাগনেসিয়াম ব্রোমাইড ব্যবহৃত হয়। যেমন ডাইহাইড্রোপিরিমিডিনোস সংশ্লেষণে এর ব্যবহার দেখা যায়। এটি প্রশান্তিদায়ক ওষুধ (ট্র্যানকুইলাইজার) হিসাবেও ব্যবহৃত হয়। ম্যাগনেসিয়াম ব্রোমাইড ইথাইল মূলকের সাথে যুক্ত হয়ে ধাতব জৈব যৌগ ইথাইল ম্যাগনেসিয়াম ব্রোমাইড তৈরি করতে পারে। এই  ইথাইল ম্যাগনেসিয়াম ব্রোমাইড ধাতব জৈব যৌগটি ট্রাইগ্লিসারল বিশ্লেষণের জন্য ব্যবহৃত হয়। সোদক ম্যাগনেসিয়াম ব্রোমাইড অগ্নি নিরোধক পদার্থ হিসাবে ব্যবহার করা হয়। দেখা  গিয়েছে প্রতি লিটারে ০.১২৫ মোল মাত্রার ম্যাগনেসিয়াম ব্রোমাইডের দ্রবণ তুলো উপাদানে মেশালে সেটির অগ্নি নিরোধক ক্ষমতা তৈরি হয়।\n\n\n== তথ্যসূত্র =="}