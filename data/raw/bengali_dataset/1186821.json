{"pageid": 1186821, "title": "হেদায়েতুল্লাহ আল মামুন", "url": "https://bn.wikipedia.org/wiki?curid=1186821", "content": "হেদায়েতুল্লাহ আল মামুন এনডিসি বাংলাদেশ সিভিল সার্ভিসের একজন অবসরপ্রাপ্ত কর্মকর্তা। তিনি বাংলাদেশ সরকারি কর্ম কমিশন, বেসামরিক বিমান পরিবহন ও পর্যটন মন্ত্রণালয়, সংস্কৃতি বিষয়ক মন্ত্রণালয় এবং তথ্য মন্ত্রণালয়ের সাবেক সচিব। তিনি বাণিজ্য মন্ত্রণালয় ও অর্থ বিভাগের সিনিয়র সচিব এবং বাংলাদেশ এনজিও ফাউন্ডেশনের চেয়ারম্যান হিসেবেও দায়িত্ব পালন করেছেন।\n\n\n== প্রাথমিক জীবন ==\nমামুন ১৯৫৮ সালের ৫ অক্টোবর ঢাকা জেলার নবাবগঞ্জে জন্মগ্রহণ করেন। তার বাবা জালাল উদ্দিন মোল্লা এবং মা ফাতেমা খাতুন। তিনি ঢাকা বিশ্ববিদ্যালয়ের ইংরেজি বিভাগ থেকে স্নাতক (সম্মান) ডিগ্রি লাভ করেন এবং ন্যাশনাল ডিফেন্স কলেজ থেকে ন্যাশনাল ডিফেন্স কোর্স সম্পন্ন করেন। তিনি ঢাকা বিশ্ববিদ্যালয়ের অধীনে পরিচালনা প্রক্রিয়া ও জননীতি (গভর্নেন্স অ্যান্ড পাবলিক পলিসি) বিষয়ে জন-বিষয়াবলী শাস্ত্রে স্নাতকোত্তর উপাধি (মাস্টার্স ইন পাবলিক এফেয়ার্স বা এমপিএ ডিগ্রি) অর্জন করেন।\n\n\n== কর্মজীবন ==\nহেদায়েতুল্লাহ আল মামুন বিসিএস ১৯৮২ (স্পেশাল) ব্যাচের কর্মকর্তা হলেও পরে একই ব্যাচে নিয়মিত হন। তিনি ২০০৯ সালে সচিব এবং ২০১৪ সালে সিনিয়র সচিব পদে পদোন্নতি লাভ করেন। প্রশাসনের বিভিন্ন স্তরে তিনি কাজ করেছেন। তিনি বাংলাদেশ সড়ক পরিবহন কর্পোরেশনের চেয়ারম্যান, বাংলাদেশ সরকারি কর্ম কমিশন, বেসামরিক বিমান পরিবহন ও পর্যটন মন্ত্রণালয়, সংস্কৃতি বিষয়ক মন্ত্রণালয়, এবং তথ্য মন্ত্রণালয়ের সচিব, পরিকল্পনা কমিশনের সদস্য, বাণিজ্য মন্ত্রণালয় ও অর্থ বিভাগের সিনিয়র সচিবসহ বিভিন্ন গুরুত্বপূর্ণ দায়িত্ব পালন করেছেন। ২০১৭ সালে তিনি সরকারি চাকরি থেকে অবসর লাভ করেন। অবসরের গ্রহণের পর তিনি বাংলাদেশ এনজিও ফাউন্ডেশনের চেয়ারম্যান হিসেবে দায়িত্ব পালন করেন।\n\n\n== তথ্যসূত্র =="}