{"pageid": 1487991, "title": "চট্টগ্রাম সিটি কর্পোরেশন সুইমিংপুল", "url": "https://bn.wikipedia.org/wiki?curid=1487991", "content": "চট্টগ্রাম সিটি কর্পোরেশন সুইমিংপুল চট্টগ্রাম মহানগরীর দুটি বিলুপ্ত সাঁতার ক্রীড়া আয়োজন ও জনসাধারণের ব্যবহার্য সুইমিংপুল। সিটি কর্পোরেশন নির্মিত পুল দুটি পাঁচলাইশে জাতিসংঘ পার্কের ভিতরে নির্মিত হয়েছিল। ২০১৫ সালের জুন মাসে উদ্যানের একটি ব্যায়ামাগারের সাথে পুলদুটির নির্মাণ সম্পন্ন হয়। কারিগরি ত্রুটি থাকায় পুল দুটি কার্যকালের প্রায় পুরোসময় অব্যবহৃত ছিল। ২০২২ সালে উদ্যানের উন্নয়ন ও সংস্কার শুরু হলে পুল দুটি ভেঙ্গে ফেলা হয়।\n\n\n== ইতিহাস ==\n২০১২ সালে ৩ ডিসেম্বর চট্টগ্রাম সিটি কর্পোরেশন (চসিক) জাতিসংঘ উদ্যানে্র এক প্রান্তে সুইমিংপুল দুটির নির্মাণ শুরু করে। দুই দফা সময় বাড়ানো হয়। নির্মাতা মেসার্স জে জে ট্রেডার্স ২০১৫ সালের জুন মাসে কাজ সম্পন্ন করে। সম্পূর্ণ নির্মাণে চসিক ৩ কোটি ৯৪ লাখ টাকা ব্যয় করে। নির্মাণের পর দীর্ঘদিন পুলটি সক্রিয় করা হয়নি। মাত্র একদিন ব্যবহারের পর পুল দুটি অব্যবহৃত ছিল। কারিগরি ত্রুটি থাকায় নির্মাণের পর থেকে পরিত্যক্ত ছিল। ২০১৬ সাল থেকে উদ্যানের মালিকানা নিয়ে চসিকের সাথে গণপূর্ত অধিদপ্তরের বিরোধ শুরু হয়। সুইমিংপুল ও ব্যায়ামাগার নির্মাণ করায় উদ্যানের স্থান সংকুচিত হয়েছিল। বিরোধ নিষ্পত্তি হলে গণপূর্ত অধিদপ্তর উদ্যানটির উন্নয়ন পরিকল্পনা করে। নতুন পরিকল্পনায় পুল ও ব্যায়ামাগার না রাখায়, ২০২২ সালে ক্রীড়াস্থাপনাগুলি ভেঙ্গে ফেলা হয়।\n\n\n== কাঠামো ও আয়োজন ==\nসুইমিংপুল দুটি জাতিসংঘ উদ্যানের এক প্রান্তে শূন্য দশমিক ৯ একর জায়গা নিয়ে বানানো হয়েছিল। প্রতিটি পুলের দৈর্ঘ্য ১২০ ফুট ও প্রস্থে ৫০ ফুট ছিল। একটি আট ফুট, অপরটি সাড়ে আট ফুট গভীর ছিল।\n২০১৭ সালের ৬ মে, এক দিনের জন্য সুইমিংপুল দুটিতে চট্টগ্রাম জেলা ক্রীড়া সংস্থা সাঁতার প্রতিযোগিতার আয়োজন করেছিল, যা ছিল পুল দুটির কার্যদশায় একমাত্র ব্যবহার।\n\n\n== তথ্যসূত্র =="}