{"pageid": 1123618, "title": "বেলা মুখোপাধ্যায়", "url": "https://bn.wikipedia.org/wiki?curid=1123618", "content": "বেলা মুখোপাধ্যায়  (২৯ মে ১৯২৮ – ২৫ জুন ২০০৯) ছিলেন এক বিশিষ্ট সঙ্গীতশিল্পী এবং প্রখ্যাত সঙ্গীতশিল্পী ও সঙ্গীত পরিচালক  হেমন্ত মুখোপাধ্যায়ের সহধর্মিণী।  তিনি তাঁর স্বামীর সাথে বেশ কয়েকটি গান রেকর্ড করেছেন।\n\nবেলা মুখোপাধ্যায়ের জন্ম ব্রিটিশ ভারতের অধুনা পশ্চিমবঙ্গের মুর্শিদাবাদ জেলার  বহরমপুরে। বেলারা চার বোন, দুই ভাই। বেলাই সবার বড়।  প্রথমে বাড়িতে মা'য়ের কাছে সঙ্গীতের শিক্ষা নেন এবং তারপর কলকাতায় হাইস্কুলে পড়ার সময় থেকেই  কমল দাশগুপ্তর কাছে তিনি  শাস্ত্রীয় সংগীতের তালিম নেন। ছোটবেলা থেকেই দুই বোন কলকাতা বেতার কেন্দ্রের ছোটদের আসর-এ গান  করতেন। এ ব্যাপারে অজিত চট্টোপাধ্যায়, নির্মল বসু, বাণীকুমার প্রমুখেরা তাদের সাহায্য করেন। বেলা আধুনিক, গীত, ভজন সবরকমের গান-ই গাইতেন। ১৯৪৩ খ্রিস্টাব্দে  পঙ্কজকুমার মল্লিকের সুরে কাশীনাথ ছবিতে নায়ক-গায়ক অসিতবরণের সঙ্গে  দ্বৈতকণ্ঠে  বেলা মুখোপাধ্যায় তিনটি গান করেন। ও বনের পাখি গানটি জনপ্রিয়তা অর্জন  করে। পরবর্তীতে ১৯৪৪ খ্রিস্টাব্দে  খ্যাতনামা  সঙ্গীত পরিচালক ক্ষেমচাঁদ প্রকাশ বেলাকে মুম্বই নিয়ে যান। সেখানে কৃষ্ণার্জুন ছবিতে নেপথ্যে কণ্ঠ দান করেন। ১৯৪৫ খ্রিস্টাব্দের ৭ ডিসেম্বর হেমন্ত মুখোপাধ্যায়ের সঙ্গে তার বিবাহ হয়।\nবিবাহের পর হেমন্ত মুখোপাধ্যায় সুরারোপিত সাথীহারা, প্রতিনিধি, হাঁসুলি বাঁকের উপকথা, বালিকা বধূ প্রভৃতি কয়েকটি ছায়াছবিতে কণ্ঠ দান করেন ।  শেষের দিকে তিনি গানের জগতে থেকে নিজেকে সম্পূর্ণ রূপে সরিয়ে নেন।  \n\nবেলা মুখোপাধ্যায় ২০০৯ খ্রিস্টাব্দের ২৫ জুন দক্ষিণ কলকাতার এক বেসরকারি হাসপাতালে পরলোক গমন করেন। তাঁকে ২০০৯ খ্রিস্টাব্দের ১৫ জুন হাসপাতালে ভর্তি করা হয়েছিল।  তার অন্তিম সংস্কার কেওড়াতলা মহাশ্মশানে করা হয়।  তাঁর দুই সন্তান, এক পুত্র জয়ন্ত এবং এক কন্যা রাণু। \n\n\n== তথ্যসূত্র =="}