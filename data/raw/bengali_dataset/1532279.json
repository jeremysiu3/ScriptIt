{"pageid": 1532279, "title": "কিউবা গুডিং জুনিয়র", "url": "https://bn.wikipedia.org/wiki?curid=1532279", "content": "কিউবা মার্ক গুডিং জুনিয়র (ইংরেজি: Cuba Mark Gooding Jr.; ২ জানুয়ারি ১৯৬৮) একজন মার্কিন অভিনেতা। বয়েজ এন দ্য হুড (১৯৯১) চলচ্চিত্রে ট্রি স্টাইলস চরিত্রে অভিনয় করে সফলতা অর্জনের পর তিনি জেরি ম্যাগুইয়ার (১৯৯৬) চলচ্চিত্রে একজন ফুটবল তারকা চরিত্রে অভিনয় করে শ্রেষ্ঠ পার্শ্ব অভিনেতা বিভাগে একাডেমি পুরস্কার অর্জন করেন। তার অভিনীত অন্যান্য উল্লেখযোগ্য চলচ্চিত্র হল আ ফিউ গুড মেন (১৯৯২), জাজমেন্ট নাইট (১৯৯৩), লাইটনিং জ্যাক (১৯৯৪), অ্যাজ গুড অ্যাজ ইট গেটস (১৯৯৭), মেন অব অনার (২০০০), পার্ল হারবার (২০০১), স্নো ডগস (২০০২), রেডিও (২০০৩), নরবিট (২০০৭), লাইনওয়াচ (২০০৮) গিফটেড হ্যান্ডস (২০০৯), রেড টেইলস (২০১২) ও দ্য বাটলার (২০১৩)। এছাড়া তিনি হোম অন দ্য রেঞ্জ (২০০৪) ও দ্য ল্যান্ড বিফোর টাইম এইট: দ্য উইজডম অব ফ্রেন্ডস (২০০৭)-এ কণ্ঠ প্রদান করে।\nতিনি এফএক্সের নাট্যধর্মী ধারাবাহিক দ্য পিপল ভার্সাস ও. জে. সিম্পসন: অ্যামেরিকান ক্রাইম স্টোরি (২০১৬)-এ ও. জে. সিম্পসন চরিত্রে অভিনয় করে সীমিত ধারাবাহিক বা চলচ্চিত্রে সেরা প্রধান অভিনেতা বিভাগে প্রাইমটাইম এমি পুরস্কারের মনোনয়ন লাভ করেন। এছাড়া তিনি এফএক্সের ধারাবাহিক অ্যামেরিকান হরর স্টোরি: রোয়ানোকে (২০১৬)-এ শ্রেষ্ঠাংশে অভিনয় করেন।\nগুডিং হর্টন ফুটের দ্য ট্রিপ টু বাউন্টিফুল নাটকের ২০১৩ সালের পুনঃমঞ্চায়নে লুডি ওয়াটস চরিত্রে অভিনয়ের মধ্য দিয়ে গুডিংয়ের ব্রডওয়ে মঞ্চে অভিষেক ঘটে। ২০১৮ সালে তিনি ওয়েস্ট এন্ড ও ব্রডওয়ে মঞ্চে সঙ্গীতনাট্য শিকাগো-এ বিলি ফ্লিন চরিত্রে অভিনয় করেন।\n\n\n== প্রারম্ভিক জীবন ==\nগুডিং ১৯৬৮ সালের ২রা জানুয়ারি নিউ ইয়র্ক সিটির দ্য ব্রংক্‌সে জন্মগ্রহণ করেন। তার মাতা শার্লি সালিভ্যান একজন গায়িকা এবং পিতা কিউবা গুডিং সিনিয়র সোল সঙ্গীতদল দ্য মেইন ইনগ্রিডিয়েন্টের প্রধান কণ্ঠশিল্পী ছিলেন। গুডিংয়ের তিনি ভাইবোন হলেন এপ্রিল, ওমর ও টমাস। তার পিতামহ ডাডলি ম্যাকডোনাল্ড গুডিং বার্বাডোসের অধিবাসী ছিলেন।\nতার পিতার সঙ্গীত দলের একক গান \"এভরিবডি প্লেস দ্য ফুল\" গানটি সফলতা অর্জনের পর ১৯৭২ সালে তার পরিবার নিউ ইয়র্ক থেকে লস অ্যাঞ্জেলেসে চলে যায়। এর দুই বছর পর গুডিং সিনিয়র পরিবার ত্যাগ করে চলে যান। গুডিংয়ের মা তাকে লালনপালন করেন। তিনি চারটি হাই স্কুলে পড়াশোনা করেন, সেগুলো হল নর্থ হলিউড হাই স্কুল, টাস্টিন হাই স্কুল, অ্যাপল ভ্যালি হাই স্কুল ও গ্রানাডা হিলসের জন এফ. কেনেডি হাই স্কুল। চারটি স্কুলের তিনটি স্কুলে তিনি ক্লাসের সভাপতির দায়িত্ব পালন করেন।\n\n\n== কর্মজীবন ==\nগুডিংয়ের প্রথম গুরুত্বপূর্ণ চরিত্র ছিল জন সিঙ্গেলটনের আন্তঃনগর অপরাধ নাট্যধর্মী বয়েজ এন দ্য হুড (১৯৯১) চলচ্চিত্রে ট্রি স্টাইলস। এটি বক্স অফিসে অপ্রত্যাশিত সফলতা লাভ করে এবং সমাদৃত হয়। এটি বর্তমানে আধুনিক ধ্রুপদী চলচ্চিত্র হিসেবে গণ্য হয়ে থাকে। এরপর তিনি আ ফিউ গুড মেন (১৯৯২), গ্ল্যাডিয়েটর (১৯৯২), জাজমেন্ট নাইট (১৯৯৩), লাইটনিং জ্যাক (১৯৯৪) ও আউটব্রেক (১৯৯৫) চলচ্চিত্রে পার্শ্ব চরিত্রে অভিনয় করেন। ১৯৯৬ সালে ক্যামেরন ক্রোর নাট্যধর্মী ক্রীড়াভিত্তিক হাস্যরসাত্মক জেরি ম্যাগুইয়ার (১৯৯৬) চলচ্চিত্রে উদ্ধত কিন্তু দক্ষতা-সম্পন্ন ফুটবল তারকা চরিত্রে অভিনয় করে নতুন ভাবে খ্যাতি অর্জন করেন। চলচ্চিত্রটি সমালোচনামূলক ও ব্যবসায়িকভাবে সফলতা লাভ করে, এবং শ্রেষ্ঠ চলচ্চিত্র বিভাগে একাডেমি পুরস্কারের মনোনয়ন লাভ করে এবং গুডিং শ্রেষ্ঠ পার্শ্ব অভিনেতা বিভাগে একাডেমি পুরস্কার অর্জন করেন। অস্কার গ্রহণকালে তার বক্তৃতা এর উদ্যমের জন্য স্মরণীয় হয়ে আছে।\nএরপর তিনি প্রণয়ধর্মী হাস্যরসাত্মক অ্যাজ গুড অ্যাজ ইট গেটস (১৯৯৭), নাট্যধর্মী মেন অব অনার (২০০০), মহাকাব্যিক পার্ল হারবার (২০০১), পারিবারিক হাস্যরসাত্মক স্নো ডগস (২০০২), ফুটবল খেলাভিত্তিক নাট্যধর্মী রেডিও (২০০৩), হাস্যরসাত্মক নরবিট (২০০৭), লাইনওয়াচ (২০০৮) গিফটেড হ্যান্ডস (২০০৯), যুদ্ধভিত্তিক রেড টেইলস (২০১২) ও দ্য বাটলার (২০১৩) চলচ্চিত্রে অভিনয় করেন। এছাড়া তিনি হোম অন দ্য রেঞ্জ (২০০৪) ও দ্য ল্যান্ড বিফোর টাইম এইট: দ্য উইজডম অব ফ্রেন্ডস (২০০৭)-এ কণ্ঠ প্রদান করে।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট ব্রডওয়ে ডেটাবেজে কিউবা গুডিং জুনিয়র (ইংরেজি)\nইন্টারনেট মুভি ডেটাবেজে কিউবা গুডিং জুনিয়র\nCinema Confidential interview (January 2002)\nHollywood.com interview (November 9, 2000)\nJet interview (October 11, 1999)\nEbony interview (June 1997)\nJAM! Movies interview[অধিগ্রহণকৃত!] (December 13, 1996)\nHanes Backstage Game with Cuba Gooding Jr. & Michael Jordan (July 2007)"}