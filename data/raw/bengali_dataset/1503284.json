{"pageid": 1503284, "title": "কঠিন-অবস্থা আলোক প্রযুক্তি", "url": "https://bn.wikipedia.org/wiki?curid=1503284", "content": "কঠিন-অবস্থা আলোক প্রযুক্তি বলতে এক ধরনের কৃত্রিম আলোক-উৎপাদী প্রযুক্তি বা ঐ প্রযুক্তিভিত্তিক সাজসরঞ্জামাদিকে বোঝায়, যেগুলি অর্ধপরিবাহী আলোক-নিঃসারী ডায়োড (দ্বি-তড়িৎদ্বার) (লাইট এমিটিং ডায়োড তথা এলইডি), জৈব আলোক-নিঃসারী ডায়োড (ওলেড) কিংবা পলিমার আলোক-নিঃসারী ডায়োড (পিলেড) নামক কঠিন-অবস্থা ইলেকট্রনীয় সরঞ্জামাদি ব্যবহার করে আলোক উৎপাদন করে এবং বৈদ্যুতিক সরু তার তথা ফিলামেন্ট (ভাস্বর বাতিতে ব্যবহৃত) , প্লাজমা তথা আয়নায়িত গ্যাস (আলোকধনু বাতি যেমন প্রতিপ্রভ বাতিতে ব্যবহৃত) বা গ্যাস (গ্যাস আলোক প্রযুক্তিতে ব্যবহৃত) ব্যবহার করে না। একে ইংরেজিতে সলিড-স্টেট লাইটিং (Solid-state lighting) বা সংক্ষেপে এসএসএল (SSL) বলা হয়।\nকঠিন-অবস্থা আলোক প্রযুক্তিতে কঠিন অবস্থাভিত্তিক তড়িৎ-সংদীপ্তি (electroluminescence) ব্যবহার করা হয়। এর বিপরীতে ভাস্বর বাতিতে তাপীয় বিকিরণকে কাজে লাগিয়ে এবং প্রতিপ্রভ বাতিগুলিতে অতিবেগুনি রশ্মি উৎপাদন করে পদার্থের প্রতিপ্রভা ধর্মকে কাজে লাগিয়ে আলো উৎপাদন করা হয়। ভাস্বর আলোক প্রযুক্তির তুলনায় কঠিন-অবস্থা আলোক প্রযুক্তিতে অপেক্ষাকৃত কম তাপ উৎপাদন করে ও কম বিদ্যুৎশক্তি অপচয় করে দৃশ্যমান আলো উৎপাদন করা সম্ভব হয়। বেশিরভাগ \"সাদা এলইডি\" বাতিগুলিতে একটি কঠিন-দশাভিত্তিক সরঞ্জাম থেকে আগত নীলবর্ণ আলোকে আলোক-সংদীপ্তি (photoluminescence) ব্যবহার করে আসন্ন সাদা আলোর বর্ণালীতে রূপান্তরিত করা হয়, যে মূলনীতিটি প্রথাগত প্রতিপ্রভ নল বাতিগুলিতেও ব্যবহৃত হয়।\nকঠিন-অবস্থা ইলেকট্রনীয় উপাদানগুলির ভর সাধারণত খুব কম হয় বলে আঘাত বা ঝাঁকুনির বিরুদ্ধে এদের সহ্যক্ষমতা বেশি থাকে। তুলনামূলকভাবে ভাস্বর ও প্রতিপ্রভ বাতির কাচের গোলক বা নল এবং সরু ফিলামেন্ট তারগুলি অনেক বেশি ভঙ্গুর। এছাড়া এগুলিতে ফিলামেন্ট তার নেই বলে সেগুলি বাষ্পীভূত হয়ে আয়ুষ্কাল কমে যাবার কোনও ঝামেলা নেই, তাই এগুলি দ্বারা তৈরি কঠিন-অবস্থা আলোক সরঞ্জামের (illumination device) সম্ভাব্য সেবাপ্রদানকারী আয়ুষ্কাল (service life) বৃদ্ধি করে।\nকঠিন-অবস্থা আলোক প্রযুক্তি প্রায়শই যানচলাচল নিয়ন্ত্রক আলোক সরঞ্জামাদিতে (ট্রাফিক লাইট) ব্যবহৃত হয়। এছাড়া আধুনিক যানবাহনের আলোক সরঞ্জামাদি, সড়ক ও গাড়ি-রাখার ক্ষেত্রগুলির (পার্কিং) আলোক-সরঞ্জামাদি, রেলগাড়ি চিহ্নিতকারক আলোক সরঞ্জামাদি, ভবনের বহিঃপৃষ্ঠে, দূরনিয়ন্ত্রক যন্ত্র (রিমোট কন্ট্রোল), ইত্যাদিতে এগুলির ব্যবহার বিদ্যমান। অ-প্রতিবিম্বন আলোকবিজ্ঞান (nonimaging optics) শাস্ত্রের মূলনীতিগুলি ব্যবহার করে সবচেয়ে কার্যকরী উপায়ে এলইডি বাতিগুলির আলোক নিঃসরণ নিয়ন্ত্রণ করা যায়। কঠিন-অবস্থা আলোক প্রযুক্তি শিল্পখাতে তাৎপর্যপূর্ণ অগ্রগতি সাধন করেছে। বিনোদনমূলক আলোকসজ্জা শিল্পখাতে সচরাচর যে প্রমিত ভাস্বর টাংস্টেন-হ্যালোজেন বাতিগুলি ব্যবহৃত হয়, তার পরিবর্তে কঠিন-অবস্থা আলোক প্রযুক্তিভিত্তিক সরঞ্জামাদি ব্যবহৃত হচ্ছে।\n\n\n== আরও দেখুন ==\nএল পুরস্কার\nএলইডি বাতি\nআলোর উৎসের তালিকা\nবুদ্ধিমান আলোক প্রযুক্তি\n\n\n== তথ্যসূত্র ==\n\n\n== আরও পড়ুন ==\nAssessment of Advanced Solid State Lighting। National Academies Press। ২০১৩। আইএসবিএন 978-0-309-27011-3। ডিওআই:10.17226/18279। \nKho, Mu-Jeong, Javed, T., Mark, R., Maier, E., and David, C. (2008) 'Final Report: OLED Solid State Lighting: Kodak European Research' MOTI (Management of Technology and Innovation) Project, Judge Business School of the University of Cambridge and Kodak European Research, Final Report presented on 4 March 2008 at Kodak European Research at Cambridge Science Park, Cambridge, UK, pages 1–12.\n\n\n== বহিঃসংযোগ ==\n\nEUROPEAN METROLOGY RESEARCH PROJECT - METROLOGY FOR SOLID STATE LIGHTING\nSolid State Lighting, International Energy Agency research project\nDOE SSL roadmap\nLighting Research Center - Solid-State Lighting Program\nOLLA: finished European academic-industrial research project into OLED lighting\nOLED100.EU: successor to the OLLA project"}