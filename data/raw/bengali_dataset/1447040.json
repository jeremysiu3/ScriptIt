{"pageid": 1447040, "title": "কুষ্টিয়া পাবলিক লাইব্রেরি", "url": "https://bn.wikipedia.org/wiki?curid=1447040", "content": "কুষ্টিয়া পাবলিক লাইব্রেরি কুষ্টিয়া জেলার একটি প্রাচীতম গ্রন্থাগার। ১৯১০ সালে কুষ্টিয়ার স্বনামধন্য জমিদার ও  ব্যক্তিদের মাধ্যমে গ্রন্থাগারটি স্থাপিত হয়। \n\n\n== ইতিহাস ==\n\n\n=== প্রতিষ্ঠার ইতিহাস ===\n১৯১০ সালে নদিয়া জেলার অন্তর্গত কুষ্টিয়া মহকুমার  তৎকালীন প্রশাসক কৃষ্ণদয়াল প্রামণিক-এর উৎসাহ পেয়ে গৌরিশঙ্কর আগরওয়াল একটি গ্রন্থাগার প্রতিষ্ঠার জন্য কুষ্টিয়া শহরের নবাব সিরাজউদ্দৌলা রোডে (এনএস রোড) ১০ কাঠা জমি দান করেন। বাড়াদীর জমিদার হরিশচন্দ্র রায় গ্রন্থাগারের ভবনটি নির্মাণ করে দেন।\n\n\n=== যুদ্ধ ও রাজনৈতিক প্রভাব ===\nপ্রথম ও দ্বিতীয় বিশ্বযুদ্ধ এবং বাংলাদেশের স্বাধীনতা যুদ্ধের সময় গ্রন্থাগাটির যথেষ্ট ক্ষতি হয়। ভারত উপমহাদেশ বিভক্তির কারণে গ্রন্থাগারের অনেক পৃষ্ঠপোষক ভারতে চলে যান। ফলে গ্রন্থাগারটি প্রায় অচল হয়ে যায়। ১৯৪৭-১৯৫২ সাল পর্যন্ত গ্রন্থাগারের কার্যক্রম বন্ধ ছিল। গ্রন্থাগারের সবচেয়ে বেশি ক্ষতি হয় এটি স্থানান্তরের ফলে। সরকারি প্রয়োজনে সাময়িক ভিত্তিতে গ্রন্থাগার ভবনটি দখল নেয় এবং গ্রন্থাগারটি মহকুমা কার্যালয়ে স্থানান্তর করা হয়। গ্রন্থাগার স্থানান্তরের সময় ভূমিস্বত্ব সংক্রান্ত গুরুত্বপূর্ণ দলিলপত্র হারিয়ে যায়। পাকিস্তান সরকারের সময়ে ডাকবাংলো নির্মাণ করলে গ্রন্থাগারের কিছু জমি নেওয়া হয়।\n\n\n== বর্তমান অবস্থা ==\nবর্তমানে গ্রন্থাগারের বইয়ের সংখ্যা ২৫,০০০ এর বেশি। প্রতিষ্ঠার পর থেকেই একটি গ্রন্থাগার পরিচালনা পরিষদ গ্রন্থাগারের যাবতীয় কার্যক্রম পরিচালনা করছে। বর্তমানে গ্রন্থাগারের দৈনন্দন কার্যাবলী সম্পন্ন করার জন্য ০৫ জন কর্মচারী রয়েছেন এবং পাঠকের সংখ্যা উল্লেখযোগ্যভাবে হ্রাস পেয়েছে। শুধুমাত্র গ্রন্থাগার ভবনের নিচ তলায় গ্রন্থাগারটি পরিচালিত হচ্ছে। দ্বিতীয় তলা অন্য প্রতিষ্ঠানকে ভাড়া দেওয়া হয়েছে। বর্তমানে গ্রন্থাগারের সামনের মাঠে বিভিন্ন মেলার আয়োজন হয়ে থাকে।\n\n\n== গ্রন্থাগার ভবন ==\n১৯১০ সালে বাড়াদীর জমিদার হরিশচন্দ্র রায় চৌধুরী গ্রন্থাগারের ভবনটি নির্মাণ করে দিয়েছিলেন। ভবনের উভয় তলাতেই সম্মুখ‌দিকে বারান্দা রয়েছে এবং জোড়া গোলাকার স্তম্ভ রয়েছে। বর্তমানে মোট জমির পরিমাণ ০.৩৯৮৭ একর (১,৬১৩ বর্গমিটার)।\n\n\n== আরও দেখুন ==\nইসলামী বিশ্ববিদ্যালয় কেন্দ্রীয় গ্রন্থাগার\nজেলা সরকারি গ্রন্থাগার, কুষ্টিয়া\nশিলাইদহ কাছারি বাড়ি\n\n\n== গ্রন্থপঞ্জি ==\nমোঃ রেজাউল করিম (ডিসেম্বর ২০২২)। কুষ্টিয়ার প্রত্ননিদর্শন। ৩৮/২ক বাংলাবাজার, ঢাকা ১১০০: গতিধারা। পৃষ্ঠা ১১৬–১১৮। আইএসবিএন 978-984-8950-41-8। \n\n\n== তথ্যসূত্র =="}