{"pageid": 1083424, "title": "চরকি", "url": "https://bn.wikipedia.org/wiki?curid=1083424", "content": "চরকি একটি বাংলাদেশি সাবস্ক্রিপশন ভিডিও অন ডিমান্ড স্ট্রিমিং সেবা। এটি ট্রান্সকম গ্রুপের মালিকানাধীন মিডিয়াস্টার লিমিটেডের অধীনে প্রথম আলোর মাধ্যমে পরিচালিত। চরকি ২০২১ সালের ১২ জুলাই চালু হয়। পরিষেবাটি প্রাথমিকভাবে মৌলিক বিষয়বস্তু এবং টেলিভিশন ধারাবাহিক, চলচ্চিত্র এবং প্রামাণ্যচিত্রসহ অন্যান্য তৃতীয় পক্ষের প্রদানকৃত সামগ্রী দেখায়। পরিষেবাটিতে সদস্যতা না করে বিনামূল্যেও কিছু কনটেন্ট দেখার সুবিধা রয়েছে।\n\n\n== পটভূমি এবং ইতিহাস ==\nবাংলাদেশ ওটিটির জন্য ক্রমবর্ধমান বাজারে পরিণত হয়েছে। বিদেশি স্ট্রিমিং সেবা বাংলাদেশে সফলভাবে ব্যবসা করছে। কিন্তু খুব কম স্থানীয় কনটেন্ট ছিল। ২০২০ সালে মিডিয়াস্টার লিমিটেড, পরের বছরে একটি ওটিটি প্ল্যাটফর্ম চালু করার ঘোষণা দেয় এবং এর নাম দেয় চরকি। ২০২১ সালের এপ্রিল মাসে ভারতীয় হাইকমিশন চরকির সাথে ৩৮টি প্রামাণ্যচিত্র শেয়ার করে। ২০২১ সালের ১২ জুলাই, কোভিড-১৯ মহামারীর লকডাউনের কারণে অনলাইনে একটি উদ্বোধনী অনুষ্ঠানের আয়োজন মাধ্যমে যাত্রা শুরু করে চরকি। ফিল্ম, ফান, ফুর্তি নীতিবাক্য দিয়ে যাত্রা শুরু করে চরকি। এই উদ্বোধনী অনুষ্ঠানে জয়া আহসান এবং আরো অনেক তারকা অনলাইনে যোগ দেন। চরকি বর্তমানে অ্যান্ড্রয়েড, আইওএস, অ্যাপল টিভি, অ্যামাজন ফায়ার টিভি, অ্যান্ড্রয়েড টিভি, স্যামসাং স্মার্ট টিভির জন্য উপলব্ধ।\n\n\n== বিষয়বস্তু ==\nচরকি মূলত বাংলা ভাষার বিষয়বস্তুর উপর দৃষ্টি নিবদ্ধ করে। তারা বাংলা সাবটাইটেলসহ তুর্কি এবং ইরানি চলচ্চিত্রও দেখায়। তাদের প্রিমিয়াম এবং বিনামূল্যে দুটি শ্রেণীর কন্টেন্ট রয়েছে। প্রিমিয়াম কন্টেন্ট দেখার জন্য সাবস্ক্রিপশন প্রয়োজন। তারা চলচ্চিত্র, ধারাবাহিক, অনুষ্ঠান, নন-ফিকশন বিষয়বস্তু, সঙ্গীত ভিডিও, চরকি মৌলিক কন্টেন্ট এবং আরও অনেক বাংলা এবং বিদেশী ভাষার ভিডিও কন্টেন্ট প্রদর্শন করে। তারা ২০০টিরও বেশি চলচ্চিত্র, টিভি ধারাবাহিক, প্রামাণ্যচিত্র, টিভি নাটক ইত্যাদি দিয়ে তাদের যাত্রা শুরু করে।\n\n\n== মৌলিক অনুষ্ঠানের তালিকা ==\n\n\n== আরও দেখুন ==\nচরকির মৌলিক অনুষ্ঠান\n\n\n== তথ্যসূত্র ==\n\n\n== বহিঃসংযোগ ==\nঅফিসিয়াল ওয়েবসাইট"}