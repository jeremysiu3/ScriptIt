{"pageid": 1496667, "title": "রেজিস্ট্রার (শিক্ষা)", "url": "https://bn.wikipedia.org/wiki?curid=1496667", "content": "রেজিস্ট্রার বা নিবন্ধক  হলেন কোন শিক্ষাপ্রতিষ্ঠানের (যেমন: মহাবিদ্যালয়, বিশ্ববিদ্যালয় বা মাধ্যমিক বিদ্যালয়) জ্যেষ্ঠ প্রশাসনিক নির্বাহী কর্মকর্তা। তিনি রেজিস্ট্রার অফিসের ব্যবস্থাপনা এবং নেতৃত্বের দায়িত্বাবলী পালন করে থাকেন।\n\n\n== সাধারণ দায়িত্ব ও কার্যাবলী ==\nসাধারণত একজন রেজিস্ট্রার নিবন্ধন প্রক্রিয়া পরিচালনা ও শ্রেণীর সময়সূচী তৈরিসহ শ্রেণী তালিকা রক্ষণাবেক্ষণ করেন। এছাড়া শ্রেণীকক্ষে প্রবেশ বা শ্রেণীকক্ষ ত্যাগের নিয়ম প্রয়োগ করেন এবং শিক্ষার্থীদের গ্রেড ও নম্বরের স্থায়ী রেকর্ড সংরক্ষণ করেন। যেসব প্রতিষ্ঠানে ভর্তি প্রক্রিয়া পরীক্ষার মাধ্যমে নির্বাচন করা হয় সেখানে ভর্তি হওয়ার পরপরই রেজিস্ট্রারের কার্যাবলীর সঙ্গে শিক্ষার্থীর সংযোগ স্থাপিত হয়। বিশ্ববিদ্যালয়ের প্রশাসনিক বিভাগে বিভিন্ন স্তরের পেশাদার কর্মীরা রেজিস্ট্রার বা বিভাগীয় প্রধানের পক্ষে প্রশাসনিক এবং ব্যবস্থাপনা দায়িত্ব পালন করেন। এ ধরনের কর্মীদের পদবীগুলো হচ্ছে - সহকারী রেজিস্ট্রার, জ্যেষ্ঠ সহকারী রেজিস্ট্রার এবং প্রধান সহকারী রেজিস্ট্রার।\n\n\n=== যুক্তরাজ্যের রেজিস্ট্রার ===\nযুক্তরাজ্যে ‘রেজিস্ট্রার’ শব্দটি সাধারণত বিশ্ববিদ্যালয়ের প্রশাসনিক প্রধানের জন্য ব্যবহৃত হয়। এই ভূমিকা সাধারণত বিশ্ববিদ্যালয়ের প্রশাসনিক কার্যক্রম এবং পরিচালনা পর্ষদের সচিবের কাজের সাথে মিলিত হয়। এ ক্ষেত্রে পুরো শিরোনামটি প্রায়শই ‘রেজিস্ট্রার এবং সচিব’ (বা ‘সচিব এবং রেজিস্ট্রার’) হিসেবে উল্লেখ করা হয়। ইংল্যান্ডভিত্তিক কেমব্রিজ বিশ্ববিদ্যালয় এই পদের জন্য প্রাচীন শব্দ ‘রেজিস্ট্রারি’ ব্যবহার করে।\n\n\n=== কানাডার রেজিস্ট্রার ===\nকানাডায় রেজিস্ট্রার একটি প্রশাসনিক পদ। সাধারণত তিনি ভর্তির দায়িত্ব, রেকর্ড ও নিবন্ধন, শিক্ষায়তনিক সময়সূচী প্রণয়ন, অগ্রাধিকারভিত্তিক সেবা এবং সহায়তা, কৌশলগত ভর্তি তথ্য ব্যবস্থাপনা ও বিশ্লেষণ, শিক্ষায়তনিক নীতি এবং স্নাতক (যা কখনও কখনও সমাবর্তন নামে পরিচিত) সংক্রান্ত কর্মকাণ্ড পরিচালনা করে থাকেন।\n\n\n=== আয়ারল্যান্ডের রেজিস্ট্রার ===\nআয়ারল্যান্ডে রেজিস্ট্রার সাধারণত প্রধান শিক্ষায়তনিক কর্মকর্তা হিসেবে কাজ করেন এবং প্রায়ই সম্মিলিতভাবে ‘ডেপুটি প্রেসিডেন্ট’ বা ‘শিক্ষায়তনিক বিষয়ের জন্য ভাইস-প্রেসিডেন্ট’ শিরোনামের সঙ্গে এই পদটি যুক্ত থাকে।\n\n\n== রেজিস্ট্রারের দফতর ==\nযে-কোন মহাবিদ্যালয়, বিশ্ববিদ্যালয় বা মাধ্যমিক বিদ্যালয়ের গুরুত্বপূর্ণ বিভাগ হল রেজিস্ট্রারের দফতর। রেজিস্ট্রারের দফতর সম্ভাব্য শিক্ষার্থী, বর্তমান শিক্ষার্থী, শিক্ষক ও কর্মীদের জন্য বিভিন্ন পরিষেবা এবং সহায়তা প্রদান করে। তন্মধ্যে রয়েছে:\n\nবিপণন এবং নিয়োগ\nভর্তি\nনিবন্ধন\nকোর্স ক্যাটালগ প্রকাশনা\nপাঠ্যক্রম ব্যবস্থাপনা\nশ্রেণীর সময়সূচী\nশিক্ষায়তনিক রেকর্ড\nপরীক্ষা\nডেটা বিশ্লেষণ\nশিক্ষার্থীদের পুরস্কার এবং আর্থিক সহায়তা\nপ্রবীণ শিক্ষার্থীদের শিক্ষাগত সুবিধা\nগণযোগাযোগ\n\n\n== আধা-শিক্ষায়তনিক পরিষেবা ==\nশিক্ষাপ্রতিষ্ঠান বা বিশ্ববিদ্যালয়ের সহায়ক ইউনিটগুলোর মাধ্যমে প্রদত্ত পরিষেবা প্রদান।\n\n\n== তথ্যসূত্র =="}