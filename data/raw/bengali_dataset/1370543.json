{"pageid": 1370543, "title": "মাদারীপুর আহমদিয়া কামিল মাদ্রাসা", "url": "https://bn.wikipedia.org/wiki?curid=1370543", "content": "মাদারীপুর আহমদিয়া কামিল স্নাতকোত্তর মাদ্রাসা ঢাকা বিভাগের মাদারীপুর জেলার সদর উপজেলার একটি উল্লেখযোগ্য আলিয়া মাদ্রাসা। মাদ্রাসাটি ১৯৪৯ সালে পখীরা দরবার শরীফের পীর মাওলানা নুর মোহাম্মদ কর্তৃক প্রতিষ্ঠিত হয়। মাদ্রাসাটির দাখিল ও আলিম স্তর বাংলাদেশ মাদ্রাসা শিক্ষাবোর্ডের অধীনে পরিচালিত হয় আর ফাজিল ও কামিল স্তর ইসলামি আরবি বিশ্ববিদ্যালয় কর্তৃক পরিচালিত হয়। মাদ্রাসার বর্তমান অধ্যক্ষের নাম মোহাম্মাদ আমিনুল ইসলাম। এই মাদ্রাসার সভাপতির দায়িত্ব পালন করেন পখীরা দরবার শরীফের পীর। মাদ্রাসার বর্তমানে ৪১ জন শিক্ষক-কর্মচারী ও ৯০০ জন শিক্ষার্থী রয়েছে। মাদ্রাসার পুরো ক্যাম্পাস ১ একর ২২ শতাংশ জমির উপরে অবস্থিত।\n\n\n== ইতিহাস ==\nমাদ্রাসার প্রতিষ্ঠাতা মাওলানা নুর মোহাম্মদ ছারছিনা দরবারের পীর আল্লামা নেছারুদ্দিনের খেলাফত প্রাপ্ত পীর ছিলেন। তিনি তার হাতে বাইয়াত গ্রহণ করে নিজ এলাকায় ইসলামি শিক্ষা বিনির্মাণের প্রচেষ্টা চালান, তিনি পখীরা দরবার শরীফ প্রতিষ্ঠা করেন এবং আড়িয়াল খাঁ নদীর তীরে মহিষের চর গ্রামে মাদ্রাসাটি প্রতিষ্ঠা করেন। মাদ্রাসাটি প্রতিষ্ঠার পরে ১৯৮৪ সালে নদী ভাঙ্গনের কারণে অড়িয়াল খাঁ নদীর গর্ভে বিলীন হয়ে যায়। এরপরে প্রতিস্থাতার একজন মুরিদ বর্তমানের কুকরাইল গ্রামে ১ একর ২২ শতাংশ জমি দান করেন, এবং এই জমির উপরে মাদ্রাসাটি পুনঃস্থাপিত হয়। বর্তমানে মাদ্রাসাটি মাদারীপুর সদর উপজেলার শহীদ আব্দুস সাত্তার সড়কের কুকরাইল গ্রামে অবস্থিত।\n২০২২ সালে শাহ সুফি নুর মোহাম্মদ (রহ.) ভবনের চারতলা বিশিষ্ট নতুন ভবনের উদ্বোধন করা হয়, উদ্বোধন করেন এমপি শাজাহান খান।\n\n\n== শিক্ষা কার্যক্রম ==\nমাদ্রাসায় প্রাথমিক শিক্ষাস্তর ইবতেদায়ী থেকে শুরু করে আলিয়া মাদ্রাসার সর্বোচ্চ পর্যায় কামিল শ্রেণী পর্যন্ত রয়েছে। এছাড়ারাও এই মাদ্রাসার দাখিল ও আলিম উভয় স্তরে বিজ্ঞান ও মানবিক শাখা বিদ্যমান রয়েছে। এছাড়াও এই মাদ্রাসার ফাজিল ও কামিল পর্যায়ে আল কুরআন এন্ড ইসলামিক স্টাডিজ, আল হাদিস এন্ড ইসলামিক স্টাডিজ, দাওয়াহ প্রভৃতি বিভাগ চালু আছে। এছাড়াও এই মাদ্রাসার বহু শিক্ষার্থীরা উচ্চ শিক্ষার জন্য বাংলাদেশের বিভিন্ন বিশ্ববিদ্যালয়ে ভর্তির সুযোগ পেয়ে থাকে। বিজ্ঞান বিভাগের শিক্ষার্থীরা বিজ্ঞান মেলায় অংশগ্রহণ করে থাকে।\nমাদ্রাসাটি ২০০৬ সালে সংশোধনী আইন অনুসারে কুষ্টিয়া ইসলামী বিশ্ববিদ্যালয়ের অধিভুক্তি লাভ করে। এরপরে ২০১৬ সালে মাদ্রাসাটি ইসলামি আরবি বিশ্ববিদ্যালয়ের অধীনে পুনরায় অধিভুক্তি লাভ করে।\n\n\n== তথ্যসূত্র =="}