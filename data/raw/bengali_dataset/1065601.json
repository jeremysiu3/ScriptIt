{"pageid": 1065601, "title": "মোর্শেদ আহমেদ চৌধুরী", "url": "https://bn.wikipedia.org/wiki?curid=1065601", "content": "মোর্শেদ আহমেদ চৌধুরী (জন্ম: ২০ নভেম্বর ১৯৬০ খ্রি.) একজন বাংলাদেশী চিকিৎসক। তিনি সিলেট মেডিকেল বিশ্ববিদ্যালয়ের (সিমেবি) প্রথম উপাচার্য। এই পদে নিয়োগ লাভের পূর্বে তিনি সিলেট এম.এ.জি. ওসমানী মেডিকেল কলেজের অধ্যক্ষ হিসেবে দায়িত্ব পালন করেন।\n\n\n== জন্ম ==\nতিনি ১৯৬০ খ্রিষ্টাব্দের ২০ নভেম্বর সিলেটের জকিগঞ্জে জন্মগ্রহণ করেন। সিলেট সরকারি পাইলট উচ্চ বিদ্যালয়ের প্রাক্তন শিক্ষক ছাকিবুর রাজা চৌধুরী তার বাবা এবং মা রাবেয়া খানম চৌধুরী।\n\n\n== শিক্ষা ==\nমোর্শেদ আহমেদ চৌধুরী ১৯৭৫ খ্রিষ্টাব্দে সিলেটের জকিগঞ্জ সরকারি উচ্চ বিদ্যালয় থেকে এসএসসি এবং ১৯৭৭ খ্রিষ্টাব্দে রাজধানী ঢাকার নটরডেম কলেজ থেকে এইচএসসি পাশ করেন। তিনি ১৯৮৩ খ্রিষ্টাব্দে সিলেট এম.এ.জি. ওসমানী মেডিকেল কলেজ থেকে এমবিবিএস ডিগ্রি লাভ করেন। তিনি মেডিকেল কলেজটির ১৬তম ব্যাচের ছাত্র ছিলেন।\nচৌধুরী ১৯৯০ খ্রিষ্টাব্দে বাংলাদেশ কলেজ অব ফিজিশিয়ানস এন্ড সার্জনস (বিসিপিএস) থেকে এমসিপিএস (গাইনী) এবং ১৯৯৭ সালে চট্টগ্রাম বিশ্ববিদ্যালয়ের অধীনে ডিজিও ডিগ্রি অর্জন করেন। এছাড়া তিনি সিঙ্গাপুর ও থাইল্যান্ড থেকে গাইনীতে উচ্চতর প্রশিক্ষণ লাভ করেন।\n\n\n== কর্মজীবন ==\nমোর্শেদ আহমেদ চৌধুরী ১৯৮৩ খ্রিষ্টাব্দের নভেম্বর মাসে মেডিকেল অফিসার হিসেবে সরকারি চাকরিতে যোগদান করেন।  দীর্ঘ কর্মজীবনে চিকিৎসা ও শিক্ষকতার পাশাপাশি তিনি বিভিন্ন গুরুত্বপূর্ণ পদে দায়িত্ব পালন করেন।\nতিনি শাহজালাল বিজ্ঞান ও প্রযুক্তি বিশ্ববিদ্যালয়ের সিন্ডিকেট ও একাডেমিক কাউন্সিলের সদস্য এবং মেডিসিন ফ্যাকাল্টির ডিন, সিলেট কৃষি বিশ্ববিদ্যালয় ও বঙ্গবন্ধু শেখ মুজিব মেডিকেল বিশ্ববিদ্যালয়ের একাডেমিক কাউন্সিলের সদস্য, বাংলাদেশ মেডিকেল এন্ড ডেন্টাল কাউন্সিল (বিএমডিসি), ঢাকা এর নির্বাহী সদস্য ও শৃঙ্খলা কমিটির সদস্য, বাংলাদেশ মেডিকেল রিসার্চ কাউন্সিল (বিএমআরসি), ঢাকা এর নির্বাহী সদস্যসহ বিভিন্ন গুরুত্বপূর্ণ একাডেমিক ও প্রশাসনিক পদে দায়িত্ব পালন করেন।\nএছাড়াও তিনি সিলেট এম.এ.জি. ওসমানী মেডিকেল কলেজের অধ্যাপক, গাইনী ও অবস বিভাগের বিভাগীয় প্রধান এবং কলেজটির অধ্যক্ষ হিসেবে দায়িত্ব পালন করেন।\nমোর্শেদ আহমেদ চৌধুরী ২০১৮ থেকে ২০২২ খ্রিষ্টাব্দ পর্যন্ত সিলেট মেডিকেল বিশ্ববিদ্যালয়ের প্রথম উপাচার্য হিসেবে দায়িত্ব পালন করেন।\n\n\n== সদস্যপদ ==\nতিনি বাংলাদেশ মেডিক্যাল এসোসিয়েশন (বিএমএ), স্বাধীনতা চিকিৎসক পরিষদ (স্বাচিপ), অবস্টেট্রিকাল এন্ড গাইনোকোলজিকাল সোসাইটি অব বাংলাদেশ, সিলেট ডায়াবেটিক এসোসিয়েশন এবং বাংলাদেশ রেড ক্রিসেন্ট সোসাইটিসহ বিভিন্ন পেশাজীবী ও সামাজিক সংগঠনের সক্রিয় সদস্য। এসকল সংগঠনের নীতিনির্ধারণী পর্যায়েও তিনি দায়িত্ব পালন করেছেন।\n\n\n== তথ্যসূত্র =="}