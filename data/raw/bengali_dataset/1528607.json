{"pageid": 1528607, "title": "আরিস্তান বাব সমাধিসৌধ", "url": "https://bn.wikipedia.org/wiki?curid=1528607", "content": "আরিস্তান বাব সমাধি ( কাজাখ: Арыстан баб кесенесі ) কাজাখস্তানের কোগাম এবং ওট্রার্টোব গ্রামের কাছে অবস্থিত একটি সমাধিসৌধ।\n\n\n== ইতিহাস ==\nকিংবদন্তি অনুসারে, তৈমুর খোজা আহমেদ ইয়াসাভির সমাধিস্থলে একটি মসজিদ নির্মাণের নির্দেশ দিয়েছিলেন। কিন্তু সব চেষ্টাই ব্যর্থ হয়। এরপর তৈমুরকে স্বপ্নে ( ইয়াসাভি কর্তৃক) বলা হয়েছিল যে সাফল্য পেতে হলে তাকে প্রথমে আরিস্তান বাবের কবরের উপর একটি সমাধিসৌধ নির্মাণ করতে হবে। \nসমাধিসৌধটি ১৪ শতকের এবং এটি আরিস্তান বাবের ১২ শতকের সমাধির উপরে নির্মাণ করা হয়। তবে ১৮ শতক পর্যন্ত এটি বেশ কয়েকবার পুনর্নির্মাণ করা হয়েছিল। ১৮শ শতকে একটি ভূমিকম্পে মাজারটি ক্ষতিগ্রস্ত হলে নতুন করে নির্মাণ করা হয়। সেখানে দুইটি খোদাই করা কাঠের স্তম্ভ  দিয়ে গম্বুজযুক্ত ভবন তৈরি করা হয়।  বর্তমান কাঠামোর বেশিরভাগ অংশই বিংশ শতাব্দীর প্রথম দশকে নির্মিত হয়েছিল। তবে মূল ভবনের খোদাই করা কাঠের স্তম্ভগুলো অবশিষ্ট আছে।\n\n\n== বিবরণ ==\n\nসমাধিসৌধটিতে একটি বৃহৎ কেন্দ্রীয় খিলান এবং প্রশস্ত সম্মুখভাগ রয়েছে যার প্রান্তে মিনার এবং মূল খিলানের বাম দিকে দুটি বৃহৎ গম্বুজ রয়েছে। এখানে রয়েছে আরিস্তান বাব এবং তাঁর তিন শিষ্য—হারমাত আজিরা, কার্গা বাবা ও লাশিন বাবার কবর। এছাড়া একটি মসজিদ, কিছু সাহায্যকারী কক্ষ এবং একটি জাদুঘরও রয়েছে। ভূগর্ভস্থ পানির স্তর বৃদ্ধির প্রভাবে ১৯৭১ সালে মসজিদটি ভেঙে পুনর্নির্মাণ করা হয়।  এখানে কাঁচের নিচে মধ্যযুগীয় ক্যালিগ্রাফি সম্বলিত একটি কুরআনও আছে।\n\n\n== আরিস্তান বাব / আর্সলান বাবার কিংবদন্তি উত্স ==\nতার জন্ম ও মৃত্যুর তারিখ অজানা। কিছু সূত্রে তার নাম বাবা আরসলান, আরসলান বাবা বা আরাপ আরসলান বাবা হিসেবে উল্লেখ আছে। ইয়াসাভি মেনকিবে (গাথা) অনুসারে, তিনি কৃষ্ণাঙ্গ বংশোদ্ভূত ও নবীর সাহাবীদের একজন ছিলেন। তিনি চারশ থেকে সাতশ বছর বেঁচে ছিলেন। দুটি পৃথক বর্ণনা অনুসারে, যুদ্ধের সময় অথবা আরসলান বাবার বাড়িতে এক সভায় সাহাবীরা ক্ষুধার্ত হয়ে পড়েছিলেন। এদিকে, নবী মুহাম্মদের প্রার্থনার সাথে সাথে, জিবরাইল স্বর্গ থেকে একটি খেজুর নিয়ে আসেন। এই খেজুরগুলোর মধ্যে একটি খেজুর মাটিতে পড়ে গেলে জিবরাইল জানান, সেটিতে ভবিষ্যতে জন্ম নেওয়া আহমদ ইয়াসাভির ভাগ্যে লেখা হয়েছে। তারপর নবী তার সাহাবীদের জিজ্ঞাসা করলেন, \"কে এই খেজুরগুলো ইয়াসাবিকে পৌঁছে দেবে?\"। আরিস্তান বাব সেই দায়িত্ব গ্রহণ করেন এবং নবী খেজুরটি তাঁর মুখে দিয়ে দেন। বহু শতাব্দী পরে, আরসলান বাবা তুর্কিস্তানের সায়রাম শহরে সাত বছর বয়সী এতিম আহমদকে খুঁজে পান এবং তাকে খেজুরটি পৌঁছে দেন। কিছু কাহিনী অনুসারে,তিনি নবীর দেওয়া একটি কার্ডিগানও ইয়সাভিকে পরিয়ে দেন। তিনি ইয়াসাবিকে এক হাজার এক বার যিকির করার নির্দেশ দেন। একই সাথে তাকে বলেন যে তিনি শীঘ্রই মারা যাবেন এবং তাকে জানাজার নামাজ পড়ার নির্দেশ দেন। হুরিরা ইয়াসাভিকে সাহায্য করতে আসে। আরসলান বাবার জন্য একটি রেশমি কাফন কেটে তাকে স্বর্গে নিয়ে যায়। আরিস্তান বাবের শেষ ইচ্ছা অনুযায়ী, ইয়াসাভি বুখারায় যান এবং ইউসুফ হামাদানির অনুসারী হয়ে সুফি পথে চলতে থাকেন।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ =="}