{"pageid": 1032769, "title": "কোর্পস হাজব্যান্ড", "url": "https://bn.wikipedia.org/wiki?curid=1032769", "content": "কোর্পস হাজব্যান্ড (ইংরেজি: Corpse Husband; জন্ম: ৮ আগস্ট ১৯৯৭; সংক্ষেপে কোর্পস নামেও পরিচিত) হলেন একজন মার্কিন ইন্টারনেট ব্যক্তিত্ব এবং সঙ্গীতজ্ঞ, যিনি ইউটিউবে তার মুখহীন কাজের জন্য সুপরিচিত। এছাড়াও তিনি তার ইউটিউব চ্যানেলে ভীতিকর কাহিনী বর্ণনা এবং বিভিন্ন ভিডিও গেম খেলে থাকেন। তিনি খুব গভীর অথবা নিচু কণ্ঠস্বর থাকার জন্য পরিচিত।\n\n\n== প্রারম্ভিক জীবন ==\nকোর্পস হাজব্যান্ড ১৯৯৭ সালের ৮ই আগস্ট তারিখে মার্কিন যুক্তরাষ্ট্রের ক্যালিফোর্নিয়ার সান দিয়েগোয় জন্মগ্রহণ করেছেন।\n\n\n== কর্মজীবন ==\n২০১৫ সালে, কোর্পস হাজব্যান্ড তার চ্যানেলে ভীতিকর কাহিনী বর্ণনা করে ইউটিউবে তার কর্মজীবন শুরু করেন, যা তিনি ২০২০ সাল পর্যন্ত ধারাবাহিকভাবে ৫ বছর ধরে করেছেন। মাঝে ২০১৬ সালে তিনি সঙ্গীতে আত্মপ্রকাশ করেছেন; তার প্রথম গান হচ্ছে দ্য লিভিং টুম্বস্টোন অ্যান্ড ক্রাশার পি-এর সাথে \"গ্রিম গ্রিনিং গোস্ট\"। ২০২০ সালের জুন মাসে, কোর্পস হাজব্যান্ড তার প্রথম একক \"মিস ইউ!\" প্রকাশ করেন, যা বিলবোর্ডের রক/অল্ট তালিকায় ৩১ নম্বর স্থান অর্জন করেছিল। অতঃপর তার দ্বিতীয় একক \"হোয়াইট টি\" একই মাসে মুক্তি পায়, যা একই চার্টে ৩২ নম্বরে পৌঁছেছিল।\n২০২০ সালের সেপ্টেম্বর মাসে, কোর্পস হাজব্যান্ড অ্যামাং আস ভিডিও গেম স্ট্রিমিং এবং কন্টেন্ট তৈরি করা শুরু করেন, যা তাকে জনপ্রিয়তা অর্জন করতে সহায়তা করেছে। একই মাসে তার একক \"ই-গার্লস আর রুইইং মাই লাইফ!\" মুক্তি পায়, যেখানে তার সাথে র‍্যাপার স্যাভেজ গাস্প কণ্ঠ মিলিয়েছে। এই গানটি বুলগেরীয় (আইএফপিআই) তালিকায় ২৮ নম্বর স্থান অর্জন করেছিল, যুক্তরাজ্যের একক তালিকায় ৯০ এবং বাবলিং আন্ডার (বিলবোর্ড) ২৪তম স্থান অধিকার করে; এটি স্পোটিফাইয়ে ১০০ মিলিয়ন বার স্ট্রিম হয়েছে এবং স্পোটিফাইয়ের ভাইরাল ৫০ গানের চার্টে ২ নম্বরে ছিল।\n২০২০ সালের অক্টোবর মাসে তিনি মার্কিন যুক্তরাষ্ট্র প্রতিনিধি পরিষদের সদস্য আলেক্সান্দ্রিয়া ওকাসিও কোর্তেস এবং ইলহান ওমরের সাথে যুক্তরাষ্ট্রের রাষ্ট্রপতি নির্বাচন ২০২০-এর জন্য ভোটের প্রচারণার অংশ হিসেবে ডিসগাইজড টোস্ট, জ্যাকসেপ্টিকআই, ক্রিটিকাল এবং পোকিম্যানের মতো স্ট্রিমারের সাথে অ্যামাং আস খেলেছেন। এছাড়াও অক্টোবর মাসে তিনি \"অ্যাগোরাফোবিক\" নামক তার আরেকটি একক গান প্রকাশ করেন, যা মুক্তির ৪ মাস পরে বিলবোর্ডের রক/অল্ট তালিকার ২১ নম্বরে অভিষেক করে।\n২০২১ সালের ১২ই মার্চ তারিখে, কোর্পস হাজব্যান্ড \"ডেওয়াকার\" শিরোনামে মেশিন গান কেলির সাথে একটি একক গান প্রকাশ করেন।\n\n\n== ব্যক্তিগত জীবন ==\nকোর্পস হাজব্যান্ড দীর্ঘদিন ধরে অসুস্থ রয়েছেন এবং তার ফাইব্রোমায়ালজিয়া, থোরাসিক আউটলেট সিন্ড্রোম এবং জিআরডি-এর মতো অবস্থা রয়েছে, যার ফলে তার কণ্ঠস্বর আংশিকভাবে গভীর হয়ে উঠেছে। কোর্পস হাজব্যান্ড আরো জানিয়েছেন যে তিনি প্রায়ই একটি পর্দার উজ্জ্বলতার কারণে একটি আইপ্যাচ পরিধান করেন।\n\n\n== তথ্যসূত্র ==\n\n\n== বহিঃসংযোগ ==\nইন্সটাগ্রামে কোর্পস হাজব্যান্ড\nটুইটারে কোর্পস হাজব্যান্ড\nইউটিউবে কোর্পস হাজব্যান্ডের চ্যানেল"}