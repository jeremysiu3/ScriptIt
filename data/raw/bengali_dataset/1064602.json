{"pageid": 1064602, "title": "সংনমিত বায়ু", "url": "https://bn.wikipedia.org/wiki?curid=1064602", "content": "সংনমিত বায়ু (ইংরেজি: Compressed air) হল বায়ুমণ্ডলীয় চাপ অপেক্ষা অধিক চাপের অধীনে রক্ষিত বায়ু। শিল্পখাতের কলকারখানাগুলির বিভিন্ন প্রক্রিয়াতে শক্তির স্থানান্তরের জন্য সংনমিত বায়ু একটি গুরুত্বপূর্ণ মাধ্যম। এটিকে বিভিন্ন শক্তিচালিত সরঞ্জাম (পাওয়ার টুল) যেমন বায়ুচালিত হাতুড়ি, তুরপুন (ড্রিল), শক্তিচালিত পাকসাঁড়াশি (পাওয়ার রেঞ্চ), ইত্যাদির পাশাপাশি রঙের কণাবর্ষণ (atomization), স্বতশ্চলীকরণের উদ্দেশ্যে বায়ুচালিত চোঙ পরিচালনায়, এমনকি যানবাহনকে সম্মুখে প্রচালনের জন্যও ব্যবহার করা হয়ে থাকে। সংনমিত বায়ু ব্যবহার করে নির্মিত গতিরোধকগুলির কারণে বৃহদাকার রেলগাড়িগুলি আরও নিরাপদে ও আরও দক্ষভাবে চালনা করা সম্ভব হয়েছে। রেলগাড়ি ছাড়াও মহাসড়কের বৃহদাকার মোটরযানগুলিতেও (মালবাহী ট্রাক, বড় বাস, ইত্যাদি) সংনমিত বায়ুচালিত গতিরোধক ব্যবহার করা হয়।\nপানির নিচে ডুবসাঁতারুরা সংনমিত বায়ু ব্যবহার করে থাকেন। এই সংনমিত বায়ু হয় একটি পিঠে বহনযোগ্য ডুবসাঁতারুর চোঙপাত্রে (ডাইভিং সিলিন্ডার) উচ্চচাপে রক্ষিত থাকে, অথবা এটিকে অপেক্ষাকৃত নিম্ন চাপে একটি বায়ুনলের মাধ্যমে বা তথাকথিত ডুবসাঁতারুর নাড়ির মাধ্যমে পৃষ্ঠতল থেকে সরবরাহ করা হয়। একই ধরনের ব্যবস্থা বিপজ্জনক বায়ুমণ্ডলীয় পরিস্থিতিতে দমকল কর্মী, খনির উদ্ধারকর্মী ও শিল্পখাতের শ্রমিকদের ব্যবহৃত শ্বাসযন্ত্রে ব্যবহার করা হয়।\nইউরোপে শিল্পখাতে ব্যবহৃত বিদ্যুৎশক্তির ১০% সংনমিত বায়ু উৎপাদনে ব্যবহৃত হয়, যা বছরে ৮০ টেরাওয়াট-ঘন্টা শক্তি ব্যবহারের সমতুল্য।\n\n\n== তথ্যসূত্র ==\n\n\n== আরও দেখুন ==\n\n\n== বহিঃসংযোগ ==\n উইকিমিডিয়া কমন্সে সংনমিত বায়ু সম্পর্কিত মিডিয়া দেখুন।"}