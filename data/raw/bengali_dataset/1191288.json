{"pageid": 1191288, "title": "কুয়েতের শিক্ষাব্যবস্থা", "url": "https://bn.wikipedia.org/wiki?curid=1191288", "content": "কুয়েতের শিক্ষাব্যবস্থা পারস্য উপসাগরের মাথায় অবস্থিত কুয়েত রাষ্ট্রের বিশেষ চাহিদা সম্পন্ন শিশু সহ তাদের সামাজিক শ্রেণি নির্বিশেষে সকল শিশুর শিক্ষার সুযোগ প্রদানকে সমর্থন করে। জাতিসংঘ উন্নয়ন কর্মসূচীর ২০১১ সালের মানব উন্নয়ন সূচকের প্রতিবেদনে কুয়েতের অবস্থান ছিল ৬৩তম, যা ফলে কুয়েত এই আঞ্চলের গড় অবস্থান থেকে উপরে ছিল।\nইউনেস্কোর ২০১৭ সালের তথ্য অনুসারে, ২৫-৬৪ বছর বয়সী কুয়েতিদের জন্য সাক্ষরতার হার ছিল ৯৬.৩%, যেখানে মেনা অঞ্চলে তা ছিল ৮০%। ২০১৭ সালে ১৫-২৪ বছর বয়সী কুয়েতিদের ৯৯.৯% লোক সাক্ষর ছিল, যেখানে ২০১৬ সালে মেনা অঞ্চলের গড় ছিল ৮৯.৬%। অধিকন্তু, ২০১৫ সালের বিশ্বব্যাংকের পরিসংখ্যান অনুসারে, ১৫ বছর বা তার বেশি বয়সী কুয়েতিদের মধ্যে মহিলারা তাদের পুরুষ সমবয়সীদের থেকে এগিয়ে গেছে এবং শিক্ষাগত অর্জনের এই পরিমাপে পুরুষদের ছাড়িয়ে গেছে, যা দাঁড়িয়েছে যথাক্রমে ৯৯.৪% ও ৯৬.৪%।\nকুয়েতের শিক্ষাব্যবস্থার বিশ্বব্যাপী অনেক অর্জন রয়েছে। ২০০৬ সালের শেষভাগে মোট সরকারি ব্যয়ের ১৩ শতাংশ শিক্ষায় বরাদ্দ করা হয়েছিল, যা অনেক ওইসিডি দেশের সাথে তুলনীয়। ১৫ শতাংশ বরাদ্দ নিয়ে জিডিপির শতকরা হার হিসেবে কুয়েতের শিক্ষায় বরাদ্দের হার বর্তমানে ওইসিডি দেশের গড়ের উপরে রয়েছে।\nআরব বিশ্বের মধ্যে কুয়েতের সাক্ষরতার হার সবচেয়ে বেশি। ২০০৫ সালে কুয়েতের সাক্ষরতার হার ছিল ৯৪ শতাংশ। শিক্ষা মন্ত্রণালয়ও বিভিন্ন কর্মসূচির মাধ্যমে নারীদের শিক্ষিত কর্মশক্তিতে অন্তর্ভুক্ত করার প্রচেষ্টা চালিয়ে যাচ্ছে। উদাহরণস্বরূপ, ১৯৮৯ সালে মহিলাদের জন্য দিবাকালীন সাক্ষরতা ক্লিনিক প্রতিষ্ঠার উদ্যোগ নেওয়া হয়। কুয়েত সরকার মার্কিন যুক্তরাষ্ট্র ও যুক্তরাজ্যের বিশ্ববিদ্যালয়সমূহ এবং অন্যান্য বিদেশি শিক্ষা প্রতিষ্ঠানে সুযোগ পাওয়া শিক্ষার্থীদের জন্য বৃত্তি প্রদান করে।\n\n\n== শিক্ষার স্তর ==\n\n\n=== বিদ্যালয় ===\nসাধারণ শিক্ষা ব্যবস্থা চারটি স্তর নিয়ে গঠিত: কিন্ডারগার্টেন বা নার্সারি (২ বছর স্থায়ী), প্রাথমিক (৫ বছর স্থায়ী), মধ্যবর্তী (৪ বছর স্থায়ী), এবং মাধ্যমিক (৩ বছর স্থায়ী)। প্রাথমিক ও মধ্যবর্তী স্তরে স্কুলে পড়া ৬-১৪ বছর বয়সী সকল ছাত্রের জন্য বাধ্যতামূলক। উচ্চ শিক্ষাসহ রাষ্ট্রীয় শিক্ষার সকল স্তর বিনামূল্যে। শিক্ষা খাতের উন্নয়নে দুটি প্রধান মন্ত্রণালয় জড়িত: শিক্ষা মন্ত্রণালয় এবং উচ্চ শিক্ষা মন্ত্রণালয়।\nকুয়েতে কিন্ডারগার্টেন থেকে মাধ্যমিক পর্যন্ত সব স্তরে প্রায় ১,১৪৫টি স্কুল রয়েছে (২০০৬ সালের পরিসংখ্যান)। এর মধ্যে ৬৬৪টি সরকারি এবং ৪৮১টি বেসরকারি বিদ্যালয়।\n\n\n=== নার্সারি ও প্রাথমিক শিক্ষা ===\nকুয়েতে সাধারণত ছয় বছর বয়স থেকে বিদ্যালয়ে পড়াশোনা শুরু হয়। প্রাক-স্কুল বা নার্সারি শিক্ষাও চার থেকে ছয় বছর বয়সী শিশুদের জন্য উপলব্ধ। নতুন ব্যবস্থায় প্রাথমিক শিক্ষা শুরু হবে ৫ বছর বয়সে।\n\n\n=== মাধ্যমিক ও উচ্চ মাধ্যমিক শিক্ষা ===\nশিক্ষার্থীদের মধ্যবর্তী স্তরে ৯ম শ্রেণি ৪ বছর কাটাতে হবে, তারপর তারা মাধ্যমিক স্তরে চলে যাবে। মাধ্যমিক শিক্ষা ৩ বছরের জন্য, এর পরে শিক্ষার্থীরা কারিগরি বা বৃত্তিমূলক যোগ্যতার জন্য অধ্যয়নের জন্য বিশ্ববিদ্যালয়ে প্রবেশ করে বা একটি কারিগরি কলেজে ভর্তি হওয়ার মাধ্যমে উচ্চ শিক্ষা গ্রহণ করতে পারে। মাধ্যমিক শিক্ষাব্যবস্থা এখন বর্তমান একাডেমিক ও ক্রেডিট সিস্টেম থেকে একক পদ্ধতিতে মান নির্ধারিত হচ্ছে। ২০০৬/০৭ শিক্ষাবর্ষে এই নতুন মান অনুযায়ী আবেদন শুরু হয়।\n\n\n=== কারিগরি, মাধ্যমিক-উত্তর ও তৃতীয় স্তরের শিক্ষা ===\nমাধ্যমিক-পরবর্তী শিক্ষার মধ্যে রয়েছে রাষ্ট্রীয় প্রতিষ্ঠান দ্য পাবলিক অথরিটি ফর অ্যাপ্লায়েড এডুকেশন অ্যান্ড ট্রেনিং (পায়েট) এবং কুয়েত বিশ্ববিদ্যালয় ও ১৪টি বেসরকারি বিশ্ববিদ্যালয় কর্তৃক প্রদত্ত ডিগ্রি প্রোগ্রামের কারিগরি ও বৃত্তিমূলক কোর্স।\n\n\n=== উচ্চ শিক্ষা ===\n\n\n==== সরকারি প্রতিষ্ঠান ====\nকুয়েতে চারটি সরকারি উচ্চ শিক্ষা প্রতিষ্ঠান রয়েছ।\n\nকুয়েত বিশ্ববিদ্যালয়\nদ্য পাবলিক অথরিটি ফর অ্যাপ্লাইড এডুকেশন অ্যান্ড ট্রেনিং-এর অধীনে দ্য কলেজ অব বেসিক এডুকেশন\nহাইয়ার ইনস্টিটিউট ফর থিয়েটার আর্টস\nহাইয়ার ইনস্টিটিউট ফর মিউজিক আর্টস\n\n\n== তথ্যসূত্র ==\n\nটেমপ্লেট:এশিয়ার শিক্ষাব্যবস্থা"}