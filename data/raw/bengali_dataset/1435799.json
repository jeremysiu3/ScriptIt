{"pageid": 1435799, "title": "অ্যাডেলিজা পেরি", "url": "https://bn.wikipedia.org/wiki?curid=1435799", "content": "অ্যাডেলিজা পেরি (জানুয়ারি ২৭, ১৮২২ - ১৩ মার্চ, ১৯০১) ম্যাসাচুসেটসের একজন শিক্ষক এবং লেখক ছিলেন, যিনি আমেরিকান গৃহযুদ্ধে একজন নার্স হিসাবে কাজ করেছিলেন।\n\n\n== জীবনের প্রথমার্ধ ==\nঅ্যাডেলিজা টি. পেরি ম্যাসাচুসেটসের হার্ডউইকে জন্মগ্রহণ করেন। তিনি এবেনেজার পেরি এবং মার্সি অ্যাটউড পেরির কন্যা। তার বাবা একজন কাঠমিস্ত্রি এবং একজন স্কুলশিক্ষক ছিলেন, যিনি শহরের সরকারেও পরিষেবা দিয়েছেন। তিনি ম্যাসাচুসেটসের ওরচেস্টারের পাবলিক স্কুলে পড়াতেন। ১৮৫০ সালে, ওরচেস্টারে জাতীয় নারী অধিকার সম্মেলন সংগঠিত হওয়ার সময় তিনি এবং অন্য দুই শিক্ষক এতে যোগ দিয়েছিলেন ১৮৫১ সালে, তিনি তরুণ পাঠকদের জন্য একটি বই প্রকাশ করেন, যার নাম দ্য সিণ্ডেরেলা ফ্রক। আমেরিকান গৃহযুদ্ধের প্রথম দিকে তিনি স্কুলে শিক্ষকতা করছিলেন।\n\n\n== যুদ্ধকালীন সেবা ==\nপেরি ১৮৬৩ সালের ১৫ এপ্রিল, থেকে ১৮৬৫ সালের ৩ জুলাই পর্যন্ত ডোরোথিয়া ডিক্সের অধীনে ইউনিয়ন আর্মির কর্পস অফ নার্সে কাজ করেছিলেন এবং নিউ ইয়র্কের ফোর্ট শুইলারে এবং ভার্জিনিয়ার বেলফোর হাসপাতালে নিযুক্ত ছিলেন। নার্সিং কাজের পাশাপাশি, তিনি মৃত সৈনিকদের পরিবারের কাছে চিঠি লিখে সৈনিকদের মৃত্যুর কথা জানাতেন। মেরি এ. গার্ডনার হল্যান্ডের আওয়ার আর্মি নার্সেস (বোস্টন, ১৮৯৭)-এ তিনি তার যুদ্ধের কাজের স্মৃতিকথা লিখেছেন, সেখানে তিনি রোগীদের কিছু সুস্বাদু ওয়াইন (যা তাকে ম্যাসাচুসেটস থেকে পাঠানো হয়েছিল) বিতরণ করার একটি ঘটনা উল্লেখ করেছিলেন।\nহাসপাতালে তার কাজের সময় তিনি ম্যালেরিয়ায় আক্রান্ত হন এবং এর দীর্ঘস্থায়ী প্রভাবের ফলে যুদ্ধের পরে তিনি কাজ করতে পারেননি। কংগ্রেসম্যান উইলিয়াম ডব্লিউ. রাইস, তাকে তার পরিষেবার জন্য একটি ফেডারেল পেনশন পাওয়ার সুপারিশ করেছিলেন।\n\n\n== যুদ্ধের পর ==\nঅ্যাডেলিজা পেরি ১৮৬৬ সালে আমেরিকান অ্যান্টিকোয়ারিয়ান সোসাইটিকে অষ্টাদশ শতাব্দীর দুটি জিনিস দান করেছিলেন। তিনি শিক্ষামূলক কাজে ফিরে আসেন; তিনি ১৮৬৭, এবং ১৮৭০-এর দশকে ওরচেস্টারে স্কুলে পড়ান। যুদ্ধের পর তিনি আরো দুটি বই প্রকাশ করেন, এ উইণ্ডফল (১৮৮০) এবং দ্য স্কুলমাস্টারস ট্রায়াল (১৮৮১)।\nতিনি ১৯০১ সালে ৭৯ বছর বয়সে ওরচেস্টারে মারা যান। ১৯০১ সালে বোস্টনে ম্যাসাচুসেটস আর্মি নার্সেস অ্যাসোসিয়েশন আয়োজিত চারজন নার্সের উদ্দেশ্যে একটি স্মরণ অনুষ্ঠানে তাঁকে স্মরণ করা হয়েছিল।\n\n\n== তথ্যসূত্র =="}