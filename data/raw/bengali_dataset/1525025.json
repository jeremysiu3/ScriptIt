{"pageid": 1525025, "title": "ভায়োলেট ডায়াস ল্যানয়", "url": "https://bn.wikipedia.org/wiki?curid=1525025", "content": "ভায়োলেট ডায়াস ল্যানয় (১৯২৫–১৯৭৩) একজন শিক্ষক এবং লেখক ছিলেন। তাঁর জন্ম হয়েছিল মোজাম্বিকে, ভারতের গোয়া থেকে আসা বাবা-মায়ের ঘরে। তিনি স্কুলে পড়াতেন এবং বিশ্ব জুড়ে স্কুলগুলিতে শিক্ষানীতির ওপর পরামর্শ দিয়েছেন। সমালোচক এবং লেখক পিটার নাজারেথ তাঁকে \"হারানো গোয়ান/ভারতীয়/আফ্রিকান ঔপন্যাসিক\" নামে অভিহিত করেছেন। ভায়োলেট ছোটগল্প ছাড়াও \"পিয়ার্স ফ্রম দ্য উইলো ট্রি\" নামে একটি মরণোত্তর প্রকাশিত উপন্যাস লিখেছিলেন।\n\n\n== জীবনী ==\nভায়োলেটের বাবা-মা গোয়ার বাসিন্দা ছিলেন; তাঁর বাবা জোসিনহো ডায়াস টাঙ্গানিকায় একজন সরকারি কর্মচারী হিসেবে কাজ করতেন এবং তাঁর মা মেরিনা (ভেলহো) ডায়াস গোয়ার পাঞ্জিমের কারাঞ্জালেম থেকে এসেছিলেন। ভায়োলেট এবং তাঁর ভাইবোনেরা বেলগাঁও এবং বোম্বেতে স্কুলে পড়াশোনা করেছেন। তিনি পাঞ্জাবের একটি শরণার্থী শিবিরে মহাত্মা গান্ধীর সাথে কাজ করেছিলেন, কিছু সময়ের জন্য তিনি উত্তর ভারতে শিক্ষিকতা করেছিলেন এবং তাঁর জীবনের বেশিরভাগ সময় তিনি সারা বিশ্বে কাজ করে কাটিয়েছেন, বিশেষ করে ইউনেস্কোর জন্য। কিছু সময়ের জন্য তিনি প্যারিসকে কেন্দ্র করে কাজ করেছেন, সেখানে তিনি লেফট ব্যাঙ্কে একটি ছোট অ্যাপার্টমেন্টে থাকতেন। ইউনেস্কোর জন্য তিনি ভারত, ইংল্যান্ড, ফ্রান্স এবং পূর্ব আফ্রিকার শিক্ষাগত বিষয়ে পরামর্শদাতা ছিলেন।\nভায়োলেট গোয়ার একজন খ্রিস্টান ছিলেন এবং তুলনামূলকভাবে নিম্ন বর্ণের ছিলেন; তিনি বর্ণের সাথে ভারতীয় সংযোগকে চ্যালেঞ্জ করেছিলেন, কিন্তু অ-খ্রিস্টানদের পরম মুক্তি থেকে বাদ দেওয়ার জন্য ক্যাথলিক ধর্মেরও সমালোচনা করেছিলেন। তাঁর প্রথম স্বামী ছিলেন বেহরাম ওয়ার্ডেন; তাঁর দ্বিতীয় স্বামী, রিচার্ড ল্যানয়, একজন ব্রিটিশ আলোকচিত্রী এবং লেখক, যিনিদ্য স্পিকিং ট্রি: এ স্টাডি অফ ইণ্ডিয়ান কালচার অ্যাণ্ড সোসাইটি (অক্সফোর্ড ইউনিভার্সিটি প্রেস, ১৯৭১)-র লেখক। ভায়োলেট ১৯৭৩ সালে ইংল্যান্ডের সেন্ট অ্যালবান্সে হৃদরোগে আক্রান্ত হয়ে মারা যান। তাঁর মৃত্যুর সময় তাঁর উপন্যাস পিয়ার্স ফ্রম দ্য উইলো ট্রি  এবং কিছু ছোটগল্প অপ্রকাশিত ছিল; অবশেষে ১৯৮৯ সালে উপন্যাসটি প্রকাশ করে থ্রি কন্টিনেন্টস প্রেস, এর সম্পাদনায় ছিলেন সিএল ইনেস। ভায়োলেটের স্বামী রিচার্ড ল্যানয় তাঁর স্ত্রীর জীবন এবং কর্মের উপর একটি প্রবন্ধ পড়ার পর ইনেস তাঁর সম্বন্ধে আগ্রহী হয়ে ওঠেন।\n\n\n== সাহিত্যকর্ম ==\nভায়োলেটের কথাসাহিত্য একজন শিক্ষক এবং শিক্ষাকর্মী হিসেবে তাঁর জীবনকে প্রতিফলিত করে এবং প্রায়শই তাঁর লেখায় শিক্ষার পরিস্থিতি চিত্রিত হয়েছে। পিয়ারস ফ্রম দ্য উইলো ট্রি বইতে গোয়ার একজন ক্যাথলিক শিক্ষককে দেখানো হয়েছে, যে গান্ধী এবং ভারতীয় স্বাধীনতা আন্দোলন থেকে প্রাপ্ত আদর্শের ঐতিহ্যে বেড়ে উঠেছে। এই শিরোনামটি একটি প্রবাদ থেকে উদ্ভূত, \"যখন একজন মানুষ বিভ্রান্ত হয়, তখন সে উইলো গাছ থেকে নাশপাতি আশা করে\", এটি সেই প্রজন্মের মানুষদের বোঝায় যারা তাদের গান্ধীবাদী আদর্শবাদ এবং স্বাধীন ভারতের রাজনৈতিক বাস্তবতার মধ্যে মানিয়ে নিতে দ্বন্দ্বের মধ্যে পড়ছে।\nভায়োলেটের দ্বিতীয় স্বামী, রিচার্ড ল্যানয়, উপন্যাসের বিকাশের বেশ কয়েকটি স্বতন্ত্র পর্যায় চিহ্নিত করেছিলেন। ভায়োলেট সৃজনশীল লেখালেখিতে অনভিজ্ঞ ছিলেন, ১৯৫০-এর দশকের শেষের দিকে যখন তিনি এবং রিচার্ড উত্তর ভারতে থাকতেন তখন ভায়োলেট খসড়াটি শুরু করেছিলেন; তিনি এমন একটি স্কুলে শিক্ষকতা করেছিলেন যেখানে তাঁর বেশিরভাগ সহকর্মী হিন্দু ছিলেন এবং তিনি যেহেতু একজন গোয়ান ক্যাথলিক, তিনি বহিরাগত হিসাবে বিবেচিত হতেন। সৃজনশীল লেখালেখিতে তাঁর প্রথম প্রবেশ অ্যালেন গিন্সবার্গের হাউল এবং জন বার্জারের পেইন্টার অফ আওয়ার টাইম দ্বারা প্রভাবিত হয়েছিল। ভায়োলেটেরা ঘুরে বেড়াতেন, তিনি লন্ডনে এক বছর কাটিয়েছিলেন, এবং বিশেষ করে আইজ্যাক ব্যাবেল (এবং ব্যাবেলের ওপর লিওনেল ট্রিলিং- এর একটি প্রবন্ধ) গভীরভাবে পড়েছিলেন। ভায়োলেটের \"অন্ধকার নৈতিক বিষয়গুলির বিরক্তিকর প্রকাশ\"-এ ব্যাবেলের প্রভাব দেখা যায়। তিনি এই খসড়াটি রিচার্ড রাইটের কাছে পাঠিয়েছিলেন, এবং তাঁর ইতিবাচক মন্তব্য তাঁকে প্যারিসে চলে যাওয়ার সিদ্ধান্ত নিতে বাধ্য করেছিল, সেখানে তিনি এবং তার স্বামী পরবর্তী কয়েক বছর বসবাস করেছিলেন। তাঁকে রাইটের খামারে আমন্ত্রণ জানানো হয়েছিল, সেখানে উপন্যাসটি নিয়ে আলোচনা করা হয়েছিল, এবং রাইট তাঁকে একজন প্রকাশক খুঁজতে সাহায্য করছিলেন, কিন্তু রাইটের মৃত্যুতে তাঁর আশা এক বিরাট ধাক্কা খায়। রিচার্ড রাইটের বিধবা স্ত্রী এলেন রাইট, যিনি সিমোন ডি বোভোয়ারের সাহিত্যিক এজেন্ট ছিলেন, তাঁকে একজন প্রকাশক খুঁজে দিতে পারেননি। এরপর এলিয়াস ক্যানেটি এবং ফিওদোর দস্তয়েভস্কির \"দ্য গ্র্যাণ্ড ইনকুইজিটর\" দ্বারা প্রভাবিত হয়ে, তিনি উপন্যাসের বেশিরভাগ অংশ পুনর্লিখন করেন, কিছু চরিত্রের পুনর্নির্মাণ করেন এবং অত্যন্ত আশাবাদী আদর্শের বিশ্বাসঘাতকতা দেখান। ১৯৭২ সালে এই পরিবার গোয়ায় ফিরে আসার পর লেখাকে চূড়ান্ত পর্যায়ে আনা হয়, কিন্তু তাঁর মৃত্যুতে প্রকাশনা আটকে যায়।\nপিয়ারস ফ্রম দ্য উইলো ট্রি-কে একটি স্কুল উপন্যাস বলা হত; এর প্রধান চরিত্র সেব একটি প্রগতিশীল কিন্তু অভিজাত স্কুলে শিক্ষকতা করে। সে \"দ্য ডাম্প\" জগতের শিশুদের শেখানোর এবং তাদের কাছে পৌঁছানোর আশা করে, কিন্তু ব্যর্থ হয়। সে আবিষ্কার করে যে সে কেবল আদর্শবাদীই নয়, উচ্চাকাঙ্ক্ষীও। তার প্রধান শিক্ষক হওয়ার উচ্চাকাঙ্ক্ষা ব্যর্থ হয়। শার্লট ব্রুনার লেখকের বিদ্রূপের সূক্ষ্ম বোধের প্রশংসা করেছেন এবং বলেছেন যে এটি এমন একটি উপন্যাস যার বার্তা ভারতের বাইরেও প্রযোজ্য।\nসাহিত্য সমালোচক পিটার নাজারেথ গোয়ান সাহিত্যের ওপর সাময়িকী ক্যালালুর একটি বিশেষ সংখ্যার জন্য (এবং পরে গোয়ান সাহিত্যের একটি সংকলনের জন্য) \"রোজেস ইন দ্য গ্রাস\" নির্বাচন করেছিলেন; এটি ওয়াম্বা সম্পর্কে লেখা, যে কিকুয়ু জনগণের মধ্যে কেনিয়ার একটি শ্বেতাঙ্গ স্কুলের বাগানের কাজ করে। নাজারেথ এটিকে \"সাবধানে তৈরি\" একটি গল্প বলে অভিহিত করেছেন, যেখানে মালীটি ছাত্র এবং প্রথম কৃষ্ণাঙ্গ স্কুল শিক্ষক উভয়কেই ছদ্মবেশে শেখায় কিভাবে একটি শ্বেতাঙ্গ, ঔপনিবেশিক স্কুলে জীবনের বিচ্ছিন্নতা কাটিয়ে উঠতে হয়।\n\"দ্য স্টোরি অফ জেসাস - অ্যাকর্ডিং টু মোকুবা, দ্য বিলাভেড ট্রাইবসম্যান\" ছোট গল্পটি কেনিয়ার একটি মিশনারি স্কুলে একজন তরুণ আফ্রিকান ছাত্রের পরীক্ষা নিয়ে আলোচনা করে; তাকে যীশুর গল্পটি তার নিজের ভাষায় পুনরায় বলতে বলা হয়, সে সেই জীবনীটিকে তার নিজস্ব সংস্কৃতিতে রূপান্তরিত করে গল্পটি বলে, যেখানে জোমো কেনিয়াত্তা একবার বা দুবার যীশুর পক্ষে দাঁড়িয়েছিলেন। মার্গারেট রবার্সের মতে, ভায়োলেটের কণ্ঠ \"পূর্ব আফ্রিকান যুবকদের ওপর খ্রিস্টীয় পুরাণকে অনুপযুক্তভাবে চাপিয়ে দেওয়ার বিরোধিতা অব্যাহত রেখেছে\"।\n\n\n== গ্রন্থপঞ্জি ==\nপিয়ারস ফ্রম দ্য উইলো ট্রি । সিএল ইনেস সম্পাদিত, ভূমিকা ও জীবনী রিচার্ড ল্যানয়, এবং পরবর্তী কথা পিটার নাজারেথের। ওয়াশিংটন, ডিসি: থ্রি কন্টিনেন্টস প্রেস, ১৯৮৯।\n\n\n=== ছোট গল্প ===\nল্যানয়, ভায়োলেট ডায়াস (১৯৮৬)। \"দ্য বিউইচড\": ২৭৯–৯৪। জেস্টোর 2930644। ডিওআই:10.2307/2930644। \n \n\"রোজেস ইন দ্য গ্রাস\"। পিভটিং অন দ্য পয়েন্ট অফ রিটার্ন: মডার্ন গোয়ান লিটারেচার। গোয়া ১৫৫৬ / ব্রডওয়ে বুক। ২০১০। আইএসবিএন 978-8190568258। \n\"দ্য স্টোরি অফ জেসাস - অ্যাকর্ডিং টু মোকুবা, দ্য বিলাভেড ট্রাবসম্যান\"। দ্য রিনার অ্যান্থোলজি অফ আফ্রিকান লিটারেচার। লিন রিনার। ২০০৭। পৃষ্ঠা ৭০৮–২২। আইএসবিএন 9781626375833। \n\n\n== তথ্যসূত্র =="}