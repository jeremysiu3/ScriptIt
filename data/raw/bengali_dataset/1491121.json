{"pageid": 1491121, "title": "মুহাম্মদ আল কাত্তানি", "url": "https://bn.wikipedia.org/wiki?curid=1491121", "content": "মুহাম্মদ বিন আবদুল-কবির আল-কাত্তানি (১৮৭৩ - ৪ মে, ১৯০৯), যিনি আবুল ফায়াদ নামে পরিচিত ছিলেন, সাধারণভাবে তাকে মুহাম্মদ আল-কাত্তানি নামে ডাকা হয়। তিনি ছিলেন মরক্কোর ফেজ শহরের একজন সুফি ফকিহ (ইসলামি আইনের পণ্ডিত), সংস্কারক এবং কবি। তিনি Moroccan constitution movement মরক্কোর সংবিধান আন্দোলনের জনক এবং ১৯০৮ সালের শর্তাধীন বাইয়াত আন্দোলনের নেতা হিসেবে বিখ্যাত। তিনি মরক্কোতে ফরাসি ঔপনিবেশিক উপস্থিতির বিরুদ্ধে সোচ্চার ছিলেন এবং মরক্কোর প্রথম জাতীয় সংবাদপত্র আত তউন (الطاعون দ্য প্লেগ) প্রকাশ করেন।  তিনি আল-কাত্তানি পরিবারের সদস্য এবং একটি সুফি তরিকা কাত্তানিয়া তরিকা (الطريقة الكتانية) এর অনুসারী ছিলেন। তিনি ৩০০-এর বেশি রচনা লিখেছিলেন, যার মধ্যে ২৭টি মুদ্রিত হয়ে প্রকাশিত হয়েছিল। তিনি সুফি দর্শনভিত্তিক প্রেমের কবিতাও রচনা করেছিলেন। সুলতান আবদেল হাফিদ এর শাসনামলে তাঁকে দেশদ্রোহিতার অভিযোগে চাবুক মেরে হত্যা করা হয়।\n\n\n== জীবনী ==\n\n\n== পারিবারিক জীবন ==\nতিনি ১৮৭৩ সালে ফেজ শহরে বিখ্যাত আল-কাত্তানি সাহিত্যিক পরিবারে জন্মগ্রহণ করেন। এই পরিবার ইদরিসি রাজবংশের বংশধর হওয়ার দাবি করে এবং মাখজেন এর প্রতি স্বাধীন অবস্থান নেওয়ার জন্য পরিচিত ছিল। তাঁর পিতা ছিলেন বহুমুখী পণ্ডিত আবদুল-কবির আল-কাত্তানি, যাকে \"সুন্নাহর পর্বত\" বলা হত। তাঁর দাদা ছিলেন শায়খ আবুল মাফাখির আল-কাত্তানি। তাঁর মা ফাদিলা বিনতে ইদরিস আল-কাত্তানিয়া ছিলেন একজন ফিকহ শাস্ত্রের পণ্ডিত। তাঁর চাচা ছিলেন মুহাম্মদ ইবনে জাফর আল-কাত্তানি। ১৮৫৩ সালে পরিবারটি কাত্তানিয়া সুফি তরিকা প্রতিষ্ঠা করে, যা বিভিন্ন সামাজিক-অর্থনৈতিক পটভূমির মানুষদের, বিশেষ করে গরিব শ্রমজীবী মানুষদের আকৃষ্ট করেছিল।\n\n\n== শিক্ষাজীবন ==\nমুহাম্মদ আল-কাত্তানি কুত্তাব এ ভর্তি হন কুরআন শিক্ষার জন্য এবং অল্প বয়সেই তা মুখস্থ করেন। তিনি ইবনে আতাউল্লাহ আল-ইসকান্দারি-এর Hikm সহ অনেক গ্রন্থ মুখস্থ করেছিলেন।  তিনি আল-কারাউইয়িন বিশ্ববিদ্যালয় এবং ফেজের আরও কয়েকটি বিদ্যালয়ে পড়াশোনা করেন, সেখানে তিনি তাঁর সময়ের সর্বশ্রেষ্ঠ পণ্ডিতদের কাছে শিক্ষালাভ করেন। তাঁর পিতা তাঁকে সুফিবাদের সাথে পরিচয় করিয়ে দেন এবং আল হাকিম আল-তিরমিযি, আবু আল নাজিব সুহরাওয়ার্দি, এবং ইবনে আরাবি এর গুরুত্বপূর্ণ সুফি গ্রন্থগুলির মাধ্যমে পথ প্রদর্শন করেন, যার মধ্যে ইবনে আরাবি এর মক্কী ফুতুহাত অন্যতম।  তিনি তাঁর মামা জাফর বিন ইদরিস আল-কাত্তানি এর কাছে হাদিস, নবীদের জীবনী, ফিকহ এবং কালাম শাস্ত্র অধ্যয়ন করেন। \"ব্যাকরণের রাজা\" উপাধিধারী মুহাম্মদ আবদুল্লাহ আল-বেন্নানির কাছে আরবি ব্যাকরণ শিক্ষা করেন। আল-মাযাহির (المظاهر السامية في النسبة الشريفة الكتانية) নামক জীবনচরিত অনুযায়ী, আল-কাত্তানি তাঁর মুখমণ্ডল আবৃত করে রাখতেন, যেমনটি আবু ইয়াজা এবং ইসলামি ঐতিহ্যে মূসা (আ.) করতেন।\nঅল্প বয়স থেকেই তাঁর প্রতিভার বিকাশ ঘটে, তরুণ বয়সেই তিনি শিক্ষাদান শুরু করেন এবং শহর থেকে শহরে উপদেশ দিতে যান। যেমন: ফেজ থেকে রাবাত, সালে, জেরহুন, মেকনেস এবং মরক্কোর অন্যান্য শহরে। তিনি শাযিলি সুফি তরিকার আবু আবদুল্লাহ মুহাম্মদ বিন ইবরাহিম আল-ফাসি কে শিক্ষা দেন। তিনি ইজতিহাদ বা স্বাধীন চিন্তা ও বিবেচনাকে উৎসাহিত করতেন এবং তাকলিদ বা অন্ধ অনুসরণ থেকে বিরত থাকার আহ্বান জানাতেন। ফেজের উলামা নেতৃবৃন্দ তাঁকে হুমকি হিসেবে দেখতেন এবং বিদ'আতি আখ্যা দিতেন। ১৮৯৬ বা ১৮৯৭ সালে তাঁকে মারাকেশ এ তলব করা হয়। সুলতান আবদেল আজিজ এর কাছে তাঁর অবস্থান স্পষ্ট করতে হয়, কারণ তাঁর আদর্শিক বিচ্যুতি এবং ক্ষমতা উৎখাতের ষড়যন্ত্রের গুজব ছড়িয়ে পড়েছিল। সুলতান তাঁকে ক্ষমতা উৎখাতের ষড়যন্ত্রের অভিযোগ থেকে নির্দোষ ঘোষণা করেন এবং তাঁর আদর্শিক বিচ্যুতির বিষয়টি ধর্মীয় পণ্ডিতদের কাছে পাঠান। সিদ্ধান্ত হয় যে তাঁরা এবং তিনি একত্রে বৈঠক করবেন। এই বৈঠকগুলি কয়েক ধরে মাস চলতে থাকে, যার ফলে তিনি অভিযোগ থেকে মুক্তি পান।\nএরপর আল কাত্তানি সুলতানের উপদেষ্টা হিসেবে নিয়োগ লাভ করেন। পরবর্তীতে তিনি নিজ শহরে ফিরে যাওয়ার অনুমতি পান।\n\n\n== তথ্যসূত্র =="}