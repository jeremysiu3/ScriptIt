{"pageid": 1001473, "title": "যে তোমায় ছাড়ে ছাড়ুক", "url": "https://bn.wikipedia.org/wiki?curid=1001473", "content": "যে তোমায় ছাড়ে ছাড়ুক একটি রবীন্দ্র সঙ্গীত। এটি একটি দেশাত্মবোধক গান। এটি ১৯০৫ খ্রিষ্টাব্দে (১৩১২ বঙ্গাব্দ) বঙ্গভঙ্গ রোধ আন্দোলনের সমর্থনে লেখা হয়েছিল। এটির স্বরলিপিকার হলেন ইন্দিরা দেবী চৌধুরাণী।\n\n\n== প্রেক্ষাপট ==\nরবীন্দ্রনাথ ঠাকুর ১৮৯০ থেকে ১৯০১ খ্রিষ্টাব্দ পর্যন্ত কুষ্টিয়া, সিরাজগঞ্জ ও নওগাঁয় পৈতৃক জমিদারির দেখাশোনা করার সময় গ্রাম্য সাধারণ মানুষদের চিন্তা-ভাবনা ও বাউল সঙ্গীত দ্বারা প্রভাবিত হন। যে তোমার ছাড়ে ছাড়ুক গানেও সেই সময়কার প্রভাব দেখা যায়। রবীন্দ্রনাথ ঠাকুর লালন শাহের পর গগন হরকরার গানেই সবচেয়ে বেশি প্রভাবিত হয়েছিলেন।\n১৯০৫ খ্রিষ্টাব্দে বঙ্গভঙ্গের প্রেক্ষাপটে রবীন্দ্রনাথ ঠাকুর গগন হরকরার আমি কোথায় পাব তারে গান অবলম্বনে আমার সোনার বাংলা গানটি রচনা করেন। পরবর্তীতে গগনেরই আরেকটি গান ও মন অসার মায়ায় ভুলে রবে অনুসারে যে তোমায় ছাড়ে ছাড়ুক গানটি রচনা করেন। হেমেন্দ্রমোহন বসুর “দ্য টকিং মেশিন হল”-এ গানটি রেকর্ড করা হয়।\n\n\n== অন্যান্য ব্যবহার ==\n১৯৭১ খ্রিষ্টাব্দে বাংলাদেশের মুক্তিযুদ্ধের সময় গানটি মুক্তিযোদ্ধাদের অনুপ্রেরণা দেয়। তপন মাহমুদ ১৯৭১ সালের জুলাই মাসে স্বাধীন বাংলা বেতার কেন্দ্রে যোগ দেওয়ার পর তার কণ্ঠে গানটি ধারণ করা হয় এবং ১৫ আগস্ট বেতার কেন্দ্র থেকে প্রথম প্রচার করা হয়।\n২০১৩ খ্রিষ্টাব্দে শাহবাগ প্রজন্ম চত্ত্বরে একাত্তরের যুদ্ধাপরাধ-বিরোধী আন্দোলন গণজাগরণ মঞ্চে উদীচী উদ্দীপনামূলক আয়োজন হিসেবে অন্যান্য দেশাত্মবোধক গানের সাথে এই গানটিও পরিবেশন করে।\n\n\n== তথ্যসূত্র ==\n\n\n== বহিঃসংযোগ ==\n\nযে তোমায় ছাড়ে ছাড়ুক  রবীন্দ্র রচনাবলী\nযে তোমায় ছাড়ে ছাড়ুক উইকিসংকলন"}