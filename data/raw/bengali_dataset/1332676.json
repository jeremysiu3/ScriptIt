{"pageid": 1332676, "title": "জোয়ান পাসেট", "url": "https://bn.wikipedia.org/wiki?curid=1332676", "content": "জোয়ান পাসেট একজন আমেরিকান ইতিহাসবিদ, শিক্ষক, গ্রন্থাগারিক এবং লেখক। তিনি ইন্ডিয়ানা বিশ্ববিদ্যালয়ের একজন ইমেরিটাস অধ্যাপক, যেখানে তিনি ইতিহাস পড়িয়েছেন এবং পূর্বে গ্রন্থাগার ও তথ্য বিজ্ঞান পড়াতেন। তিনি দুটি ডক্টরেট অর্জন করেছেন। তিনি দুটি জীবনীগ্রন্থের জন্য সর্বাধিক পরিচিত, একটি হল প্রকাশক বারবারা গ্রিয়ারের এবং অন্যটি, লেখক জিনেট হাওয়ার্ড ফস্টারের। এই দুটিই যথাক্রমে ২০১৭ এবং ২০০৮ সালে লেসবিয়ান স্মৃতি বা জীবনী বিভাগে ল্যাম্বডা সাহিত্য পুরস্কারের চূড়ান্ত পর্বের জন্য মনোনীত হয়েছিল। তিনি নিজের কর্মজীবনে ফুলব্রাইট স্কলারশিপ এবং আমেরিকান লাইব্রেরি অ্যাসোসিয়েশন থেকে একটি পুরস্কার সহ বেশ কয়েকটি পুরস্কার জিতেছেন।\n\n\n== কর্মজীবন ==\nপাসেট প্রাথমিকভাবে লাইব্রেরি এবং তথ্য বিজ্ঞানের ক্ষেত্রে প্রশিক্ষিত, ব্লাফটন কলেজ থেকে বিএ (১৯৭৫), বোলিং গ্রীন স্টেট ইউনিভার্সিটি থেকে এমএ (১৯৭৯), ইন্ডিয়ানা বিশ্ববিদ্যালয় থেকে এমএলএস (১৯৮০) এবং ইন্ডিয়ানা বিশ্ববিদ্যালয় থেকেই পিএইচডি সম্পন্ন করেন (১৯৮৮)। তিনি ইন্ডিয়ানা বিশ্ববিদ্যালয়ে শিক্ষকতা করার সময় বিশ্ববিদ্যালয়ের স্কুল অফ লাইব্রেরি অ্যাণ্ড ইনফরমেশন সায়েন্স এবং স্কুল অফ এডুকেশন উভয় স্থানেই গ্রন্থাগারিক হিসাবে কাজ করেছেন। ১৯৯৯ সালে, তিনি ইতিহাসে দ্বিতীয় পিএইচডি সম্পন্ন করতে উইসকনসিন বিশ্ববিদ্যালয়ে যান। সেখানে তাদের নারী ইতিহাস প্রোগ্রাম থেকে স্নাতক হন। ইতিহাসে ডক্টরেট সম্পন্ন করার পর তিনি ইন্ডিয়ানার কলেজ অফ আর্টস অ্যান্ড সায়েন্সেস এবং ব্লাফটন কলেজ এবং ডোমিনিকান বিশ্ববিদ্যালয়ে মহিলাদের অধ্যয়ন এবং ইতিহাস পড়াতেন। এরপর তিনি ইন্ডিয়ানা বিশ্ববিদ্যালয়ের স্কুল অফ হিউম্যানিটিস অ্যান্ড সোশ্যাল সায়েন্সের ডিন হয়েছিলেন। তিনি ২০১৪ সালে ইতিহাসের অধ্যাপক হিসেবে অবসর গ্রহণ করেন।\nইন্ডিয়ানা বিশ্ববিদ্যালয়ে থাকাকালীন, পাসেট ভিয়েতনামের নাহা ট্রাং ইউনিভার্সিটিতে পড়ানোর জন্য একটি ফুলব্রাইট স্কলারশিপ, মার্টিন লুথার কিং জুনিয়র অ্যাওয়ার্ড (২০০৪) এবং আমেরিকান লাইব্রেরি অ্যাসোসিয়েশন থেকে জাস্টিন উইন্ডসর পুরস্কার (১৯৯৪) সহ বেশ কয়েকটি পুরস্কার পেয়েছিলেন। তিনি ইন্ডিয়ানা মহিলা ইতিহাস সমিতির নির্বাহী বোর্ডের সদস্যও ছিলেন। 'ইন্ডিয়ানা বিশ্ববিদ্যালয় পূর্ব' তাঁর সম্মানে, জোয়ান পাসেট রিসার্চ স্কলারশিপ নামে একটি বৃত্তি প্রদান শুরু করেছে, তাদের স্নাতক সম্মান প্রোগ্রামের জন্য।\nপাসেট মার্কিন যুক্তরাষ্ট্রে মহিলাদের ইতিহাস এবং এলজিবিটি ইতিহাস সম্পর্কিত বেশ কয়েকটি বই লিখেছেন। ২০০৮ সালে, তিনি আমেরিকান লেখিকা জিনেট হাওয়ার্ড ফস্টারের একটি জীবনী প্রকাশ করেন যার শিরোনাম সেক্স ভ্যারিয়েন্ট ওম্যান: দ্য লাইফ অফ জিনেট হাওয়ার্ড ফস্টার, বইটি ২০০৮ সালে লেসবিয়ান মেমোয়ার বা জীবনীর জন্য ল্যাম্বডা সাহিত্য পুরস্কারের চূড়ান্ত পর্বে গিয়েছিল, এবং বইটি সম্বন্ধে বলা হয়েছিল  \"...ভালভাবে গবেষণা করা, পুঙ্খানুপুঙ্খ এবং আকর্ষক।\" এটি ২০০৯ সালে নন-ফিকশনে স্টোনওয়াল বুক অ্যাওয়ার্ড অনারও জিতেছিল। তাঁর বই, ইনডমিটেবল: দ্য লাইফ অফ বারবারা গ্রিয়ার  হল আমেরিকান প্রকাশক বারবারা গ্রিয়ারের একটি জীবনীমূলক বিবরণ, যিনি নায়াদ প্রেস চালাতেন। এটি ২০১৭ সালে লেসবিয়ান মেমোয়ার বা জীবনীর জন্য ল্যাম্বডা সাহিত্য পুরস্কারের চূড়ান্ত প্রার্থী ছিল, বইটিকে  \"...আখ্যানগতভাবে আকর্ষক এবং ব্যাপক\" হিসাবে বর্ণনা করা হয়েছিল।\n\n\n== প্রকাশনা ==\n(১৯৯৪) কালচারাল ক্রুসেডারস: উইমেন লাইব্রেরিয়ানস অ্যান্ড দ্য আমেরিকান ওয়েস্ট (আলবুকার্ক: ইউনিভার্সিটি অফ নিউ মেক্সিকো প্রেস)আইএসবিএন ০-৮২৬৩-১৫৩০-৫\n(১৯৯৪) (মেরি নাইলস ম্যাকের সাথে) অ্যাকাডেমিক পরিবেশে আকাঙ্খা এবং পরামর্শদান (গ্রিনউড প্রেস)আইএসবিএন ০-৩১৩-২৭৮৩৬-৯\n(২০০৩) সেক্স র‌্যাডিক্যালস অ্যান্ড দ্য কোয়েস্ট ফর উইমেনস ইকুয়ালিটি (শ্যাম্পেন: ইউনিভার্সিটি অফ ইলিনয় প্রেস)আইএসবিএন ৯-৭৮০-২৫২০২-৮০৪৫\n(২০০৮) সেক্স ভেরিয়েন্ট ওম্যান: দ্য লাইফ অফ জিনেট হাওয়ার্ড ফস্টার ( দা ক্যাপো প্রেস )আইএসবিএন ৯-৭৮০-৭৮৬৭২-১৫৪২\n(২০১৬) ইনডমিটেবল: দ্য লাইফ অফ বারবারা গ্রিয়ার , (বেলা বুকস)আইএসবিএন ৯-৭৮১-৫৯৪৯৩-৪৭১১\n\n\n== তথ্যসূত্র =="}