{"pageid": 1118734, "title": "সাহানাজ সুলতানা", "url": "https://bn.wikipedia.org/wiki?curid=1118734", "content": "সাহানাজ সুলতানা (জন্ম ৩০ আগস্ট ১৯৭১) হলেন একজন বাংলাদেশী কৃষি কর্মকর্তা। তিনি বাংলাদেশ ধান গবেষণা ইনস্টিটিউটের জৈবপ্রযুক্তি বিভাগের প্রধান বৈজ্ঞানিক কর্মকর্তা। উচ্চ ফলনশীল জাতের ধান উৎপাদন বিষয়ক গবেষণায় গুরুত্বপূর্ণ অবদানের জন্য বাংলাদেশ সরকার তাকে ২০২২ সালে গবেষণায় দলগতভাবে একুশে পদক প্রদান করে।\n\n\n== প্রাথমিক জীবন ==\nসাহানাজ সুলতানা ৩০ আগস্ট ১৯৭১ সালে টাঙ্গাইলে জন্মগ্রহণ করেন। তিনি বীরশ্রেষ্ঠ নূর মোহাম্মদ রাইফেলস পাবলিক স্কুল অ্যান্ড কলেজ থেকে ১৯৮৬ সালে এসএসসি ও ১৯৮৮ সালে এইচএসসি পাশ করেন। বাংলাদেশ কৃষি বিশ্ববিদ্যালয়ের বিজ্ঞান বিভাগ থেকে তিনি ১৯৯২ সালে স্নাতক ও ১৯৯৮ সালে মাস্টার্স ডিগ্রী অর্জন করেন। মালয়েশিয়ার পুত্রা বিশ্ববিদ্যালয় থেকে ২০১০ সালে তিনি জেনেটিক ইঞ্জিনিয়ারিং এবং মলিকুলার বায়োলজিতে পিএইচডি ডিগ্রী অর্জন করেন। বায়োইনফরমেটিক্স পদ্ধতির উপর তিনি টরন্টো বিশ্ববিদ্যালয় থেকে অতিরিক্ত একাডেমিক কোর্স সম্পন্ন করেন।\n\n\n== কর্মজীবন ==\nসাহানাজ সুলতানা ২০১৮ সালের জুলাই থেকে বাংলাদেশ ধান গবেষণা ইনস্টিটিউটের জৈবপ্রযুক্তি বিভাগের প্রধান বৈজ্ঞানিক কর্মকর্তা। ১৯৯৮ সাল থেকে তিনি বাংলাদেশ ধান গবেষণা ইনস্টিটিউটে কর্মরত আছেন।\nতিনি বাংলাদেশের উদ্ভিদ প্রজনন ও জেনেটিকাল সোসাইটি, প্রফেশনাল অর্গানাইজেশন অব উইমেন ইন এক্সটেনশন অ্যান্ড রিসার্চ,  কৃষিবিদ ইনস্টিটিউশন, বাংলাদেশ অ্যাসোসিয়েশন অব প্ল্যান্ট টিস্যু কালচার অ্যান্ড বায়োটেকনোলজি ও অর্গানাইজেশন ফর উইমেন ইন সায়েন্স অ্যান্ড ডেভেলপমেন্টের সদস্য।\n\n\n=== গবেষণাকর্ম ===\nসাহানাজ আরও দুই গবেষক এনামুল হক ও জান্নাতুল ফেরদৌসের সাথে দলগত গবেষণা করে বাংলাদেশের জনপ্রিয় ধান ব্রি ধান-২৯-এর পরিবর্তে উচ্চ ফলনশীল জাত ব্রি ধান-৮৯ উদ্ভাবন করেন। ২০১৮ সালে এ ধানের জাত অবমুক্ত হয়। হেক্টর প্রতি ফলন গড়ে ৮টন। ১৫৪ থেকে ১৫৮ দিনে ফলন ঘরে তুলতে পারেন কৃষকেরা।\n\n\n== সম্মাননা ==\nএকুশে পদক। -২০২২\n\"জাতীয় বিজ্ঞান ও প্রযুক্তি ফেলোশিপ\" প্রদান, বাংলাদেশ কৃষি বিশ্ববিদ্যালয়।\n\"অর্গানাইজেশন ফর উইমেন ইন সায়েন্স থেকে\" পোস্ট গ্র্যাজুয়েট ফেলোশিপ প্রদান, মালয়েশিয়ার পুত্রা বিশ্ববিদ্যালয়।\n\n\n== তথ্যসূত্র =="}