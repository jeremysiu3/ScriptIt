{"pageid": 1517010, "title": "আউলা ম্যাগনা (ভেনেজুয়েলা কেন্দ্রীয় বিশ্ববিদ্যালয়)", "url": "https://bn.wikipedia.org/wiki?curid=1517010", "content": "অউলা ম্যাগনা (স্প্যানিশ: Aula Magna) ভেনিজুয়েলার সেন্ট্রাল ইউনিভার্সিটি অব ভেনিজুয়েলার একটি প্রধান অডিটোরিয়াম। এটি ইউনিভার্সিটি সিটি অব কারাকাসে অবস্থিত এবং বিশ্ববিদ্যালয়ের প্রধান গ্রন্থাগার ভবনের পাশে অবস্থিত। এই হলটি ভেনিজুয়েলার স্থপতি কার্লোস রাউল ভিয়ানুয়েভা ১৯৪০-এর দশকে নকশা করেন এবং এটি ড্যানিশ নির্মাণ কোম্পানি ক্রিস্টিয়ানি ও নিলসেন ১৯৫২–৫৩ সালের মধ্যে নির্মাণ করে। ২০০০ সালের নভেম্বরে, এটিকে শিল্প ও স্থাপত্যগতভাবে গুরুত্বপূর্ণ বিবেচনায় ইউনেস্কো বিশ্ব ঐতিহ্যবাহী স্থান হিসেবে ঘোষণা করা হয়।  \nহলের সবচেয়ে উল্লেখযোগ্য বৈশিষ্ট্য হলো এর শব্দপ্রকৌশলগত 'মেঘের সদৃশ' ডিজাইন, যা নান্দনিক ও ব্যবহারিক উভয় দিক থেকেই গুরুত্বপূর্ণ। এগুলো হলের নকশার অংশ, যা অভ্যন্তরীণ স্থানের শব্দগুণ উন্নত করার ক্ষেত্রে বৈজ্ঞানিক অবদান রেখেছে। পাশাপাশি, এর বাইরের স্থাপত্যও গুরুত্বপূর্ণ।  \nঅউলা ম্যাগনা বিশ্ববিদ্যালটির \"সবচেয়ে গুরুত্বপূর্ণ অডিটোরিয়াম\" হিসেবে স্বীকৃত। এটি আকারের দিক থেকেও সবচেয়ে বড়, যেখানে প্রায় ২,৭০০টি অপসারণযোগ্য আসন রয়েছে। তবে  এটি আকার ছাড়াও একাডেমিক, শিল্প ও রাজনৈতিক কারণে অনেক গুরুত্বপূর্ণ ।দেশজুড়ে অনেক গুরুত্বপূর্ণ ঘটনা এই হলে সংঘটিত হয়েছে, এবং এটি ঐতিহাসিক আন্দোলনেরও অংশ হয়ে আছে।  \nবর্তমানে, কারাকাসের রাজনৈতিক পরিস্থিতিতে অউলা ম্যাগনা একটি বিতর্কিত স্থান হয়ে উঠেছে। এছাড়াও, এর রক্ষণাবেক্ষণের জন্য পর্যাপ্ত অর্থের অভাবও লক্ষ্য করা যাচ্ছে।\nবর্তমানে হলের পরিচালক ত্রিনা মেডিনা এবং সহকারী পরিচালক রোসারিও সিলভা প্রিয়েতো।\n\n\n== নির্মাণ ==\n১৯৪৩ সালে বিশ্ববিদ্যালয় নগরী প্রকল্প অনুমোদিত হয়। তখন একটি কমিটি গঠন করা হয়। এই কমিটির কাজ ছিল পরিকল্পনার বিভিন্ন বিকল্প বিশ্লেষণ করা। কমিটি কারাকাস শহরের কেন্দ্রীয় এলাকার কাছাকাছি একটি স্থান বেছে নেওয়ার পরামর্শ দেয়। এছাড়াও, তারা ক্যাম্পাসের পরিকল্পনা অন্যান্য বিশ্ববিদ্যালয়ের মডেল অনুসারে করার সুপারিশ করে। এর মধ্যে লিওপোল্ড রোথারের \"কলম্বিয়ার জাতীয় বিশ্ববিদ্যালয়ের\" শহর পরিকল্পনার মডেলও ছিল।  \n১৯৪৪ সালে কেন্দ্রীয় ক্যাম্পাস কমপ্লেক্সের নকশা কাজ শুরু হয়। স্থপতি কার্লোস রাউল ভিয়ানুয়েভা প্রাথমিক গবেষণা ও পরিকল্পনা প্রণয়ন করেন। এর পরের কয়েক বছরে বিশ্ববিদ্যালয়ের চিকিৎসা কমপ্লেক্স নির্মাণ করা হয়। ১৯৪৯ সালে এই ডিজাইনে \"গুরুত্বপূর্ণ পরিবর্তন\" আনা হয়। ১৯৫২ সালে চূড়ান্ত নকশা সম্পন্ন হয়।  \nভিয়ানুয়েভার নকশায় নতুন ও উদ্ভাবনী বৈশিষ্ট্য ছিল। তিনি ভবনগুলোকে শুধু \"বস্তু\" হিসেবে নয়, বরং \"গতিশীলতা\" হিসেবে বর্ণনা করেছেন। অউলা ম্যাগনা এই নকশার চতুর্থ পর্যায়ের প্রকল্প হিসেবে বিবেচিত হয়। ক্যাম্পাসের মূল প্রকল্পের কেন্দ্রে অউলা ম্যাগনা ও প্লাজা কুবিয়ার্তা স্থাপন করা হয়। এই স্থাপনাগুলো অন্যান্য উপাদানগুলোর সমাপ্তি চিহ্নিত করে।  \n\n  \nঅউলা ম্যাগনার নির্মাণ কাজের চুক্তি ক্রিস্টিয়ানি ও নিলসেন কোম্পানিকে দেওয়া হয়। তাদের কাজ শুরু হয় ১৯৫২ সালের ২৮ নভেম্বর এবং শেষ করার লক্ষ্য নির্ধারণ করা হয় ১৯৫৩ সালের ৩১ মার্চের মধ্যে। অর্থাৎ, মাত্র ৪ মাসের মধ্যে কাজ সম্পন্ন করতে হয়।  \nনির্মাণকাজ সময়মতো সম্পন্ন হয়, এটি সামরিক একনায়ক মার্কোস পেরেজ হিমেনেজের আদেশ অনুযায়ী করা হয়েছিল। এই ভবনটি বিশ্ববিদ্যালয়ের শিল্প সংমিশ্রণ প্রকল্পের মূল অংশ ছিল এবং ক্যাম্পাস তৈরির অন্যতম গুরুত্বপূর্ণ উপাদান হিসেবে বিবেচিত হয়।  \nহলটি ১৯৫৩ সালের ৩ ডিসেম্বর একটি ছোট ধর্মীয় অনুষ্ঠানের মাধ্যমে খোলা হয়। তবে আনুষ্ঠানিক উদ্বোধন হয় ১৯৫৪ সালের ২ মার্চ, ১০ম প্যান-আমেরিকান সম্মেলনের সময়।  \nএকটি প্রচলিত গল্প অনুযায়ী, ভিয়ানুয়েভা প্রথমবার অউলা ম্যাগনায় প্রবেশ করে সম্পূর্ণ হলটি দেখেন। তিনি সদ্য রঙ করা শব্দপ্রকৌশলের মেঘগুলোর দিকে তাকিয়ে হাত উঁচিয়ে একে অসাধারণ বলে ঘোষণা করেন। এই হলেই আলেকজান্ডার ক্যালডারের সঙ্গে তাঁর সহযোগিতার শুরু হয়। ক্যালডার হলের বিখ্যাত ভাসমান মেঘ নকশা করেন। তিনি শুধুমাত্র একবার, ১৯৫৫ সালে, হলটি সম্পূর্ণ হওয়ার পর এটি দেখতে আসেন।\n\n\n== নির্দিষ্টকরণ ==\n\n\n=== শব্দপ্রকৌশল ===\n\n\n==== ক্যালডারের মেঘ ====\n  \n১৯৮০-এর দশকে লিও বেরানেক, যিনি এই প্রকল্পে কাজ করেছেন, অউলা ম্যাগনা-কে শব্দপ্রকৌশলগত দিক থেকে বিশ্বের শীর্ষ পাঁচটি কনসার্ট হলের মধ্যে স্থান দেন। এর মূল কারণ হল ১৯৫৩ সালে তৈরি ক্যালডারের ডিজাইন করা ভাসমান মেঘ, যা একইসাথে প্রযুক্তি ও শিল্পের অনন্য সমন্বয়। \nএই মেঘগুলো বল্ট, বেরানেক এবং নিউম্যান কোম্পানির তত্ত্বাবধানে হলের ছাদে স্থাপন করা হয় এবং একটি অর্কেস্ট্রা বাজানোর মাধ্যমে শব্দের গুণমান পরীক্ষা করে সামঞ্জস্য করা হয়।এই শব্দপ্রকৌশলগত মেঘ প্রকল্পটির একটি গুরুত্বপূর্ণ অংশ, যেখানে শিল্প ও প্রযুক্তির এক অভূতপূর্ব মেলবন্ধন ঘটেছে।  \nপ্রথমে এই মেঘগুলো হলের অভ্যন্তরে ব্যবহারের পরিকল্পনা ছিল না। ক্যালডার মূলত প্লাজা কুবিয়ার্তা-এর জন্য একটি বাইরের স্থাপনা তৈরি করছিলেন, কিন্তু শব্দপ্রকৌশল ও নান্দনিক দৃষ্টিকোণ থেকে হলের ভেতরে এগুলো স্থাপনের পরামর্শ দেন।\nএই নকশা পরবর্তীতে বিভিন্ন স্থাপত্য প্রকল্পেও অনুপ্রেরণা জুগিয়েছে, যেমন চীনের একটি অপেরা হল।এই মেঘগুলো বিভিন্ন ভূমিকায় কাজ করে—কিছু শব্দ শোষণ করে, কিছু প্রতিফলিত করে, আর কিছু শব্দকে আরও গভীর করে তোলে। প্রত্যেকটি মেঘ স্টিলের কাঠামোর মধ্যে আধা ইঞ্চি পুরু ল্যামিনেটেড কাঠের দুটি স্তর দ্বারা গঠিত; সবচেয়ে বড় মেঘের আয়তন ৮০ বর্গমিটার এবং ওজন প্রায় ২.৫ টন।  \n\n\n=== আলো ব্যবস্থা ===\n  \nহলের আলো ব্যবস্থা অত্যন্ত উন্নত,যেখানে প্রধানত ইনকান্ডেসেন্ট এবং ফ্লুরোসেন্ট আলো ব্যবস্থার পাশাপাশি পার্শ্বীয় আলো ও জরুরি বাতি রয়েছে।এছাড়াও, মেঘগুলোর উপরে বিশেষ আলোর ব্যবস্থা রয়েছে, যা ছাদের রঙকে ফুটিয়ে তোলে এবং বিভিন্ন আলোক প্রভাব তৈরি করতে ব্যবহৃত হয়। মূল আলো নিয়ন্ত্রণ কনসোলটি Strand Lighting কোম্পানির তৈরি, যা আলো নিয়ন্ত্রণের জন্য অর্গান কীবোর্ডকে রূপান্তরিত করে।  \n২০১০ সালে, যুক্তরাষ্ট্র দূতাবাস কর্তৃক দান করা নতুন আলো ব্যবস্থা স্থাপন করা হয়, যা তখনকার সময়ের সর্বাধুনিক প্রযুক্তির মধ্যে একটি ছিল।  \n\n\n=== কাঠামো ও নকশা ===\n  \nস্থাপত্যের দিক থেকে, অউলা ম্যাগনা প্রাচীন গ্রিক থিয়েটার ও রোমান থিয়েটারের অনুকরণে নির্মিত হয়েছে, যেখানে আধবৃত্তাকার অবকাঠামো এবং সুরেলা ছাদ রয়েছে। \nএই ভবনটি প্লাজা কুবিয়ার্তা-এর অবিচ্ছেদ্য অংশ, যা শুধুমাত্র স্কয়ারের অভ্যন্তর থেকে দৃশ্যমান। এটি কেবল একটি ভবন নয়, বরং বৃহত্তর অভ্যন্তরীণ-বহিরঙ্গন স্থাপত্যের একটি গুরুত্বপূর্ণ অংশ, যা একে অনন্য করে তুলেছে।  \n১৯৫৫ সালে মডার্ন আর্ট জাদুঘর এটিকে \"আংশিকভাবে আচ্ছাদিত স্থাপনা\" হিসেবে চিহ্নিত করে।\n\n\n== অনুষ্ঠান ও কার্যক্রম ==\n  \nএই হলটির উদ্বোধনী অনুষ্ঠানে অনুষ্ঠিত ইন্টার-আমেরিকান সম্মেলনের সময়, আমেরিকার \"তিন হাজার নেতা ও প্রতিনিধি\" একটি ঐতিহাসিক প্রস্তাব স্বাক্ষর করেন, যেখানে কমিউনিজম-কে বিশ্বশান্তির জন্য হুমকি হিসেবে ঘোষণা করা হয়।  \nএর ঠিক বিপরীত ঘটনা ঘটে ১৯৫৯ সালে, যখন ফিদেল কাস্ত্রো কিউবান বিপ্লবের পর প্রথমবারের মতো ভেনেজুয়েলা সফর করেন এবং এই হলেই বক্তব্য রাখেন।  \nএছাড়াও, এখানে বহু বিশিষ্ট সাংস্কৃতিক ও সংগীত পরিবেশনা অনুষ্ঠিত হয়েছে। ১৯৫৭ সালে লিওনার্ড বার্নস্টাইন এই হলে পারফর্ম করেন এবং বলেছিলেন যে এটি \"দক্ষিণ আমেরিকার মধ্যে সেরা হল যেখানে আমি কনডাক্ট করেছি।\" তিনি আরও বলেন, \"মঞ্চে দাঁড়িয়ে আমি অনুভব করেছিলাম যে শব্দের গুণমান চমৎকার। আমি নিউইয়র্কে ফিলহারমোনির জন্য এই হলের একটি অংশ নিয়ে যেতে চাই।\" \nবিশ্বখ্যাত অপেরা গায়িকা মন্টসেরাত কাবাইয়ে এখানে সংগীত পরিবেশন করেছেন এবং কবি পাবলো নেরুদা তাঁর কবিতা আবৃত্তি করেছেন।  \n\n\n=== রাজনৈতিক ও সামাজিক ঘটনাবলী ===\nমাইকেল হাউসম্যান পরিচালিত থিয়েটার কোম্পানি \"পালো দ্যা অগোয়া\", এই হলে দীর্ঘদিন তাদের কার্যক্রম পরিচালনা করেছে। হাউসম্যান, যাঁর পরিবার ভেনেজুয়েলার রাষ্ট্রপতি হুগো চাভেজ ও নিকোলাস মাদুরোর বিরোধী হিসেবে পরিচিত, ব্যাখ্যা করেন যে তাদেরকে কারাকাসের প্রধান থিয়েটারগুলোতে পারফর্ম করতে অনুমতি দেওয়া হয়নি। তিনি বলেন, \"এই হলটিই এখনকার দিনে নাট্যচর্চার শেষ 'স্বাধীন স্থান', কারণ সরকার ৫০০ আসনের বেশি ধারণক্ষমতাসম্পন্ন সব থিয়েটারের নিয়ন্ত্রণ নিয়েছে।\"  \n২০১০ সালের ৭ মার্চ, তাদের পরিচালিত জেসাস ক্রিস্ট সুপারস্টার  নাটকের একটি শোয়ের আগে হলের ভেতরে মুখোশধারী ব্যক্তিরা টিয়ার গ্যাস হামলা চালায়, যা এই দলের বিরুদ্ধে রাজনৈতিক ভয়ভীতি প্রদর্শনের একটি প্রচারণা হিসেবে দেখা হয়। এতে অভিনেতাদের শারীরিক ক্ষতি হয়।  \n\n\n=== স্নাতক সমাপনী অনুষ্ঠান ===\nএই হলটি সেন্ট্রাল ইউনিভার্সিটি অব ভেনেজুয়েলা (UCV) সহ অন্যান্য বিশ্ববিদ্যালয়ের স্নাতক সমাপনী অনুষ্ঠানের জন্য ব্যবহৃত হয়। তবে এটি নিয়ে বিতর্কও রয়েছে। অনেক নাগরিক ও শিক্ষার্থীদের দাবি, হলটি শুধুমাত্র পারফরম্যান্স এবং UCV-এর ঐতিহ্যবাহী সমাপনী অনুষ্ঠানের জন্য সংরক্ষিত থাকা উচিত।  \n২০১৮ সালে, এক শিক্ষার্থী সংগঠন অভিযোগ করে যে অন্য বিশ্ববিদ্যালয়কে হল ভাড়া দেওয়ার মাধ্যমে এই ঐতিহ্যবাহী স্থানটিকে \"বাণিজ্যিকীকরণ\" করা হচ্ছে।  \n\n\n=== রাজনৈতিক বক্তৃতা ও সমাবেশ ===\nএই হলটি বিভিন্ন ছাত্র আন্দোলন ও রাজনৈতিক সমাবেশেরও একটি গুরুত্বপূর্ণ কেন্দ্র। ২০১৯ সালের ফেব্রুয়ারিতে, ভেনেজুয়েলার রাষ্ট্রপতি সংকটের সময়, UCV-এর ছাত্র সংসদের তৎকালীন সভাপতি রাফায়েলা রেকেসেন্স এখানে একটি গুরুত্বপূর্ণ বক্তৃতা দেন।  \nতিনি তাঁর ভাষণের শুরুতে হলটির তাৎপর্য তুলে ধরে বলেন, \"এটি চিন্তা, জ্ঞান, মত প্রকাশের স্বাধীনতা, গণতন্ত্র ও ন্যায়বিচারের একটি স্থান। তরুণরা সবসময় আশার বার্তা দেয়, আজকের বার্তাটি প্রতিফলনের।\"\n\n\n== সংরক্ষণ ==\n  \nনির্মাণের প্রায় পঞ্চাশ বছর পর, ২০০০ সালে আউলা ম্যাগনাকে ইউনেস্কো বিশ্ব ঐতিহ্যবাহী স্থান হিসেবে ঘোষণা করা হয়। এটি শুধুমাত্র বিশ্ববিদ্যালয়ের কেন্দ্রীয় ক্যাম্পাসের অংশ হিসেবেই নয়, বরং অভ্যন্তরীণ নকশার জন্য আলাদাভাবে সংরক্ষিত মর্যাদা লাভ করে।  \nইউনেস্কো আউলা ম্যাগনা ও ক্যাম্পাসের অন্যান্য স্থাপনার সংরক্ষণ নিয়ে উদ্বেগ প্রকাশ করেছিল। ক্রমবর্ধমান শিক্ষার্থী সংখ্যা, মোজাইক ও কংক্রিটের বয়স, এবং অঞ্চলটি \"সামাজিক অস্থিরতার জন্য ঝুঁকিপূর্ণ\" হওয়ায়, একটি মনিটরিং কর্মসূচি চালু করা হয়। এই কর্মসূচির নাম \"কোপ্রেড\", যা ছাত্র স্বেচ্ছাসেবক ও সংরক্ষণ বিশেষজ্ঞদের সমন্বয়ে গঠিত।  \n২০১৩ সালের জুলাই মাসে, একটি আন্দোলনের সময় আউলা ম্যাগনা-এর বাইরে এক বাসে অগ্নিসংযোগ করা হয়, যা ভেনেজুয়েলার শিল্পী ওসওয়ালদো ভিগাসের একটি বিখ্যাত ম্যুরাল ক্ষতিগ্রস্ত করে। কোপ্রেড ও শিক্ষার্থীরা \"ইউসিভি সস\" নামে একটি তহবিল সংগ্রহ অভিযান চালায় এবং ব্যাংকো মার্কেন্টিল ও টেলিফোনিকা-এর মতো দাতাদের মাধ্যমে এটি পুনরুদ্ধার করতে সক্ষম হয়।  \nতবে আউলা ম্যাগনার সংরক্ষণের জন্য সবচেয়ে বড় চ্যালেঞ্জ হচ্ছে পর্যাপ্ত অর্থের অভাব। ভেনেজুয়েলার অর্থনৈতিক সংকট এবং রাষ্ট্রপতি হুগো চাভেজ ও নিকোলাস মাদুরো সরকারের বিশ্ববিদ্যালয়গুলোর অর্থায়ন কমানোর ফলে এই সংকট আরও গভীর হয়েছে।  \nঅর্থনৈতিক সংকট ও সংরক্ষণ উদ্যোগ\n২০১৫ সালে আউলা ম্যাগনা পুনরুদ্ধারের আনুমানিক ব্যয় ছিল ৩,৯২,৯১৯ মার্কিন ডলার (সরকারি বিনিময় হার অনুসারে) বা ২,৯৪৩ ডলার (কালোবাজারি বিনিময় হার অনুসারে)। বিশ্ববিদ্যালয়ের রেক্টর সিসিলিয়া গার্সিয়া আরোচা অভিযোগ করেন যে, আউলা ম্যাগনাকে বিশ্ব ঐতিহ্যবাহী স্থানের মর্যাদা দেওয়ার পরও সরকারি তহবিল বরাদ্দ করা হয়নি। বিশ্ববিদ্যালয়ের মোট বাজেটের মাত্র ৬% ক্যাম্পাস রক্ষণাবেক্ষণে ব্যয় করা হয়, যার মধ্যে আউলা ম্যাগনাও অন্তর্ভুক্ত।  \n২০১৪ সালের শেষদিকে, কোপ্রেড আউলা ম্যাগনার প্লাজা কিউবার্টার ছাদের একটি অংশ সংস্কার করে এবং পানিনিরোধক আবরণ সংযোজন করে। এছাড়া, ২০১৭ সালে আউলা ম্যাগনার পানিনিষ্কাশন পাইপ পুনর্নির্মাণ করা হয়, যা আগে সংস্কার না করায় একাধিকবার বন্যার সৃষ্টি করেছিল।  \nআউলা ম্যাগনা-এর ঐতিহ্য সংরক্ষণ\nবিশ্ববিদ্যালয় শুধুমাত্র স্থাপত্যিক দিক থেকেই নয়, আউলা ম্যাগনার সাংস্কৃতিক ও ঐতিহ্যগত মূল্য সংরক্ষণের প্রতিও প্রতিশ্রুতিবদ্ধ। প্রতি বছর শিক্ষার্থীদের স্নাতক সমাপনী অনুষ্ঠান এই হলের \"নিরবিচ্ছিন্ন অস্তিত্বের\" প্রতীক হিসেবে বিবেচিত হয়। কোপ্রেড নিয়মিত এই হলের সংরক্ষণের জন্য অর্থ সংগ্রহের উদ্দেশ্যে দর্শনার্থীদের জন্য গাইডেড ট্যুর আয়োজন করে থাকে।\n\n\n== আরও দেখুন ==\nইউনেস্কো বিশ্ব ঐতিহ্যবাহী স্থান\n\n\n== তথ্যসূত্র =="}