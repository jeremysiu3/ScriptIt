{"pageid": 1161959, "title": "জলরাশি", "url": "https://bn.wikipedia.org/wiki?curid=1161959", "content": "জলরাশি বলতে ভূপৃষ্ঠে (বা অন্য কোনও গ্রহের পৃষ্ঠতলে) জল বা পানির তাৎপর্যপূর্ণ পরিমাণের সঞ্চয়কে বোঝায়। জলরাশি যদি স্থির থাকে, তাহলে তাকে জলাশয় বলে। মহাসাগর, সাগর, হ্রদ, পুকুর, হাওর, বাওড়, ঝিল, বিল, ইত্যাদি হল জলাশয়ের কিছু উদাহরণ। যদি কোনও জলরাশি স্থির না থেকে এক স্থান থেকে আরেক স্থানে গমন করে, তবে তাকে জলপ্রবাহ বলে। নদী, ঝর্ণা, খাল, ইত্যাদি জলপ্রবাহের কিছু উদাহরণ। \nযেসব জলপ্রবাহে জাহাজ বা নৌকা চালানো যায়, সেই নাব্য জলপ্রবাহগুলিকে জলপথ (ওয়াটারওয়ে) বলে।\nবেশিরভাগ জলরাশি প্রাকৃতিকভাবে উৎপন্ন ভৌগোলিক বৈশিষ্ট্য। তবে কিছু কিছু জলরাশি কৃত্রিম ও মানবনির্মিত। যেমন কোনও কোনও প্রাকৃতিক হ্রদকে জলবিদ্যুৎ বাঁধের পানির আধার হিসেবে ব্যবহার করা হতে পারে, কিংবা বাঁধ দিয়ে কৃত্রিম হ্রদের সৃষ্টি করা হতে পারে (যেমন কাপ্তাই হ্রদ)। একইভাবে বেশিরভাগ পোতাশ্রয়ই প্রাকৃতিকভাবে উপসাগরের প্রান্তে থাকে, তবে কিছু কিছু পোতাশ্রয় নির্মাণকাজের মাধ্যমে সৃষ্টি করা হয়েছে।\nজলরাশিগুলি মহাকর্ষ বলের দ্বারা প্রভাবিত হয় এবং এর ফলে এগুলিতে জোয়ার-ভাটার সৃষ্টি হয়।\n\n\n== তথ্যসূত্র =="}