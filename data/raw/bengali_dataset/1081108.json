{"pageid": 1081108, "title": "মোহাম্মদ মোজাম্মেল হক (প্রকৌশলী)", "url": "https://bn.wikipedia.org/wiki?curid=1081108", "content": "মোহাম্মদ মোজাম্মেল হক একজন বাংলাদেশী প্রকৌশলী ও শিক্ষাবিদ। তিনি চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) প্রথম উপাচার্য ও চট্টগ্রামে অবস্থিত বেসরকারি বিশ্ববিদ্যালয়, সাউদার্ন ইউনিভার্সিটি বাংলাদেশের বর্তমান উপাচার্য।\n\n\n== জন্ম ও পরিবার ==\nতিনি চট্টগ্রামের রাঙ্গুনিয়ায় জন্মগ্রহণ করেন। তার স্ত্রী একজন চিকিৎসক। তাদের এক পুত্র সন্তান রয়েছে।\n\n\n== শিক্ষাজীবন ==\nমোজাম্মেল হক বাংলাদেশ প্রকৌশল বিশ্ববিদ্যালয় (বুয়েট) থেকে ১৯৬৯ সালে স্নাতক এবং ১৯৭৮ সালে স্নাতকোত্তর ডিগ্রি লাভ করেন।\n\n\n== কর্মজীবন ==\nহক ১৯৭৩ সালে তৎকালীন চট্টগ্রাম প্রকৌশল কলেজে (২০০৩ সালে চুয়েটে উন্নীত) যোগদানের মাধ্যমে শিক্ষকতা শুরু করেন।\nকর্মজীবনে অধ্যাপনার পাশাপাশি তিনি চুয়েটের সিনেট সদস্য, ইঞ্জিনিয়ারিং ফ্যাকাল্টির ডিন, বিভাগীয় প্রধানসহ বিভিন্ন গুরুত্বপূর্ণ দায়িত্ব পালন করেন। আন্তর্জাতিক ইসলামী বিশ্ববিদ্যালয়, চট্টগ্রাম ও বিজিসি ট্রাস্ট বিশ্ববিদ্যালয় বাংলাদেশের সিন্ডিকেট সদস্য হিসেবে দায়িত্ব পালনের অভিজ্ঞতা রয়েছে তার। এছাড়া সাউদার্ন ইউনিভার্সিটিতে পুরকৌশল বিভাগ প্রতিষ্ঠা ও বিভাগটির উন্নয়নে তার অবদান রয়েছে। \nমোহাম্মদ মোজাম্মেল হক চট্টগ্রাম প্রকৌশল ও প্রযুক্তি বিশ্ববিদ্যালয়ের প্রথম উপাচার্য হিসেবে দায়িত্ব পালন করেছেন। ২০২১ সালে তিনি পরবর্তী চার বছরের জন্য চট্টগ্রামে অবস্থিত বেসরকারি বিশ্ববিদ্যালয়, সাউদার্ন ইউনিভার্সিটি বাংলাদেশের উপাচার্য হিসেবে দায়িত্বভার গ্রহণ করেন। তবে দায়িত্ব গ্রহণের পর বিভিন্ন অনিয়মের অভিযোগে ২০ এপ্রিল ২০২৪ সালে ট্রাস্টি বোর্ড মোজাম্মেলকে অব্যাহতি প্রদান করে। আইন অনুযায়ী অব্যাহতি প্রদান না করায় এই আদেশ অবৈধ ছিল। অন্যদিকে উপাচার্য দাবি করেছিলেন যে বিশ্ববিদ্যালয়ে ঘটিত অনিয়মের প্রতিবাদ করায় তাকে অব্যাহতি দেওয়া হয়েছে। বাংলাদেশ বিশ্ববিদ্যালয় মঞ্জুরী কমিশনের কাছে জবাবদিহিতা এড়িয়ে যাওয়ার পাশাপাশি প্রাক্তন সরকারের সহযোগিতায় বিশ্ববিদ্যালয়ের কার্যক্রম ব্যাহত করার অভিযোগ তুলে বিশ্ববিদ্যালয় প্রশাসন একই বছরের ১৫ সেপ্টেম্বরে তাকে অবাঞ্ছিত ঘোষণা করে।\n\n\n== গবেষণাকর্ম ==\nপ্রকৌশল ক্ষেত্রে তার গবেষণাকর্ম জাতীয় ও আন্তর্জাতিক পর্যায়ে ভূমিকা রেখেছে। তিনি প্রকৌশল বিষয়ক বহু সম্মেলনে অংশগ্রহণ করেছেন।\n\n\n== সদস্যপদ ==\nতিনি বাংলাদেশ আর্থকোয়েক সোসাইটি এবং আমেরিকান কনক্রিট ইনস্টিটিউটসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}