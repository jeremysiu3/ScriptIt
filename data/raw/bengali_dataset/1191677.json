{"pageid": 1191677, "title": "অসীমকান্তি দত্তরায়", "url": "https://bn.wikipedia.org/wiki?curid=1191677", "content": "অসীমকান্তি দত্তরায় (জন্ম: ৮ জুলাই ১৯৫৫) হলেন ভারতীয় বাঙালি বংশোদ্ভূত আন্তর্জাতিক খ্যাতিসম্পন্ন আমেরিকান চিকিৎসা বিজ্ঞানী। ২০০১ খ্রিস্টাব্দ হতে তিনি নরওয়ের অসলো বিশ্ববিদ্যালয়ে মেডিসিন অনুষদের অধ্যাপক।  তিনি চিকিৎসাশাস্ত্রে মনোনয়নের জন্য গঠিত নোবেল কমিটির অন্যতম সদস্য। \n\n\n== জন্ম ও শিক্ষাজীবন ==\nঅসীমকান্তি দত্তরায়ের জন্ম ১৯৫৫ খ্রিস্টাব্দের ৮ জুলাই  ভারতের পশ্চিমবঙ্গ রাজ্যের নদিয়া জেলার জনগণনা শহর গাংনাপুরের এক প্রত্যন্ত গোপীনগর গ্রামের এক মধ্যবিত্ত পরিবারে। পিতা নিখিল কান্তি দত্ত ও মাতা চিত্রা রায়। তার বিদ্যালয়ের শিক্ষালাভ গোপীনগর প্রাথমিক বিদ্যালয়ে। এরপর গাংনাপুর উচ্চ বিদ্যালয় হতে স্কুলের পাঠ শেষ করে ভর্তি হন রানাঘাট কলেজে। কলকাতা বিশ্ববিদ্যালয়ের রাজাবাজার বিজ্ঞান কলেজ হতে স্নাতকোত্তর স্তরের পাঠ শেষে উচ্চশিক্ষার্থে ১৯৮১ খ্রিস্টাব্দে আমেরিকা  যাত্রা করেন।\n২০০১ খ্রিস্টাব্দ হতে তিনি নরওয়ের অসলো বিশ্ববিদ্যালয়ে ফ্যাকাল্টি অব মেডিসিন বিভাগের গবেষক ও অধ্যাপক। তিনি ইতোমধ্যে চারশো পঞ্চাশটিরও বেশি গবেষণাপত্র ও গ্রন্থ রচনা ও সম্পাদনা করেছেন। তার নামে পাঁচটি আন্তর্জাতিক পেটেন্টও রয়েছে। তার গবেষণার অবদান বিশ্বে বিভিন্ন ওষুধশিল্প সংস্থার (যেমন - প্রোভেক্সিস) ব্যবহারিক কাজে আসছে।  অধ্যাপক দত্তরায়  যুক্তরাজ্যের  স্কটল্যান্ডের অ্যাবারডিন বিশ্ববিদ্যালয়ের রোয়েট রিসার্চ ইনস্টিটিউটে অধ্যাপক হিসাবে (১৯৯০-২০০১) কাজ করার সময় টমেটোর নির্যাসে এক রকমের উপাদানের সন্ধান পান যা প্লেটলেট বা অণুচক্রিকার উপর কাজ করে সাময়িক ভাবে রক্ত জমাট বাধা ​​প্রতিরোধে সহায়কের ভূমিকা নেয়।  তার এই আবিষ্কার fruitflow নামে চিকিৎসা বিজ্ঞান জগতে পরিচিত।\nতার আরেকটি উল্লেখযোগ্য গবেষণার বিষয় হ'ল-  মানব শরীরে প্ল্যাসেন্টায় ফ্যাটি অ্যাসিড পরিবহন ব্যবস্থার অনুসন্ধান এবং যার ফলে মা'র থেকে ভ্রূণে গুরুত্বপূর্ণ পুষ্টির (ডকোসাহেক্সাইনয়িক অ্যাসিড , 22:6n-3 ডিএইচএ এবং অ্যারাকিডোনিক অ্যাসিড, 20:4n-6 এআরএ)  সঞ্চার হয়ে থাকে। \nঅধ্যাপক দত্তরায় বিখ্যাত গবেষণা পত্রিকা ফুড অ্যান্ড নিউট্রিশন রিসার্চ এর প্রধান সম্পাদক হিসাবে কাজ করেন।  এছাড়াও অধ্যাপক দত্তরায় 'প্রোস্টাগ্ল্যান্ডিনস লিউকোট্রিনস অ্যান্ড এসেনশিয়াল ফ্যাটি অ্যাসিড', 'নিউট্রিয়েন্টস্' , এবং ইউরোপীয় জার্নাল অফ লিপিড সায়েন্স অ্যান্ড টেকনোলজি সহ আরও বেশ কয়েকটি পত্রিকার সম্পাদকীয় পর্ষদে যুক্ত হন। \nতিনি এযাবৎ ৩৫ জন পিএইডি/এমডি স্তরের ছাত্রদের গবেষণায় উপদেষ্টার কাজে যুক্ত ছিলেন। \n\n\n== উত্তরাধিকার ==\nঅধ্যাপক দত্তরায়ের গবেষণায় সবচেয়ে বেশি চর্চিত হয়েছে যে বিষয়টি সেটি হল- প্লাসেন্টা কীভাবে মাতৃ রক্তরস 'ডিএইচএ' এবং 'এআরএ' ভ্রূণে সঞ্চার করে এবং জরায়ুতে ভ্রূণের মস্তিষ্কের বিকাশে মা'য়ের জরায়ুতে ফ্যাটি অ্যাসিডের  নির্ভরশীলতার গুরুত্ব। তার গবেষণার বিষয়বস্তু বিভিন্ন নিবন্ধে প্রকাশিত হয়েছে। তার গবেষণার অন্য আরেকটি বিষয়টি হল- ফল ও সবজিতে কার্ডিওপ্রোটেক্টিভ ফ্যাক্টর। তিনি টমেটো থেকে অ্যান্টি-প্ল্যাটলেট ফ্যাক্টর আবিষ্কার করেন। তাঁর আবিষ্কৃত ফ্রুটফ্লো - Fruitflow® ২০০৯ খ্রিস্টাব্দে ইউরোপীয় হেলথ ক্লেইমস রেগুলেশন ১৯২৪/২০০৬ এর অনুচ্ছেদে ১৩(৫) অনুমোদনের পর  প্রথম ইউরোপের বাজারে পণ্য হয়ে আসে।  ইউরোপীয়ন ইউনিয়ন কমিশন  সুস্থ রক্ত সঞ্চালন বজায় রাখতে \"জলে দ্রবণীয় টমেটো কনসেনট্রেট - ওয়াটার সল্যুউবল টম্যাটো কনসেনট্রেট (WSTC) I এবং II কে (যা স্বাভাবিক প্লেটলেট একত্রীকরণে কার্যকরী), অনুমোদন দিয়েছে। Fruitflow® এখন বিশ্বের বিভিন্ন দেশে পাওয়া যায়। \n\n\n== প্রকাশিত গ্রন্থসমূহ ==\nসেলুলার প্রোটিনস্ অ্যান্ড দেয়ার ফ্যাটি অ্যাসিড ইন হেল্থ ডিজিজ(অক্টোবর, ২০০৩) উইলি-ভিসিএইচ, জার্মানি। পৃষ্ঠা (১-৪৭৮)। আইএসবিএন ৯৭৮-৩-৫২৭-৬০৫২৮-৬ - ফেডরিক স্পেনসারের সঙ্গে যৌথ ভাবে;\nহিউম্যান প্লাসেন্টাল ট্রফোব্লাস্ট: ইমপ্যাক্ট অফ ম্যাটারনাল নিউট্রিশন (অক্টোবর  ২০১৬) সিআরসি প্রেস, মার্কিন যুক্তরাষ্ট্র, পৃষ্ঠা (১-৪৩৭)। আইএসবিএন ৯৭৮-১-৪৮২২-৫৪২৮-০ সঞ্জয় বসাকের সঙ্গে যৌথভাবে;\nআরলি নিউট্রিশন অ্যান্ড লাইফস্টাইল ফ্যাক্টর্স: এফেক্টস অন ফার্স্ট ট্রিমেস্টার প্লাসেন্টা (অক্টোবর ২০১৭)। স্প্রিংগার। পৃষ্ঠা (১-১৫৯) আইএসবিএন ৯৭৮-৩-৩১৯-৩৮৮০২-১ সঞ্জয় বসাকের সঙ্গে যৌথভাবে;\nনিউট্রাসিউটিক্যালস অ্যান্ড হিউম্যান ব্লাড প্লেটলেট ফাংশন: অ্যাপ্লিকেশন ইন  কার্ডিওভাসকুলার হেল্থ (জুন ২০১৮) উইলি, পৃষ্ঠা (১-৩০০)। আইএসবিএন ৯৭৮-১-১১৯-৩৭৬০১-৯;\nএভিডেন্স বেসড নিউট্রিশন অ্যান্ড ক্লিনিকাল এভিডেন্স অফ  বায়োঅ্যাকটিভ ফুডস ইন হিউম্যান হেল্থ অ্যান্ড ডিজিজ ( জুলাই ২০২১) এলসেভিয়ার, পৃষ্ঠা (১-৪৬২), আইএসবিএন ৯৭৮-০-১২৮-২২৪০৫-২;\nম্যাটারনাল ডিএইচএ  ইমপ্যাক্ট অন  চাইল্ড নিউরোডেভেলপমেন্ট (জুলাই ২০২১)  এমপিডিআই, পৃষ্ঠা (১-১১৫)। আইএসবিএন ৯৭৮-৩-০৩৬৫-১৬১৫-৮\n\n\n== তথ্যসূত্র =="}