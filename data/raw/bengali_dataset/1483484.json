{"pageid": 1483484, "title": "চামেলী রামচন্দ্রন", "url": "https://bn.wikipedia.org/wiki?curid=1483484", "content": "চামেলী রামচন্দ্রন বিবাহের পূর্বে নাম 'তান ইউয়ান চামেলী' (জন্ম- ৫ আগস্ট ১৯৪০ )  হলেন একজন চীনা বংশোদ্ভূত ভারতীয় মহিলা চিত্রশিল্পী। মিষ্টি সুবাসের জনপ্রিয় জুঁই ফুলের নামানুসারে তান ইউয়ানের নামের সঙ্গে কবিগুরু  রবীন্দ্রনাথ যোগ করেন চা-মে-লি 'চামেলী'।  চীনা কালি ও ব্রাশে তার মননশীল সৃষ্টি  \"কাব্যিক\" এবং \"ধ্যানমূলক\" গুণে পরিস্ফুট।\n\n\n== জীবনী ==\nতান ইউয়ানের জন্ম ১৯৪০ খ্রিস্টাব্দের ৫ আগস্ট ব্রিটিশ ভারতের অধুনা  পশ্চিমবঙ্গের শান্তিনিকেতনে।  পিতা অধ্যাপক তান ইউন-শান এবং মাতা তান চ্যান নাই-ওয়েইয়ের পঞ্চম সন্তান ও দ্বিতীয় কন্যা ছিলেন চামেলী। তার পিতা ছিলেন একজন বিশিষ্ট চীনা পণ্ডিত এবং রবীন্দ্রনাথ ঠাকুরের একজন ঘনিষ্ঠ সহযোগী। তিনি ১৯২৮ খ্রিস্টাব্দে রবীন্দ্রনাথের আহ্বানে সিঙ্গাপুর থেকে ভারতে আসেন এবং  চীনা ভাষা ও সাহিত্য পড়ানোর জন্য শান্তিনিকেতনে চীনা ভবন প্রতিষ্ঠা করেন। \nচীনে মাত্র দুই বছর (১৯৪৭ - ১৯৪৯) অতিবাহিত করার পর চামেলি তার শৈশব এবং বেড়ে ওঠার বছরগুলি শান্তিনিকেতনেই কাটান। পাঠভবনে বিদ্যালয়ের পাঠ নেন বাংলা মাধ্যমে। স্কুলে পড়ার পর 'শিল্পকলা' শিক্ষার জন্য তিনি  কলা ভবনে যোগ দেন। তিনি নন্দলাল বসু, রামকিঙ্কর বেইজ ও  বিনোদ বিহারী মুখোপাধ্যায়ের প্রশিক্ষণে ১৯৬০ খ্রিস্টাব্দে চারুকলা ও কারুশিল্পে ডিপ্লোমা এবং ১৯৬৬ খ্রিস্টাব্দে বিশ্বভারতী বিশ্ববিদ্যালয় থেকে প্রাচীন ভারতীয় ইতিহাস ও সংস্কৃতিতে স্নাতকোত্তর ডিগ্রি অর্জন করেন। \n\nকলা ভবনে তার সহপাঠী ছিলেন অচ্যুতন রামচন্দ্রন নায়ার। ১৯৬৭ খ্রিস্টাব্দে তাকে বিবাহ করেন এবং দিল্লিতে আসেন। প্রথমদিকে পরিবার পুত্র রাহুল ও কন্যা সুজাতার দেখাশোনা ইত্যাদির কারণে শিল্পকর্মে বিশেষ কাজ করে উঠতে পারেন নি। তবে রামচন্দ্রনকে তার অনেক প্রকল্পে সহায়তা করেন। নব্বইয়ের দশকের গোড়ার দিকে যখন সন্তানরা বিদেশে উচ্চশিক্ষার জন্য বিদেশে যায়, তখন চামেলি 'শান্তিনিকেতন'কে হৃদয়ে রেখে চীনা কালি, তুলি এবং ব্রাশ হাতে নিয়ে ক্যানভাসে নিজে শিল্প শৈলী পরিস্ফুট করতে থাকেন।\n\n\n== শিল্পকর্ম ==\nরবীন্দ্রনাথের আদর্শ আর শান্তিনিকেতনের প্রাকৃতিক পরিবেশে বেড়ে ওঠার কারণে, চামেলী রামচন্দ্রনের প্রকৃতির প্রতি মুগ্ধতা ছিল।\nগাছের পাতা ও ফুলে বাতাসের আনাগোনা, সূর্যের আলোর খেলা, জলাশয়, পাহাড়, আকাশের গায় মেঘের ভেসে চলা সবকিছুই সৃষ্টিতে প্রকাশিত হয়েছে। তিনি বাংলার সমৃদ্ধ ভূখণ্ডের প্রাকৃতিক দৃশ্যের সাথে চীনা দর্শনকে চিত্রায়িত করতে পারদর্শিতা দেখিয়েছেন। \nঅচ্যুতষরামচন্দ্রনের সঙ্গে বেশ কয়েকটি প্রকল্পে বিশেষকরে, ভারত, জাপান এবং ইংল্যান্ডে প্রকাশিত ছবির বই লেখা এবং চিত্রিত করার ক্ষেত্রে সহযোগিতা করেন। এছাড়াও দেশের নানা স্থানেক তার শিল্পকর্মের একক প্রদর্শনী আয়োজিত হয়ছে এবং বেশ কয়েকটি যৌথ প্রদর্শনীতে অংশ নিয়েছেন। যেমন- দিল্লির \"আর্ট টুডে\" এর মিলেনিয়াম প্রদর্শনী, মুম্বাইতে আয়োজিত \"আ সেলিব্রেশন অফ কালারস\", দিল্লি এবং মুম্বাইতে আপ্পা রাও গ্যালারি ইত্যাদি।\n\n\n== প্রদর্শনী ==\n১৯৯৩ খ্রিস্টাব্দের তার প্রথম একক প্রদর্শনী আয়োজিত হয় দিল্লিতে এবং পরে বরোদা ও লন্ডনে। \n২০০৮ খ্রিস্টাব্দে রণেশ রায় রচিত ও অলঙ্কিত গ্রন্থ- এ কনফ্লুয়েন্স ডিস্টিল্ড এসেন্সসেস্: দ্য আর্ট অফ চামেলী রামচন্দ্রন ভাদেরা আর্ট গ্যালারি দ্বারা লন্ডনের গ্রোসভেনর ভাদেরা আর্ট গ্যালারিতে তার প্রদর্শনী উপলক্ষে প্রকাশিত হয়। \n২০২৪ খ্রিস্টাব্দের সেপ্টেম্বরে চামেলির ছবির জগৎ প্রদর্শিত হয় কলকাতার গ্যালারি রস-এ রুটস্ টু পেটালস্ এবং পিকস্ টু সীতে।\n\n\n== তথ্যসূত্র =="}