{"pageid": 1355584, "title": "ইগা সিওনতেক", "url": "https://bn.wikipedia.org/wiki?curid=1355584", "content": "ইগা নাতালিয়া সিওনতেক (ইংরেজি:Iga Natalia Świątek) (পোলীয় উচ্চারণ: [ˈiɡa naˈtalʲa ˈɕfʲɔntɛk] ; জন্ম ৩১ মে ২০০১) একজন পোলিশ পেশাদার টেনিস খেলোয়াড়। তিনি বর্তমানে ওমেন্স টেনিস অ্যাসোসিয়েশন (ডব্লিউটিএ) -এর মহিলাদের একক র‌্যাঙ্কিং-এ ১ নম্বরে অবস্থান করছেন ৷ সিওনতেক তিনবার গ্র্যান্ড স্ল্যাম একক শিরোপা জিতেছেন। তিনি ২০২০,২০২২ ও ২০২৩ সালে ফ্রেঞ্চ ওপেন এবং ২০২২ সালে ইউএস ওপেন জিতেছেন। তিনি পোল্যান্ডের প্রতিনিধিত্বকারী প্রথম খেলোয়াড় হিসেবে একটি বড় একক শিরোপা জেতেন। তিনি এপর্যন্ত মোট ১৩ টি ডব্লিউ টি এ ট্যুর -স্তরের শিরোপা জিতেছেন।\nসিওনতেকের বাবা টমাস একজন অবসরপ্রাপ্ত অলিম্পিক রোয়ার। জুনিয়র হিসেবে, ইগা সিওনতেক ক্যাটি ম্যাকন্যালিযের সাথে যৌথভাবে ২০১৮ ফ্রেঞ্চ ওপেন বালিকা দ্বৈতে এবং ২০১৮ উইম্বলডন বালিকা এককে চ্যাম্পিয়ন হয়েছিলেন। ২০১৯ সাল থেকে সিওনতেক ডব্লিউ টি এ ট্যুরে নিয়মিত খেলা শুরু করেন। প্রথম ডব্লিউ টি এ ফাইনাল এবং চতুর্থ রাউন্ডে পৌঁছানোর পর তিনি ১৮ বছর বয়সে র‌্যাঙ্কিং-এর শীর্ষ ৫০-এ প্রবেশ করেন।\n২০২০ সালে ফ্রেঞ্চ ওপেন টাইটেল চলাকালীন, সিওনতেক কোনো একক ম্যাচে পাঁচটির বেশি গেম হারেননি। ইতালিয়ান ওপেন জেতার পর, ২০২১ সালের মে মাসে তিনি প্রথমবারের মতো ডব্লিউ টি এ র‌্যাঙ্কিংয়ের শীর্ষ দশে প্রবেশ করেন। ২০২২ সালে পরপর কাতার এবং ইন্ডিয়ান ওয়েলস- দুইটি ডব্লিউ টি এ ১০০০ শিরোপা জেতার পর, ২০২২ সালের ২১ মার্চ সিওনতেক ক্যারিয়ার সেরা র‌্যাঙ্কিং- ২ নম্বরে পৌঁছান। সাবেক বিশ্ব ১ নম্বর খেলোয়াড় অ্যাশলে বার্টির অবসরের পর, ৪ এপ্রিল ২০২২-এ তিনি র‌্যাঙ্কিং-এর শীর্ষস্থান অর্জন করেন। এছাড়াও তিনি মিয়ামিতে আরেকটি ডব্লিউ টি এ ১০০০ শিরোপা এবং চতুর্থ মহিলা হিসেবে সানশাইন ডাবল জিতেছেন। এই সময়ের মধ্যে, সিওনতেক ৩৭-ম্যাচ অপরাজিত থাকার কীর্তি অর্জন করেন, যা ২১ শতকের ডব্লিউ টি এ ট্যুরে দীর্ঘতম।\nসিওনতেকের খেলার ধরন হলো পুরো-কোর্টজুড়ে খেলা। তিনি বেসলাইন থেকে ড্রপ শট নিয়ে ২০১৯ সালে ডব্লিউ টি এ ফ্যান ফেভারিট শট অফ দ্য ইয়ার জিতেছিলেন। তিনি ২০২০ সালে ডব্লিউ টি এ ফ্যান ফেভারিট সিঙ্গেল প্লেয়ার অফ দ্য ইয়ার নির্বাচিত হন। তিনি ২০২৩ সালের এল'ইকুইপ চ্যাম্পিয়ন অফ চ্যাম্পিয়নস এবং ২০২৩ পোলিশ স্পোর্টস পার্সোনালিটি অফ দ্য ইয়ার বিজয়ী। ২০২৩ সালে টাইম ম্যাগাজিন তাকে বিশ্বের ১০০ জন প্রভাবশালী ব্যক্তির তালিকায় অন্তর্ভুক্ত করে।\n\n\n== তথ্যসূত্র ==\n\n\n== বহিঃসংযোগ ==\n\nমহিলাদের টেনিস অ্যাসোসিয়েশনে ইগা সিওনতেক(ইংরেজি)\nইগা সিওনতেক টেনিস বোর্ডে\nদ্য প্লেয়ার্স ট্রিবিউন। ১২ জানুয়ারি ২০২৩ ব্যক্তিগত প্রবন্ধ - ইগা সুইয়েটেকের লেখা একজন পোলিশ অন্তর্মুখীর গল্প"}