{"pageid": 1140517, "title": "আপবীতি (দরিয়াবাদি)", "url": "https://bn.wikipedia.org/wiki?curid=1140517", "content": "আপবীতি (উর্দু: آپ بیتی‎‎) ভারতীয় দেওবন্দি ইসলামি পণ্ডিত আব্দুল মাজেদ দরিয়াবাদির রচিত আত্মজীবনী। তিনি শেষ বয়সে এটি রচনা করেন, যা তার মৃত্যুর পর ১৯৭৮ সালে প্রকাশিত হয়। বইটির ভূমিকা লিখেছেন আবুল হাসান আলী হাসানী নদভী। বইটি মোট ৫০ অধ্যায়ে বিভক্ত। তার মধ্যে শেষ দুই অধ্যায় পরে সংযোজন করা হয়। এতে দরিয়াবাদির পূর্বপুরুষ, পরিবার, আত্মীয়, জন্ম, প্রাথমিক শিক্ষা, পারিবারিক শিক্ষা, স্কুল ও কলেজ জীবন, বৈবাহিক জীবন, প্রবন্ধ ও পুস্তক রচনা, নাস্তিক্যের সূচনা, ইসলামের দিকে প্রত্যাবর্তন, রাজনৈতিক জীবন, বাইয়াত, রচনা ও সংকলন, অর্থনৈতিক জীবন, ভ্রমণ, স্নেহভাজন ব্যক্তিবর্গ, সন্তানাদি, জীবন অভিজ্ঞতার সার-নির্জাস, জীবনের সবচেয়ে বড় দুর্ঘটনা ইত্যাদি বিস্তারিত আলোচিত হয়েছে। বইটির বঙ্গানুবাদ প্রকাশ করেছে ঢাকার মুহাম্মদ ব্রাদার্স।\n\n\n== বিষয়বস্তু ==\nগ্রন্থের সূচনা দরিয়াবাদির পূর্বপুরুষের আলেখ্য দিয়ে। অতঃপর শৈশবের বর্ণনা। পিতা-মাতা ভাইবোনের বর্ণনা। স্কুল-কলেজে কৃতিত্বের সাক্ষর। গড়ে উঠা দ্বীনি পরিবেশ। দ্বীনি পরিবেশে থাকার পরও মাঝজীবনে তিনি ছিলেন নাস্তিক্য মনোভাবের। ফলে জীবনের এক দীর্ঘসময় দ্বীনধর্মের অনেক দূরে থাকেন। তার লিখনীতে বিষয়গুলো ফুটে উঠে। প্রবন্ধ রচনা, পত্রিকা সম্পাদনা, অধ্যাপনাসহ বিভিন্ন কাজে সম্পৃক্ত ছিলেন। খিলাফত আন্দোলন, আলিগড় মুসলিম বিশ্ববিদ্যালয়, দারুল উলুম নদওয়াতুল উলামা, দারুল মুসান্নিফীন শিবলী একাডেমী সহ বিভিন্ন সামাজিক সাংস্কৃতিক আন্দোলনের সাথে জড়িত। তার জীবন ঘিরে আছে শিবলী নোমানীর লিখনীর মুগ্ধতা, সুলাইমান নদভীর স্নেহপূর্ণ সাহচর্য, আলী নদভীর দিকনির্দেশনা ও আশরাফ আলী থানভীর একান্ত সান্নিধ্য। সাধারণ শিক্ষিত লোক হয়ে আবার আলেম হওয়ার পিছনে এদের ভূমিকা অপরিসীম।\n\n\n== আরও দেখুন ==\nআব্দুল মাজেদ দরিয়াবাদির উপর লিখিত গ্রন্থপঞ্জি\n\n\n== তথ্যসূত্র ==\n\n\n== বহিঃসংযোগ ==\nআপবীতি–এর উর্দু সংস্করণ"}