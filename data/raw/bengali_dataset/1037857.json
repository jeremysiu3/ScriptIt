{"pageid": 1037857, "title": "বেনোয়া বাদিয়াজিল", "url": "https://bn.wikipedia.org/wiki?curid=1037857", "content": "বেনোয়া বাদিয়াজিল মুকিনায়ি (ফরাসি উচ্চারণ: ​[bənwa badjazil], ফরাসি: Benoît Badiashile; জন্ম: ২৬ মার্চ ২০০১; বেনোয়া বাদিয়াজিল নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব মোনাকো এবং ফ্রান্স অনূর্ধ্ব-২১ দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত কেন্দ্রীয় রক্ষণভাগের খেলোয়াড় হিসেবে খেলে থাকেন।\n২০০৭–০৮ মৌসুমে, ফরাসি ফুটবল ক্লাব লিমোজের যুব পর্যায়ের হয়ে খেলার মাধ্যমে বাদিয়াজিল ফুটবল জগতে প্রবেশ করেছেন এবং পরবর্তীকালে মালেশের্বে এবং মোনাকোর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, ফরাসি ক্লাব মোনাকো ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; মোনাকো ২-এর হয়ে তিনি ১২ ম্যাচে অংশগ্রহণ করেছেন। ২০১৮–১৯ মৌসুমে, তিনি মোনাকোর মূল দলে অন্তর্ভুক্ত হয়েছেন।\n২০১৬ সালে, বাদিয়াজিল ফ্রান্স অনূর্ধ্ব-১৬ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nবেনোয়া বাদিয়াজিল মুকিনায়ি ২০০১ সালের ২৬শে মার্চ তারিখে ফ্রান্সের লিমোজে জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি কঙ্গোলীয় বংশোদ্ভূত। তার ছোট ভাই লোয়া বাদিয়াজিলও একজন ফুটবল খেলোয়াড়।\n\n\n== আন্তর্জাতিক ফুটবল ==\nবাদিয়াজিল ফ্রান্স অনূর্ধ্ব-১৬, ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৬ সালের ২৭শে সেপ্টেম্বর তারিখে তিনি ফ্রান্স অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ২০১৯ সালে তিনি ফ্রান্স অনূর্ধ্ব-১৯ দলের হয়ে ২০১৯ উয়েফা ইউরোপীয় অনূর্ধ্ব-১৯ চ্যাম্পিয়নশিপে অংশগ্রহণ করেছেন, উক্ত প্রতিযোগিতার সেমি-ফাইনালে পূর্ণ সময় শেষে তার দল স্পেন অনূর্ধ্ব-১৯ দলের কাছে ০–০ গোলে ড্র করার পর পেনাল্টি শুট-আউটে ৪–৩ গোলের ব্যবধানে পরাজিত হয়ে উক্ত প্রতিযোগিতা থেকে বিদায় নিয়েছিল। উক্ত প্রতিযোগিতায় তিনি ৩ ম্যাচে অংশগ্রহণ করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে বেনোয়া বাদিয়াজিল  (ফরাসি)  \nবেনোয়া বাদিয়াজিল – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে বেনোয়া বাদিয়াজিল  (ইংরেজি)  \nসকারবেসে বেনোয়া বাদিয়াজিল (ইংরেজি) \nবিডিফুটবলে বেনোয়া বাদিয়াজিল  (ইংরেজি)  \nওয়ার্ল্ডফুটবল.নেটে বেনোয়া বাদিয়াজিল (ইংরেজি) \nইএসপিএন এফসিতে বেনোয়া বাদিয়াজিল (ইংরেজি)"}