{"pageid": 1029997, "title": "ডোমিনিক কালভার্ট-লুইন", "url": "https://bn.wikipedia.org/wiki?curid=1029997", "content": "ডোমিনিক নাথানিয়েল কালভার্ট-লুইন (ইংরেজি: Dominic Calvert-Lewin; জন্ম: ১৬ মার্চ ১৯৯৭; ডোমিনিক কালভার্ট-লুইন নামে সুপরিচিত) হলেন একজন ইংরেজ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব এভার্টন এবং ইংল্যান্ড জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে দ্বিতীয় আক্রমণভাগের খেলোয়াড় এবং বাম পার্শ্বীয় খেলোয়াড় হিসেবে খেলে থাকেন।\n২০০৫–০৬ মৌসুমে, মাত্র ৮ বছর বয়সে, ইংরেজ ফুটবল ক্লাব শেফিল্ড ইউনাইটেড যুব পর্যায়ের হয়ে খেলার মাধ্যমে কালভার্ট-লুইন ফুটবল জগতে প্রবেশ করেছেন এবং এই ক্লাবের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৪–১৫ মৌসুমে, ইংরেজ ক্লাব শেফিল্ড ইউনাইটেডের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি প্রায় ৩ মৌসুম অতিবাহিত করেছেন; শেফিল্ড ইউনাইটেডের হয়ে তিনি ১১ ম্যাচে অংশগ্রহণ করেছেন। অতঃপর স্টেলিব্রিজ সেল্টিক এবং নর্দ্যাম্পটন টাউনের মতো ক্লাবের হয়ে ধারে খেলেছেন। ২০১৬–১৭ মৌসুমে, তিনি ১.৫ মিলিয়ন ইউরোর বিনিময়ে শেফিল্ড ইউনাইটেড হতে ইংরেজ ক্লাব এভার্টনে যোগদান করেছেন।\n২০১৬ সালে, কালভার্ট-লুইন ইংল্যান্ড অনূর্ধ্ব-২০ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন, বয়সভিত্তিক দলের হয়ে তিনি সর্বমোট ৩১ ম্যাচে ১৩টি গোল করেছিলেন। প্রায় ৪ বছর যাবত ইংল্যান্ডের বয়সভিত্তিক দলের হয়ে খেলার পর, তিনি ২০২০ সালে ইংল্যান্ডের হয়ে আন্তর্জাতিক পর্যায়ে অভিষেক করেছেন; ইংল্যান্ডের জার্সি গায়ে তিনি এপর্যন্ত ৫-এর অধিক ম্যাচে ২-এর অধিক গোল করেছেন।\nব্যক্তিগতভাবে, কালভার্ট-লুইন বেশ কিছু পুরস্কার জয়লাভ করেছেন, যার মধ্যে ২০১৮ সালে বর্ষসেরা ইংল্যান্ড অনূর্ধ্ব-২০ খেলোয়াড় পুরস্কার জয় অন্যতম। দলগতভাবে, কালভার্ট-লুইন এপর্যন্ত ১টি শিরোপা জয়লাভ করেছেন, যা হচ্ছে ২০১৭ ফিফা অনূর্ধ্ব-২০ বিশ্বকাপ।\n\n\n== প্রারম্ভিক জীবন ==\nডোমিনিক নাথানিয়েল কালভার্ট-লুইন ১৯৯৭ সালের ১৬ই মার্চ তারিখে ইংল্যান্ডের শেফিল্ডে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nকালভার্ট-লুইন ইংল্যান্ড অনূর্ধ্ব-২০ এবং ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ২০১৬ সালের ১লা সেপ্টেম্বর তারিখে তিনি এক প্রীতি ম্যাচে ব্রাজিল অনূর্ধ্ব-২০ দলের বিরুদ্ধে ম্যাচে ইংল্যান্ড অনূর্ধ্ব-২০ দলের হয়ে আন্তর্জাতিক পর্যায়ে অভিষেক করেছেন। ২০১৭ সালে তিনি ইংল্যান্ড অনূর্ধ্ব-২০ দলের হয়ে ২০১৭ ফিফা অনূর্ধ্ব-২০ বিশ্বকাপের শিরোপা জয়লাভ করেছেন, উক্ত প্রতিযোগিতার ফাইনালে তার দল ভেনেজুয়েলা অনূর্ধ্ব-২০ দলকে ১–০ গোলের ব্যবধানে পরাজিত করে উক্ত প্রতিযোগিতার ইতিহাসে প্রথমবারের মতো শিরোপা ঘরে তুলতে সক্ষম হয়েছিল। ইংল্যান্ডের বয়সভিত্তিক দলের হয়ে তিনি প্রায় ৪ বছরে ৩১ ম্যাচে অংশগ্রহণ করে ১৪টি গোল এবং ১টি শিরোপা জয়লাভ করেছেন। তিনি ২০১৬ সালের ৪ঠা সেপ্টেম্বর তারিখে অনুষ্ঠিত এক প্রীতি ম্যাচে ব্রাজিল অনূর্ধ্ব-২০ দলের বিরুদ্ধে ম্যাচে ইংল্যান্ডের বয়সভিত্তিক দলের হয়ে প্রথমবারের মতো গোল করেছেন।\n২০২০ সালের ৮ই অক্টোবর তারিখে, মাত্র ২৩ বছর ৬ মাস ২৩ দিন বয়সে, ডান পায়ে ফুটবল খেলায় পারদর্শী কালভার্ট-লুইন ওয়েলসের বিরুদ্ধে এক প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ইংল্যান্ডের হয়ে অভিষেক করেছেন। উক্ত ম্যাচের শুরুর একাদশেই তিনি অন্তর্ভুক্ত ছিলেন; ম্যাচে তিনি ৯ নম্বর জার্সি পরিধান করে একজন কেন্দ্রীয় আক্রমণভাগের খেলোয়াড় হিসেবে খেলেছেন। ম্যাচটি ইংল্যান্ড ৩–০ গোলের ব্যবধানে জয়লাভ করেছিল। অভিষেক ম্যাচেই তিনি ইংল্যান্ডের জার্সি গায়ে প্রথম গোলটি করেন; উক্ত ম্যাচের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন। ইংল্যান্ডের হয়ে অভিষেকের বছরে কালভার্ট-লুইন সর্বমোট ৫ ম্যাচে ২টি গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে ডোমিনিক কালভার্ট-লুইন  (ইংরেজি)  \nসকারবেসে ডোমিনিক কালভার্ট-লুইন (ইংরেজি) \nন্যাশনাল-ফুটবল-টিমস.কমে ডোমিনিক কালভার্ট-লুইন (ইংরেজি)  \nওয়ার্ল্ডফুটবল.নেটে ডোমিনিক কালভার্ট-লুইন (ইংরেজি) \nবিডিফুটবলে ডোমিনিক কালভার্ট-লুইন  (ইংরেজি)  \nইএসপিএন এফসিতে ডোমিনিক কালভার্ট-লুইন (ইংরেজি)"}