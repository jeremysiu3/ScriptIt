{"pageid": 1317933, "title": "বিনির্দেশ", "url": "https://bn.wikipedia.org/wiki?curid=1317933", "content": "বিনির্দেশ বলতে সাধারণত কোনও উপাদান, নকশা, উৎপন্ন দ্রব্য বা সেবার যেসব আবশ্যকীয় শর্ত পূরণ করতে হবে, সেগুলির স্পষ্ট ও বিশদ বিবরণবিশিষ্ট প্রামাণ্য নথিপত্রের সংগ্রহকে বোঝায়। একে ইংরেজি ভাষায় স্পেসিফিকেশন (Specification) বলে।  একটি বিনির্দেশ প্রায়শই এক ধরনের কারিগরি মান (Technical standard) হয়ে থাকে।\nকারিগরি বা প্রকৌশলীয় বিনির্দেশগুলি বিভিন্ন ধরনের হয়ে থাকে, তাই এই পরিভাষাটিকে ভিন্ন ভিন্ন কারিগরি প্রেক্ষাপটে ভিন্ন ভিন্ন অর্থে প্রয়োগ করা হয়। তবে প্রায়শই বিনির্দেশ বলতে নির্দিষ্ট কিছু নথিপত্রকে এবং/অথবা সেগুলির মধ্যে অবস্থিত নির্দিষ্ট তথ্যকে বোঝানো হয়। মোটা দাগে \"বিনির্দেশ\" কথাটির অর্থ হল \"কোনও কিছু সুস্পষ্ট, পুঙ্খানুপুঙ্খ ও বিশদভাবে বিবৃত করা\" বা \"সুনির্দিষ্টভাবে কিছু বলা\"।\nএকটি আবশ্যকীয়তা বিনির্দেশ (requirement specification) বলতে একটি প্রামাণ্য নথিভুক্ত আবশ্যকীয় শর্তাবলীকে বোঝায়, যেগুলিকে কোনও প্রদত্ত উপাদান, নকশা, উৎপন্ন দ্রব্য, সেবা, ইত্যাদিকে অবশ্যই পূরণ করতে হয়। এটি প্রকৌশলীয় নকশা প্রণয়নসহ বিভিন্ন শিল্পক্ষেত্রে উৎপন্ন দ্রব্য উন্নয়ন প্রক্রিয়ার একটি অতিসাধারণ প্রারম্ভিক দশা।\nএকটি ক্রিয়ামূলক বিনির্দেশ (functional specification) বলতে সাধারণত আবশ্যকীয় শর্তাবলী বিনির্দেশের অন্তর্ভুক্ত একটি নথিকে বোঝায়, যাতে কোনও ব্যবস্থা (সিস্টেম) বা উপাংশকে (কমপোনেন্ট) কী কাজ বা ক্রিয়া অবশ্যই সম্পাদন করতে হবে, তার সুস্পষ্ট  বর্ণনা থাকে। \n\nএকটি নকশা বা উৎপন্নদ্রব্য বিনির্দেশ বলতে (design or product specification) এমন একটি নথিকে বোঝায়, যেটিতে কোনও আবশ্যকীয় শর্তাবলী বিনির্দেশের সমাধানগুলির বৈশিষ্ট্যগুলি বর্ণনা করা হয়। এখানে সমাধান বলতে কোনও নকশাকৃত  সমাধান (designed solution) বা চূড়ান্ত উৎপন্ন সমাধান (final produced solution) বোঝাতে পারে। এই বিনির্দেশটিকে প্রায়শই কারখানায় শিল্পোৎপাদনে নির্দেশিকা হিসেবে ব্যবহার করা হয়। এক্ষেত্রে বিনির্দেশের সাথে আরেকটি পরিভাষা জড়িত, যা হল উপাত্তপত্র (data sheet) (বা বিনির্দেশ পত্র spec sheet), যা ভুল বোঝাবুঝির কারণ হতে পারে। একটি উপাত্তপত্রে কোনও বস্তু বা উৎপন্ন বস্তুর কারিগরি বৈশিষ্ট্যাবলীর বর্ণনা দেওয়া থাকে, যা মূলত একজন শিল্পনির্মাতা বা শিল্পোৎপাদক ক্রেতা বা ভোক্তার উদ্দেশ্যে প্রস্তুত করে থাকে, যাতে তারা উৎপন্ন দ্রব্যটি সম্পর্কে ভালোমত জেনেবুঝে সেটিকে পছন্দ করতে বা ব্যবহার করতে পারে। কিন্তু এই উপাত্তপত্রটি কীভাবে দ্রব্যটি উৎপাদন করতে হবে, সে ব্যাপারে কোনও কারিগরি বিনির্দেশ নয়।\nএকটি \"সেবা প্রদানকালীন বিনির্দেশ\" (In-service specification) বা \"রক্ষণাবেক্ষণাধীন বিনির্দেশ\" (Maintained as specification) বলতে সেই বিনির্দেশকে বোঝায় যাতে দীর্ঘ মেয়াদ ধরে কর্মসম্পাদন করার পরে কোনও ব্যবস্থা বা বস্তুর অবস্থার বিশদ বর্ণনা দেওয়া থাকে, যার মধ্যে ক্ষয় ও রক্ষণাবেক্ষণের (বিন্যাসপদ্ধতি পরিবর্তন) প্রভাবও অন্তর্ভুক্ত থাকে।\nবিনির্দেশগুলি এক ধরনের কারিগরি মান, যেগুলিকে বিভিন্ন ধরনের সরকারি ও বেসরকারি খাতের সংস্থাতে তৈরি করা হতে পারে। সংস্থাগুলির মধ্যে কর্পোরেশন, কনসোর্টিয়াম (কতগুলি কর্পোরেশনের একটি ছোট দল), একটি বাণিজ্য সংঘ (একটি শিল্পখাতব্যাপী বহুসংখ্যক কর্পোরেশনের সমাহার), একটি জাতীয় সরকার (বা সরকারের কোনও সংস্থা), নিয়ন্ত্রক সংস্থা, জাতীয় গবেষণাগার ও গবেষণা প্রতিষ্ঠান (ইনস্টিটিউট), পেশাদারি সংঘ (সমাজ), বিশেষ্য উদ্দেশ্যে সৃষ্ট মানক সংস্থা যেমন আন্তর্জাতিক মানক সংস্থা, ইত্যাদি অন্তর্ভুক্ত। প্রায়শই একটি সংস্থা অন্য কোনও সংস্থার মানগুলির প্রতি নির্দেশ করতে পারে বা সেগুলিকে উদ্ধৃত করতে পারে। ঐচ্ছিক মানগুলি যদি সরকার কর্তৃক বা কোনও ব্যবসায়িক চুক্তিতে গৃহীত হয়, তাহলে সেগুলি বাধ্যতামূলক হতে পারে।\n\n\n== ব্যবহার ==\nপ্রকৌশল, শিল্পোৎপাদন ও ব্যবসাক্ষেত্রে উপাদান, উৎপন্ন দ্রব্য ও সেবার সরবরাহকারী, ক্রেতা ও ব্যবহারকারীদের সমস্ত অবশ্যপূরণীয় শর্তাবলী বোঝা ও সেগুলির ব্যাপারে সম্মত হওয়া অত্যন্ত গুরুত্বপূর্ণ।\n\n\n== আরও দেখুন ==\n\n\n== তথ্যসূত্র ==\n\n\n== আরও পড়ুন ==\nPyzdek, T, \"Quality Engineering Handbook\", 2003, আইএসবিএন ০-৮২৪৭-৪৬১৪-৭\nGodfrey, A. B., \"Juran's Quality Handbook\", 1999, আইএসবিএন ০০৭০৩৪০০৩X\n\"Specifications for the Chemical And Process Industries\", 1996, ASQ Quality Press, আইএসবিএন ০-৮৭৩৮৯-৩৫১-৪\nASTM E29-06b Standard Practice for Using Significant Digits in Test Data to Determine Conformance with Specifications\nJournal of Chemical Information and Modeling\nJournal of Documentation, Emerald Group Publishing, আইএসএসএন 0022-0418"}