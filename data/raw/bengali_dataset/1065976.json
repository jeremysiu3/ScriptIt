{"pageid": 1065976, "title": "মু. আবুল কাসেম", "url": "https://bn.wikipedia.org/wiki?curid=1065976", "content": "মু. আবুল কাসেম (জন্ম: ১৯৫৩) একজন বাংলাদেশী কৃষিবিদ। তিনি বাংলাদেশ কৃষি বিশ্ববিদ্যালয়ের (বাকৃবি) কৃষি সম্প্রসারণ শিক্ষা বিভাগের অধ্যাপক এবং দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের (হাবিপ্রবি) সাবেক উপাচার্য। \nবর্তমানে তিনি রংপুরের বেসরকারি বিশ্ববিদ্যালয় তিস্তা ইউনিভার্সিটির উপাচার্য হিসেবে দায়িত্ব পালন করছেন।\n\n\n== প্রাথমিক জীবন ও শিক্ষা ==\nমু. আবুল কাসেম ১৯৫৩ সালে লালমনিরহাটের হাতীবান্ধা উপজেলার আরাজী শেখ সুন্দর গ্রামে জন্মগ্রহণ করেন।\nতিনি বাংলাদেশ কৃষি বিশ্ববিদ্যালয় থেকে ১৯৭৪ সালে বি.এসসি. এজি. (অনার্স) ও ১৯৭৫ সালে একই বিশ্ববিদ্যালয়ের কৃষি সম্প্রসারণ শিক্ষা বিভাগ থেকে এমএসসি (এজি এক্সস্ট এড) ডিগ্রি লাভ করেন। ১৯৮৬ সালে তিনি যুক্তরাজ্যের রিডিং বিশ্ববিদ্যালয় থেকে পিএইচডি ডিগ্রি অর্জন করেন।\nসম্প্রসারণ শিক্ষা, প্রশাসন ও তদারক বিষয়ের উচ্চতর প্রশিক্ষণের জন্য ১৯৭৯ সালে তিনি যুক্তরাষ্ট্রের উইসকাসিন বিশ্ববিদ্যালয়ে গমন করেন। ১৯৯৭ থেকে ১৯৯৮ সাল পর্যন্ত তিনি জাপান সোসাইটি ফর দ্যা প্রমোশন অব সাইন্স (জেএসিপএস) ফেলোশিপ নিয়ে জাপানের হিরোশিমা বিশ্ববিদ্যালয়ে পোস্ট ডক্টরাল গবেষণা সম্পাদন করেন।\n\n\n== কর্মজীবন ==\nআবুল কাসেম ১৯৭৮ সালে বাংলাদেশ কৃষি বিশ্ববিদ্যালয়ের গ্রাজুয়েট ট্রেনিং ইনস্টিটিউটে প্রভাষক এবং ১৯৮১ সালে কৃষি সম্প্রসারণ শিক্ষা বিভাগে সহকারী অধ্যাপক হিসেবে যোগদান করেন। ১৯৮৮ সালে তিনি সহযোগী অধ্যাপক এবং ১৯৯৩ সালে অধ্যাপক পদে পদোন্নতি লাভ করেন।\nঅধ্যাপনা ও গবেষণার পাশাপাশি কাসেম বিভিন্ন গুরুত্বপূর্ণ পদে দায়িত্ব পালন করেন। তিনি বাংলাদেশ কৃষি বিশ্ববিদ্যালয়ের কৃষি সম্প্রসারণ শিক্ষা বিভাগ এবং ভাষা বিভাগের বিভাগীয় প্রধান, বাংলাদেশ কৃষি বিশ্ববিদ্যালয় সম্প্রসারণ কেন্দ্র (বাউএক), কৃষি মিউজিয়াম এবং ইনস্টিটিউশনাল কোয়ালিটি অ্যাসিওরেন্স সেল (আইকিউএসি) এর পরিচালক ছিলেন।\nএছাড়া আর্থ সামাজিক, যোগাযোগ, প্রশাসন, জেন্ডার ডেভেলপমেন্ট ও উচ্চ শিক্ষার মানোন্নয়ন প্রভৃতি বিষয়ে তিনি ১৫টি সংস্থায় পরামর্শক হিসেবে কাজ করেন।\nমু. আবুল কাসেম ২০১৭ সালের ২ ফেব্রুয়ারি থেকে ২০২১ সালের ১ ফেব্রুয়ারি পর্যন্ত হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে দায়িত্ব পালন করেন। পরবর্তীকালে, ২০২৩ সালের ১৭ ডিসেম্বর তিনি রংপুরে অবস্থিত বেসরকারি বিশ্ববিদ্যালয়, তিস্তা ইউনিভার্সিটির উপাচার্য হিসেবে যোগদান করেন।\n\n\n== গবেষণাকর্ম ও প্রকাশনা ==\nকাসেম দুইটি পাঠ্যপুস্তক প্রকাশ করেছেন। আরও কমপক্ষে ৭টি সংকলিত বইয়ে তার লেখা প্রকাশিত হয়েছে। দেশীয় ও আন্তর্জাতিক জার্নালে তিনি ১৭৫টির অধিক গবেষণা নিবন্ধ প্রকাশ করেছেন। এছাড়া তার ২৫টি গবেষণামূলক টেকনিক্যাল রিপোর্ট প্রকাশিত হয়েছে।\nতিনি বিশ্বব্যাংক, ব্রিটিশ কাউন্সিল, ডিএফআইডি (ইউকে), ওয়ার্ল্ড-ফিশ সেন্টার, এএআইডিএ অস্ট্রেলিয়ার আর্থিক সহায়তায় ১৫টি গবেষণা প্রকল্পের মুখ্য গবেষক হিসেবে গবেষণাকর্ম সম্পাদন করেন। মোট ১২ জন শিক্ষার্থী সরাসরি তার তত্ত্বাবধানে পিএইচডি ও অর্ধশতাধিক শিক্ষার্থী এমএস ডিগ্রি অর্জন করেন।\nমু. আবুল কাসেম বাংলাদেশ জার্নাল অব এক্সটেনশন এবং প্রগ্রেসিভ এগ্রিকালচারিস্ট জার্নাল এর সম্পাদক হিসেবে দায়িত্ব পালন করেন। সেমিনার, সিম্পোজিয়াম, কনফারেন্স ও ওয়ার্কশপ ও অন্যান্য শিক্ষা কার্যক্রমে সক্রিয় অংশগ্রহণের জন্য তিনি যুক্তরাষ্ট্র, যুক্তরাজ্য, কানাডা, ব্রাজিল, অস্ট্রেলিয়া, জার্মানি, জাপান, নেদারল্যান্ড, ফিনল্যান্ড, দক্ষিণ কোরিয়া, মালয়েশিয়া, সিঙ্গাপুর, থাইল্যান্ডসহ ২০টির বেশি দেশ ভ্রমণ করেছেন।\n\n\n== সদস্যপদ ==\nকাসেম বিভিন্ন পেশাজীবী সংগঠনের সক্রিয় সদস্য। তিনি বাংলাদেশ এগ্রিকালচারাল এক্সটেনশন সোসাইটির সভাপতি ছিলেন।\n\n\n== তথ্যসূত্র =="}