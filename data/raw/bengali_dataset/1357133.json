{"pageid": 1357133, "title": "রবিউদ্দিন আহমদ", "url": "https://bn.wikipedia.org/wiki?curid=1357133", "content": "রবিউদ্দিন আহমদ (১৯২৪ - ৫ মে ১৯৭৬) ছিলেন বাংলার এমন এক রাজনৈতিক ও সাংস্কৃতিক ব্যক্তিত্ব যিনি সারাজীবন সাম্প্রদায়িকতার বিরুদ্ধে সংগ্রাম করে গেছেন। সেইসঙ্গে বাংলা ভাষার অধ্যাপনা, সম্পাদনা ও অনুবাদক ছিলেন তিনি। \n\n\n== জন্ম ও প্রারম্ভিক জীবন ==\nরবিউদ্দিন আহমদের জন্ম  ব্রিটিশ ভারতের অধুনা  পশ্চিমবঙ্গের হুগলি জেলার খানাকুল ২ সমষ্টি উন্নয়ন ব্লকের  অন্তর্গত নতিবপুর গ্রামে। পিতা বজলুল হক ছিলেন আকুনি বি জি বিহারীলাল ইন্সটিটিউশনের প্রধান শিক্ষক। রবিউদ্দিনের বিদ্যালয়ের পড়াশোনা পিতার স্কুলেই। ম্যাট্রিক পাশের পর তিনি কলকাতার সিটি কলেজ ভর্তি হন এবং সেখান থেকেই  কলকাতা বিশ্ববিদ্যালয়ের  স্নাতক হন। \n\n\n== কর্মজীবন ==\nকাজী নজরুল ইসলাম, হুমায়ুন কবির এবং আবদুল ওদুদ সঙ্গে মিলে সঙ্কল্প নামের পত্রিকার সম্পাদনা করেন। এছাড়াও তিনি নারায়ণ চৌধুরী, কাজী আবদুল ওদুদ প্রভৃতির সঙ্গে তরুণপত্র নামের একটি পত্রিকা প্রকাশ করেন। ১৯৪৬ খ্রিস্টাব্দে কলকাতায়  দাঙ্গা ও গণহত্যার সময় তিনি পার্ক সার্কাস অঞ্চলের প্রগতিশীল মুসলমান ও হিন্দুদের সঙ্গে মিশে ক্যালকাটা সেন্টার ফর কমিউন্যাল হারমনি সংগঠিত করেন। ১৯৫০ খ্রিস্টাব্দে ডাঃ গনি প্রভৃতির সঙ্গে মিলে প্রতিষ্ঠা করেন ইসলামিয়া হাসপাতাল।  কবি কাজী নজরুল ইসলাম ও কবি পত্নী প্রমিলার চিকিৎসার জন্য ১৯৫৩ খ্রিস্টাব্দে কাজী আবদুল ওদুদ ও তার প্রচেষ্টায় 'নজরুল নিরাময় সমিতি' গঠিত হলে তাদের বিদেশে পাঠানোর ব্যবস্থা ও দায়িত্ব গ্রহণ করেন। তার ভাই রফিকউদ্দিন আহমদ তাদের নিয়ে ১৯৫৩ খ্রিস্টাব্দে ১০ মে সমুদ্রপথে প্রথমে ইংল্যান্ডে রওয়ানা দেন। সেখানকার মেডিক্যাল বোর্ড কবির মস্তিষ্কজনিত দুরারোগ্য ব্যাধি জানার পর ৭ ডিসেম্বর ভিয়েনা পাঠানোর ব্যবস্থা করেন। কিন্তু নিরাময়ের আশা না থাকায় কবিকে বিমানে দেশে ফিরিয়ে আনা হয়।  নজরুলের ফেরার পর রবিউদ্দিন ইতালি যান। সেখানে ড.জুসেপ্পে তুচ্চি'র কাছে তিন মাসে  ইতালীয় ভাষা শিখে  রোম বিশ্ববিদ্যালয়ে বাংলা বিভাগ খোলার উদ্যোগ নেন। ইতোমধ্যে ১৯৫৩-৫৪ খ্রিস্টাব্দে সতেরটি দেশের মধ্যে চলচ্চিত্র প্রতিযোগিতায় প্রথম হয়ে বৃত্তি লাভ করেন। সেখান চলচ্চিত্র বিষয়ে ডিপ্লোমা লাভের পর বেশ কয়েকটি চলচ্চিত্রে কাজ করেন। দীর্ঘদিন রবিউদ্দিন রোম ও মিলানে বাংলা ভাষার অধ্যাপক ছিলেন। রবীন্দ্রনাথ ও নজরুলের বেশ কয়েকটি কবিতা ইতালীয় ভাষায় অনুবাদ করেন। রোমে ওরিয়েন্টাল মিউজিক একাডেমি খোলেন। এছাড়াও তিনি সেখানে ভারত-ইতালি মৈত্রী সমিতির প্রতিষ্ঠাতা-সম্পাদক ছিলেন।\nরামমোহন ও দারাশিকোর ধর্ম-সমন্বের আদর্শে বিশ্বাসী রবিউদ্দিন দেশে ফেরার পর ১৯৭৬ খ্রিস্টাব্দে বেদ, উপনিষদের অনুবাদের কথা ও তার নিজস্ব অসাম্প্র দায়িক মতবাদ নানা বক্তব্যে তুলে ধরেছিলেন। \nরবিউদ্দিন আহমদ ১৯৭৬ খ্রিস্টাব্দের ৫ মে প্রয়াত হন।\n\n\n== তথ্যসূত্র =="}