{"pageid": 1508048, "title": "আ বিউটিফুল ক্রাইম", "url": "https://bn.wikipedia.org/wiki?curid=1508048", "content": "আ বিউটিফুল ক্রাইম (ইংরেজি: A Beautiful Crime; আক্ষরিক অনুবাদ: একটি সুন্দর অপরাধ) হল ২০২০ সালে প্রকাশিত একটি অপরাধ উপন্যাস। এটি রচনা করেন মার্কিন লেখক ও সম্পাদক ক্রিস্টোফার বোলেন। এটি বোলেনের চতুর্থ উপন্যাস। ২০১৮ সালে প্যারিসে অবস্থানকালে তিনি এটি রচনা করেন। ২০২০ সালের ২৮ জানুয়ারি মার্কিন যুক্তরাষ্ট্রে হার্পার উপন্যাসটি প্রথম প্রকাশ করে।\nউপন্যাসটি রচিত হয়েছে ভেনিসের প্রেক্ষাপটে। নিক ব্রিংক ও ক্লে গিলোরি দুই প্রেমিক। উত্তরাধিকার সূত্রে পাওয়া রুপোর জাল পুরাদ্রব্যের একটি সংগ্রহ তারা বিক্রি করে ক্লে-র পূর্বপরিচিত এক ধনী ব্যক্তির কাছে। তাদের এই প্রতারণার পর শীঘ্রই পরপর অনেকগুলি ভয়ংকর অপরাধ সংঘটিত হয়। ক্লে এমন এক দামি সম্পত্তি বিক্রি করার চেষ্টা করে যা পুরোপুরি তার মালিকানাধীন ছিল না এবং রুপোর এক জহুরি তাদের প্রাথমিক মতলব ফাঁস করে দেওয়ার ভয় দেখালে নিক তাকে হত্যা করে। বোলেন আ বিউটিফুল ক্রাইম উপন্যাসে এখনও পর্যন্ত লেখা তাঁর সবচেয়ে ব্যক্তিগত উপন্যাস মনে করেন। এই উপন্যাসের কাহিনি ও চরিত্রগুলির প্রেক্ষাপট তাঁর নিজের জীবন থেকে গৃহীত হয়েছে। এই উপন্যাসে ভেনিসের অতিপর্যটন ও জনসংখ্যা হ্রাসের বিষয়টি আলোচিত হয়েছে, সেই সঙ্গে লোভ, নৈতিকতা ও সামাজিক শ্রেণির যোগসূত্রও প্রদর্শিত হয়েছে।\nআ বিউটিফুল ক্রাইম উপন্যাসটি ২০২০ সালের রহস্য/থ্রিলার বিভাগে লস এঞ্জেলস টাইমস বুক প্রাইজ প্রতিযোগিতার শেষ পর্যায়ে পৌঁছানো প্রতিযোগী। সমালোচকদের থেকে উপন্যাসটি মিশ্র প্রতিক্রিয়া লাভ করে। সমালোচকেরা সাধারণভাবে লেখকের ভেনিস বর্ণনা এবং চরিত্রগুলির সম্পর্ক নির্মাণের দক্ষতার প্রশংসা করলেও আখ্যানের গতির কার্যকারিতা নিয়ে ঐক্যমতে পৌঁছাতে পারেননি। বইটির সঙ্গে প্যাট্রিশিয়া হাইস্মিথের উপন্যাসগুলির (বিশেষত ১৯৫৫ সালে প্রকাশিত দ্য ট্যালেন্ডেড মি. রিপ্লে) তুলনা করা হয়।\n\n\n== তথ্যসূত্র ==\n\n\n== বহিঃসংযোগ ==\nলেখকের প্রাতিষ্ঠানিক ওয়েবসাইট"}