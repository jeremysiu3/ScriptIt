{"pageid": 1143794, "title": "গোলাম সামদানী ফকির", "url": "https://bn.wikipedia.org/wiki?curid=1143794", "content": "গোলাম সামদানী ফকির একজন বাংলাদেশী শিক্ষাবিদ। তিনি ২০১৩ থেকে ২০২৩ সাল পর্যন্ত গ্ৰিন ইউনিভার্সিটি অব বাংলাদেশের উপাচার্য হিসেবে দায়িত্ব পালন করছেন।\n\n\n== জীবনী ==\nগোলাম সামদানী ১৯৫২ সালে ব্রাহ্মণবাড়িয়া জেলার এক মুসলিম পরিবারে জন্মগ্রহণ করেন। তার পিতা আতাউর রহমান ফকির এবং মাতা রাবেয়া খাতুন ফকির। ব্যক্তিজীবনে গোলাম সামদানী ফকির এক সন্তানের জনক।\nগোলাম সামদানী ঢাকা বিশ্ববিদ্যালয়ের অর্থনীতি বিভাগ থেকে ১৯৭৩ সালে অনার্স ও ১৯৭৬ সালে মাস্টার্স ডিগ্রি অর্জন করেন। এরপর রোমানিয়ার বুখারেস্টে ইন্ড্রাস্ট্রিয়াল ইকোনমিক্সে  পিএইচডি লাভ করেন।\n১৯৮৪ সালে সামদানী ব্র্যাকে সিনিয়র রিসার্চ ইকোনমিস্ট হিসেবে যোগদান করেন। পরবর্তীতে ১৯৯৭ সাল থেকে ২০০৬ সাল পর্যন্ত একই প্রতিষ্ঠানের প্রশিক্ষণ বিভাগের পরিচালক ও ব্র্যাক বিশ্ববিদ্যালয়ের এনজিও ব্যবস্থাপনা ও নেতৃত্বদান বিষয়ে স্নাতকোত্তর ডিপ্লোমা প্রোগ্রামের একাডেমিক প্রধানের দায়িত্ব পালন করেন। সামদানী ফকির ২০০৬ সাল থেকে ২০০৯ সাল পর্যন্ত আমেরিকার এসআইটি গ্রাজুয়েট ইনস্টিটিউটে ‘ভিজিটিং প্রফেসর’ হিসেবে কর্মরত ছিলেন।\nতিনি ২০০৯ থেকে ২০১২ সাল পর্যন্ত ব্র্যাক বিশ্ববিদ্যালয়ের উপ-উপাচার্য হিসেবে কর্মরত ছিলেন।\n২০১৩ সালের ১৬ মে গ্ৰিন ইউনিভার্সিটি অব বাংলাদেশের উপাচার্য হিসেবে তিনি যোগদান করেন এবং পরবর্তীতে ২০১৭ সালে প্রথম দফার মেয়াদ শেষ হওয়ার পর তাকে পুনরায় নিয়োগ দেওয়া হয়।\nশিক্ষাক্ষেত্রে অবদান রাখার জন্য গোলাম সামদানী ফকির ভারতের ওয়ার্ল্ড এডুকেশন কংগ্রেস প্রদত্ত গ্লোবাল অ্যাওয়ার্ড, র্যাপোর্ট বাংলাদেশের অ্যাওয়ার্ড ফর এক্সিলেন্স ইন হিউম্যান রিসোর্স ডেভেলপমেন্ট, ফ্রিল্যান্স জার্নালিস্ট অ্যাসোসিয়েশন অব বাংলাদেশের জর্জ হ্যারিসন অ্যাওয়ার্ড-২০১৬, অতীশ দীপঙ্কর স্মৃতি পরিষদ কর্তৃক স্বর্ণপদক-২০১৬ এবং বাংলাদেশ অর্গানাইজেশন ফর লার্নিং অ্যান্ড ডেভেলপমেন্ট (বোল্ড) কর্তৃক আজীবন সম্মাননা পেয়েছেন।\n\n\n== তথ্যসূত্র =="}