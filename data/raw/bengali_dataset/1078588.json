{"pageid": 1078588, "title": "আমান রেজা", "url": "https://bn.wikipedia.org/wiki?curid=1078588", "content": "আমান রেজা হলেন একজন বাংলাদেশী চলচ্চিত্র অভিনেতা ও আইনজীবী। ২০০৯ সালে ভালোবাসার শেষ নেই চলচ্চিত্রের মাধ্যমে তার অভিষেক ঘটে। তার উল্লেখযোগ্য চলচ্চিত্রগুলো হলো চালবাজ, স্টোরি অব সামারা, প্রেমী ও প্রেমী, প্রেমিক নাম্বার ওয়ান, বাজারের কুলি, বস্তির ছেলে কোটিপতি, কাজের মানুষ নায়ক ইত্যাদি।\n\n\n== প্রাথমিক জীবন ==\nরেজার জন্ম ও বেড়ে উঠা বাংলাদেশের ঢাকায়। তিনি মতিঝিল সরকারি বালক উচ্চ বিদ্যালয় থেকে মাধ্যমিকের পড়াশোনা সম্পন্ন করেছেন। তিনি ইউনিভার্সিটি অব লন্ডন ইন্টারন্যাশনাল প্রোগ্রাম থেকে এলএলবি আইন (সম্মান)-এ স্নাতক সম্পন্ন করেন। তিনি বর্তমানে দ্য ওয়ার্ল্ড ইউনিভার্সিটিতে আইনে স্নাতকোত্তর পড়ছেন। তার বাবা আবু নাসের একজন ব্যবসায়ী এবং মা জাহানারা বেগম একজন যশোর জেলা বিচারক। তিনি তিন ভাইবোনের মধ্যে সবার বড়, তার ছোট দুই বোন সামিনা ও সাফিনা ওয়াহিদ।\n\n\n== কর্মজীবন ==\nরেজা ২০০৮ সালে পল্টনের একটি স্টুডিওতে আলোকচিত্রী এলকে লিটনের সাহায্যে চলচ্চিত্র প্রযোজক গোলাম মোর্শেদের সঙ্গে পরিচিত হন। সেই বৈঠকের পর তিনি হাফিজ উদ্দিন পরিচালিত সেই তুফান চলচ্চিত্রে প্রথমবারের মতো অভিনয় করেন। তিনি রেজা লতিফ পরিচালিত তার অভিনীত দ্বিতীয় চলচ্চিত্র ভালোবাসার শেষ নেই-এ অভিনয় করেন, যা তার মুক্তিপ্রাপ্ত প্রথম চলচ্চিত্র।\n২০১৩ সালে তিনি জাকির খানের রাঙা মন, ফারুক হোসেনের কাকতাড়ুয়া, এমএ রহিমের মার্ডার ২ মিনহাজ কিবরিয়ার শতরূপে শতবার ও ত্যাগ, আহমেদ আলী মন্ডলের প্রবাসীর প্রেম, মনসুর আলীর সংগ্রাম, জি সরকারের জান, আনোয়ার সিরাজের ভাবির আদর এবং রিকিয়া মাসুদের দ্য স্টোরি অব সামারা সহ এবছর ২৯টি চলচ্চিত্রে অভিনয় করেন।\n\n\n== গানচিত্র ==\nরেজা ২০১৫ সালে বাংলাদেশী বংশোদ্ভূত ব্রিটিশ গায়ক রুবায়েত জাহান ও রাজা কাশেফের সঙ্গে একটি গানচিত্রে কাজ করেন।\n\n\n== ব্যক্তিগত জীবন ==\n২০১১ সালে মলি রেজা নামের একজন স্ত্রীরোগ বিশেষজ্ঞের সঙ্গে তিনি বিবাহবন্ধনে আবদ্ধ হন। ২০১৮ সালের আগস্টে তিনি মাহাসিন রেজা আলীজা নামে একটি কন্যা সন্তানের বাবা হন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে আমান রেজা (ইংরেজি)\nবাংলা মুভি ডেটাবেজে আমান রেজা\nফেসবুকে আমান রেজা"}