{"pageid": 1519502, "title": "অ্যানা ক্রিস্টি", "url": "https://bn.wikipedia.org/wiki?curid=1519502", "content": "অ্যানা ক্রিস্টি (ইংরেজি: Anna Christie) হল ইউজিন ওনিল রচিত চার অঙ্ক-বিশিষ্ট নাটক। ১৯২১ সালের ২রা নভেম্বর ভ্যান্ডারবিল্ট থিয়েটারে এই নাটকের উদ্বোধনী ব্রডওয়ে মঞ্চায়ন হয়। ওনিল এই কাজের জন্য ১৯২২ সালে নাটকে পুলিৎজার পুরস্কার অর্জন করেন। ইতিহাসবিদ পল অ্যাভরিচের মতে, অ্যানা ক্রিস্টি চরিত্রটি গ্রিনিচ গ্রামের নৈরাজ্যবাদী রাঁধুনি ক্রিস্টিন এলের ছায়া অবলম্বনে রচিত। এল ব্রিটিশ রাজা পঞ্চম জর্জের বিরুদ্ধে কুৎসা রটানো ইংল্যান্ডে বসবাসকারী ও বেলজিয়ামে জন্মগ্রহণকারী মৌলবাদী এডওয়ার্ড মাইলিয়াসের প্রেমিকা ছিলেন।\n\n\n== কাহিনী সংক্ষেপ ==\nঅঙ্ক ১\nপ্রথম অঙ্কের ঘটনাবলি সংগঠিত হয়ে জনি দ্য প্রিস্টের মালিকানাধীন বারে। ল্যারি সেখানে শরাব পরিবেশন করেন। ক্যাপ্টেন ক্রিস জনির পূর্বপরিচিত, তিনি তাকে তার মেয়ের নিকট থেকে আসা একটি চিঠি দেখান। তিনি জনিকে জানান তার মেয়ের সাথে তার শেষ দেখা হয়েছিল যখন তার কন্যার বয়স ছিল পাঁচ বছর। তাকে বেশিরভাগ সময় সমুদ্রে থাকতে হত, তাই তার স্ত্রী তার পরিবারের সাথে মিনেসোটায় বাস করতেন, ক্রিস সেখানে কখনও যাননি। ক্রিস জনিকে জানায় তার মেয়ের সাথে এই বারে তাদের দেখা হবে, এ কারণে তিনি বেশ উদ্বিগ্ন এবং তিনি বুঝতে পারছেন না এতদিন পর দেখা হলে তার প্রতিক্রিয়া কেমন হবে। ক্রিস বার থেকে চলে গেলে অ্যানা বারে প্রবেশ করে। অ্যানা খুবই আত্মবিশ্বাসী এবং নিজেকে রুঢ় যৌনকর্মী হিসেবে পরিচয় দেয়। বারে মার্থির সাথে তার পরিচয় হয় ও তাদের বন্ধুত্ব হয়ে যায়, কিন্তু অ্যানা জানে না মার্থি ক্রিসের বর্তমান প্রেমিকা। অ্যানা মার্থিকে তার নিউ ইয়র্ক সিটিতে আগমনের কারণ জানায়। ক্রিস ফিরে এসে তার মেয়ের সাথে সাক্ষাৎ করেন। অ্যানা তার বাবার কাছে তার অতীত লুকায় এবং তার বাবা ও মার্থির সাথে বজরায় থাকতে সম্মত হয়।\n\nঅঙ্ক ২\nসমুদ্রে অ্যানা সতেজ অনুভূতি পায় এবং তার বাবাকে জানায় বজরায় সে নিজেকে পরিচ্ছন্ন ও স্বাস্থ্যকর মনে করছে। কিন্তু ক্রিস তার মেয়েকে নিয়ে চিন্তিত যে অ্যানা হয়ত কোন ক্যাপ্টেনকে বিয়ে করবে এবং তিনি চান না অ্যানাও যেন তার মায়ের মত একাকীত্বে না ভুগে। সেই রাতে বজরার ক্রু জাহাজডুবি থেকে চারজন ক্যাপ্টেনকে উদ্ধার করে। তাদের মধ্যে একজন ছিল তরুণ ও সুদর্শন ক্যাপ্টেন ম্যাট বার্ক। ম্যাট অ্যানাকে পটাতে চাইলে অ্যানা তাকে বাঁধা দেয়। ম্যাট অ্যানার এমন দৃঢ়চেতা আচরণে মুগ্ধ হয়।\n\nঅঙ্ক ৩\nম্যাট অ্যানাকে বিয়ে করতে চায়, কিন্তু সে জাহাজের ক্যাপ্টেন হওয়ায় ক্রিস তাদের এই সম্পর্ক মেনে নিতে চান না। তাদের মধ্যে তর্ক হয় এবং তা হাতাহাতিতে রূপ নেয়। ক্রিস যুবক ম্যাটের শক্তির কাছে কুপোকাত হয়। অ্যানা তা জানতে পেরে মনঃক্ষুণ্ণ হয় এবং সে ম্যাটকে জানায় সে তাকে পছন্দ করে কিন্তু তাকে বিয়ে করতে পারবে না। অ্যানা তার বাবার উপস্থিতিতে ম্যাটকে তার অতীতের ঘটনা জানায় এবং বলে সেন্ট পলে সে যৌনবৃত্তির সাথে যুক্ত ছিল। ক্রিস ও ম্যাট এই ঘটনা শোনার পর খুবই মর্মাহত হয়। তবে অ্যানা তার অতীত নিয়ে লজ্জিত নয়, বরং সে তার বাবাকে এর জন্য দোষী মনে করে, কারণ তার বাবা যদি তাকে শিশু অবস্থায় ফেলে রেখে না আসত তাহলে এমন হত না। সে জানায় মিনেসোটায় তার মায়ের এক আত্মীয়ের খামারবাড়িতে সে ধর্ষিত হয়, কিছুদিন সেবিকা হিসেবে কাজ করে এবং পরে যৌনবৃত্তির পথ বেছে নেয়। অ্যানা বলে সে তার বাবার কাছ থেকে এই অতীত লুকিয়ে রাখতে চেয়েছিল কিন্তু ম্যাট তাকে তা উন্মোচন করতে বাধ্য করে। ম্যাট বজরা থেকে বেরিয়ে যায় এবং মদ পান করতে শুরু করে।\n\nঅঙ্ক ৪\nক্রিস দুইদিন ম্যাটকে খুঁজে কিন্তু কোথায় তাকে খুঁজে পান না। তিনি ফিরে এসে দেখেন অ্যানা সেন্ট পলে ফিরে যাওয়ার জন্য তার জিনিসপত্র গোছগাছ করছে। ক্রিস অ্যানার শৈশবে তাকে সময় দিতে না পারার জন্য দুঃখ প্রকাশ করে। অ্যানা তাকে ক্ষমা করে দেয়। এই সময়ে ম্যাট স্টিমারে করে বজরায় আসে এবং অ্যানাকে বলতে বলে যে তার অতীত সম্পর্কে সে যা বলেছে তা মিথ্যা। অ্যানা মিথ্যা বলতে ও বাস্তবতাকে অস্বীকার করতে নারাজ, তবে সে প্রতিজ্ঞা করে সে আর কখনও যৌনবৃত্তির পথে যাবে না। ম্যাট তাকে ক্ষমা করে দেয় এবং পরের দিন সকালে সে অ্যানাকে বিয়ে প্রস্তাব দেয়। ক্রিস অ্যানাকে একজন ক্যাপ্টেনকে বিয়ের ব্যাপারে সতর্ক করে, কিন্তু অ্যানা তাকে রাজি করায়। ক্রিস ও ম্যাট দুজনেই পরের দিন জাহাজে করে দক্ষিণ আফ্রিকা সফরে রওনা দেয়। তারা এই সমুদ্রযাত্রা শেষ করে অ্যানার কাছে ফিরে আসার প্রতিশ্রুতি দেয়। অ্যানাও তার মায়ের মত একই ভুল করছে এমন মন্তব্য দিয়ে নাটকটি সমাপ্ত হয়।\n\n\n== চরিত্রাবলি ==\n\nঅ্যানা ক্রিস্টোফারসন, একজন তরুণী যাকে তার বাবা শিশু অবস্থায় ফেলে চলে গিয়েছিল\nক্রিস সি. ক্রিস্টোফারসন, একজন ক্যাপ্টেন ও অ্যানার বাবা\nমার্থি ওয়েন, ক্রিসের বর্তমান প্রেমিকা\nম্যাট বার্ক, জাহাজডুবি থেকে বেঁচে যাওয়া যুবক, যে অ্যানাকে বিয়ে করতে চায়\nজনি দ্য প্রিস্ট, বারের মালিক, যার বারে অ্যানা ও তার বাবার সাক্ষাৎ হয়\nল্যারি, বারটেন্ডার\nজনসন\nদুজন লংশোরম্যান\nএকজন ডাকপিয়ন\n\n\n== মঞ্চায়ন ==\nওনিলের এই নাটকের প্রথম সংস্করণের মঞ্চায়ন শুরু হয় ১৯১৯ সালের জানুয়ারি মাসে। সে সময়ে এই নাটকের নাম ছিল ক্রিস ক্রিস্টোফারসন এবং শহরের বাইরে মঞ্চস্থ হয়। ওনিল এতে আমূল পরিবর্তন আনেন এবং বজরার ক্যাপ্টেনের মেয়ে অ্যানাকে সুরক্ষিত ও পুত-পবিত্র তরুণী থেকে যৌনকর্মীতে রূপান্তরিত করেন যে সমুদ্রে এসে সংশোধিত হয় ও প্রেমের সন্ধান পায়। ১৯২১ সালের ২রা নভেম্বর ভ্যান্ডারবিল্ট থিয়েটারে অ্যানা ক্রিস্টি শিরোনামের নতুন সংস্করণের উদ্বোধনী ব্রডওয়ে মঞ্চায়ন হয়। ১৯২৩ সালের এপ্রিল মাসে বন্ধ হওয়ার পূর্ব পর্যন্ত এটি ১৭৭ বার মঞ্চস্থ হয়। নাটকটি নির্দেশনা দেন আর্থার হপকিন্স এবং এতে অ্যানা চরিত্রে অভিনয় করেন পলিন লর্ড। দ্য নিউ ইয়র্ক টাইমস-এর আলেকজান্ডার উলকট নাটকটিকে \"বিশেষভাগে চিত্তাকর্ষক নাটক\" বলে উল্লেখ করেন এবং সকল প্রাপ্ত-বয়স্ক মঞ্চনাটক দর্শককে এটি দেখার পরামর্শ দেন।\n\n\n== পুরস্কার ও মনোনয়ন ==\n১৯২২: নাটকে পুলিৎজার পুরস্কার\n১৯৯৩: মঞ্চনাটকের শ্রেষ্ঠ পুনঃমঞ্চায়ন বিভাগে ড্রামা ডেস্ক পুরস্কার\n১৯৯৩: মঞ্চনাটকের শ্রেষ্ঠ পুনঃমঞ্চায়ন বিভাগে টনি পুরস্কার\n২০১১: মঞ্চনাটকের শ্রেষ্ঠ পুনঃমঞ্চায়ন বিভাগে লরন্স অলিভিয়ে পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nগুটেনবের্গ প্রকল্পে অ্যানা ক্রিস্টি \nইন্টারনেট ব্রডওয়ে ডেটাবেজে অ্যানা ক্রিস্টি\nটেমপ্লেট:IBDB title\nProduction: Anna Christie — Working in the Theatre Seminar video at American Theatre Wing\n Anna Christie লিব্রিভক্সে পাবলিক ডোমেইন অডিওবই (ইংরেজি)"}