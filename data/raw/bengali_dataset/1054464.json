{"pageid": 1054464, "title": "শ্রীকুমার বন্দ্যোপাধ্যায় (বিজ্ঞানী)", "url": "https://bn.wikipedia.org/wiki?curid=1054464", "content": "শ্রীকুমার বন্দ্যোপাধ্যায় (২৫ এপ্রিল ১৯৪৬ - ২৩ মে ২০২১) ছিলেন একজন ভারতীয় ধাতব প্রকৌশলী বিজ্ঞানী। তিনি ২০১২ খ্রিস্টাব্দের ৩০ এপ্রিল ভারতের পরমাণু শক্তি কমিশনের (এইসিআই) চেয়ারম্যান এবং পারমাণবিক শক্তি বিভাগের (ডিএই) সচিব হিসাবে অবসর গ্রহণ করেন। ডিএই চেয়ারম্যান পদে নিযুক্ত হওয়ার পূর্বে তিনি ২০০৪-এর ৩০ এপ্রিল থেকে ২০১০-এর ১৯ মে পর্যন্ত ভাবা পরমাণু অনুসন্ধান কেন্দ্রের (বিএআরসি) পরিচালক ছিলেন। তিনি মুম্বইয়ের ভাবা পারমাণবিক গবেষণা কেন্দ্রের ডিএই হোমি ভাবা অধ্যাপক হিসাবেও দায়িত্ব পালন করেছিলেন। তিনি একজন প্রখ্যাত ভৌতিক ধাতুবিদ হিসাবে পরিচিত ছিলেন। তিনি ২০২১ খ্রিস্টাব্দের ২৩ মে নবি মুম্বাইয়ে তার বাসভবনে হৃদ জনিত সমস্যার কারণে মারা যান। মৃত্যুর একমাস আগে তিনি করোনা ভাইরাসে আক্রান্ত হলেও সুস্থ হয়ে ওঠেন।\n\n\n== শিক্ষা ও কর্মজীবন ==\n১৯৬৭ খ্রিষ্টাব্দে শ্রীকুমার বন্দ্যোপাধ্যায় খড়গপুর আইআইটি থেকে ধাতববিদ্যায় বি.টেক. ডিগ্রি অর্জন করেন। এরপর তিনি বিএআরসি-র প্রশিক্ষণ বিদ্যালয় থেকে প্রশিক্ষণ গ্রহণ করেন এবং ১৯৬৮ খ্রিষ্টাব্দে সেখানকার তৎকালীন ধাতববিদ্যা বিভাগে যুক্ত হন। তিনি তার সম্পূর্ণ বৈজ্ঞানিক জীবন এই প্রতিষ্ঠানে কাটিয়েছিলেন। ভাবা পরমাণু অনুসন্ধান কেন্দ্রে তার প্রথম কয়েকবছরের গবেষণার ভিত্তিতে তিনি ১৯৭৪ খ্রিষ্টাব্দে ধাতববিদ্যা ইঞ্জিনিয়ারিং-এ আইআইটি খড়গপুর থেকে তিনি পি.এইচ.ডি. ডিগ্রি লাভ করেন।\nতিনি ইংল্যান্ডের সাসেক্স বিশ্ববিদ্যালয়, স্টুটগার্টের ম্যাক্স প্ল্যাঙ্ক ইনস্টিটিউট ফর ইন্টেলিজেন্ট সিস্টেমস, মার্কিন যুক্তরাষ্ট্রের সিনসিনাটি বিশ্ববিদ্যালয় এবং ওহাইও স্টেট ইউনিভার্সিটির অতিথি অধ্যাপক হিসেবে কাজ করেছেন।\n\n\n== সম্মাননা ও স্বীকৃতি ==\nবিজ্ঞানী শ্রীকুমার বন্দ্যোপাধ্যায় ১৯৮৯ খ্রিষ্টাব্দে বিজ্ঞান ও প্রযুক্তিতে শান্তি স্বরূপ ভটনাগর পুরস্কার এবং ২০০৫ খ্রিষ্টাব্দে ভারতের চতুর্থ সর্বোচ্চ অসামরিক সম্মাননা পদ্মশ্রী পুরস্কারে ভূষিত হন।\n২০১০ খ্রিষ্টাব্দে, কলকাতা বিশ্ববিদ্যালয় তাঁকে সম্মানসূচক ডক্টর অফ সায়েন্স ডিগ্রি প্রদান করে। তিনি ভারতীয় বিজ্ঞান একাডেমী, ন্যাশনাল একাডেমী অব সায়েন্স, ইন্ডিয়ান ন্যাশনাল একাডেমি অফ ইঞ্জিনিয়ারিং-এর সদস্য নির্বাচিত হন।\nবিজ্ঞানী বন্দ্যোপাধ্যায় ভাবা পরমাণু অনুসন্ধান কেন্দ্রের ডিএই হোমি ভাবা চেয়ার অধ্যাপক ছিলেন। তিনি ২১ শে মার্চ, ২০১৪ থেকে তিন বছরের জন্য আইআইটি খড়গপুরের চেয়ারম্যান, বোর্ড অব গভর্নর নিযুক্ত হন।\n\n\n== তথ্যসূত্র ==\n\n\n== বহিঃসংযোগ ==\nHonoris Causa of IIT Kharagpur\nDr. Srikumar Banerjee takes over as AEC chairman\nDr Srikumar Banerjee appointed as CUK Chancellor\nBARC publications  ওয়েব্যাক মেশিনে আর্কাইভকৃত ১৭ মে ২০১৮ তারিখে"}