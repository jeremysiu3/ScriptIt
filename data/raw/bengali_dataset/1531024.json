{"pageid": 1531024, "title": "আমর ইবনে জাবির (জিন)", "url": "https://bn.wikipedia.org/wiki?curid=1531024", "content": "আমর ইবনে জাবির আল-জিন্নি, যিনি আমর ইবনে তারিকও নামে পরিচিত ছিলেন  –ছিলেন একজন জীন সাহাবি, যিনি নবী মুহাম্মদের কাছে আগমনকারী জিনদের একজন ছিলেন। তিনি নবী মুহাম্মদের সাথে সাক্ষাৎ করে ইসলাম গ্রহণ করেছিলেন। আবদুল্লাহ ইবনে আহমাদ তার যাওয়াইদ আল-মুসনাদে, হাকিম তিরমিজ তার নাওয়াদিরে এবং কামাল উদ্দীন আল দামিরি তার হায়াতুল হাইওয়ান গ্রন্থে আমর ইবনে জাবির সম্পর্কে বিভিন্ন ঘটনা বর্ণনা করেছেন।\n\n\n== জীবনী ==\nআব্দুল্লাহ বিন আহমদ যাওয়াইদুল মুসনাদে, বাওয়ার্দী, আল-হাকিম, তাবারানী ও ইবনে মারদুওয়াইহ নিজের তাফসিরে মুসলিম ইবনে কুতাইবার সূত্রে আমর ইবনে নাবহানের মাধ্যমে সালাম আবু ঈসা থেকে বর্ণনা করেছেন, তিনি বলেন:\n\"আমরা কয়েকজন হজের উদ্দেশ্যে বের হলাম, যখন আমরা আল-আরজ নামক স্থানে পৌঁছালাম, তখন আমরা একটি সাপকে দেখতে পেলাম, যা কাঁপছিল এবং কিছুক্ষণ পরেই তা মারা গেল। আমাদের দলের একজন ব্যক্তি তার থলির মধ্য থেকে একটি কাপড় বের করে সাপটিকে কাফন পরিয়ে দাফন করল। পরে আমরা যখন মসজিদে হারামে পৌঁছালাম, তখন আমাদের সামনে একজন ব্যক্তি উপস্থিত হলেন এবং বললেন: তোমাদের মধ্যে কে আমর ইবনে জাবিরের সঙ্গী ছিল? আমরা বললাম: আমরা তাকে চিনি না। তখন সে বলল: এটি সেই জিন, যাকে তোমরা দাফন করেছিলে। আল্লাহ তোমাদের কল্যাণ দান করুন। সে ছিল সেই নয়জনের মধ্যে সর্বশেষ ব্যক্তি, যারা নবীর কাছে এসে কুরআন শুনেছিল; এখন সেও ইন্তেকাল করল। \nহাকিম তিরমিজি নিজের নাওয়াদির গ্রন্থে সুফিয়ানের সূত্রে আবু ইসহাক থেকে বর্ণনা করেছেন, যিনি সাবিত ইবনে কুতবা সাকাফির থেকে বর্ণনা করেন:\nএকদা এক ব্যক্তি সাহাবি আব্দুল্লাহ ইবনে মাসউদের কাছে এসে বললেন: আমরা এক সফরে ছিলাম এবং পথে এক রক্তাক্ত সাপকে মৃত অবস্থায় পেলাম, তাই আমরা তাকে দাফন করলাম। পরে আমরা যখন বাহন থেকে নামলাম, তখন কিছু নারী বা মানুষ এসে বলল: তোমাদের মধ্যে কে আমরের সঙ্গী? আমরা বললাম: আমর কে? তারা বলল: আমর হলো সেই সাপ, যাকে তোমরা দাফন করেছো। তিনি ছিলেন সেই জিনদের একজন, যারা আল্লাহর রাসূল থেকে পবিত্র কুরআন শুনেছিল। তখন আমরা জিজ্ঞাসা করলাম: তার কী হয়েছিল? তারা বলল: মুসলিম ও অমুসলিম জিনদের মধ্যে এক যুদ্ধ হয়েছিল এবং সে এতে নিহত হয়েছে। \nকামাল উদ্দিন দামিরি তার \"হায়াতুল হাইওয়ান আল-কুবরা\" গ্রন্থে ইবনে উমরের সূত্রে উল্লেখ করেন:\n\"আমি আমিরুল মুমিনিন উসমানের কাছে ছিলাম, তখন এক ব্যক্তি এসে বলল: হে আমিরুল মুমিনিন! আমি কি আপনাকে এক আশ্চর্যজনক বিষয় বলব? উসমান বললেন: হ্যাঁ। তখন সেই ব্যক্তি বলল: আমি মরুভূমিতে ছিলাম, যেখানে দুটি দলের মধ্যে লড়াই হয়েছিল এবং পরে তারা ছড়িয়ে পড়েছিল। আমি যখন যুদ্ধক্ষেত্রে পৌঁছালাম, তখন অগণিত সাপ পড়ে থাকতে দেখলাম। হঠাৎ আমি একটি ছোট হলুদ সাপ দেখতে পেলাম, যা থেকে মিশকের সুগন্ধ ছড়াচ্ছিল। আমি মনে করলাম, এটি কোনো পবিত্র বস্তু; তাই আমি এটিকে কাপড়ে মুড়িয়ে দাফন করলাম। তারপর যখন আমি চলতে লাগলাম, তখন এক আওয়াজ শুনলাম: আল্লাহ তোমাকে হিদায়াত দান করুন। এই দুই দল ছিল জিন সম্প্রদায়ের, যারা একে অপরের সঙ্গে যুদ্ধ করেছিল। তুমি যে সাপটিকে দাফন করেছ, সে ছিল সেই জিনদের একজন, যারা রাসূলুল্লাহর কাছে ওহি শুনেছিল।\" \nআহমদ ইবনে সাঈদ ইবনে আবি মারিয়াম উসমান ইবনে সালেহের সূত্রে বর্ণনা করেছেন যে, আমর আল-জিন্নি বলেছেন:\n\"আমি নবীর কাছে বসা ছিলাম, যখন তিনি সূরা আন-নাজম তিলাওয়াত করছিলেন। তিনি সিজদা করলেন এবং আমিও তার সাথে সিজদাহ করলাম।\" \nউসমান ইবনে সালেহ মিসরি বলেন যে, আমি আমর ইবনে তারিক আল-জিন্নিকে দেখেছিলাম এবং তাকে জিজ্ঞাসা করেছিলাম: তুমি কি রাসূলুল্লাহকে দেখেছ? তিনি বললেন: হ্যাঁ, আমি তাঁর কাছে গিয়েছিলাম এবং ইসলাম গ্রহণ করেছি। তার পেছনে ফজরের সালাত আদায় করেছি। তখন নামাজে তিনি সূরা হাজ্জ পাঠ করছিলেন এবং তাতে দুটি সিজদা করেছিলেন। \n\n\n== আরো দেখুন ==\nজ্বীন জাতি\nউসদুল-গাবাহ ফি মা'রিফাতিস-সাহাবা\nসাহাবিদের তালিকা\n\n\n== তথ্যসূত্র =="}