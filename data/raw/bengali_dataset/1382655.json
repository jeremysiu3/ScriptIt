{"pageid": 1382655, "title": "ঘর ওয়াপসি", "url": "https://bn.wikipedia.org/wiki?curid=1382655", "content": "ঘর ওয়াপসি বা ঘর বাপসি (হিন্দি: घर वापसी, প্রতিবর্ণীকৃত: ঘর্ ৱাপ্সী, আক্ষ. 'ঘরে ফেরত') হচ্ছে ভারতে বিশ্ব হিন্দু পরিষদ (ভিএইচপি), রাষ্ট্রীয় স্বয়ংসেবক সঙ্ঘ (আরএসএস) সহ বিভিন্ন হিন্দুত্ববাদী সংগঠনদের দ্বারা আয়োজিত ইসলাম, খ্রিস্টধর্ম ইত্যাদি ধর্ম থেকে হিন্দুধর্ম ও শিখ ধর্মে ধর্মান্তরণের অনুষ্ঠান। ভারতের সমস্ত ব্যক্তি বংশগতভাবে হিন্দু এবং হিন্দুধর্মে ধর্মান্তরণ হচ্ছে পূর্বপুরুষদের \"ঘরে ফেরত\", হিন্দুত্ববাদীদের এই ধারণা এই শব্দে নিহিত।\nবিশ্ব হিন্দু পরিষদ ও রাষ্ট্রীয় স্বয়ংসেবক সঙ্ঘ তেলেঙ্গানা, অন্ধ্রপ্রদেশ, কেরল, গোয়া, তামিলনাড়ু ও পাঞ্জাবে একাধিক ঘর ওয়াপসি অনুষ্ঠান আয়োজন করেছিল। ইন্ডিয়ান এক্সপ্রেস-এর একটি প্রতিবেদন অনুযায়ী, তফসিলি জাতির মাঁঝি পরিবারসমূহ ধর্মান্তরণের আগে শিক্ষা ও স্বাস্থ্য সহ ভাল পরিকাঠামোর দাবি করেছিলেন।\n\n\n== প্রধান ঘটনাসমূহ ==\n\n\n=== অন্ধ্রপ্রদেশ ও তেলেঙ্গানা ===\nঘর ওয়াপসি প্রকল্পের অধীনে ২০১৪ সালের জুলাই থেকে ডিসেম্বরের মধ্যে অন্ধ্রপ্রদেশ ও তেলেঙ্গানার ৮,০০০ জনের বেশি ব্যক্তি হিন্ধুধর্মে ধর্মান্তরিত হয়েছিলেন। বিশ্ব হিন্দু পরিষদের এক আধিকারিকের কথা অনুযায়ী, একটি ঘর ওয়াপসি ঘটনায় হায়দ্রাবাদে ১,২০০ জন ব্যক্তি হিন্দুধর্মে ধর্মান্তরিত হয়েছিলেন। অক্টোবর ২০১৯-এ ৫০০ জন খ্রিস্টান দলিতদের হিন্দু হওয়ার জন্য আবেদন করা হয়েছিল এবং তাঁরা পুনরায় গির্জায় না যাওয়ার শপথ নিয়েছিলেন।\n\n\n=== ঝাড়খণ্ড ===\nএপ্রিল ২০১৭-এ রাষ্ট্রীয় স্বয়ংসেবক সঙ্ঘের \"খ্রিস্টানমুক্ত\" ব্লক প্রচারের অধীনে ঝাড়খণ্ডের অড়কিতে লক্ষণ সিংহ মুণ্ডার নেতৃত্বে কমপক্ষে ৫৩টি আদিবাসী খ্রিস্টান পরিবারদের হিন্দুধর্মে ধর্মান্তরিত করা হয়েছিল। এছাড়া, কোচাসিন্ধ্রি গ্রামে কমপক্ষে সাতটি অন্যান্য খ্রিস্টান পরিবার শুদ্ধিকরণ অনুষ্ঠানে অংশ নিয়েছিল।\nমার্চ ২০২১-এ গাড়োয়া জেলার ১৮১ জন খ্রিস্টানদের আদিবাসী সরনা ধর্মে ধর্মান্তরিত করা হয়েছিল।\n\n\n=== পশ্চিমবঙ্গ ===\n২০১৫ সালে পশ্চিমবঙ্গের বীরভূম জেলার ১০০টির বেশী আদিবাসী খ্রিস্টানদের হিন্দুধর্মে ধর্মান্তরিত করা হয়েছিল।\n১৫ ফেব্রুয়ারি ২০১৮-এ তপন ঘোষের নেতৃত্বে হিন্দু সংহতি সংগঠন একটি মুসলিম পরিবারের ১৬ জন সদস্যদের নিয়ে একটি ঘর ওয়াপসি আয়োজন করেছিল, যেখানে তাঁদের \"পুনরায় হিন্দুধর্মে ধর্মান্তরিত করা হয়েছিল\"।\n\n\n== হিন্দুত্ববাদীদের মতামত ==\n২০১৪ সালে ঘর ওয়াপসি সাধারণ আলোচনার বিষয় হয়েছিল। ভারতীয় জনতা পার্টির (বিজেপি) নেতা যোগী আদিত্যনাথ দাবি করেছেন যে এই প্রচার চলতে থাকবে যতক্ষণ না দেশে অন্য ধর্মে ধর্মান্তরণ নিষিদ্ধ করা হবে। সঙ্ঘ পরিবারের মতো হিন্দুত্ববাদীদের মত অনুযায়ী, এই প্রক্রিয়াটি হচ্ছে সেইসব খ্রিস্টান ও মুসলিমদের \"পুনঃধর্মান্তরণ\" যাঁরা আগে ধর্মান্তরিত হয়েছিলেন।  এই প্রক্রিয়াকে ধর্মান্তরণের জায়গায় \"শুদ্ধিকরণ\" হিসেবে দেখা হয়েছে, যেহেতু তাদের মত অনুযায়ী, ঘর ওয়াপসির মাধ্যমে অন্য ধর্মের লোকেরা তাঁদের \"প্রকৃত\" ধর্মে ফিরে যাচ্ছেন।\n\n\n== বিপক্ষ মতামত ==\nধর্মনিরপেক্ষ সংগঠন ও রাজনৈতিক দল ঘর ওয়াপসির প্রতি সমালোচনামূলক, যখন রাজ্যের সাহায্যে ঘর ওয়াপসি আয়োজন করা হয়। তাদের মত, এটি দেশের ধর্মীয় স্বাধীনতাকে বিপদের ফেলে দিচ্ছে।\n\n\n== তথ্যসূত্র ==\n\n\n== বহিঃসংযোগ ==\nGhar Vapsi: Civil society needs to challenge RSS's conversion agenda, ফার্স্টপোস্ট, ১৪ ডিসেম্বর ২০১৪।\nThe politics of othering, চারু গুপ্ত, ইন্ডিয়ান এক্সপ্রেস, ২০ ডিসেম্বর ২০১৪।\n'Reconversion' Paradoxes, ক্রিস্টোফার জাফারলট, ইন্ডিয়ান এক্সপ্রেস, ৭ জানুয়ারি ২০১৫।\nঘর ওয়পসি? ভিন ধর্ম গ্রহণের অর্থ কি সে দিন ছিল ঘরছাড়া হওয়া?, অনিকেত দে, আনন্দবাজার পত্রিকা, ২ এপ্রিল ২০১৯।"}