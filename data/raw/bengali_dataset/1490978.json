{"pageid": 1490978, "title": "তুরস্কের প্রধানমন্ত্রী", "url": "https://bn.wikipedia.org/wiki?curid=1490978", "content": "তুরস্কের প্রধানমন্ত্রী (সরকারিভাবে তুরস্ক প্রজাতন্ত্রের প্রধানমন্ত্রী) (তুর্কি: Türkiye Cumhuriyeti Başbakanı), ছিলেন তুরস্ক প্রজাতন্ত্রের সরকারপ্রধান যিনি ১৯২০ থেকে ২০১৮ সাল পর্যন্ত তুরস্কের মহান জাতীয় সভার একটি রাজনৈতিক জোটের নেতৃত্ব দিয়েছেন এবং মন্ত্রিসভা পরিচালনা করেছেন। তুরস্কের রাজনৈতিক ইতিহাসে বিভিন্ন সময়ে প্রধানমন্ত্রীর কার্যক্রম ও ক্ষমতার পরিবর্তন হয়েছে। ২০১৭ সালের সংবিধান সংশোধন গণভোটের পর পদটি বিলুপ্ত হওয়ার আগে পর্যন্ত, সাধারণত প্রধানমন্ত্রীই তুরস্কের রাজনীতির প্রধান শক্তি হিসেবে বিবেচিত হতেন এবং তার প্রভাব রাষ্ট্রপতির চেয়েও বেশি ছিল।\n\n\n== উসমানীয় যুগে প্রধানমন্ত্রিত্ব ==\n\nউসমানীয় সাম্রাজ্যে, সুলতানের প্রধানমন্ত্রীর পদধারী ব্যক্তিকে উজিরে আজম (তুর্কি: Sadrazam) বলা হতো। তবে ১৯শ শতাব্দীতে কিছু সরকারপ্রধানকে প্রধানমন্ত্রীর পদমর্যাদায় (তুর্কি: Başnazır) নিয়োগ দেওয়া হতো। ১৮৩০ এর দশক থেকে উজিরে আজমরা মন্ত্রিসভার নেতৃত্ব দিতে শুরু করেন। ১৯শ শতাব্দীর তানযিমাত সংস্কারের পর, উজিরে আজমদের ভূমিকা সমকালীন পশ্চিম ইউরোপীয় রাজতন্ত্রের প্রধানমন্ত্রীর মতো হয়ে ওঠে। পরবর্তীতে, ১৮৭৬ সালের উসমানীয় সংবিধান অনুযায়ী একটি সংসদ প্রতিষ্ঠিত হয় যা উজিরে আজমকে তদারকি করত। দ্বিতীয় সাংবিধানিক যুগে গৃহীত সাংবিধানিক সংশোধনীর মাধ্যমে উজিরে আজম সুলতানের পরিবর্তে সংসদের কাছে জবাবদিহি করতে বাধ্য করা হয়।\n\n\n== তুরস্কের জাতীয় সংসদ সরকারের প্রধানমন্ত্রিত্ব ==\nতুর্কি জাতীয় আন্দোলনের মাধ্যমে আঙ্কারায় জাতীয় সংসদ প্রতিষ্ঠিত হওয়ার পর, প্রথম সংসদ \"কার্যনির্বাহী মন্ত্রী পরিষদ\" (তুর্কি: İcra Vekilleri Heyeti) নামে একটি নতুন সরকার গঠন করে। তখন সংসদের স্পিকার এই পদটি ধারণ করতেন এবং তিনি পদাধিকার বলে মন্ত্রিসভার সভাপতিত্ব করতেন।\n\n\n== প্রজাতন্ত্রে প্রধানমন্ত্রিত্ব ==\nএকদলীয় সময়কাল (১৯২৩–১৯৪৫)\nপ্রজাতন্ত্র ঘোষণা করার পর, ১৯২১ সালের বিদ্যমান সংবিধান সংশোধন করা হয়, যার মাধ্যমে প্রধানমন্ত্রীর কাছে নির্বাহী ক্ষমতা এবং সরকারি বিষয়াবলি তদারকি করার অধিকার প্রদান করা হয়। প্রধানমন্ত্রীর নিয়োগ দেওয়া হত রাষ্ট্রপতি দ্বারা।\nযদিও রাষ্ট্রপতি একটি প্রতীকী পদ হিসেবে প্রতিষ্ঠিত হয়েছিল এবং রাষ্ট্রপতি তার কার্যকলাপের জন্য জবাবদিহি করতে বাধ্য ছিলেন না, তবুও রাষ্ট্রপতি মোস্তফা কামাল আতাতুর্ক এবং ইসমত ইনোনু একদলীয় সময়কালে তাদের পার্টির নেতা হিসেবে নির্বাহী ক্ষমতা প্রয়োগ করেছিলেন।\n\nবহুদলীয় সময়কাল (১৯৪৫–২০১৮)\n১৯৫০ তুরস্কের সাধারণ নির্বাচনের আগে, সংবিধান সংশোধন করা হয়েছিল, যাতে নির্বাচিত রাষ্ট্রপতিকে তাদের রাজনৈতিক দলের নেতা হিসেবে থাকতে নিষিদ্ধ করা হয়। এই সংশোধনীগুলির ফলে প্রধানমন্ত্রীর ভূমিকা তুরস্কের রাজনীতিতে আরও শক্তিশালী হয়ে ওঠে এবং রাষ্ট্রপতির ভূমিকা অনেকটাই কমে যায়।\n১৯৬০ সালের তুরস্কের অভ্যুত্থানের পর, প্রধানমন্ত্রী আদনান মেনডেরেস ক্ষমতাচ্যুত হন এবং নতুনভাবে প্রণীত ১৯৬১ সালের সংবিধান সরকারী ক্ষমতা অনেক কমিয়ে সংসদের তদারকি শক্তি বাড়িয়ে দেয়। এই সংবিধানের ফলস্বরূপ একটি ভাঙাচুরা রাজনৈতিক ব্যবস্থা সৃষ্টি হয় এবং ১৯৮০ সাল পর্যন্ত বহু সময়ে স্বল্পস্থায়ী জোট সরকার গঠিত হয়।\n১৯৮০ সালের তুর্কি অভ্যুত্থানের পর, ১৯৮২ সালের সংবিধান (যা এখনও কার্যকর) প্রণীত হয়। যদিও ১৯৮২ সালের সংবিধান পূর্ববর্তী সংবিধানের সঙ্গে অনেকটাই সাদৃশ্যপূর্ণ ছিল, তবুও কিছু নতুন ব্যবস্থা গ্রহণ করা হয়েছিল যাতে স্বল্পস্থায়ী জোট সরকারের সৃষ্টি প্রতিরোধ করা যায়। এসব ব্যবস্থার মধ্যে ছিল ১০% নির্বাচনী বাধা, একক কক্ষবিশিষ্ট সংসদ এবং শক্তিশালী নির্বাহী ক্ষমতা। প্রধানমন্ত্রীর পদে ব্যাপক নির্বাহী ক্ষমতা প্রদানসহ, মন্ত্রিসভার অধিকার সীমিত করা হয় এবং মন্ত্রীদের প্রধানমন্ত্রীর সরাসরি তদারকির অধীনে আনা হয়।\nপরে, সংবিধানে একাধিক সংশোধনী করা হয়, এর মধ্যে ২০০৭, ২০১০ এবং ২০১৭ সালের সাংবিধানিক গণভোটের মাধ্যমে অনুমোদিত সংশোধনীগুলি ছিল সবচেয়ে গুরুত্বপূর্ণ। জনগণের ভোটে অনুমোদিত কিছু পরিবর্তন ছিল বেশ বিতর্কিত।\nকিছু বিশেষজ্ঞের মতে, ২০১৪ সালের রাষ্ট্রপতি নির্বাচন প্রথমবারের মতো সরাসরি রাষ্ট্রপতি নির্বাচিত হওয়ার ফলে একটি অর্ধ-রাষ্ট্রপতিশাসিত শাসনব্যবস্থা তৈরি হয়, যা তুর্কি রাজনীতিতে প্রধানমন্ত্রীর আধিপত্যের অবসান ঘটায়।\n২০১৮ সালের সাধারণ নির্বাচনের পর, ২০১৭ সালের গণভোটে অনুমোদিত সাংবিধানিক সংশোধনীগুলি আনুষ্ঠানিকভাবে কার্যকর হয়, যা তুরস্কে ৯৮ বছরব্যাপী সংসদীয় শাসনের সমাপ্তি ঘোষণা করে।\n\n\n== সময়রেখা ==\n\n\n== তথ্যসূত্র ==\n\n\n== বহিঃসংযোগ ==\n\nপ্রধানমন্ত্রীর কার্যালয়\nতুরস্কের সরকারি সংবিধান\n\"প্রধানমন্ত্রীর কেন্দ্রীয় ভবনের ইতিহাস (তুর্কি)\"।"}