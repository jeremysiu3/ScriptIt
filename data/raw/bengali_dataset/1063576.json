{"pageid": 1063576, "title": "উদরবীক্ষণিক শল্যচিকিৎসা", "url": "https://bn.wikipedia.org/wiki?curid=1063576", "content": "উদরবীক্ষণ (ইংরেজি: Laparoscopy ল্যাপারোস্কোপি) বা উদরবীক্ষণিক শল্যচিকিৎসা (ইংরেজি: Laparoscopic surgery ল্যাপারোস্কোপিক সার্জারি) বলতে উদর বা শ্রোণিতে (উদরের নিচে অবস্থিত অংশ) সম্পাদিত এক ধরনের শল্যচিকিৎসাকে বোঝায়, যাতে অস্ত্রোপচারের মাধ্যমে একটি বা সামান্য কয়েকটি ক্ষুদ্র ছিদ্র বা চির (সাধারণত ০.৫-১.৫ সেন্টিমিটার ব্যাসের) দিয়ে একটি বিশেষ তারের সাথে অতিক্ষুদ্র একটি আলোকচিত্রগ্রাহক যন্ত্র বা ক্যামেরা দেহাভ্যন্তরে প্রবেশ করিয়ে দেহের অভ্যন্তরভাগ অবলোকন করে তারের সাথে লাগানো বিভিন্ন উপকরণের সাহায্যে কোনও রোগনির্ণয়কারী বা রোগনিরাময়কারী হস্তক্ষেপমূলক কর্মকাণ্ড সম্পাদন করা হয়।\nউদরবীক্ষণিক শল্যচিকিৎসাকে ন্যূনতম উপদ্রব সৃষ্টিকারী শল্যচিকিৎসা (মিনিমালি ইনভেসিভ সার্জারি), পট্টিকা শল্যচিকিৎসা (ব্যান্ড-এইড সার্জারি) বা তালারন্ধ্র শল্যচিকিৎসা (কিহোল সার্জারি), ইত্যাদি নামেও ডাকা হয়ে থাকে। এটি একটি আধুনিক শল্যচিকিৎসা কৌশল। অনুসন্ধানমূলক উদরছেদন জাতীয় শল্যচিকিৎসার বিপরীতে উদরবীক্ষণিক শল্যচিকিৎসার বেশ কিছু সুবিধা আছে। যেহেতু শল্যছিদ্রটি খুব ছোট হয়, তাই ব্যথা কম হয়, রক্তপাতের পরিমাণ কম হয় এবং রোগমুক্তির সময়ও কম লাগে। এই শল্যচিকিৎসার মূল উপাদান হল একটি উদরবীক্ষণ যন্ত্র বা উদরবীক্ষণী (ল্যাপারোস্কোপ), যা মূলত একটি দীর্ঘ আলোকবাহী তন্তুবিশিষ্ট তার ব্যবস্থা যার সাহায্যে একটি সহজে প্রবেশযোগ্য অবস্থানে তারটিকে প্রবেশ করিয়ে সেটি সাপের মতো নড়িয়ে অপেক্ষাকৃত দূরবর্তী ও দুর্গম কোনও অবস্থান পরিদর্শন করা যায়।\nউদরবীক্ষণিক শল্যচিকিৎসাতে উদরগহ্বর বা শ্রোণিগহ্বরের ভেতরের অঙ্গপ্রত্যঙ্গের অস্ত্রোপচার অন্তর্ভুক্ত। অন্যদিকে বক্ষদেশীয় গহ্বরের অঙ্গপ্রত্যঙ্গে যে তালারন্ধ অস্ত্রোপচারগুলি করা হয়, সেগুলিকে সাধারণত বক্ষবীক্ষণিক শল্যচিকিৎসা (থোরাকোস্কোপিক সার্জারি) বলা হয়।\nএকটি উদরবীক্ষণিক শল্যচিকিৎসায় যে বিশেষ শল্য উপকরণ বা সরঞ্জাম ব্যবহার করা হয়, সেগুলির মধ্যে আছে ধাত্রীর সাঁড়াশি (obstetrical forceps), কাঁচি, পরীক্ষাশলাকা (প্রোব), ব্যবচ্ছেদক (ডাইসেক্টর), আংটা (হুক) এবং প্রত্যাহারক যন্ত্র (রিট্র্যাক্টর)। উদরবীক্ষণিক ও বক্ষবীক্ষণিক শল্যচিকিৎসাগুলি অন্তর্বীক্ষণ (এন্ডোস্কোপি Endoscopy) নামক বৃহত্তর ক্ষেত্রের অন্তর্ভুক্ত। ১৯০১ সালে জার্মান শল্যচিকিৎসক গেয়র্গ কেলিং ইতিহাসের প্রথম উদরবীক্ষণিক অস্ত্রোপচারটি সম্পাদন করেছিলেন।\n\n\n== তথ্যসূত্র =="}