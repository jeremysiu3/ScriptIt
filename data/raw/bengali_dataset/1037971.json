{"pageid": 1037971, "title": "বেলায়েত হোসেন বীরভূমী", "url": "https://bn.wikipedia.org/wiki?curid=1037971", "content": "সৈয়দ বেলায়েত হোসেন বীরভূমী (১৮৮৭—৯ ডিসেম্বর ১৯৮৪) ছিলেন একজন ইসলামি চিন্তাবিদ ও শিক্ষক। তিনি ঢাকা মোহসিনিয়া মাদ্রাসা, চট্টগ্রাম মাদ্রাসা এবং কলকাতা আলীয়া মাদ্রাসায় অধ্যাপনা করেছেন।\n\n\n== জন্ম ও শিক্ষা ==\nসৈয়দ বেলায়েত হোসেন ১৮৮৭ সালে তৎকালীন ব্রিটিশ ভারতের বেঙ্গল প্রেসিডেন্সির বীরভূম জেলার সাউগ্রামের বাঙ্গালী সৈয়দ খান্দানে জন্মগ্রহণ করেন। তাঁর পরদাদা সৈয়দ আলাউদ্দীন বীরভূমের স্থানীয় পাঠান জমিদার নগর পরিবারের একজন নিযুক্ত কাজী ছিলেন, অন্যদিকে তাঁর দাদা মীর মুহম্মদ কাবেল জমিদার পরিবারের একজন ব্যক্তিগত শিক্ষক ছিলেন। বেলায়েত হোসেন সাহেবের বাবা সৈয়দ মিসবাহ উদ্দীন বীরভূমী তাকে মঙ্গলকোটের ইশাআতুল উলূম মাদ্রাসায় ভর্তি করান, যেখানে তিনি মওলানা মুহম্মদ মঙ্গলকোটীর মতো আলেমদের কাছে পড়াশোনা করেছিলেন। ১৯০৫ সালে বেলায়েত হোসেন বীরভূম থেকে ঢাকায় চলে আসেন এবং কিছুদিন মহসিনিয়া মাদ্রাসার সাবেক মহতমিম মওলানা মহম্মদ ফজলে করীম বর্ধমানী সাহেবের সাথে প্রাইভেট টুইশনীর সুযোগ পান। তিনি ১৯০৭ সালে ঢাকা মোহসিনীয়া মাদ্রাসায় ভর্তি হন এবং ১৯০৯ সালে জামায়াতে ঊলা পাশ করেন। এরপর বীরভূমী সাহেব ভারতের রামপুর রাজ্যে অবস্থিত মাদ্রাসা-ই-আলিয়া রামপুরে ভর্তি হন​। তিনি মওলানা মহম্মদ তৈয়ব আরব মক্কী, মওলানা আব্দুল আজীজ, মওলানা মহম্মদ আমীনের মতো আলেমদের কাছে পড়াশোনা করেন। তিনি মওলানা ফজলে হক রামপুরী সাহেবের কাছে মাঃকুলাত পড়েন এবং মওলানা মনোয়র আলী সাহেবের কাছে সিহাহ-ই-সিত্তাহ খতম করেন। ১৯১৩ সালে তিনি এই মাদ্রাসা থেকে ফারেগ হন\n\n\n== কর্মজীবন ==\n১৯১৩ সালে বীরভূমী ঢাকা মোহসিনীয়া মাদ্রাসায় শিক্ষক হিসেবে তার কর্মজীবন শুরু করেন। ১৯২২ সালে তিনি চট্টগ্রাম মোহসিনীয়া মাদ্রাসায় চলে আসেন এবং কিছুক্ষণের জন্য আবার ঢাকায় ফিরে আসেন। চার বছর পর, বীরভূমী কলকাতায় চলে যান এবং সেখানে মাদ্রাসা-ই-আলিয়ার শিক্ষক হন, অবশেষে ১৯৪২ সালে এর হেড মওলানা হন। তাঁর দক্ষ শিষ্যদের মধ্যে মাঝে ছিলেন ঢাকার মওলানা রমজান আলী, মওলানা আব্দুর রহীম মুর্শিদাবাদী এবং মুফতি আমীমুল ইহসান। ১৯৪৩ সালে, ব্রিটিশ ভারত শিক্ষাক্ষেত্রে অবদানের জন্য তাকে শামসুল উলামা খেতাবে ভূষিত করেন। বীরভূমী ১৯৪৭ সালের ১৬ জুন পর্যন্ত কলকাতায় কাজ করেছিলেন, অবশেষে তিনি অবসর গ্রহণ করেন। বঙ্গভঙ্গের পর তিনি ঢাকায় চলে আসেন। অবসর গ্রহণের পর সাত বছর বীরভূমী ঢাকা বিশ্ববিদ্যালয়ের উলূমে ইসলামী বিভাগে মওলানা হিসেবে দায়িত্ব পালন করেন। ১৯৬৪ সালের ফেব্রুয়ারিতে বীরভূমী পাকিস্তানের ইসলামী উপদেষ্টা পরিষদের রোকন নির্বাচিত হন। তিনি ১৯৬৯ সাল পর্যন্ত দুই মেয়াদে এই পদে অধিষ্ঠিত ছিলেন।\n\n\n== রচনাবলী ==\nবীরভূমি আরবী ভাষায় বেশ কয়েকটি রচনা লিখেছেন। সবচেয়ে প্রসিদ্ধ কাজটি হলো নবী মুহাম্মদ (সাঃ)-এর প্রশংসায় রচিত কাব্যগ্রন্থ আল-বেতাকা। এই কেতাবটি ঢাকা বিশ্ববিদ্যালয়ের আরবী ও উলূমে ইসলামী বিভাগে স্নাতকোত্তর স্তরে অধ্যয়ন করা হয়।\n\n\n== মৃত্যু ==\nবীরভূমী সাহেব ১৯৮৪ সালের ৯ ডিসেম্বর তারীখে ঢাকায় মৃত্যুবরণ করেন, তিনি এক ছেলে ও এক মেয়ে রেখে যান। বংশাল থানার মালিবাগ জামে মসজিদের পাশে হাজী বাড়ী কবরস্থানে তাকে দাফন করা হয়।\n\n\n== তথ্যসূত্র =="}