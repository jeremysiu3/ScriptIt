{"pageid": 1030555, "title": "ঈক্ষাটুতাঙ্গল", "url": "https://bn.wikipedia.org/wiki?curid=1030555", "content": "ঈক্ষাটুতাঙ্গল, বা ঈক্কাড়ুত্তাঙ্গল দক্ষিণ ভারতের তামিলনাড়ু রাজ্যের চেন্নাই জেলার একটি অঞ্চল৷ এই লোকালয়ে চতুর্দিকে রয়েছে জাফরখানপেট, গিণ্ডি এবং রামাপুরম৷ এর বর্তমান ডাক সূচক সংখ্যা ৬০০০৩২ যেখানে পূরাতন সংখ্যা ছিলো ৬০০০৯৭৷\nএই লোকালয়টি কুঁদকল, ঘানি ও ঢালাই শিল্পের কল-কারখানার উপস্থিতির জন্য পরিচিত৷ এটি শহরের প্রায় কেন্দ্রস্থলে অবস্থিত কাতিপারা জংশনের কাছাকাছি অবস্থিত, যা ঈক্ষাটুতাঙ্গলকে গ্র্যান্ড সাদার্ন ট্রাঙ্ক রোড, ইনার রিং রোড, আন্না সালাই ও মাউন্ট-পুন্তমল্লী সড়কের দ্বারা চেন্নাই মফস্বল বাস টার্মিনাস, চেন্নাই আন্তর্জাতিক বিমানবন্দর, চেন্নাই সেন্ট্রাল রেলওয়ে স্টেশন এবং শ্রীপেরুম্বুদুরের সঙ্গে সড়কপথে যুক্ত করেছে৷ গিণ্ডি শিল্পনগরীর নৈকট্যের কারণে এখানেও দ্রুত শিল্পোন্নতিসাধন হচ্ছে৷ এখানে রয়েছে অলিম্পিয়া টেক পার্ক, তাম্রাই টেক পার্ক নামে প্রযুক্তি উদ্যান ও হিল্টন চেন্নাইয়ের মতো বেশকিছু বিলাসবহুল হোটেল৷ চেন্নাই মেট্রোর ঈক্ষাটুতাঙ্গল মেট্রো স্টেশনটি ২০১৫ খ্রিস্টাব্দের ২৯শে জুন আনুষ্ঠানিকভাবে চালু হয়৷\n\n\n== নামকরণ ==\nঈক্ষাটুতাঙ্গল নামটি এসেছে দুটি তামিল শব্দের সমন্বয়ে৷ ঈক্ষম হলো এক প্রকার অনূর্বর জমির গাছ যা বাংলায় দেশি খেজুর নামে পরিচিত আবার জলাধারের বাইরের অংশকে তামিল ভাষায় তাঙ্গল বলা হতো৷ এর থেকে বোঝা যায় জলাশয়ের নিকটবর্তী কোনো অনূর্বর জমিতে দেশি খেজুরগাছের প্রাচুর্যের কারণে এই নামটি এসেছে৷\n\n\n== তথ্যসূত্র =="}