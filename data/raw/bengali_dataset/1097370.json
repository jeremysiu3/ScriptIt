{"pageid": 1097370, "title": "আবদুল মতীন", "url": "https://bn.wikipedia.org/wiki?curid=1097370", "content": "আবদুল মতীন (২৮ সেপ্টেম্বর ১৯৩৪ - ১৬ জুলাই ২০২১) একজন বাংলাদেশী দর্শনশাস্ত্রজ্ঞ। তিনি ঢাকা বিশ্ববিদ্যালয়ের উচ্চতর মানববিদ্যা ও গোবিন্দ দেব গবেষণা কেন্দ্রের পরিচালক এবং দর্শন বিভাগের ইমেরিটাস অধ্যাপক ছিলেন।\n\n\n== জন্ম ==\nতিনি ১৯৩৪ সালের ২৮ সেপ্টেম্বর ময়মনসিংহের ভালুকায় জন্মগ্রহণ করেন।\n\n\n== শিক্ষাজীবন ==\nমতীন ঢাকা বিশ্ববিদ্যালয় থেকে দর্শনে ১৯৫৫ সালে স্নাতক (সম্মান) ও ১৯৫৭ সালে এমএ ডিগ্রি লাভ করেন। তিনি কানাডার ম্যানিটোবা বিশ্ববিদ্যালয় থেকে ১৯৬৮ সালে এমএ এবং টরন্টো বিশ্ববিদ্যালয় থেকে ১৯৬৯ সালে ‘করেসপন্ডেন্স থিওরি অব ট্রুথ’ বিষয়ে গবেষণার জন্য পিএইচডি ডিগ্রি অর্জন করেন। এছাড়া তিনি অক্সফোর্ড বিশ্ববিদ্যালয় থেকে কমনওয়েলথ ফেলো হিসেবে পোস্ট-ডক্টরাল গবেষণা সম্পন্ন করেন।\n\n\n== কর্মজীবন ==\nআবদুল মতীন ১৯৬০ সালে ঢাকা বিশ্ববিদ্যালয়ের (ঢাবি) দর্শন বিভাগে জ্যেষ্ঠ প্রভাষক হিসেবে যোগদান করেন এবং ২০০০ সালে অধ্যাপক হিসেবে অবসর লাভ করেন।\nকর্মজীবনে অধ্যাপনা ও গবেষণার পাশাপাশি তিনি ঢাবির উচ্চতর মানববিদ্যা ও গোবিন্দ দেব গবেষণা কেন্দ্রের পরিচালক, দর্শন বিভাগের সভাপতিসহ বিভিন্ন গুরুত্বপূর্ণ দায়িত্ব পালন করেন। অবসর গ্রহণের পর তিনি ঢাকা বিশ্ববিদ্যালয়ের দর্শন বিভাগের মর্যাদাপূর্ণ ইমেরিটাস অধ্যাপক হিসেবে নিযুক্ত হন এবং আমৃত্যু এ পদে অসীন ছিলেন।\n\n\n== গবেষণাকর্ম ও প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে। তিনি ফিলোসফি অ্যান্ড প্রোগ্রেসসহ একাধিক জার্নালের সম্পাদক ছিলেন।\nআবদুল মতীনের মৌলিক গবেষণা এবং সম্পাদিত ও অনুবাদকৃত উল্লেখযোগ্য গ্রন্থের মধ্যে রয়েছে,\n\nবিশ্লেষণী দর্শন\nযুক্তির আলোকে\nদর্শনের রূপরেখা\nমানুষের জ্ঞানসূত্র\nপ্রতীকী যুক্তিবিদ্যা\nদুই পৃথিবী (কাব্য)\nদর্শন সাহিত্য ও সংস্কৃতি\nহাইলাস ও ফিনোলাসের সংলাপ\nদর্শন পরিভাষা কোষ (সম্পাদিত গ্রন্থ)\n\n\n== মৃত্যু ==\nকরোনা ভাইরাসে আক্রান্ত হয়ে চিকিৎসাধীন অবস্থায় ২০২১ সালের ১৬ জুলাই তিনি ঢাকায় মৃত্যুবরণ করেন।\n\n\n== তথ্যসূত্র =="}