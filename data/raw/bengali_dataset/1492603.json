{"pageid": 1492603, "title": "শ্রীলীলা", "url": "https://bn.wikipedia.org/wiki?curid=1492603", "content": "শ্রীলীলা (বিকল্প বানান শ্রী লীলা; জন্ম: ১৪ জুন ২০০১) একজন ভারতীয় বংশোদ্ভূত মার্কিন অভিনেত্রী, যিনি তেলুগু ও কন্নড় চলচ্চিত্রে অভিনয় করেন। তিনি ২০১৭ সালে শিশু শিল্পী হিসেবে তার কর্মজীবন শুরু করেন, এরপর ২০১৯ সালের কন্নড় চলচ্চিত্র কিস-এ কেন্দ্রীয় চরিত্রে অভিনয় করেন এবং তারপর তেলুগু চলচ্চিত্র পেল্লি সান্ধাডি (২০২১) ও ধামাকা (২০২২)-এ অভিনয় করেন। উক্ত চলচ্চিত্রটি তাকে শ্রেষ্ঠ অভিনেত্রী – তেলুগু বিভাগে সাইমা পুরস্কারে বিজয়ী করে।\n\n\n== ব্যক্তিগত জীবন ==\nশ্রীলীলা ২০০১ সালের ১৪ জুন মার্কিন যুক্তরাষ্ট্রের মিশিগান অঙ্গরাজ্যের ডেট্রয়েটে একটি তেলুগু পরিবারে জন্মগ্রহণ করেন এবং ভারতের বেঙ্গালুরুতে বেড়ে ওঠেন। তার মা স্বর্ণলতা বেঙ্গালুরুর একজন স্ত্রীরোগ বিশেষজ্ঞ হিসেবে পরিচিত। স্বর্ণলতা শিল্পপতি সুরাপনেনি শুভকর রাওয়ের সাথে বিবাহবন্ধনে আবদ্ধ হন, এবং তাদের বিচ্ছেদের পরে লীলা জন্মগ্রহণ করেন। লীলা ছোটবেলায় ভরতনাট্যম নৃত্যের প্রশিক্ষণ গ্রহণ শুরু করেছিলেন। তিনি একজন চিকিৎসক হতে চান এবং ২০২১ সাল পর্যন্ত তিনি তার এমবিবিএসের চূড়ান্ত বর্ষে অধ্যয়নরত ছিলেন। ২০২২ সালের ফেব্রুয়ারিতে তিনি দু’টি প্রতিবন্ধী শিশুকে দত্তক নেন।\n\n\n== কর্মজীবন ==\n\n\n=== ২০১৭–২০২০: প্রারম্ভিক কর্মজীবন ===\nলীলা ২০১৭ সালে মুক্তিপ্রাপ্ত চিত্রাঙ্গদা চলচ্চিত্রের মাধ্যমে অভিনয়ে তার কর্মজীবন শুরু করেন। পরিচালক এ.পি. অর্জুন সামাজিক যোগাযোগমাধ্যমে চিত্রগ্রাহক ভুবন গৌড়ার তোলা লীলা’র ছবি দেখে তাকে ২০১৯ সালের চলচ্চিত্র কিস-এ অভিনয় করান।\n২০১৭ সালে কিস চলচ্চিত্রের চিত্রগ্রহণ শুরু হয়, তখন লীলা প্রাক-বিশ্ববিদ্যালয় কোর্সের প্রথম বর্ষে অধ্যয়নরত ছিলেন। চলচ্চিত্রটি ২০১৯ সালে মুক্তি পায় এবং বক্স অফিসে সফল হয়। এক মাস পরে শ্রীমুরালির বিপরীতে তার দ্বিতীয় চলচ্চিত্র ভারাটে মুক্তি পায়।\n\n\n=== ২০২১–বর্তমান ===\n\n২০২১ সালে লীলা প্রণয় সঙ্গীতধর্মী চলচ্চিত্র পেল্লি সান্ধাডিতে অভিনয় করার মাধ্যমে তেলুগু চলচ্চিত্রে অভিষেক করেন। যদিও চলচ্চিত্রটি বাণিজ্যিকভাবে সফলতা পায়নি, তবুও লীলা তার অভিনয়ের জন্য সমালোচকদের প্রশংসা অর্জন করেছিলেন।\n২০২২ সালে তিনি কন্নড় প্রণয়ধর্মী হাস্যরসাত্মক বাই টু লাভ চলচ্চিত্রে অভিনয় করেছিলেন। তিনি পরবর্তীতে ২০২২ সালে মুক্তিপ্রাপ্ত জেমস চলচ্চিত্রের \"ট্রেডমার্ক\" গানে বিশেষ চরিত্রে উপস্থিত হয়েছিলেন। পেল্লি সন্ধাডির সাফল্যের পর লীলা তেলুগু চলচ্চিত্রে একাধিক প্রস্তাব পেয়েছিলেন। তিনি পরবর্তীতে রবি তেজার বিপরীতে ধামাকা চলচ্চিত্রে অভিনয় করেন, যা বক্স অফিসে সফল হয়েছিল।\nএরপর তিনি রাম পথিনেনির সাথে স্কান্দা চলচ্চিত্রে অভিনয় করেন। চলচ্চিত্রটি সমালোচকদের কাছ থেকে মিশ্র থেকে নেতিবাচক পর্যালোচনা পায় এবং বাণিজ্যিকভাবে ব্যর্থ হয়। লীলা এরপর অনিল রবিপুরি পরিচালিত ভগবন্ত কেশরী চলচ্চিত্রে নন্দমুরি বলকৃষ্ণ ও কাজল আগরওয়ালের সাথে অভিনয় করেন। চলচ্চিত্রটি সমালোচকদের কাছ থেকে মিশ্র-থেকে-ইতিবাচক পর্যালোচনা পায়, এবং এটি বক্স অফিসে সফল হয় এবং ২০২৩ সালের সর্বোচ্চ আয়কারী তেলুগু চলচ্চিত্রগুলির অন্যতম হয়ে উঠেছিল। শ্রীলীলা তার অভিনয়ের জন্য শ্রেষ্ঠ পার্শ্ব অভিনেত্রী বিভাগে ফিল্মফেয়ার পুরস্কার - তেলুগু’র জন্য মনোনীত হন। এরপর তিনি পাঞ্জা বৈষ্ণব তেজের বিপরীতে শ্রীকান্ত এন. রেড্ডি পরিচালিত আদিকেশবা চলচ্চিত্রে অভিনয় করেন, যা সমালোচনামূলক ও বাণিজ্যিকভাবে ব্যর্থ হয়েছিল। তিনি নিতিনের বিপরীতে এক্সট্রা অর্ডিনারি ম্যান-এ অভিনয় করেন, এটি ২০২৩ সালের ৮ ডিসেম্বর মুক্তি পায়। চলচ্চিত্রটি সমালোচকদের কাছ থেকে মিশ্র-থেকে-নেতিবাচক পর্যালোচনা পায় এবং বক্স-অফিসে ব্যপকভাবে ব্যর্থ হয়।\n২০২৪ সালে শ্রীলীলা গুণ্টুর কারমে মহেশ বাবুর বিপরীতে কেন্দ্রীয় চরিত্রে অভিনয় করেছিলেন। এই চলচ্চিত্রটিও বক্স-অফিসে ব্যর্থ হয়েছিল।\n\n\n== চলচ্চিত্রের তালিকা ==\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে শ্রীলীলা (ইংরেজি)\nইন্সটাগ্রামে শ্রীলীলা"}