{"pageid": 1463692, "title": "সিমলাগড় কালী মন্দির", "url": "https://bn.wikipedia.org/wiki?curid=1463692", "content": "সিমলাগড় কালী মন্দির হল ভারতের পশ্চিমবঙ্গের হুগলি জেলার চুঁচুড়া মহকুমার অন্তর্গত সিমলাগড় গ্রামের বিখ্যাত ও প্রাচীন কালী মন্দির।\n\n\n== ইতিহাস ==\n\nএই মন্দির প্রায় ৫০০ বছরের পুরনো। সম্রাট শেরশাহের জি টি রোড তৈরির অনেক আগে এই স্থানে কালীপুজো শুরু হয়েছিল। অতীতে এই এলাকার নাম ছিল হরিহরপুর। সেই সময় এখানে ছিল শ্মশান ও ঘন জঙ্গলে পরিপূর্ণ, এবং ডাকাতের আনাগোনা। আগে এ অঞ্চলে কোনও জনবসতি ছিলনা। কেবল পঞ্চমুন্ডির আসনে বসে একজন কাপালিক কালীর সাধনা করতেন। জনশ্রুতি একসময় রঘু ডাকাত এখানে গিয়ে কালী সাধনা করে গিয়েছে। এককালে এখানে নরবলি হলেও পরে বন্ধ হয়ে যায় তান্ত্রিক নটবর ভট্টাচার্যের উদ্যোগে। পরবর্তীকালে মাটির মন্দির সংস্কার করে একটি বড় মন্দির তৈরি করা হয় ভক্তদের আর্থিক সহায়তায়। এখানে মাকে দক্ষিণা কালী রূপে পুজো করা হয়। কালীপুজোর দিন বিশেষ পুজোপাঠের ব্যবস্থা হয় ও ১০৮ রকমের ভোগ নিবেদন করা হয়। দেবীর ভোগে বাধ্যতামূলক ভাবে থাকে মাছের পদ।\n\n\n== তথ্যসূত্র =="}