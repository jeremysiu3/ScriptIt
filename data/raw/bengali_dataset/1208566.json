{"pageid": 1208566, "title": "সেন্ট্রাল পার্ক টাওয়ার", "url": "https://bn.wikipedia.org/wiki?curid=1208566", "content": "সেন্ট্রাল পার্ক টাওয়ার হল একটি আবাসিক অতি-উচ্চ গগনচুম্বী ভবন, যা নিউ ইয়র্ক সিটির মিডটাউন ম্যানহাটনের ২২৫ পশ্চিম ৫৭তম স্ট্রিটে বিলিয়নেয়ার্স রো বরাবর অবস্থিত। অ্যাড্রিয়ান স্মিথ + গর্ডন গিল আর্কিটেকচার দ্বারা নকাশা করা, ভবনটি মাটির উপরে ৯৮ তলা ও তিনটি বেসমেন্ট সহ ১,৫৫০ ফুট (৪৭২ মিটার) লম্বা, যদিও শীর্ষ তলাটির সংখ্যা ১৩৬। সেন্ট্রাল পার্ক টাওয়ার হল নিউ ইয়র্ক সিটি, মার্কিন যুক্তরাষ্ট্র ও পশ্চিম গোলার্ধের দ্বিতীয় সর্বোচ্চ ভবন; বিশ্বের ১৫তম উচ্চ ভবন; বিশ্বের সবচেয়ে উঁচু প্রাথমিকভাবে আবাসিক ভবন; এবং ছাদের উচ্চতার দিক দিয়ে এশিয়ার বাইরে সবচেয়ে উঁচু ভবন।\nসেন্ট্রাল পার্ক টাওয়ারটি এক্সটেল ডেভেলপমেন্ট কোম্পানি ও সাংহাই মিউনিসিপ্যাল ইনভেস্টমেন্ট গ্রুপ দ্বারা তৈরি করা হয়েছে। বেসমেন্ট ও  মাটির উপরের প্রথম পাঁচটি তলা জুড়ে একটি বড় নর্ডস্ট্রম স্টোর রয়েছে, যা ২০১৯ সালে খোলা হয়েছিল। টাওয়ারের পূর্ব অংশ ২১৫ পশ্চিম ৫৭তম স্ট্রিটে নিউ ইয়র্কের আর্ট স্টুডেন্টস লিগের ভবনের উপরে একটি ক্যান্টিলিভার ধারণ করে রয়েছে, যার উদ্দেশ্য কাছাকাছি সেন্ট্রাল পার্কের দৃশ্যকে সর্বাধিক করা। টাওয়ারের আবাসিক অংশে রটেট স্টুডিও দ্বারা নকশা করা অভ্যন্তরীণ অংশ সহ গড়ে ৫,০০০ বর্গফুট (৪৬০ বর্গমিটার) বিস্তৃত ১৭৯ টি কনডমিনিয়াম রয়েছে। এছাড়াও ১৪ থেকে ১৬ তলায় সুযোগ-সুবিধার জায়গার পাশাপাশি ১০০ তলায় একটি ব্যক্তিগত ক্লাব রয়েছে।\nসেন্ট্রাল পার্ক টাওয়ারের জায়গাটি ২১তম শতাব্দীর প্রথম দশকে একত্রিত হয়েছিল; অধিগ্রহণ প্রক্রিয়া চলাকালীন, নিউ ইয়র্ক সিটির ল্যান্ডমার্ক স্ট্যাটাসের জন্য ২২৫ ওয়েস্ট ৫৭তম স্ট্রিট ও ১৭৮৯ ব্রডওয়ের দুটি ভবন বিবেচিত হওয়ার পরে টাওয়ারটি বিলম্বিত হয়েছিল। চূড়ান্ত নকশা ও অর্থায়ন সংক্রান্ত জটিলতা সম্পর্কে অনিশ্চয়তা সত্ত্বেও, নির্মাণ স্থানে খনন কাজ ২০১৪ সালের মে, মাসে শুরু হয় এবং ২০১৫ সালের প্রথম দিকে মাটির উপরে নির্মাণ শুরু হয়। ভবন নির্মাণের সময় টাওয়ারের ক্যান্টিলিভার নিয়ে বিবাদ ও একজন নিরাপত্তা প্রহরীর মৃত্যু সহ বেশ কয়েকটি ঘটনা ও বিতর্ক হয়েছিল। ভবনটির টপ আউট ২০১৯ সালের সেপ্টেম্বর মাসের মধ্যে করা হয়েছিল এবং ২০২০ সালে সম্পন্ন হয়েছিল। সেন্ট্রাল পার্ক টাওয়ার নির্মাণে মোট $৩ বিলিয়ন খরচ হয়েছিল।\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ==="}