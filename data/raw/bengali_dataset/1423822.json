{"pageid": 1423822, "title": "অবিভক্ত দিনাজপুর জেলা", "url": "https://bn.wikipedia.org/wiki?curid=1423822", "content": "অবিভক্ত দিনাজপুর জেলা অবিভক্ত বাংলার একটি পূর্বতন জেলা। প্রাচীন এই জেলার বিভিন্ন অংশের সমন্বয়ে বর্তমান বাংলাদেশ ও ভারতের মোট ৫টি জেলা গঠিত হয়েছে। এই ৫টি জেলা হচ্ছে বাংলাদেশের দিনাজপুর, ঠাকুরগাঁও্‌ ও পঞ্চগড় জেলা এবং পশ্চিমবঙ্গের উত্তর দিনাজপুর ও দক্ষিণ দিনাজপুর জেলা।\n১৯৪৭ সালে ব্রিটিশ শাসন থেকে ভারতীয় উপমহাদেশের স্বাধীনতা এবং বাংলা ভাগের সময় দিনাজপুর জেলাকে দ্বিখণ্ডিত করা হয়। জেলাটির মুসলিম জনবহুল পূর্বাংশ তৎকালীন পূর্ব বাংলায় দিনাজপুর জেলা নামে এবং হিন্দু জনবহুল পশ্চিমাংশ পশ্চিম দিনাজপুর জেলা নামে পশ্চিমবঙ্গের সঙ্গে যুক্ত হয়।\n১৯৪৭ পূর্ববর্তী অবিভক্ত দিনাজপুর জেলায় বর্তমান বাংলাদেশের পঞ্চগড় জেলার কেবল আটোয়ারী উপজেলা ঠাকুরগাঁও মহকুমার অংশ হিসেবে অন্তর্ভূক্ত ছিল। জেলার বাকি অংশকে বাংলা ভাগের সময় জলপাইগুড়ি জেলা থেকে পৃথক করে পূর্ব বাংলার অন্তর্ভুক্ত হওয়া দিনাজপুর জেলায় যুক্ত করা হয়। বাংলাদেশের স্বাধীনতার পর ১৯৮৪ সালের ১লা ফেব্রুয়ারিতে দিনাজপুর জেলা থেকে পৃথক করে ঠাকুরগাঁও্‌ ও পঞ্চগড় জেলা গঠন করা হয়।\nঅন্যদিকে ১৯৫৬ সালে ভাষার ভিত্তিতে ভারতের রাজ্য পুনর্গঠনকালে পশ্চিমবঙ্গের অন্তর্ভূক্ত হওয়া পশ্চিম দিনাজপুরে বিহার রাজ্যের কিছু অঞ্চল যুক্ত করা হয়। তবে ১৯৯২ সালে এই জেলা উত্তর দিনাজপুর ও দক্ষিণ দিনাজপুর জেলায় দ্বিধাবিভক্ত হয়।\n\n\n== জেলা গঠনের ইতিহাস ==\n১৭৬৫ সালে দেওয়ানি গ্রহণের ফলে দিনাজপুর জেলা ইস্ট ইন্ডিয়া কোম্পানির নিয়ন্ত্রণভুক্ত হয়। সেই সময় লক্ষনৌতী বা জিন্নাতাবাদ, তেজপুর, পানজারা, ঘোড়াঘাট, বারবকাবাদ ও বাজুহা, এই ছয়টি সরকারের অংশ নিয়ে দিনাজপুর জেলা গঠিত হয়। ১৭৮৬ সালে দিনাজপুর জেলা হিসেবে ঘোষিত হয়। দিনাজপুর সদরে জেলা সদর গঠিত হয়।\n\n\n== তথ্যসূত্র =="}