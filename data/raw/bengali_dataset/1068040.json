{"pageid": 1068040, "title": "মুহাম্মদ আহসান উল্লাহ", "url": "https://bn.wikipedia.org/wiki?curid=1068040", "content": "মুহাম্মদ আহসান উল্লাহ (জন্ম: ১৯৬৩), যিনি আহসান সাইয়েদ নামে সমধিক পরিচিত, একজন বাংলাদেশী শিক্ষাবিদ, অনুবাদক ও সাহিত্যিক। তিনি চট্টগ্রাম বিশ্ববিদ্যালয়ের ইসলামিক স্টাডিজ বিভাগের অধ্যাপক এবং ইসলামি আরবি বিশ্ববিদ্যালয়ের দ্বিতীয় উপাচার্য।\n\n\n== প্রারম্ভিক জীবন ও শিক্ষা ==\nমুহাম্মদ আহসান উল্লাহ ১৯৬৩ সালে চট্টগ্রামের সাতকানিয়া উপজেলার দক্ষিণ রামপুর গ্রামে জন্মগ্রহণ করেন। বাংলাদেশে হাদীছ চর্চা : উৎপত্তি ও ক্রমবিকাশ শীর্ষক অভিসন্দর্ভের জন্য তিনি পিএইচডি ডিগ্রি অর্জন করেন। বাংলা, ইংরেজি, আরবি, উর্দু ও ফারসি ভাষায় পারদর্শিতা রয়েছে তার।\n\n\n== কর্মজীবন ==\nমুহাম্মদ আহসান উল্লাহ চট্টগ্রাম বিশ্ববিদ্যালয়ের ইসলামিক স্টাডিজ বিভাগের একজন অধ্যাপক। তিনি বিভাগীয় সভাপতিসহ বিভিন্ন গুরুত্বপূর্ণ পদে দায়িত্ব পালন করেছেন।\nমুহাম্মদ আহসান উল্লাহ ২০১৫ সালের ৫ জানুয়ারি পরবর্তী চার বছরের জন্য ইসলামি আরবি বিশ্ববিদ্যালয়ের দ্বিতীয় উপাচার্য হিসেবে যোগদান করেন। ২০১৯ সালে মেয়াদ পূর্ণ হওয়ার প্রাক্কালে তিনি দ্বিতীয় মেয়াদে পরবর্তী চার বছরের জন্য বিশ্ববিদ্যালয়টির উপাচার্য হিসেবে নিয়োগ লাভ করেন।\n\n\n== গ্রন্থতালিকা ==\nআহসান সাইয়েদ নোবেল বিজয়ী মিশরীয় লেখক নাজীব মাহফুজের ছোটগল্প এবং আরব নাট্যকার তওফীক আল-হাকীমের নাটকের বাংলা অনুবাদের জন্য সুপরিচিত। এ যাবত প্রকাশিত তার গ্রন্থসমূহের মধ্যে রয়েছে-\n\nমাঝরাতে বৃষ্টি (গল্পগ্রন্থ)\nআপোফিসের স্বপ্ন (গল্পগ্রন্থ)\nতিতাসের অট্টহাসি (উপন্যাস)\nগৃহবধূ পিঞ্জরের পাখি (রম্যরচনা)\nহাদীছ সংকলনের ইতিবৃত্ত (গবেষণা)\nনাজীব মাহফুজের ছোটগল্প (অনুবাদ)\nতাওফীক আল-হাকীমের নাটক (অনুবাদ)\nবাংলাদেশে হাদীছ চর্চা : উৎপত্তি ও ক্রমবিকাশ (গবেষণা)\n\n\n== তথ্যসূত্র =="}