{"pageid": 1525387, "title": "ডোরা উইলসন", "url": "https://bn.wikipedia.org/wiki?curid=1525387", "content": "ডোরা লিনেল উইলসন (৩১শে আগস্ট ১৮৮৩ - ২১শে নভেম্বর ১৯৪৬) ছিলেন একজন ব্রিটিশ বংশোদ্ভূত অস্ট্রেলীয় শিল্পী, যিনি অস্ট্রেলিয়ায় তাঁর খোদাই কার্য এবং পথের দৃশ্যের জন্য সর্বাধিক পরিচিত ছিলেন।\n\n\n== প্রারম্ভিক জীবন ==\nডোরা লিনেল উইলসন ১৮৮৩ সালের ৩১শে আগস্ট ইংল্যান্ডের নিউকাসল আপন টাইন শহরে জন্মগ্রহণ করেন। তাঁর বাবা ও মা ছিলেন যথাক্রমে জেমস উইলসন, এবং অ্যানি মারিয়া (জন্ম নাম গ্রিন)। ১৮৮৪ সালে, ডোরা যখন এক বছর বয়সী তখন পরিবারটি অস্ট্রেলিয়ার ভিক্টোরিয়া রাজ্যে চলে আসে।\n\n\n== শিক্ষা ==\nডোরা মেলবোর্নের সমারসেট স্কুল এবং মেথডিস্ট লেডিস কলেজে শিক্ষালাভ করেছিলেন। ১৯০১-১৯০৬ সাল পর্যন্ত তিনি বার্নার্ড হল এবং ফ্রেডেরিক ম্যাককাবিনের অধীনে ন্যাশনাল গ্যালারিতে অধ্যয়ন করেন। তাঁর সহশিল্পীরা ছিলেন রুথ হলিক, গোয়েনডোলিন গ্রান্ট, নোরা গুরডন এবং তাঁর সঙ্গী পেগ ক্লার্ক। এঁদের সাথে ডোরার বন্ধুত্ব গড়ে উঠেছিল। তিনি জেসি ট্রেইল, জ্যানি উইলকিনসন হোয়াইট এবং জন ম্যাথারের কাছ থেকেও শিক্ষা গ্রহণ করেছিলেন।\n\n\n== শৈল্পিক জীবন ==\nডোরা তাঁর খোদাই নকশা এবং প্যাস্টেল ও তেলরংয়ে আঁকা স্থিরজীবন ও নগ্ন প্রতিকৃতির জন্য সর্বাধিক পরিচিত ছিলেন। তাঁর কাজ তাঁর 'রঙের প্রতি প্রবল বোধ'-এর জন্য প্রশংসিত হয়েছিল কিন্তু 'চকলেট বক্সের সৌন্দর্য' প্রদর্শনের জন্য সমালোচিতও হয়েছিল। তাঁর কাজ বেশ কয়েকটি উল্লেখযোগ্য প্রদর্শনীতে অন্তর্ভুক্ত ছিল, যার মধ্যে রয়েছে মেলবোর্নে পাঁচ সপ্তাহব্যাপী অস্ট্রেলিয়ান নারী কর্ম প্রদর্শনী এবং লন্ডনে অস্ট্রেলিয়ান শিল্পের একটি রয়েল একাডেমি প্রদর্শনী। উইমেন'স ওয়ার্ল্ড -এর প্রচ্ছদের জন্য ১৯২৩ সালের তাঁর একটি কাজ, 'রেভ ডি'অর'-এর পুনর্গঠন করা হয়েছিল এবং প্যারিসের সোসাইটি দেস আর্টিস্টস ফ্রাঁসেসে প্রদর্শিত হয়েছিল।\nকলিন্স স্ট্রিট ওয়েস্টে অবস্থিত তাঁর স্টুডিওটি প্রাক্তন গ্যালারি স্কুলের ছাত্রদের মিলনস্থল ছিল। তাঁরা ১৯১৩-১৪ সালে 'দ্য টুয়েলভ মেলবোর্ন পেইন্টার্স' নামে একটি প্রদর্শনী করেছিলেন। এই দলে ছিলেন জেসি ট্রেইল, জ্যানেট কাম্ব্রে স্টুয়ার্ট, নোরা গুরডন, পেনলে বয়েড এবং লিণ্ডসে বার্নার্ড হল । ডোরা মেলবোর্ন সোসাইটি অফ উইমেন পেইন্টার্স অ্যাণ্ড স্কাল্পটরসেরও সদস্য ছিলেন।\n\n১৯২০-এর দশক থেকে তিনি মূলত রাস্তার দৃশ্যগুলিতে মনোনিবেশ করেছিলেন। ১৯২৩ সালে স্যার বল্ডউইন স্পেন্সার তাঁকে ইউরোপীয় স্থলচিহ্নের (ল্যাণ্ডমার্ক) চিত্রকর্মের একটি সিরিজ তৈরির দায়িত্ব দেন, যার জন্য তিনি দুই বছরেরও বেশি সময় ধরে ইউরোপ ভ্রমণ করেছিলেন। তাঁর সাথে ছিলেন আলোকচিত্রী পেগ ক্লার্ক। ১৯২৮ সালে এই কাজগুলি লন্ডনের বিউক্স আর্টস গ্যালারিতে  এবং পরের বছর অস্ট্রেলিয়া হাউসে প্রদর্শিত হয়েছিল। ১৯৩০-এর দশকের গোড়ার দিকে তিনি মেলবোর্নের ইতিহাসের বিশেষ ঐতিহাসিক দৃশ্যগুলিতে মনোনিবেশ করেছিলেন, ১৯৩৫ সালের মার্চ মাসে ফাইন আর্ট সোসাইটি গ্যালারিতে 'মাইলস্টোনস অফ মেলবোর্ন' শিরোনামে একটি প্রদর্শনী অনুষ্ঠিত হয়েছিল। \"রঙে সতেজ এবং কালো রঙের হতাশাজনক চেহারা থেকে মুক্ত\" আখ্যা দিয়ে আর্থার স্ট্রিটন তাঁর কাজকে সাদরে গ্রহণ করেছিলেন। ১৯৩৭ সালে তিনি রবার্ট মেনজিসের অস্ট্রেলিয়ান একাডেমি অফ আর্টের সাথে যোগ দেন এবং প্রদর্শনী করেন।\n\tডোরা এল উইলসন, ছবির সংগ্রহ, স্টেট লাইব্রেরি ভিক্টোরিয়া\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== মৃত্যু ==\nডোরা ১৯৪৬ সালের ২১শে নভেম্বর ক্যান্সারে মারা যান এবং মেলবোর্নের স্প্রিংভেল সমাধিস্থলে তাঁকে সমাহিত করা হয়। অস্ট্রেলীয় শিল্পীদের বিদেশ ভ্রমণে সাহায্য করার ইচ্ছা পোষণ ক'রে তিনি জাতীয় গ্যালারির ট্রাস্টির জন্য ১১০০ পাউণ্ডের একটি ইচ্ছাপত্র করেছিলেন।\n\n\n== প্রদর্শনী ==\n১৯৪৩ সালের ১ ডিসেম্বর থেকে হথর্ন লাইব্রেরিতে; আর্নল্ড শোর, ম্যাক্স মেলড্রাম, জন রোয়েল, জ্যাস কুইন, জন ফার্মার, মেরি হারি, ডোরা সার্লে, মার্গারেট পেস্টেল, অ্যালান জর্ডান, ইসাবেল টুয়েডেল, আইলিন ডেন্ট, মারে গ্রিফিন, জিও কলভিল, এবং ভিক্টর কগের সাথে একানব্বইটি চিত্রকর্ম এবং খোদাইয়ের একটি দলগত প্রদর্শনীতে অন্তর্ভুক্তি।\n\n\n== আরও পড়ুন ==\nডোরা এল উইলসনের নোটবুক (প্রায় ১৯০০-১৯৬০) [পাণ্ডুলিপি], স্টেট লাইব্রেরি ভিক্টোরিয়া\nডোরা এল. উইলসন [অস্ট্রেলিয়ান শিল্প ও শিল্পীদের ফাইল], স্টেট লাইব্রেরি ভিক্টোরিয়া\nম্যাককল, ডার্মট। অস্ট্রেলিয়ান শিল্পের সাথে সুযোগ সাক্ষাৎ ( স্টেট লাইব্রেরি ভিক্টোরিয়া )\n\n\n== তথ্যসূত্র =="}