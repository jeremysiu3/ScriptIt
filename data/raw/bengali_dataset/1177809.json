{"pageid": 1177809, "title": "রবিনহুড দ্য অ্যানিমেল রেসকিউয়ার", "url": "https://bn.wikipedia.org/wiki?curid=1177809", "content": "রবিনহুড দ্য অ্যানিমেল রেসকিউয়ার (ডাকনাম: রবিনহুড) হচ্ছে বাংলাদেশে ব্যক্তি উদ্যোগে প্রতিষ্ঠিত একটি অলাভজনক প্রাণী কল্যাণ সংস্থা। স্বেচ্ছাসেবী সংগঠন হিসেবে ঢালিউড অভিনেতা আফজাল খান এটি প্রতিষ্ঠা করেন।   রবিনহুড জাতীয় জরুরি সেবা ৯৯৯ এর আওতাভুক্ত। সংস্থাটির রবিনহুড কেয়ার নামে  একটি প্রাণী স্বাস্থ্য সেবা ক্লিনিক আছে যেখানে দিন-রাত  ছুটিহীন (২৪/৭) ভাবে প্রাণী স্বাস্থ্য সেবা দিয়ে থাকে।\n\n\n== প্রতিষ্ঠার প্রেক্ষাপট ==\nআফজাল খান একজন মডেল ও অভিনয় শিল্পী। ২০১০ সালে এক বৃষ্টির রাতে কাজ থেকে বাড়ি ফেরার সময় তিনি হঠাৎ গাড়ির জানালা দিয়ে কান্না শুনতে পান। কান্নার কণ্ঠের সন্ধান করতে যেয়ে তিনি দেখেন রাস্তার বাতির নিচে একটি ব্যাগে কিছু বিড়ালছানা। পথচারীরা তাকে বলেন বিড়ালছানাগুলি একজন লোক সন্ধ্যায় এখানে ফেলে দিয়ে গেছে। তিনি এদের তুলে নিয়ে বাসায় নিয়ে যান এবং পরের দিন পশুচিকিৎসকের শরণাপন্ন হন। কিন্তু তিনি তাদের বাঁচাতে পারেননি। এই ঘটনাটি আফজালকে পশুদের জন্য কাজ করার তাড়না দেয়। তিনি তখন থেকে এরকম দুস্থ, অপুষ্টিতে ভোগা ও দুর্ঘটনায় পড়া প্রাণিদের সেবা-শুশ্রুষা করতে নিজেকে প্রশিক্ষিত করে তোলেন এবং সাহসিকতার সাথে তাদের উদ্ধার করে এনে নিজের বাসায় রেখে সেবা করেন। বিভিন্ন গণমাধ্যম তখন তার এ সাহসিকতার জন্য রবিনহুড উপাধি দেয় যা পরবর্তীতে তিনি স্বেচ্ছাসেবী সংগঠন রবিনহুডের নাম হিসেবে ব্যবহার করেন।\nএছাড়াও আফজাল খান এনিম্যাল কেয়ার ট্রাস্ট বাংলাদেশ  নামের একটি অলাভজনক সংস্থা প্রতিষ্ঠা করেন। মেজর শফিউর রহমান সংস্থাটির ভাইস চেয়ারপারসন এবং এটির সাধারণ সম্পাদক।\n\n\n== উল্লেখযোগ্য কাজ ==\n২০২১ সালের ২৮শে ফেব্রুয়ারী রাজধানীর আজিমপুরের একটি ২০ তলা ভবনের ১৫ তলার কার্নিশে আটকে থাকা একটি বিড়াল রবিনহুড উদ্ধার করে।\n২০২২ সালের মে মাসে বৃহত্তর সিলেট অঞ্চলে ভয়াবহ বন্যা হয় এবং রবিনহুড সিলেটে বন্যা কবলিত অঞ্চলের প্রাণী উদ্ধারে কাজ করে।\n২০২২ সালের ২৯শে সেপ্টেম্বর রবিনহুড নরসিংদীতে ৫টি কুকুর পিটিয়ে হত্যার দায়ে একজন রিকশাচালকের বিরুদ্ধে মামলা করে এবং জেলা জজ আদালতে আইনি লড়াই করে।\n২০২২ সালের ১৩ই নভেম্বর বগুড়ার একটি আবাসিক অ্যাপার্টমেন্টে অন্তঃসত্ত্বা পোষা বিড়ালকে মেরে আহত করার ঘটনা ঘটে যার ভিডিও সামাজিক যোগাযোগমাধ্যমে ছড়িয়ে পড়েছিল। রবিনহুড সরেজমিনে যেয়ে ঐ ভবনে অভিযান চালায় এবং আইনি পদক্ষেপ গ্রহণ করে।\n\n\n== পুরস্কার ও সম্মাননা ==\n২০২২ সালে বাংলাদেশ পুলিশ নারী কল্যাণ সমিতি  রবিনহুডকে সম্মাননা সনদ প্রদান করে।\n\n\n== বিতর্ক ==\n২০২৪ সালে চ্যানেলে ২৪ এর অনুসন্ধানী অনুষ্ঠান সার্চলাইটে রবিনহুড ও আফজাল খানকে নিয়ে একটি প্রতিবেদন প্রচার করা হয়। এতে আফজাল খানের বিরুদ্ধে রবিনহুডের স্বেচ্ছাসেবী নারীদের ধর্ষণ, নির্যাতন ও ব্ল্যাকমেইলের অভিযোগ আসে। এছাড়া ইচ্ছাকৃতভাবে পশু-পাখির শারীরিক ক্ষতি করে তা উদ্ধার করার মতো আরও কিছু অভিযোগ প্রচার করা হয়।\n\n\n== তথ্যসূত্র =="}