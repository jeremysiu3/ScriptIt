{"pageid": 1519520, "title": "আবরার ফাহাদ", "url": "https://bn.wikipedia.org/wiki?curid=1519520", "content": "আবরার ফাহাদ (১২ ফেব্রুয়ারি ১৯৯৮ - ৭ অক্টোবর ২০১৯) ছিলেন বাংলাদেশ প্রকৌশল বিশ্ববিদ্যালয় তথা বুয়েটের তড়িৎ ও ইলেক্ট্রনিক প্রকৌশল বিভাগের দ্বিতীয় বর্ষের শিক্ষার্থী। ২০১৯ সালে শেখ হাসিনার ভারত সফরে স্বাক্ষরিত হওয়া কয়েকটি চুক্তির সমালোচনা করে  ফেসবুকে একটি পোস্ট দেওয়ায়  বুয়েট শাখা ছাত্রলীগের কয়েকজন নেতা তাকে নির্মমভাবে পিটিয়ে হত্যা করে। ময়নাতদন্তের প্রতিবেদনে নিশ্চিত করা হয়েছে যে শিক্ষার্থী আবরার ফাহাদকে ভোঁতা জিনিসের মাধ্যমে পিটিয়ে হত্যা করা হয়। ২০২৫ সালে তাকে মরণোত্তর বাংলাদেশের সর্বোচ্চ বেসামরিক পুরস্কার স্বাধীনতা পুরস্কারে ভূষিত করা হয়।\n২০২৫ সালের ১৬ মার্চ বাংলাদেশ হাইকোর্টের বিচারপতি এ কে এম আসাদুজ্জামান ও বিচারপতি সৈয়দ এনায়েত হোসেনের বেঞ্চে আবরার ফাহাদ হত্যা মামলার রায় প্রদান করা হয়। এতে ২০ জনের মৃত্যুদণ্ড ও ৫ জনের যাবজ্জীবন কারাদণ্ডের আদেশ বহাল থাকে।\n\n\n== ব্যক্তিগত জীবন ==\n১৯৯৮ সালের ১২ই ফেব্রুয়ারিতে বাংলাদেশের কুষ্টিয়া জেলায় আবরার ফাহাদ জন্মগ্রহণ করেন। তার গ্রামের বাড়ি কুমারখালী উপজেলায়। তার পিতার নাম মো. বরকত উল্লাহ এবং মায়ের নাম রোকেয়া খাতুন। তিনি কুষ্টিয়া মিশন প্রাথমিক বিদ্যালয় থেকে প্রাথমিক শিক্ষা এবং পরে কুষ্টিয়া জিলা স্কুলে পড়াশোনা করেন। পরবর্তীতে তিনি নটর ডেম কলেজ থেকে বিজ্ঞান বিভাগে এইচএসসি পাশ করেন। ২০১৮ সালে তিনি বাংলাদেশ প্রকৌশল বিশ্ববিদ্যালয়ে (বুয়েট) তড়িৎ ও ইলেক্ট্রনিক প্রকৌশল বিভাগে পড়াশোনা শুরু করেছিলেন।\nতার বাবা বরকতউল্লাহ ব্র্যাকে অডিটর এবং মা রোকেয়া খাতুন কিন্ডারগার্ডেনের শিক্ষক ছিলেন। দুই ভাইয়ের মধ্যে আবরার ছিলেন বড়। তার ছোট ভাই আবরার ফায়াজও পরবর্তীকালে বুয়েটে ভর্তি হন।\n\n\n== মৃত্যু ==\n\nতড়িৎ ও ইলেক্ট্রনিক প্রকৌশল বিভাগের দ্বিতীয় বর্ষের শিক্ষার্থী আবরার ফাহাদ শেরে বাংলা হলের ২০১১ নম্বর রুমে নিহত হয়েছেন। তিনি একই হলের ১০১১ নম্বর কক্ষে থাকতেন। আবরার ১০ দিন আগে ছুটিতে বাড়িতে এসেছিল এবং ২০ অক্টোবর পর্যন্ত থাকতে চেয়েছিলেন। পরীক্ষা কাছাকাছি চলে আসায় তিনি পড়াশোনা করতে হলে ফিরে যাওয়ার সিদ্ধান্ত নিয়েছিলেন।\nআবরার ফাহাদ ২০১৯ সালের ৬ই অক্টোবর দিবাগত রাতে বুয়েটের শেরেবাংলা হলে ছাত্রলীগের একদল নেতা-কর্মীর হাতে নির্মম নির্যাতনে নিহত হয়। বুয়েটের শের-ই-বাংলা হলের নিচতলায় ৭ অক্টোবর ২০১৯ ভোর তিনটায় পুলিশ আবরারের লাশ উদ্ধার করে। মেডিকেল অফিসার ডা. মো. মাশুক এলাহী রাত ৩ টার দিকে আবরারকে মৃত ঘোষণা করেন।\n\n\n== কিংবদন্তি ==\n২০২২ সালে, ফাহাদের ছোট ভাই আবরার ফাইয়াজ বাংলাদেশ প্রকৌশল বিশ্ববিদ্যালয়ের (বুয়েট) ভর্তি পরীক্ষায় উত্তীর্ণ হন—ঠিক সেই প্রতিষ্ঠান যেখানে আবরারকে হত্যা করা হয়েছিল। তিনি বলেন, \"আমি পরিবার সদস্যদের সঙ্গে আলোচনা করেই এই সিদ্ধান্ত নিয়েছি।\"\n২০২৫ সালে, কুষ্টিয়া স্টেডিয়ামের নামকরণ করা হয় \"শহীদ আবরার ফাহাদ স্টেডিয়াম\"।\n২০২৪ সালে আওয়ামী লীগ সরকার পতনের ২০২৫ সালের মার্চে বঙ্গবন্ধু অ্যাভিনিউ এর নাম পরিবর্তন করে শহীদ আবরার ফাহাদ অ্যাভিনিউ নামকরণ করা হয়।\n২০২৪ সালের অক্টোবর মাসে রুম নম্বর ২০১১ নামে একটি স্বল্পদৈর্ঘ্য চলচ্চিত্র মুক্তি পায়, যার নামকরণ করা হয় সেই হল রুমের নামানুসারে যেখানে আবরারকে হত্যা করা হয়েছিল। চলচ্চিত্রটি পরিচালনা করেন শেখ জিসান আহমেদ এবং এটি আবরারের মৃত্যুর ঘটনা, এর পরবর্তী প্রতিক্রিয়া, ছাত্র রাজনীতি ও মতপ্রকাশের স্বাধীনতা নিয়ে প্রভাব নিয়ে নির্মিত হয়।\n\nআবরারের মৃত্যু বাংলাদেশে একটি বৃহৎ রাজনৈতিক আন্দোলনের সূচনা করে, যা পরে \"জুলাই বিপ্লব\" নামে পরিচিত হয়। এই আন্দোলনে সরকারবিরোধী গণবিক্ষোভ শুরু হয়, যেখানে জনগণ গণতান্ত্রিক স্বাধীনতা, স্বচ্ছতা এবং দমনমূলক রাজনৈতিক চর্চার বিরুদ্ধে প্রতিবাদ জানায়।\nফাহাদের মৃত্যুর পঞ্চম বার্ষিকীতে ঢাকার প্লাসি মোড়ে \"আবরার ফাহাদ স্মৃতি সংসদ\" ব্যানারে আয়োজিত স্মরণ সভা শেষে একটি স্মৃতিসৌধের ভিত্তিপ্রস্তর স্থাপন করা হয়। বুয়েটের উপাচার্য এ. বি. এম. বদরুজ্জামান স্মৃতিফলকের উদ্বোধন করেন। একই অনুষ্ঠানে বক্তারা ৭ অক্টোবর—আবরারের মৃত্যুদিন—'জাতীয় আগ্রাসন বিরোধী দিবস' ঘোষণা করার দাবি জানান।\n২০২৫ সালে কুষ্টিয়া স্টেডিয়াম-এর নাম পরিবর্তন করে \"শহীদ আবরার ফাহাদ স্টেডিয়াম\" রাখা হয়, যাতে তাঁকে স্মরণ করা যায়। একই বছর, ফাহাদকে স্বাধীনতা পদক (বাংলাদেশের সর্বোচ্চ বেসামরিক সম্মাননা) মরণোত্তরভাবে প্রদান করা হয়।\n\n\n== আরও পড়ুন ==\nবাংলাদেশ ছাত্রলীগের সহিংসতা\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে আবরার ফাহাদ সম্পর্কিত মিডিয়া দেখুন।\n উইকিউক্তিতে আবরার ফাহাদ সম্পর্কিত উক্তি পড়ুন।"}