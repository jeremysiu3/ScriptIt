{"pageid": 1525155, "title": "অঞ্জু দোদিয়া", "url": "https://bn.wikipedia.org/wiki?curid=1525155", "content": "অঞ্জু ডোডিয়া (জন্ম ৭ এপ্রিল ১৯৬৪) একজন ভারতীয় সমকালীন চিত্রশিল্পী। তিনি মুম্বাইতে বসবাস ও কাজ করেন। তার চিত্রকর্মে আত্মজীবনীমূলক উপাদান ও মানব সম্পর্কের আবহ দৃশ্যমান, যেখানে 'নারী' চরিত্রটি সাধারণত কেন্দ্রস্থানে থাকে।\nতার শিল্পকর্মে প্রায়শই জলরং চিত্রকলা ও চারকোল মাধ্যমের সংমিশ্রণ দেখা যায়।\n\n\n== জীবন ও শিক্ষা ==\nঅঞ্জু ডোডিয়ার জন্ম মুম্বাই, মহারাষ্ট্রতে। তিনি ১৯৮৬ সালে স্যার জে. জে. স্কুল অফ আর্ট থেকে চিত্রকলায় বিএফএ ডিগ্রি অর্জন করেন।\nতিনি বিশিষ্ট ভারতীয় সমকালীন চিত্রশিল্পী অতুল ডোডিয়া-র স্ত্রী। তাঁদের কন্যা বিরাজ ডোডিয়াও একজন শিল্পী।\n\n\n== কর্মজীবন ==\n\n\n=== শৈলী ===\nপ্রথমদিকে, তার শিল্পকর্ম প্রধানত অ্যাবস্ট্রাক্ট ধারার ছিল। তবে মানব মনের গভীর অনুসন্ধান ও মনস্তাত্ত্বিক বিশ্লেষণ-এর প্রতি তার স্থায়ী আগ্রহের ফলে তার কাজে অ্যান্থ্রোপোমরফিক (মানবাকৃতি) চিত্রভাষা স্পষ্টভাবে ফুটে উঠেছে।\nঅঞ্জু ডোডিয়া প্রভাবিত হয়েছেন রেনেসাঁ যুগের শিল্পী জিয়োট্টো, ইংমার বার্গম্যান-এর চলচ্চিত্র, জাপানি উকিও-ই মুদ্রণশিল্প ও সিলভিয়া প্লাথ-এর কবিতা দ্বারা। তদুপরি, মধ্যযুগীয় ভক্তিমূলক কবিতা, গুজরাটি লোককাহিনি এবং বিশ্বজুড়ে ছড়িয়ে থাকা পৌরাণিক গল্পগুলোও তার সৃষ্টিতে প্রভাব ফেলেছে। এসব মিলিয়ে তার চিত্রশৈলীতে এক স্বতন্ত্র বৈশিষ্ট্য দেখা যায়।\n\n\n=== বিষয়বস্তু ===\nতার চিত্রকর্মে সমসাময়িক ঘটনা, সমাজতত্ত্ব, অর্থনীতি এবং সংস্কৃতি নিয়ে সূক্ষ্ম মন্তব্য লক্ষ্য করা যায়। সংবাদপত্রের শিরোনাম, ফ্যাশন মডেলদের ছবি এবং চলচ্চিত্র তার চিত্রকর্মের রেফারেন্স উপাদান হিসেবে ব্যবহৃত হয়েছে। তার ছবির সূক্ষ্ম বিবরণ বাস্তবতার বহিরঙ্গ প্রকাশ দেখালেও তাতে বহুস্তরীয় প্রতীকী অর্থ লুকিয়ে থাকে। তিনি বিভিন্নভাবে কাপড়ের ওপরও চিত্রাঙ্কন করেছেন।\n\n\n== কর্ম ==\n\n\n=== প্রধান প্রদর্শনীসমূহ ===\nডোডিয়ার শিল্পকর্মগুলি ফ্রিজ আন্তর্জাতিক আর্ট ফেয়ার, সুইজারল্যান্ডের এবং হংকংয়ের আর্ট বেসেল, ইন্ডিয়া আর্ট ফেয়ার এবং নয়াদিল্লির দিল্লি কনটেম্পোরারি আর্ট উইক-এ প্রদর্শিত হয়েছে। তিনি ভারত এবং বিদেশে বহু একক এবং যৌথ প্রদর্শনীতে অংশগ্রহণ করেছেন।\n\n\n=== প্রকাশ্য সংগ্রহশালা ===\nভারতে ডোডিয়ার শিল্পকর্ম এনজিএমএ, নয়াদিল্লি; কেএনএমএ, নয়াদিল্লি; ভাধেরা আর্ট গ্যালারি, নয়াদিল্লি; কেমোল্ড প্রেসকট রোড, মুম্বাই; এনজিএমএ, মুম্বাই এবং জেএনএএফ, মুম্বাইতে সংরক্ষিত আছে।\nঅন্যদিকে, বিদেশে তার শিল্পকর্ম আর্ট ইনস্টিটিউট অফ শিকাগো, শিকাগো এবং বার্গার কালেকশন, হংকং-এ প্রদর্শিত রয়েছে।\n\n\n=== পুরস্কার ও মনোনয়ন ===\nডোডিয়া ১৯৯৯ সালে রিলায়েন্স ইন্ডিয়া আর্ট এক্সিবিশন অ্যাওয়ার্ড ফর হারমনি, ২০০১ সালে ইন্দো-আমেরিকান সোসাইটি থেকে ইয়াং অ্যাচিভার অ্যাওয়ার্ড এবং ২০০৭ সালে জি এক্সিস্টেন্স অ্যাওয়ার্ড পেয়েছেন। এছাড়া, তিনি সথেবি'স সমকালীন শিল্প পুরস্কারের জন্য ১৯৯৮ ও ২০০০ সালে দুইবার মনোনীত হয়েছেন।\n\n\n== গ্রন্থপঞ্জি ==\nডোডিয়া, অঞ্জু (২০২১)। *Breathing On Mirrors*।\nডোডিয়া, অঞ্জু (২০১২)। *Room for Erasures*।\n\n\n== তথ্যসূত্র ==\n\n\n== বহিঃসংযোগ ==\n\nচণ্ডীগড় ললিত কলা অ্যাকাডেমির সাক্ষাৎকার\nআলাপ: সন্দেহের রং"}