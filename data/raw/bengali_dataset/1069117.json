{"pageid": 1069117, "title": "তুম্বাড", "url": "https://bn.wikipedia.org/wiki?curid=1069117", "content": "তুম্বাড রাহী অনিল বার্বে পরিচালিত ২০১৮ সালের হিন্দি ভাষার ভীতিপ্রদ চলচ্চিত্র। আনন্দ গান্ধী এর সৃজনশীল পরিচালক এবং আদেশ প্রসাদ এর সহ-পরিচালকের দায়িত্ব পালন করেছেন। মিতেশ শাহ, প্রসাদ, বার্বে ও গান্ধীর রচিত চলচ্চিত্রটি প্রযোজনা করেছেন সোহুম শাহ, আনন্দ এল. রাই, মুকেশ শাহ ও অমিতা শাহ। সোহুম শাহ এতে শ্রেষ্ঠাংশে অভিনয় করেন, যেখানে তাকে ২০শ শতাব্দীর ব্রিটিশ ভারতের মহারাষ্ট্রের তুম্বাড গ্রামে গুপ্ত সম্পত্তির তালাশ করতে দেখা যায়।\nবার্বে ১৯৯৩ সালে তার এক বন্ধুর নিকট থেকে শুনা মারাঠি লেখক নারায়ণ ধারপের একটি গল্পের উপর ভিত্তি করে এই চলচ্চিত্রের কাহিনি লেখা শুরু করেন। তিনি ১৯৯৭ সালে ১৮ বছর বয়সে এর প্রথম পাণ্ডুলিপি লেখা শেষ করেন। ২০০৯ থেকে ২০১০ সালে তিনি এই চলচ্চিত্রের ৭০০ পৃষ্ঠার গল্পের বোর্ড তৈরি করেন। সাতটি প্রযোজনা সংস্থা চলচ্চিত্রটি নির্মাণে হাত দেয় এবং ফিরে যায়। তাছাড়া তিনবার চলচ্চিত্রটির কাজও শুরু হয়েছিল। ২০১২ সালে প্রথম চলচ্চিত্রটির চিত্রধারণ করা হয়, কিন্তু বার্বে ও শাহ তাতে সন্তুষ্ট ছিলেন না। চলচ্চিত্র পুনর্লিখিত হয় এবং পুনরায় চিত্রধারণ করা হয়, যা ২০১৫ সালের মে মাসে সমাপ্ত হয়। পঙ্কজ কুমার চিত্রগ্রাহক এবং সংযুক্ত কাজা সম্পাদকের দায়িত্ব পালন করেন। জেসপার কিড মূল সুর রচনা করেন এবং অজয়-অতুল একটি গানের সুর করেন।\n৭৫তম ভেনিস আন্তর্জাতিক চলচ্চিত্র উৎসবের সমালোচকদের সপ্তাহ শাখায় তুম্বাড চলচ্চিত্রটি প্রথম ভারতীয় চলচ্চিত্র হিসেবে প্রদর্শিত হয়। এছাড়া এটি ২০১৮ ফ্যান্ট্যাস্টিক ফেস্ট, সিটগেস চলচ্চিত্র উৎসব, স্ক্রিম ফেস্ট হরর চলচ্চিত্র উৎসব, এল গৌনা চলচ্চিত্র উৎসব, ২৩তম কেরালা আন্তর্জাতিক চলচ্চিত্র উৎসব, মরবিডো চলচ্চিত্র উৎসব, ব্রুকলিন হরর চলচ্চিত্র উৎসব ও নিত্তে আন্তর্জাতিক চলচ্চিত্র উৎসবে প্রদর্শিত হয়। ২০১৮ সালের ১২ই অক্টোবর ভারতে মুক্তির পর সমালোচকগণ এর ভিজ্যুয়াল নিয়ে ইতিবাচক মন্তব্য করেন। ₹৫ কোটি নির্মাণব্যয়ে নির্মিত চলচ্চিত্রটি বক্স অফিসে ₹১৩.৬ কোটি আয় করে। তুম্বাড ৬৪তম ফিল্মফেয়ার পুরস্কারে আটটি বিভাগে মনোনয়ন লাভ করে, এবং শ্রেষ্ঠ চিত্রগ্রহণ, শ্রেষ্ঠ শিল্প নির্দেশনা ও শ্রেষ্ঠ শব্দ পরিকল্পনা বিভাগে তিনটি পুরস্কার লাভ করে।\n\n\n== অভিনয়শিল্পীদল ==\nসোহুম শাহ - বিনায়ক রাও\nজ্যোতি মালশে - বিনায়কের মা\nধুন্ডিরাজ প্রভাকর জোগলকর - কিশোর বিনায়ক\nরুদ্র সোনি - সদাশিব\nমাধব হরি জোশি - সরকার\nপুষ্পক কৌশিক - দাদীমা\nঅনিতা দাতে-কেলকর - বৈদেবী, বিনায়কের স্ত্রী\nদীপক দামলে - রাঘব\nক্যামেরন অ্যান্ডারসন - সার্জেন্ট কুপার\nরঞ্জিনী চক্রবর্তী - বিনায়কের উপপত্নী\nমোহাম্মদ সামাদ - পাণ্ডুরং\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে তুম্বাড  (ইংরেজি)\nরটেন টম্যাটোসে তুম্বাড (ইংরেজি)"}