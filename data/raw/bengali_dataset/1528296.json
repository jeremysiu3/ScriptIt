{"pageid": 1528296, "title": "কার্তিকা নায়ার", "url": "https://bn.wikipedia.org/wiki?curid=1528296", "content": "কার্তিকা নায়ার (জন্ম: ২৭ জুন ১৯৯২)  একজন প্রাক্তন ভারতীয় অভিনেত্রী যিনি মূলত দক্ষিণ ভারতীয় চলচ্চিত্র জগতের সাথে যুক্ত।  তিনি ২০০৯ সালে মুক্তিপ্রাপ্ত তেলুগু ছবি জোশ -এর মাধ্যমে চলচ্চিত্র জগতে আত্মপ্রকাশ করেন। জোস -এ তিনি অভিনেতা নাগা চৈতন্যের সাথে জুটি বেঁধেছিলেন। তার  প্রথম সফল তামিল ছবি কো -তে কার্তিকা জিভা এবং পিয়া বাজপেয়ীর সাথে অভিনয় করেছিলেন এবং এই চলচ্চিত্রে তার অভিনয়ের জন্য তিনি খ্যাতি অর্জন করেছিলেন। তিনি অভিনেতা দিলীপের সাথে মালয়ালম চলচ্চিত্র প্রোপ্রাইটরস: কম্মাথ অ্যান্ড কাম্মাথ  -এ অভিনয় করে আরও সাফল্য পান। \n\n\n== প্রাথমিক এবং ব্যক্তিগত জীবন ==\nকার্তিকার মা প্রাক্তন ভারতীয় অভিনেত্রী রাধা। তার এক ভাই এবং এক বোন আছে, তার বোন তুলসী নায়ারও একজন দক্ষিণ ভারতীয় অভিনেত্রী। কার্তিকা মুম্বাইয়ের পোদ্দার ইন্টারন্যাশনাল স্কুল  থেকে তার স্কুলজীবন সম্পন্ন করেন এবং লন্ডন স্কুল অফ ইকোনমিক্স -এর অনুমোদিত কলেজ থেকে ব্যবসায়ে ডিগ্রি অর্জন করেন। \nকার্তিকা নায়ার  ২০২৩ সালের ১৯ নভেম্বর তারিখে রোহিত মেননকে বিয়ে করেন । \n\n\n== কর্মজীবন ==\nকার্তিকা মাত্র সতেরো বছর বয়সে ২০০৯ সালে মুক্তিপ্রাপ্ত তেলুগু ছবি জোশ -এর মাধ্যমে অভিনয় জগতে আত্মপ্রকাশ করেন। যদিও ছবিটি মিশ্র পর্যালোচনা পেয়েছিল,কিন্তু চলচ্চিত্রে কার্তিকার অভিনয় প্রশংসিত হয়ে। তার দ্বিতীয় তামিল সিনেমা ছিল কেভি আনন্দ পরিচালিত কো  যেখানে জিভা এবং পিয়া বাজপেয়ী প্রধান চরিত্রে অভিনয় করেছিলেন। চলচ্চিত্রটি ব্যবসায়িকভাবে সাফল্য অর্জন করেছিল।  চলচ্চিত্রটিতে অনুসন্ধানী সাংবাদিক রেণুকা নারায়ণনের চরিত্রে কার্তিকার অভিনয় ব্যাপকভাবে প্রশংসিত হয়েছিল। এরপর তিনি লেনিন রাজেন্দ্রন পরিচালিত মালায়ালাম ছবি মকরমঞ্জু তে অভিনয় করেন। এই চলচ্চিত্রে তিনি দ্বৈত চরিত্রে অভিনয় করেছিলেন যার মধ্যে একটি চরিত্র ছিল চিত্রশিল্পী মডেল, সুগন্ধা বাই এবং আরেকটি  ছিল স্বর্গীয় অপ্সরা উর্বশীর ভূমিকা ।  সমালোচকরা তার অভিনয়ের প্রশংসা করেছিলেন। ব্রিটিশ পরিচালক ড্যানি বয়েল ছবিতে তার কাজ দেখে অত্যন্ত মুগ্ধ হয়েছিলেন।\n২০১২ সালে, কার্তিকা বোয়াপতি শ্রীনু পরিচালিত একক তেলুগু চলচ্চিত্র দাম্মুতে অভিনয় করেন। এই চলচ্চিত্রে তার অভিনয় মিশ্র পর্যালোচনা পায়। এই চলচ্চিত্রে তিনি এনটি রামা রাও জুনিয়রের সাথে জুটি বেঁধেছিলেন। অভিনেত্রী তৃষা এই চলচ্চিত্রের অংশ ছিলেন।\n২০১৩ সালে, কার্তিকা মামুটি এবং দিলীপের সাথে কৌতুকমুখী ছবি প্রোপ্রাইটরস: কাম্মথ অ্যান্ড কাম্মথ -এ অভিনয় করেছিলেন। এই চলচিত্রে তার অভিনয় সমাদৃত হয়েছিল। পরবর্তীতে, তিনি কিংবদন্তি চলচ্চিত্র নির্মাতা ভারতীরাজা পরিচালিত তামিল চলচ্চিত্র আন্নাকোডি -তে নাম ভূমিকায় অভিনয় করেন।  যদিও ছবিটি নেতিবাচক পর্যালোচনা পেয়েছে, তবুও দুর্দশাগ্রস্ত এক মেয়ের চরিত্রে তার অভিনয় ইতিবাচক সাড়া পেয়েছে। ব্যাবসায়িকভাবে সফল তেলুগু চলচ্চিত্র বৃন্দাবনমের  কন্নড় পুনর্নির্মান বৃন্দাভানা চলচ্চিত্রের মাধ্যমে তিনি কন্নড় চলচ্চিত্র জগতে প্রবেশ করেন। \n২০১৪ সালে, তিনি তার তৃতীয় তেলুগু ছবি ব্রাদার অফ বোম্মালি -তে অভিনয় করেছিলেন। এই ছবিটিতে ব্রহ্মানন্দম, আলি এবং কেলি দরজি, নাগিনিদু এবং বিনীত কুমার -এর মতো কলাকুশলীরা অভিনয় করেছিলেন।\n২০১৫ সালে, কার্তিকা তার তৃতীয় তামিল চলচ্চিত্র পুরমপোক্কু এঙ্গিরা পোধুভুদামাই -তে অভিনয় করেন যার পরিচালনা করেছিলেন জাতীয় চলচ্চিত্র পুরস্কার বিজয়ী এসপি জননাথন। এই কার্তিকা চলচ্চিত্রে আর্য, বিজয় সেতুপতি এবং শামের সাথে অভিনয় করেন। এই চলচ্চিত্রে অভিনয়ের জন্য তিনি মোটরসাইকেল চালানো শিখেছিলেন।  এই চলচ্চিত্রে তার অভিনয় ইতিবাচক সাড়া পেয়েছে। ছবিটি বাণিজ্যিক সফল হয় এবং সমালোচকদের থেকে প্রশংসা পায়।\nতার বহু বিলম্বিত ছবি ভা ডিল ,  এখনও মুক্তির অপেক্ষায় রয়েছে।\n\n\n== চলচ্চিত্র তালিকা ==\n\n\n== তথ্যসূত্র =="}