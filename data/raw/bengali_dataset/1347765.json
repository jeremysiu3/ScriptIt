{"pageid": 1347765, "title": "বোদা থানা", "url": "https://bn.wikipedia.org/wiki?curid=1347765", "content": "বোদা থানা বাংলাদেশের পঞ্চগড় জেলার অন্তর্গত বোদা উপজেলার একটি থানা।\n\n\n== পটভূমি ==\nএ অঞ্চলে জনগণ প্রজাহিতৈষি জমিদার দেবী সিংহের নেতৃত্বে ঐক্যবদ্ধ হয়ে ১৭৯৬ সালে ব্রিটিশদের বিরুদ্ধে প্রথম প্রজা বিদ্রোহ বা কৃষক বিদ্রোহ করেন। এখানে কোন প্রশাসনিক ইউনিট না থাকায় এবং এলাকাটি ঘন অরণ্য বেষ্টিত হওয়ার কারণে ব্রিটিশরা প্রথম কৃষক বিদ্রোহ দমনে ব্যর্থ হয়। কৃষক বিদ্রোহ দমনে ব্যর্থ হওয়ায় ব্রিটিশ সরকার এই এলাকায় একটি প্রশাসনিক ইউনিট সৃষ্টি করার প্রয়োজনীয়তা অনুভব করে। ফলশ্রুতিতে প্রথম কৃষক বিদ্রোহের পরের বছর ১৭৯৭ সালে বোদা থানার গোড়াপত্তন ঘটে। ১৭৭০ থেকে ১৮৬৮ খ্রিস্টাব্দ পর্যন্ত বোদা পরগনা রংপুর জেলার অধীন ছিল এবং ১৮৬৯ থেকে ১৯৪৭ খ্রিস্টাব্দ পর্যন্ত বোদা ছিল জলপাইগুড়ি জেলার অধীন। কুচবিহার মহারাজা বোদা থানার জন্য প্রদত্ত সম্পত্তি রেন্ট ফ্রি হিসেবে বোদা থানাকে দান করে ১লা সেপ্টেম্বর, ১৮৮৩ তারিখে একটি আদেশ জারি করেন। আদেশটি ৯/১/১৮৮৪ তারিখে কলকাতা গেজেটের প্রথম খন্ডের ১৭৭ নং পৃষ্ঠায় প্রকাশিত হয়।          সে সময় জলপাইগুড়ি জেলার অধীন তিনটি থানা ছিল; যথা: জলপাইগুড়ি সদর, রাজগঞ্জ এবং বোদা। বোদা ছিল জলপাইগুড়ি জেলার বৃহত্তম থানা। বোদা থানার অধীনে দুইটি পুলিশ আউটপোস্ট ছিল। একটি পঞ্চগড়ের উত্তরে জগদল এবং অপরটি করতোয়া নদীর পূর্বপাড়ে দেবীগঞ্জ। পরবর্তীতে দেবীগঞ্জ এবং জগদল পূর্ণাঙ্গ থানায় রূপান্তরিত হয়। জগদল থানাকে পরবর্তীতে পঞ্চগড়ে (বর্তমান স্থানে) স্থানান্তর করা হয়। ১৯৪৭ খ্রিস্টাব্দে ভারত বিভাজনের পর বোদা থানা দিনাজপুর জেলার এবং ঠাকুরগাঁও মহকুমার আওতাভুক্ত হয়। ১৯৮০ সালে পঞ্চগড় মহকুমা সৃষ্টি হলে এ থানাটি পঞ্চগড় মহকুমার অন্তর্ভুক্ত হয়। পঞ্চগড় মহকুমার ৫টি থানার মধ্যে এটি সর্ববৃহৎ। ১৩টি ইউনিয়ন নিয়ে গঠিত বোদা থানার ৩টি ইউনিয়ন; যথা: মাগুরা, ধাক্কামারা ও গড়িনাবাড়ী ইউনিয়নকে পরবর্তীতে পঞ্চগড় সদর থানার অন্তর্ভুক্ত করা হয়।\n\n\n== প্রশাসনিক এলাকাসমূহ ==\nবোদা উপজেলার ১টি পৌরসভা ও ১০টি ইউনিয়নের প্রশাসনিক কার্যক্রম বোদা থানার অধীন।\n\nপৌরসভা:\nবোদা\nইউনিয়নসমূহ:\n১নং ঝলই শালশিরী\n২নং ময়দানদিঘী\n৩নং বেংহারী বনগ্রাম\n৪নং কাজলদিঘী কালিয়াগঞ্জ\n৫নং বড়শশী\n৬নং মাড়েয়া বামনহাট\n৭নং চন্দনবাড়ী\n৮নং বোদা\n৯নং সাকোয়া\n১০নং পাঁচপীর\n\n\n== আরও দেখুন ==\nবোদা উপজেলা\nপঞ্চগড় জেলা\n\n\n== তথ্যসূত্র ==\n\n\n== বহিঃসংযোগ =="}