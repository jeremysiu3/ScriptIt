{"pageid": 1091641, "title": "কিরণময় সেন", "url": "https://bn.wikipedia.org/wiki?curid=1091641", "content": "কিরণময় সেন  ( ১৯১৫ ?  ― ১০ ডিসেম্বর,  ১৯৯৮) ছিলেন ভারতীয় উপমহাদেশের ব্রিটিশ বিরোধী স্বাধীনতা আন্দোলনে মাস্টারদা সূর্য সেন বিপ্লবী দলের সদস্য। যার বিশ্বাসঘাতকতায় মাস্টারদা ধরা পড়েন সেই নেত্র সেনকে হত্যা করার দায়িত্ব নিয়ে সে কাজ সুসম্পন্ন করেন।\n\n\n== সংক্ষিপ্ত জীবনী ==\nকিরণময় সেনের জন্ম ব্রিটিশ ভারতের অধুনা বাংলাদেশের চট্টগ্রামের পটিয়া থানার হাবিলাসদ্বীপে। তিনি ছাত্রাবস্থাতেই বিপ্লবী দলে যুক্ত হয়ে যান। ইংরেজ প্রশাসন সূর্য সেনকে জীবিত অথবা মৃত অবস্থায় ধরার জন্য সবরকমের চেষ্টা অব্যাহত রাখে। সূর্য সেন একসময় কৈরলা গ্রামে ক্ষীরোদপ্রভা বিশ্বাসের বাড়িতে আত্মগোপন করে ছিলেন। ১৯৩৩ খ্রিস্টাব্দের ১৬ই ফেব্রুয়ারির রাতে সেখানে এক বৈঠকে ছিলেন কল্পনা দত্ত, শান্তি চক্রবর্তী, মণি দত্ত, ব্রজেন সেন আর সুশীল দাসগুপ্ত। ব্রজেন সেনের সহোদর নেত্র সেন, সূর্য সেনের উপস্থিতির খবর পুলিশকে জানিয়ে দেয়। ফলে রাত প্রায় ১০টার দিকে পুলিশ আর সেনাবাহিনী ক্ষীরোদপ্রভা বিশ্বাসের বাড়িটি ঘিরে ফেলে এবং সেখান থেকে সূর্য সেন ও ব্রজেন সেন ধরা পড়েন। তখন অষ্টম শ্রেণীর ছাত্র কিরণময় মাস্টারদা সূর্য সেনকে পুলিশে ধরিয়ে দেওয়ার বদলা নিতে চক্রান্তকারী নেত্র সেনকে হত্যা করার দায়িত্ব নেন। ১৯৩৪ খ্রিস্টাব্দের ৯ জানুয়ারি রাত্রে নেত্র সেনের আহারের সময় রামদার কোপে স্বহস্তে খুন কিরণময়ই করেছিলেন। তার সাথে ছিলেন আরেক বিপ্লবী রবীন্দ্র (খোকা) নন্দী। সন্দেহক্রমে পুলিশের হাতে ধরা পড়লেও প্রমাণাভাবে ছাড়া পান। কিছুদিন পর তিনি রেঙ্গুনে তাঁর দাদার বাড়িতে আত্মগোপনকালে গ্রেফতার হয়ে মায়ানমারসহ পূর্বভারতের বিভিন্ন কারাগারে পাঁচ বছর আটক থাকেন। শেষে মুক্তি পাওয়ার পর তৎকালীন অবিভক্ত কমিউনিস্ট পার্টিতে যোগ দেন। পরে পার্টি বিভক্ত হলে সদস্যপদ ত্যাগ করেন। পরবর্তীতে তিনি  দামোদর ভ্যালি কর্পোরেশনের মাইথনে কাজ করতেন।\nপশ্চিমবঙ্গ সরকার পরবর্তীকালে এই স্বাধীনতা সংগ্রামীকে তাম্রপত্র প্রদান করে ও স্বাধীনতার পঞ্চাশবর্ষ পূর্তি উপলক্ষে বিশেষ সম্মাননা প্রদান করে।\n\n\n== মৃত্যু ==\n১৯৯৮ খ্রিস্টাব্দের ১০ ই ডিসেম্বর কলকাতায় প্রয়াত হন বিপ্লবী কিরণ সেন।\n\n\n== আরো দেখুন ==\nচট্টগ্রাম অস্ত্রাগার লুন্ঠন\nমাস্টারদা সূর্যসেন\n\n\n== তথ্যসূত্র =="}