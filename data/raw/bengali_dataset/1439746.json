{"pageid": 1439746, "title": "সংবাদ সচিব", "url": "https://bn.wikipedia.org/wiki?curid=1439746", "content": "সংবাদ সচিব বা সংবাদ কর্মকর্তা বলতে সাধারণত একজন জ্যেষ্ঠ কর্মকর্তাকে বোঝায়, যিনি কোনও উচ্চপদস্থ সরকারি কর্মকর্তা (যেমন রাষ্ট্রপতি, নগরপ্রধান, প্রশাসক বা গভর্নর) বা কোনও সংস্থার মূল মুখপাত্র হিসেবে কাজ করেন। তিনি ঐ কর্মকর্তা বা সংস্থার সাথে সংবাদমাধ্যমের যোগাযোগ ব্যবস্থাপনা করার দায়িত্ব পালন করেন। তার প্রধান দায়িত্ব হল চাকুরিদাতার সাফল্য ও লক্ষ্যের কথা দক্ষতা ও কার্যকারিতার সাথে সংবাদমাধ্যমের কাছে জ্ঞাপন করা। \nসংবাদ সচিবের কাজ সংস্থা বা কর্মকর্তার কর্মকাণ্ডের স্বচ্ছতা বজায় রাখা ও জনমানসে তার ভাবমূর্তি ব্যবস্থাপনা করার জন্য অত্যন্ত গুরুত্বপূর্ণ। সংবাদ সচিব সংবাদ ব্যবস্থাপনার কৌশল ব্যবহার করে সক্রিয় ও জোরালোভাবে চাকুরিদাতা কর্মকর্তা বা সংস্থার ইতিবাচক ভাবমূর্তি বজায় রাখতে ও সংবাদ মাধ্যমগুলিতে তাদের ব্যাপারে নেতিবাচক প্রতিবেদন এড়াতে সহায়তা করেন। তিনি তার চাকুরিদাতার কর্মকাণ্ড ও নীতিগুলির ব্যাপারে বিদ্যমান আখ্যানকে (ন্যারেটিভ) ইতিবাচক ও তার দৃষ্টিকোণ থেকে সঠিক রূপ দিতে সাহায্য করেন এবং জনগণ ও সংবাদমাধ্যমের কাছে তথ্য কার্যকর রূপে জ্ঞাপিত হবার ব্যাপারটি নিশ্চিত করেন। তিনি চাকুরিদাতা কর্মকর্তা বা সংস্থার সংবাদমাধ্যম-সংক্রান্ত কৌশলগুলি পরিকল্পনা ও পরিচালনা করেন, সংবাদমাধ্যমে তাদের বিষয়ে করা প্রতিবেদনের রসদ জোগান দেন, সাংবাদিকদের প্রশ্নের জবাব দেন। এক্ষেত্রে তিনি বিভিন্ন যোগাযোগমূলক কৌশল ব্যবহার করতে পারেন, যার মধ্যে মৌখিক সংক্ষিপ্ত বিবৃতিদান (প্রেস ব্রিফিং), সংবাদ বিজ্ঞপ্তি প্রকাশ, সংবাদ সম্মেলনের আয়োজন, আনুষ্ঠানিক লিখিত বিবৃতি প্রণয়ন ও সামাজিক যোগাযোগ মাধ্যমে বার্তা প্রকাশ অন্তর্ভুক্ত। তিনি প্রায় প্রতিদিন গণমাধ্যমের প্রতিনিধিদের সাথে সম্পর্ক রাখেন এবং সংকটকালীন বা জরুরি অবস্থাকালীন পরিস্থিতিসহ অন্য অনেক পরিস্থিতিতে তাদেরকে তথ্য সরবরাহ করেন। সাধারণত তিনি কোনও সরকারি কার্যালয়, রাজনৈতিক দল বা অভিযানের সদর দপ্তর বা কোনও সংস্থার সদর দপ্তরে কাজ করেন, তবে প্রয়োজনে কোনও অনুষ্ঠান বা সম্মেলনে ভ্রমণ করতে পারেন। তিনি যোগাযোগ স্থাপন ও বার্তা জ্ঞাপনে বিশেষ দক্ষতা রাখেন, চাপ সহ্য করতে সিদ্ধহস্ত হন এবং চাকুরিদাতা সংস্থার সর্বস্তরের নীতি ও লক্ষ্যের ব্যাপারে গভীর জ্ঞান ও উপলব্ধি রাখেন। কিছু ক্ষেত্রে সংবাদ সচিবের উপ-সচিব বা সহকারী সচিবও থাকতে পারে।\n\n\n== আরও দেখুন ==\nসহদূত (আতাশে)\nপ্রধান মন্ত্রীপরিষদ সচিব\nডাউনিং স্ট্রিট সংবাদ সচিব\nসংবাদ সেবা\nকথা ঘোরানোর ওস্তাদ\nমুখপাত্র\nহোয়াইট হাউজের সংবাদ সচিব\n\n\n== বহিঃসংযোগ ==\n\nটেমপ্লেট:Job-stub"}