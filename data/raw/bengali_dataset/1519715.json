{"pageid": 1519715, "title": "ঘুটিয়ারি শরীফ", "url": "https://bn.wikipedia.org/wiki?curid=1519715", "content": "ভারতের পশ্চিমবঙ্গ রাজ্যের দক্ষিণ চব্বিশ পরগণা জেলার পশ্চাদভূমিতে অবস্থিত প্রধানত বাংলার ধর্মপ্রাণ মুসলমান সম্প্রদায়ের অন্যতম তীর্থস্থান ঘুটিয়ারি শরীফ।  ক্যানিং থানার পূর্বতন 'বাঁশরা' নামের এই অঞ্চলে বসবাস করতেন 'গাজীবাবা' বা 'গাজী সাহেব' নামে খ্যাত ঐশীশক্তিধর ফকির ও মানবপ্রেমিক পীর মোবারক গাজী। সেই পীরের তথা তপস্বীর উদ্দেশ্যে উৎসর্গীকৃত মাজার তথা সমাধিস্থল, মসজিদসহ কিছু ধর্মীয় স্থাপনা এবং ওয়াকফ বোর্ডের অফিস ঘিরে এক পবিত্র ধর্মীয় অবস্থান। \n পীর গাজি তাঁর আধ্যাত্মিক শক্তি দিয়ে খরাপীড়িত গ্রামে বৃষ্টি আনেন, কিন্তু নিজের জীবন উৎসর্গ করেন। এমন তপস্বীর মাজার পর্যটকদের আকর্ষণের কেন্দ্র বিন্দুতে পরিণত হয়। \n\nঘুটিয়ারি শরীফ মাজারে সকল ধর্মের হাজার হাজার মানুষ আসেন। এই পবিত্র ধর্মীয় স্থানে হিন্দু ও মুসলিমরা পাশাপাশি প্রার্থনা করে। তারা তাদের হাতের তালু জলে ডুবিয়ে নীরবে প্রার্থনা করেন।\n\n\n== অবস্থান ==\nঘুটিয়ারি শরীফ ক্যানিং ১  সমষ্টি উন্নয়ন ব্লকের বাঁশরা মৌজার ও জনগণনা শহরের অন্তর্ভুক্ত একটি গ্রাম। এটির ভৌগলিক অবস্থানের অক্ষাংশ ও দ্রাঘিমাংশ হলো যথাক্রমে- ২২.৩৬৭৮° উত্তর ৮৮.৫৫৩০° পূর্ব﻿ / 22.3678; 88.5530 এবং সমুদ্রপৃষ্ঠ হতে গড় উচ্চতা ৬ মিটার (২০ ফুট)। \nরাজ্য সড়ক ও রেলপথে মহানগর কলকাতার সাথে স্থানটির যোগাযোগ ব্যবস্থা অত্যন্ত ভালো। শিয়ালদহ দক্ষিণ শাখার ক্যানিং লোকাল ট্রেনে (৩১ কিমি) এক ঘন্টার পৌঁছান যায়। ঘুটিয়ারী শরীফ রেলওয়ে স্টেশন হতে গাজী সাহেবের মাজার দুই মিনিটের হাঁটা পথ।\n\n\n== প্রেক্ষাপট ==\nমধ্যযুগীয় সময়ে তীর্থস্থানটি মদনমল্ল পরগনার সুন্দরবনে জঙ্গলাকীর্ণ অবস্থায় ছিল। দ্বাদশ ও ত্রয়োদশ শতকে বাংলায় ইসলাম ধর্ম প্রসারকালে গাঙ্গেয় ব-দ্বীপে বসতি স্থাপনের সময় বাসিন্দারা ব্যাঘ্র ও অন্যান্য বিপজ্জনক প্রাণীদের আতঙ্ক নিয়েই বসবাস করতেন। আর তাদের হাত থেকে রক্ষা পাওয়ার জন্য তারা লৌকিক দেবদেবী, বনবিবি আর  দক্ষিণ রায়ের পূজা করতেন।\nপরবর্তীতে সপ্তদশ শতকে স্থানীয় বাসিন্দা পীর মোবারক গাজীর ব্যাঘ্রসহ বিপজ্জনক প্রাণীদের উপর তার আধিপত্য, এমনকি তাদের পোষ্য হিসাবে রাখতে এবং প্রাকৃতিক উপাদান নিয়ন্ত্রণের ক্ষমতা ছিল। সেকারণে,  বনবিবি ও  দক্ষিণ রায়ের সঙ্গে 'গাজী বাবা' হিন্দু-মুসলমান নির্বিশেষে সকলের পূজ্য ও শ্রদ্ধার পাত্র ছিলেন।\nযশোরের মহারাজ  প্রতাপাদিত্য গুহরায়ের শাসনামলে এই অঞ্চলে তার ঢালবাহিনীর সেনানায়ক ও মাতলা নদীর নৌবহরের অধ্যক্ষ ছিলেন মদন দত্ত। তিনি এখানকার বিস্তীর্ণ জঙ্গলাকীর্ণ ভূভাগ হাসিল করে গড়-ঘেরা প্রসাদ নির্মাণ করেন এবং কালক্রমে ভূস্বামী হলে 'রায়' উপাধি নিয়ে রাজপুরের রাজা মদন রায় হন। তিনি একবার বিপদের সম্মুখীন হন এবং ত্রাণকর্তা হিসাবে এগিয়ে আসেন গাজী বাবা। (ভিন্ন মতে তাকে গুরুতর অসুস্থতা থেকে সুস্থ করেন) তাকে বিপদমুক্ত করায় রাজা মদন রায় কৃতজ্ঞতাস্বরূপ বাঁশরা'র জঙ্গল হাসিল করে বড়ো গাজি খাঁকে একটি মসজিদ নির্মাণ করে দেন। ক্যানিং অঞ্চলের সেটিই কালক্রমে বিখ্যাত ঘুটিয়ারি শরীফ। শরীফের ব্যয়নির্বাহের জন্যও তিনি বহু বিঘা পীরোত্তর সম্পত্তিও দান করেন।  ১৯৩৬ খ্রিস্টাব্দে ফজলুল হক বাঁশরা'র দরগাহ-সহ তীর্থস্থানটির নামকরণ করেন ঘুটিয়ারি শরীফ। \n\n\n== লৌকিক কাহিনী ==\nজনশ্রুতি হল, সপ্তদশ শতকে সুন্দরবনের এই অংশের গ্রামগুলি বেশ কয়েক মাস ধরে তীব্র খরার কবলে পড়ে। আধ্যাত্মিক শক্তিতে তপস্বী গাজী সাহেব এই অঞ্চলে বৃষ্টি আনার জন্য ধ্যান করেন এবং অলৌকিক ঘটনায় বৃষ্টি নামে বাসিন্দারা বৃষ্টি পেয়ে বেঁচে যান, কিন্তু তপস্বীর ধ্যানের কঠোর শ্রমের ফলে তাঁর জীবন বিপন্ন হয় এবং শেষ পর্যন্ত (বঙ্গাব্দের ১৭ শ্রাবণ, গ্রেগরিয়ান বর্ষপঞ্জী অনুসারে ৩ আগস্ট) তাঁর মৃত্যু হয়। এই অলৌকিক ঘটনা এবং গাজী সাহেবের মর্মান্তিক মৃত্যু শ্রদ্ধার সাথে স্মরণ করা হয়।\nঘুটিয়ারি শরীফে বছরে দুটি বড় মেলা অনুষ্ঠিত হয়। একটি জুন মাসে অর্থাৎ আষাঢ় মাসের সাত তারিখ অম্বুবাচী উপলক্ষে যা আসামের কামাখ্যা মন্দিরে বিখ্যাত অম্বুবাচী মেলার সাথে মিলে যায় এবং রাজা মদন রায় শুরু করেন এবং অন্যটি আগস্টের ৩ তারিখে (১৭ শ্রাবণ) পীরের মৃত্যুবার্ষিকী স্মরণে। শেষোক্ত মেলা প্রতি বছর ৩ আগস্ট হতে এই দরগাহকে কেন্দ্র করে এক মাসব্যাপী অনুষ্ঠিত হয়। এই সময়কালে মাজার পরিদর্শনে ও মেলায় প্রায় ৪ থেকে ৫ লক্ষ মানুষের সমাগম হয়ে থাকে।\nমজার ব্যাপার হলো, মাজারটি কেবল মুসলমানদের তীর্থস্থানই নয়। গাজী সাহেবের প্রতি শ্রদ্ধা জানাতে সকল ধর্মের মানুষ এখানে আসেন।\nপীরের সমাধিস্থল তথা মাজারের উপর দরগাহের বর্গাকার কাঠামোটি সাদা চীনা মোজাইকের গম্বুজ দ্বারা মুকুটযুক্ত, যার চার কোণে অষ্টভুজাকার মিনার রয়েছে। চারটি মিনারের প্রতিটিতে তিনটি পর্যায়ের পর একটি সমাপ্তি এবং গম্বুজটির উপর একটি সমাপ্তি আছে । গম্বুজ এবং মিনার উভয়ই ইসলামী ফুলের মোটিফে মোজাইক নকশা দিয়ে আচ্ছাদিত ও সজ্জিত। মাজারের প্রবেশের পথ পূজা ও উপাসনা সামগ্রীর দোকানপাটে ভরা এবং সংকীর্ণ গলি পথ।\nমাজার সংলগ্ন প্রাঙ্গণে একটি ছোট মসজিদ এবং আরও বেশ কয়েকটি ধর্মীয় স্থাপনা এবং রক্ষণাবেক্ষণের জন্য ওয়াকফ বোর্ডের অফিস রয়েছে। তবে অঙ্গনটির প্রধান আকর্ষণ হল 'মক্কা পুকুর' নামের এক বৃত্তাকার পুকুর। এরই চারপাশে লৌকিক কাহিনীর বিশ্বাসীরা তাদের ইচ্ছা (মান্নাত) পূরণের জন্য প্রার্থনা করেন। তারা তাদের হাতের তালু জলে ডুবিয়ে নীরবে প্রার্থনা করেন। মুসলিম এবং হিন্দু উভয়েই দরগায় একসাথে প্রার্থনা করেন। সর্বসাধারণের বিশ্বাস হল যে, আপনি যদি এখানে আন্তরিকভাবে প্রার্থনা করেন, তাহলে গাজী সাহেব আপনার ইচ্ছা পূরণ করবেন।\nসর্বধর্ম সমন্বয়ের এই মেলা ছাড়াও বছরের নানা সময়ে মানুষজন আসেন গাজী সাহেবের মাজারে চাদর চড়াতে, ইচ্ছা পূরণে রঙিন কাপড়ের টুকরো দিয়ে গিঁট বাঁধতে বা আগরবাতি জ্বালিয়ে সরোবরে শিরনি নিবেদন করতে।\nপ্রসঙ্গত, উল্লেখ্য এই যে, ১৮৪৭ খ্রিস্টাব্দে কলকাতায় দক্ষিণেশ্বর কালী মন্দির প্রতিষ্ঠাত্রী রাণী রাসমণি স্বপ্নে গাজী পীরকে দেখেন এবং স্বপ্নাদেশে তিনি মন্দির প্রাঙ্গণের বাইরে অবস্থিত একটি অশ্বত্থ গাছের নীচে তাঁর জন্য একটি মন্দির নির্মাণের নির্দেশ দেন। শ্রীরামকৃষ্ণ এখানের পবিত্র স্মৃতিস্তম্ভে শিরনি উৎসর্গ করতেন । \nচিত্রশিল্পী ডরোথি নিউসোম ১৯৩৫ খ্রিস্টাব্দে ভারতীয় রেলে বিজ্ঞাপনের জন্য ঘুটিয়রি শরীফের চিত্র (৩৮.৭ × ২৫.০ ইঞ্চি/ ৯৮.৩ × ৬৩.৫ সেমি) আকারে বাংলা ও উর্দু শিরোনামে আঁকেনে। \n\n\n== তথ্যসূত্র =="}