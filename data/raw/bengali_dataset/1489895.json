{"pageid": 1489895, "title": "চট্টগ্রাম জেলা সুইমিংপুল", "url": "https://bn.wikipedia.org/wiki?curid=1489895", "content": "চট্টগ্রাম জেলা সুইমিংপুল ২০১৯ সালে চালু হওয়া বাংলাদেশের জেলা পর্যায়ের একটি সাঁতার ক্রীড়া আয়োজন ও প্রশিক্ষণ সুইমিংপুল। এটি চট্টগ্রামের কাজির দেউড়ীতে এম এ আজিজ স্টেডিয়াম সংলগ্ন আউটার স্টেডিয়াম মাঠে দক্ষিণ পাশে অবস্থিত। বাংলাদেশের সকল সাঁতার ক্রীড়া আয়োজনের সরকারি ভেন্যুর মতই এটি জাতীয় ক্রীড়া পরিষদের অধিভুক্ত। এবং স্থানীয় চট্টগ্রাম জেলা ক্রীড়া সংস্থার তত্ত্বাবধায়নে পরিচালিত। এটি আন্তর্জাতিক মানের সুইমিংপুল। নিয়মিত বয়স ভিত্তিক সাঁতার প্রশিক্ষণ ছাড়াও এটি ঢাকার বাইরে বাংলাদেশ সুইমিং ফেডারেশনে প্রতিযোগিতা আয়োজনের গুরুত্বপূর্ণ ভেন্যু।\n\n\n== ইতিহাস ==\nচট্টগ্রামে নগর কর্তৃপক্ষের নিজস্ব সুইমিংপুল থাকলে জাতীয় ক্রীড়া পরিষদের কোন সুইমিংপুল ছিল না। ২০১৭ সালের মার্চে আউটার স্টেডিয়ামের ৭০ হাজার ৩শ’৮০ বর্গফুট জায়গায় এম জামান বিল্ডার্স সুইমিংপুলের নির্মাণ শুরু করে। বাংলাদেশের অন্যান্য সরকারি সুইমিংপুলের মত রক্ষণাবেক্ষণের সুবিধার্থে স্টেডিয়ামের পাশে জায়গা নির্বাচন করা হয়। এস্থানে চট্টগ্রামের বিভিন্ন শহর ও আঞ্চলিক মেলা হতো। মেলা আয়োজনের স্থান সংকুচিত হওয়ায় সরকার পক্ষের রাজনৈতিক কর্মীদের বিরোধিতা ছিল।  ২০১৮ সালের নভেম্বরে কাজ শেষ হয়। ১১ কোটি ৬১ লক্ষ টাকা ব্যয়ে নির্মিত সুইমিংপুল ২০১৯ সালের ১০ সেপ্টেম্বর উদ্বোধন ও সর্বসাধারণের প্রশিক্ষণের জন্য উন্মুক্ত করা হয়। এটি নির্মাণের মাধ্যমে বাংলাদেশের সকল বিভাগীয় শহরের ক্রীড়া সুইমিংপুল নির্মাণ সম্পন্ন হয়। ২০১৯ সালের ১১ অক্টোবর শেখ রাসেলের নামে নামকরণের ঘোষণা আসে। করোনা মহামারির প্রকোপ কমার পর, এখানে বিভিন্ন প্রতিযোগিতার সংখ্যা বৃদ্ধি পাওয়ায় ইলেক্ট্রনিক স্কোরবোর্ড বসানোর পরিকল্পনা করা হয়।\n\n\n== কাঠামো ==\nএটি খোলা আকাশের নিচে উন্মুক্ত ৮ লেন বিশিষ্ট সুইমিংপুল। দুই একর জায়গাজুড়ে নির্মিত মূল সাঁতারপুলের দৈর্ঘ্য ৫০ মিটার, ও প্রস্থ ২২ মিটার। পুলটির সর্বোচ্চ গভীরতা ১ দশমিক ৮ মিটার। সাঁতারপুলের আয়তন ১১০০ বর্গ মিটার, যা প্রায় প্রায় ২০ লাখ লিটার পানি ধারণ করতে পারে।  মূল সাঁতারপুল ছাড়াও সাঁতারু জন্য পরিবর্তন কক্ষ, বিশুদ্ধ পানির প্ল্যান্ট, গভীর নলকূপ, নিরবচ্ছিন্ন বিদ্যুৎ সংযোগের জন্য ২৫০ কেভির বিদ্যুৎ সাবস্টেশন এবং নিজস্ব পার্কিংয়ের ব্যবস্থা আছে। মূল সাঁতারপুলের দুই পাশের (পূর্ব ও পশ্চিমে) গ্যালারি ১৫০০ দর্শক ধারণ করতে পারে।\n\n\n== আয়োজন ==\nচট্টগ্রাম জেলা সুইমিংপুলে প্রতি কার্যদিবসে ২১ জন প্রশিক্ষক কর্তৃক নারী ও পুরুষ সাঁতারুদের পৃথক প্রশিক্ষণ চলে। নিয়মিত ছাড়াও এখানে প্রতিবন্ধীরা সাঁতার শেখেন। এটি শিশু-কিশোরদের সাঁতার শেখানোর জন্য জনপ্রিয়। বাংলাদেশ সুইমিং ফেডারেশন এখানে বয়স ভিত্তিক সাঁতার প্রতিযোগিতা আয়োজন করেছে।\n\n\n== তথ্যসূত্র =="}