{"pageid": 1379843, "title": "পোহাং স্টিলার্স", "url": "https://bn.wikipedia.org/wiki?curid=1379843", "content": "ফুটবল ক্লাব পোহাং স্টিলার্স (কোরীয়: 포항 스틸러스, ইংরেজি: Pohang Steelers; সাধারণত এফসি পোহাং স্টিলার্স এবং সংক্ষেপে পোহাং স্টিলার্স নামে পরিচিত) হচ্ছে পোহাং ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার শীর্ষ স্তরের ফুটবল লিগ কে লিগ ১-এ প্রতিযোগিতা করে। এই ক্লাবটি ১৯৭৩ সালের ১লা এপ্রিল তারিখে পিওএসসিও এফসি নামে প্রতিষ্ঠিত হয়েছে। ১৭,৪৪৩ ধারণক্ষমতাবিশিষ্ট পোহাং স্টিল ইয়ার্ডে ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় কিম গি-দং এবং সভাপতির দায়িত্ব পালন করছেন শিন ইয়ং-গুওন। বর্তমানে দক্ষিণ কোরীয় আক্রমণভাগের খেলোয়াড় কিন সুং-দে এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, পোহাং স্টিলার্স এপর্যন্ত ১৭টি শিরোপা জয়লাভ করেছে; যার মধ্যে পাঁচটি কে লিগ ১  এবং চারটি কোরীয় এফএ কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৩টি শিরোপা জয়লাভ করেছে; যার সবগুলো এএফসি চ্যাম্পিয়নস লিগ শিরোপা। কিম কুয়াং-সুক, শিন হুয়া-ইয়ং, হুয়াং জি-সু, হুয়াং জিন-সুং এবং নো বিয়ং-জুনের মতো খেলোয়াড়গণ পোহাং স্টিলার্সের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ১০ বছর পর, ১৯৮৩ মৌসুমে পোহাং স্টিলার্স প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে লিগ ১-এ অংশগ্রহণ করতে সক্ষম হয়েছিল। ১৯৮৩ সালের সালের ৮ই মে তারিখে, কে লিগ ১-এ ক্লাব ইতিহাসে নিজেদের প্রথম ম্যাচে হান হং-কির অধীনে পোহাং স্টিলার্স দেগু রয়্যালসের সাথে ১–১ গোলে ড্র করেছিল। ১৯৮৩ কে লিগ ১-এ পোহাং স্টিলার্স ৬টি জয় এবং ৭টি ড্রয়ে সর্বমোট ১৯ পয়েন্ট অর্জন করে সামগ্রিক পয়েন্ট তালিকায় ২য় স্থান অর্জন করেছিল, যেখানে লি চুন-সোক ৮টি গোল করে লিগে পোহাং স্টিলার্সের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}