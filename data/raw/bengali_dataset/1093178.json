{"pageid": 1093178, "title": "মন্দার রাও দেসাই", "url": "https://bn.wikipedia.org/wiki?curid=1093178", "content": "মন্দার রাও দেসাই (মারাঠি: मंदार राव देसाई, ইংরেজি: Mandar Rao Dessai; জন্ম: ১৮ মার্চ ১৯৯২; মন্দার রাও নামে সুপরিচিত) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব মুম্বই সিটি এবং ভারত জাতীয় দলের হয়ে রক্ষণভাগের খেলোয়াড় হিসেবে খেলেন। তিনি মূলত বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\nভারতীয় ফুটবল ক্লাব ডেম্পোর যুব পর্যায়ের হয়ে খেলার মাধ্যমে মন্দার ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৩–১৪ মৌসুমে, ডেম্পোর মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ডেম্পোর হয়ে তিন মৌসুমে ৩০ ম্যাচে ৩টি গোল করেছেন। মাঝে তিনি দুই বার গোয়ার হয়ে ধারে খেলেছেন। ২০১৬–১৭ মৌসুমে তিনি গোয়ায় যোগদান করেছেন। গোয়ায় চার মৌসুম অতিবাহিত করার পর ২০২০–২১ মৌসুমে তিনি ভারতীয় ক্লাব মুম্বই সিটিতে যোগদান করেছেন।\n২০১৪ সালে, মন্দার ভারত অনূর্ধ্ব-২৩ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০১৯ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ৯ ম্যাচে অংশগ্রহণ করেছেন।\n\n\n== প্রারম্ভিক জীবন ==\nমন্দার রাও দেসাই ১৯৯২ সালের ১৮ই মার্চ তারিখে ভারতের গোয়ার মাপুসায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nমন্দার ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন। ২০১৪ সালের ১৫ই সেপ্টেম্বর তারিখে তিনি ২০১৪ এশিয়ান গেমসে সংযুক্ত আরব আমিরাত অনূর্ধ্ব-২৩ দলের বিরুদ্ধে ম্যাচে ভারত অনূর্ধ্ব-২৩ দলের হয়ে আন্তর্জাতিক পর্যায়ে অভিষেক করেছেন।\n২০১৯ সালের ৭ই জুলাই তারিখে, ২৭ বছর, ৩ মাস ও ১৯ দিন বয়সে, বাম পায়ে ফুটবল খেলায় পারদর্শী মন্দার তাজিকিস্তানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১৭ নম্বর জার্সি পরিধান করে বাম পার্শ্বীয় রক্ষণভাগের খেলোয়াড় হিসেবে খেলেছিলেন। ম্যাচটি তাজিকিস্তান ২–৪ গোলের ব্যবধানে জয়লাভ করেছিল। ভারতের হয়ে অভিষেকের বছরে মন্দার সর্বমোট ৫ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে মন্দার রাও দেসাই  (ইংরেজি)  \nট্রান্সফারমার্কেটে মন্দার রাও দেসাই (ইংরেজি) \nওয়ার্ল্ডফুটবল.নেটে মন্দার রাও দেসাই (ইংরেজি) \nইএসপিএন এফসিতে মন্দার রাও দেসাই (ইংরেজি) \nন্যাশনাল-ফুটবল-টিমস.কমে মন্দার রাও দেসাই (ইংরেজি)"}