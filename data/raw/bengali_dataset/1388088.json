{"pageid": 1388088, "title": "এ এস এম মাকসুদ কামাল", "url": "https://bn.wikipedia.org/wiki?curid=1388088", "content": "এ এস এম মাকসুদ কামাল (জন্ম: ২১ নভেম্বর ১৯৬৬) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ২৯তম উপাচার্য ছিলেন। ঢাকা বিশ্ববিদ্যালয়ের আওয়ামী লীগ-সমর্থক শিক্ষকদের সংগঠন নীল দলের তিনি আহ্বায়ক ছিলেন।\n\n\n== প্রাথমিক ও শিক্ষা জীবন ==\nমাকসুদ কামাল ২১ নভেম্বর ১৯৬৬ সালে তৎকালীন পূর্ব পাকিস্তানের লক্ষ্মীপুর পৌরসভার আটিয়াতলীতে জন্মগ্রহণ করেন। তার পিতার নাম ফরিদ আহমেদ এবং মাতা মাছুমা খাতুন।\nতিনি ১৯৮২ সালে লক্ষ্মীপুর আদর্শ সামাদ সরকারি উচ্চ বিদ্যালয় থেকে এসএসসি ও ১৯৮৪ সালে এইচএসসি পাশ করে ঢাকা বিশ্ববিদ্যালয়ের ভূতত্ত্ব বিভাগ থেকে ১৯৮৮ সালে বিএসসি (সম্মান) এবং ১৯৮৯ সালে স্নাতকোত্তর সম্পন্ন করেন। পরে তিনি নেদারল্যান্ডসের টোয়েন্টে বিশ্ববিদ্যালয় থেকে ‘অ্যাপ্লাইড ইঞ্জিনিয়ারিং জিওলজি’ বিষয়ে ১৯৯৭ সালে মাস্টার্স ডিগ্রি ও জাপানের টোকিও ইনস্টিটিউট অব টেকনোলজি (টিটিটি) থেকে ২০০৪ সালে ভূমিকম্পবিষয়ক প্রকৌশলে ডক্টরেট ডিগ্রি অর্জন করেন।\nস্থানীয় ও আন্তর্জাতিক জার্নালে তার ৬৫টি বৈজ্ঞানিক প্রবন্ধ প্রকাশিত হয়েছে।\n\n\n== কর্মজীবন ==\nমাকসুদ কামাল ঢাকা বিশ্ববিদ্যালয় শিক্ষক সমিতির ২০১৭ থেকে ২০২০ সাল পর্যন্ত চার মেয়াদে সভাপতি এবং তিন মেয়াদে ২০১৪ থেকে ২০১৬ সাল পর্যন্ত সাধারণ সম্পাদক ছিলেন।\nতিনি বাংলাদেশ মহাকাশ গবেষণা ও দূর অনুধাবন প্রতিষ্ঠানে (স্পারসো) বৈজ্ঞানিক কর্মকর্তার পদে প্রায় ছয় বছর কর্মরত ছিলেন।\nতিনি ২০০০ সালে ঢাকা বিশ্ববিদ্যালয়ের ভূতত্ত্ব বিভাগের প্রভাষক পদে যোগ দিয়ে ২০১০ সালে অধ্যাপক হন। তিনি ভূমিকম্প ও সুনামি এবং নগর দুর্যোগ ব্যবস্থাপনা বিশেষজ্ঞ।\nঢাকা বিশ্ববিদ্যালয়ের তিনি ডিজাস্টার সায়েন্স এন্ড ক্লাইমেট রেজিলিয়েন্স বিভাগেরও অধ্যাপক ছিলেন।\n২০১২ সালে তিনি আর্থ এ্যান্ড এনভায়রনমেন্টাল সায়েন্সেস অনুষদভুক্ত দুর্যোগ বিজ্ঞান ও ব্যবস্থাপনা বিভাগের প্রতিষ্ঠাতা চেয়ারম্যান নিযুক্ত হন এবং ২০১৭ সাল পর্যন্ত চেয়ারম্যানের দায়িত্ব পালন করেন। ২০১২ সাল থেকে ২০২০ সাল পর্যন্ত তিনি আর্থ অ্যান্ড এনভায়রনমেন্টাল সায়েন্সেস অনুষদের ডিন হিসেবে দায়িত্ব পালন করেন। মাস্টারদা সূর্যসেন হলের প্রাধ্যক্ষ ছিলেন দুই মেয়াদে। ঢাকা বিশ্ববিদ্যালয়ের সিন্ডিকেট এবং সিনেট সদস্য হিসেবেও দায়িত্ব পালন করছেন।\nকামাল তিন মেয়াদে ২০১৭ থেকে ২০২০ সাল পর্যন্ত বাংলাদেশ বিশ্ববিদ্যালয় শিক্ষক সমিতি ফেডারেশনের সভাপতি এবং মহাসচিব হিসেবে ২০১৫ থেকে ২০১৬ সাল পর্যন্ত দায়িত্ব পালন করেন।\nতিনি এপ্রিল ২০২২ থেকে ২০২৭ সালের মার্চ পর্যন্ত যুক্তরাজ্যের ইউনিভার্সিটি কলেজ লন্ডনের ভিজিটিং প্রফেসর হিসেবে দায়িত্ব পালন করছেন।\nতিনি ১৫ অক্টোবর ২০২৩ সালে রাষ্ট্রপতি কর্তৃক ঢাকা বিশ্ববিদ্যালয়ের উপাচার্য নিয়োগপ্রাপ্ত হন। ইতিপূর্বে তিনি ২০২০ সালের জুন থেকে ১৫ অক্টোবর ২০২৩ পর্যন্ত ঢাকা বিশ্ববিদ্যালয়ের সহ-উপাচার্য হিসেবে দায়িত্ব পালন করেন।\nতিনি ঢাকা বিশ্ববিদ্যালয়ের আওয়ামী লীগ-সমর্থক শিক্ষকদের সংগঠন নীল দলের আহ্বায়ক ছিলেন।\nমাকসুদ কামাল ঢাকা বিশ্ববিদ্যালয়ের উপাচার্য হিসেবে ৪ নভেম্বর ২০২৩ সালে আনুষ্ঠানিকভাবে দায়িত্ব গ্রহণ করেন।\n\n\n== পারিবারিক জীবন ==\nমাকসুদ কামালের স্ত্রী সৈয়দা আফসানা ফেরদৌসি একজন শিক্ষাবিদ এবং ইউনিভার্সিটি অব ইনফরমেশন টেকনোলজি অ্যান্ড সায়েন্সেসের লিবারেল আর্টস ও সামাজিক বিজ্ঞান অনুষদের ডিনের দায়িত্ব পালন করছেন। বিবাহিত জীবনে মাকসুদ কামালের দুই ছেলে ও এক মেয়ে।\nতার বড় ভাই এ কে এম শাহজাহান কামাল বেসামরিক বিমান পরিবহন ও পর্যটন মন্ত্রণালয়ের মন্ত্রী ছিলেন।\n\n\n== তথ্যসূত্র =="}