{"pageid": 1166698, "title": "জুগিরকান্দি মায়াবন", "url": "https://bn.wikipedia.org/wiki?curid=1166698", "content": "জুগিরকান্দি মায়াবন সিলেটের গোয়াইনঘাট উপজেলার আলীরগাঁও ইউনিয়নে জুগিরকান্দি হাওরে অবস্থিত একটি জলারবন। স্থানীয়ভাবে বনটিকে মায়াবন হিসেবে ডাকা হয়। মনে করা হয় প্রায় এক হাজার একর ভূমি জুড়ে বিস্তীর্ণ এ বন বাংলাদেশের সব থেকে বড় জলাবন। রাতারগুলের চেয়ে আয়তনে অন্তত তিনগুণ বড় মায়াবনটি রাতারগুল থেকে মাত্র ১৫ কিলোমিটার দূরে অবস্থিত। মায়াবনটির উত্তর দিকে সারি ও পিয়াইন নদী এসে এক হয়েছে।\n\n\n== উদ্ভিদবৈচিত্র্য ==\nজুগিরকান্দি মায়বনে রয়েছে জলের উপর ভাসমান সারি সারি হিজল, জাম, বরুণ, করচ ও বিভিন্ন প্রজাতির বৃক্ষরাজি। এটি একটি ঘন জলারণ্য হওয়ায় ভেতরের দিকটায় সূর্যের আলো গাছের পাতা ভেদ করে জল ছুতে পারে না। বনের দক্ষিন পাশে রয়েছে কাশবন। পূর্ব দিকে রয়েছে শাপলা ও পদ্ম ফুলের সমারোহে ভরপূর কুরুন্ডি ও রৌয়াসহ বিশাল বিশাল বিল। পশ্চিম দিকে রয়েছে হিদাইরখাল (সরকারি নথিপত্রে বাউলিখাল) নামে পরিচিত একটি নদী, যার তীরে বনবিভাগের মালিকানাধীন বাংলাদেশের অন্যতম একটি বড় মূর্তা বাগান।\n\n\n== প্রাণিবৈচিত্র‍্য ==\nজুগিরকান্দি মায়াবনে বিচরণ করে মাছরাঙ্গা, বিভিন্ন প্রজাতির বক, ডাহুক, ঘুঘু, সারি, দোয়েল-শ্যামা, ফিঙে, বালিহাঁস, পানকৌড়িসহ নানা প্রজাতির পাখি। বিভিন্ন প্রজাতির গুই সাপ ও নানা ধরনের সাপের অভয়াশ্রম এই জলারণ্যে বন্যপ্রাণীর মধ্যে রয়েছে বানর, উদবিড়াল, কাঠবিড়ালী, মেছোবাঘ ইত্যাদি।\n\n\n== যাতায়াত ==\nপ্রথমে সিলেট-তামাবিল সড়ক দিয়ে প্রায় ৩৭ কি.মি. পশ্চিম দিকে যেতে হয় সারি-গোয়াইনঘাট সড়কে। সে সড়ক দিয়ে প্রায় ১০ কি.মি. গেলেই পাওয়া যায় বেখরা ব্রিজ। সেখান থেকে বেখরা খাল দিয়ে ছোট ছোট নৌকাতে প্রায় দেড় কি.মি.উত্তরেই জুগিরকান্দির অবস্থান। \n\n\n== আরও দেখুন ==\nবুজির বন\nরাতারগুল জলাবন\nলক্ষ্মী বাওড় জলাবন।\n\n\n== তথ্যসূত্র =="}