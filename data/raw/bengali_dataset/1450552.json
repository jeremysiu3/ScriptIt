{"pageid": 1450552, "title": "অসাম্প্রদায়িক মুসলিম", "url": "https://bn.wikipedia.org/wiki?curid=1450552", "content": "অ-সাম্প্রদায়িক মুসলিম (আরবি: مسلمون بلا طائفة, প্রতিবর্ণীকৃত: মুসলিমুন বি লা-তায়িফা) হলো একটি মুসলিম সম্প্রদায়, যারা নিজের যারা নিজেদের কোনো শনাক্তযোগ্য ইসলামি সম্প্রদায় ও শাখার অন্তর্গত হিসেবে পরিচয় দেন না অথবা তাদের সহজে শ্রেণীবদ্ধ করা যায় না।    এই ধরনের মুসলিমরা নিজেদেরকে কোনো সম্প্রদায়ের অন্তর্ভুক্ত বলে মনে করে না বরং \"শুধু মুসলমান\" বা \"অ-সাম্প্রদায়িক মুসলমান\" বলে মনে করে।\nযদিও মধ্যপ্রাচ্যের সংখ্যাগরিষ্ঠ জনসংখ্যা সুন্নি বা শিয়া হিসাবে চিহ্নিত, তবে উল্লেখযোগ্য সংখ্যক মুসলমানকে অ-সাম্প্রদায়িক হিসাবেও চিহ্নিত করা হয়। পিউ রিসার্চ সেন্টারের ২০১২ সালের একটি সমীক্ষা অনুসারে, কোনো সম্প্রদায়ের সাথে যুক্ত নয় এবং নিজেদের \"শুধু মুসলিম\" হিসাবে পরিচয় দেয়, এমন মুসলিমদের সংখ্যা আটটি দেশে বেশি, যার মধ্যে কাজাখস্তান (৭৪%), আলবেনিয়া (৬৫%), কিরগিজস্তান (৬৪%), কসোভো (৫৮%), ইন্দোনেশিয়া (৫৬%), মালি (৫৫%), বসনিয়া ও হার্জেগোভিনা (৫৪%), উজবেকিস্তান (৫৪%) রয়েছে। এছাড়া চারটি দেশে উল্লেখযোগ্য সংখ্যক মুসলিম অসাম্প্রদায়িক, এগুলো হলো: আজারবাইজান (৪৫%), রাশিয়া (৪৫%), নাইজেরিয়া (৪২%) ও ক্যামেরুন (৪০%)।\nএ সম্প্রদায় প্রধানত মধ্য এশিয়ায় বেশি বসবাস করে। কাজাখস্তানে সবচেয়ে বেশি সংখ্যক মুসলিম কোন সম্প্রদায়ের সাথে যুক্ত নয়, তারা মুসলিম জনসংখ্যার প্রায় ৭৪%। দক্ষিণ-পূর্ব ইউরোপেও বিপুল সংখ্যক মুসলিম রয়েছে যারা কোনো সম্প্রদায়ের সাথে যুক্ত নয়।\nইসলামে সাম্প্রদায়িক বিতর্কের একটি দীর্ঘ ও জটিল ইতিহাস রয়েছে এবং শাসকরা সেগুলিকে রাজনৈতিক উদ্দেশ্যের জন্য আরও প্রসারিত করেছে বলে ধারণা করা হয়। যাইহোক, মুসলিম ঐক্যের ধারণা একটি গুরুত্বপূর্ণ আদর্শ হিসেবে রয়ে গেছে এবং আধুনিক সময়ে বুদ্ধিজীবীরা সাম্প্রদায়িক বিভাজনের বিরুদ্ধে কথা বলছেন। বিভিন্ন জরিপ অনুসারে, বিশ্বের কিছু অংশে মুসলমানদের একটি বড় অংশ \"শুধু মুসলিম\" বা \"শুধুমাত্র মুসলিম\" হিসাবে নিজেকে পরিচয় দেয়, যদিও এই প্রতিক্রিয়ার অন্তর্নিহিত অনুপ্রেরণা সম্পর্কে খুব কম প্রকাশিত বিশ্লেষণ পাওয়া যায়।      \n\n\n== তথ্যসূত্র =="}