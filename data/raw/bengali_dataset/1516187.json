{"pageid": 1516187, "title": "তাওয়ানা ব্রাউলি ধর্ষণ প্রতারণা", "url": "https://bn.wikipedia.org/wiki?curid=1516187", "content": "তাওয়ানা ভিসেনিয়া ব্রাউলি (জন্ম: ১৫ই ডিসেম্বর, ১৯৭১) হলেন নিউ ইয়র্কের একজন আফ্রিকান আমেরিকান মহিলা, যিনি ১৯৮৭ সালের নভেম্বরে ১৫ বছর বয়সে, চারজন শ্বেতাঙ্গ পুরুষের বিরুদ্ধে চার দিন ধরে অপহরণ ও ধর্ষণের মিথ্যা অভিযোগ এনে কুখ্যাতি অর্জন করেছিলেন।\n১৯৮৭ সালের ২৮শে নভেম্বর, নিউ ইয়র্কের ওয়াপিংগার্স ফলসে তাঁর নিজের বাড়ি থেকে তিনি চার দিন ধরে নিখোঁজ ছিলেন। এর পর ব্রাউলিকে একটি আবর্জনা ফেলার ব্যাগের মধ্যে পাওয়া যায়। তাঁর শরীরে বর্ণবাদী গালি লেখা ছিল এবং তাঁর শরীর মলে ঢাকা ছিল। জানা গিয়েছিল তাঁর শরীরে যে মল লাগানো ছিল সেটি একটি কলির  (স্বতন্ত্র ধরনের পশুপালক কুকুর) এবং সেই কলির মালিকের মালিকানাধীন ভবনে  ব্রাউলিকে পাওয়া গিয়েছিল। ব্রাউলি চারজন শ্বেতাঙ্গ পুরুষের বিরুদ্ধে তাঁকে ধর্ষণের অভিযোগ এনেছিলেন। অভিযোগগুলি জাতীয়ভাবে মনোযোগ আকর্ষণ করে, কারণ তাঁর বয়স কম ছিল, তাঁকে এক ভয়াবহ অবস্থায় ফেলে যাওয়া হয়েছিল এবং তিনি যাঁদের বিরুদ্ধে অপরাধের অভিযোগ এনেছিলেন (পুলিশ অফিসার এবং একজন আইনজীবী সহ) তাঁরা মর্যাদাসম্পন্ন পেশায় ছিলেন। ব্রাউলির উপদেষ্টারা— আল শার্পটন, অ্যালটন এইচ ম্যাডক্স এবং সি ভার্নন ম্যাসন —মামলাটির প্রতি জাতীয় মনোযোগ আকর্ষণ করতে সাহায্য করেছিলেন।\nসাক্ষ্য-প্রমাণ শোনার পর, ১৯৮৮ সালের অক্টোবরে একটি জুরি পার্ষদ এই সিদ্ধান্তে উপনীত হন যে ব্রাউলি কোনও জোরপূর্বক যৌন নির্যাতনের শিকার হননি এবং তিনি নিজেই এই ধরণের আক্রমণের ঘটনা ঘটিয়ে থাকতে পারেন। গ্রীক আমেরিকান নিউ ইয়র্ক কৌঁসুলি স্টিভেন প্যাগোনস, যাঁকে ব্রাউলি তাঁর আক্রমণকারীদের একজন বলে অভিযুক্ত করেছিলেন, পরে তিনি সফলভাবে ব্রাউলি এবং তার তিন উপদেষ্টার বিরুদ্ধে মানহানির মামলা করেন।\nব্রাউলি আফ্রিকান আমেরিকান সম্প্রদায়ের কাছ থেকে সমর্থন পেয়েছিলেন। কিছু শিক্ষাবিদ মনে করেছেন যে ব্রাউলি বর্ণগত বাঁধাধরা ধারণা দ্বারা প্রভাবিত পক্ষপাতদুষ্ট প্রতিবেদনের শিকার হয়েছিলেন। মূলধারার গণমাধ্যম এই ঘটনাকে প্রচার করার ফলে আফ্রিকান আমেরিকান সংবাদমাধ্যম এবং কিশোরী ও তার গল্প বিশ্বাসকারী অনেক কৃষ্ণাঙ্গ নেতা ঘটনার তীব্র সমালোচনা করেন। জুরি পার্ষদের সিদ্ধান্তের ফলে ব্রাউলি এবং তাঁর উপদেষ্টাদের প্রতি সমর্থন কমে যায়; ব্রাউলির পরিবার কিন্তু দাবি করে যায় যে অভিযোগগুলি সত্য।\n\n\n== মামলার উৎপত্তি ==\n১৯৮৭ সালের ২৮শে নভেম্বর, নিউ ইয়র্কের ওয়াপিংগার্স ফলসে নিজের বাড়ি থেকে চার দিন ধরে নিখোঁজ থাকা তাওয়ানা ব্রাউলিকে আপাতদৃষ্টিতে অচেতন এবং প্রতিক্রিয়াহীন অবস্থায় পাওয়া যায়। যেখানে তিনি একসময় থাকতেন এমন একটি অ্যাপার্টমেন্ট থেকে কয়েক ফুট দূরে একটি আবর্জনার ব্যাগে তিনি পড়ে ছিলেন। তাঁর পোশাক ছেঁড়া এবং পোড়া ছিল, তাঁর শরীর মলে মাখানো ছিল। তাঁকে জরুরি কক্ষে নিয়ে যাওয়া হলে সেখানে তাঁর শরীরের উপর কাঠকয়লা দিয়ে \"পিম্প-নিগার\" এবং \" কেকেকে\" শব্দগুলি লেখা আছে দেখতে পাওয়া যায়।\nশেরিফের কিশোর সহায়তা ব্যুরোর একজন গোয়েন্দাকে ব্রাউলির সাক্ষাৎকার নেওয়ার জন্য তলব করা হয়েছিল, কিন্তু তিনি কোনও সাড়া দেননি। পরিবারটি একজন কৃষ্ণাঙ্গ আধিকারিকের জন্য অনুরোধ করেছিল এবং পুলিশ বিভাগ তা দিতে সক্ষম হয়েছিল। ব্রাউলির চেহারা \"অত্যন্ত বিভ্রান্ত\" ছিল, তিনি মাথা নাড়িয়ে, কাঁধ ঝাঁকিয়ে এবং লিখিত মন্তব্যের মাধ্যমে এই আধিকারিককে সাক্ষাৎকার দিয়েছিলেন। সাক্ষাৎকারটি ২০ মিনিট স্থায়ী হয়েছিল, এই সময় তিনি কেবল একটি শব্দ উচ্চারণ করেছিলেন: \"নিয়ন\"। তবে, অঙ্গভঙ্গি এবং লেখার মাধ্যমে তিনি ইঙ্গিত দিয়েছিলেন যে ছয়জন শ্বেতাঙ্গ পুরুষ তাঁকে একটি জঙ্গলে বারবার ধর্ষণ করেছে, যাদের মধ্যে অন্তত একজন পুলিশ অফিসার।\nএকটি যৌন নির্যাতনের কিট ব্যবহার করা হয়েছিল, এবং পুলিশ একটি মামলা তৈরি শুরু করে। ব্রাউলি তাঁর আক্রমণকারীদের কোনও নাম বা বর্ণনা দেননি। পরে তিনি অন্যদের বলেছিলেন যে কোনও ধর্ষণ হয়নি, শুধুমাত্র অন্য কিছু যৌন নির্যাতনের ঘটনা ঘটেছে। ফরেনসিক পরীক্ষায় যৌন নির্যাতন বা যৌন মিলনের কোনও প্রমাণ পাওয়া যায়নি। বেশ কয়েকদিন ধরে বনে আটকে রাখা একজন শিকারের ক্ষেত্রে, বিশেষ করে রাতের বেলা তাপমাত্রা যখন হিমাঙ্কের নিচে নেমে যায়, তাঁর শরীরে এমন কিছু পাওয়া প্রত্যাশিত ছিল, যার সংস্পর্শে আসার কোন প্রমাণ পাওয়া যায়নি।\n\n\n== জনসাধারণের প্রতিক্রিয়া ==\n\nব্রাউলির গল্পে প্রাথমিকভাবে জনসাধারণের প্রতিক্রিয়া বেশিরভাগই সহানুভূতিশীল ছিল। বিল কসবি মামলার তথ্যের জন্য ২৫,০০০ ডলার পুরস্কারের ঘোষণা করেছিলেন, অন্যদিকে ডন কিং ব্রাওলির শিক্ষার জন্য ১০০,০০০ ডলার দেওয়ার প্রতিশ্রুতি দিয়েছিলেন। ১৯৮৭ সালের ডিসেম্বরে, নেশন অফ ইসলামের নেতা লুই ফারাকান সহ এক হাজারেরও বেশি মানুষ ব্রাউলির সমর্থনে নিউ ইয়র্কের নিউবার্গের রাস্তায় মিছিল করে।\nমামলায় ব্রাউলির দাবিগুলি সারা দেশের নজর কেড়েছিল। এই ঘটনার নিন্দা জানিয়ে জনসভা অনুষ্ঠিত হয়। যখন নাগরিক অধিকার কর্মী আল শার্পটন, আইনজীবী অ্যাল্টন এইচ ম্যাডক্স এবং সি ভার্নন ম্যাসন ব্রাউলির মামলার প্রচার শুরু করেন, তখন মামলাটি দ্রুত অত্যন্ত বিতর্কিত হয়ে ওঠে। শার্পটন, ম্যাডক্স এবং ম্যাসন জাতীয় প্রচার মাধ্যমে আলোড়ন সৃষ্টি করেছিলেন। তিনজনই বলেছেন যে রাজ্য সরকারের কর্মকর্তারা পর্যন্ত মামলার আসামীদের শ্বেতাঙ্গ বলে ধামাচাপা দেওয়ার চেষ্টা করছেন। তাঁরা আরও পরামর্শ দিয়েছিলেন যে কু ক্লাক্স ক্ল্যান, আইরিশ রিপাবলিকান আর্মি এবং মাফিয়ারা মার্কিন সরকারের সাথে ষড়যন্ত্র করে এই অভিযোগ ধামাচাপা দিয়েছে।\nহ্যারি ক্রিস্ট জুনিয়র এই মামলায় সন্দেহভাজন হয়ে ওঠেন কারণ ব্রাউলিকে বন্দী করে রাখার অভিযোগের কিছু পরেই তিনি আত্মহত্যা করেছিলেন এবং নিউ ইয়র্কের ফিশকিলে তিনি একজন খণ্ডকালীন পুলিশ অফিসার ছিলেন, যে অঞ্চলটি ব্রাউলির নিজ শহরের সীমান্তবর্তী। নিউ ইয়র্কের ডাচেস কাউন্টির একজন সহকারী জেলা অ্যাটর্নি স্টিভেন প্যাগোনস ক্রিস্টের নির্দোষিতা প্রমাণ করার চেষ্টা করেছিলেন এই বলে, যে তিনি সেই সময়কালে ক্রিস্টের সাথে ছিলেন। শার্পটন, ম্যাডক্স এবং ম্যাসন তখন বলেছিলেন যে ধর্ষকদের মধ্যে দুজন হলেন ক্রিস্ট এবং প্যাগোনস। তাঁরা গ্রীক আমেরিকান প্যাগোনেসকে বর্ণবাদী এবং শ্বেতাঙ্গ শ্রেষ্ঠত্ববাদী বলেও অভিযুক্ত করেছিলেন। ক্রিস্টের সুইসাইড নোটের ওপর ভিত্তি করে, দ্য নিউ ইয়র্ক টাইমস জানায় যে তাঁর বান্ধবী তাঁর মৃত্যুর কিছু আগে তাঁদের সম্পর্ক ভেঙে দেওয়ায় তিনি আত্মহত্যা করেছিলেন, এবং তিনি রাষ্ট্রীয় সৈনিক হতে না পারায় হতাশ ছিলেন।\n\nমূলধারার গণমাধ্যমে এই ঘটনার প্রচারের পর আফ্রিকান আমেরিকান সংবাদমাধ্যম এবং নেতারা কিশোরীর প্রতি আচরণের তীব্র সমালোচনা করেন। হাসপাতালে তোলা ব্রাউলির ছবি ফাঁস হওয়া এবং অপ্রাপ্তবয়স্ক হওয়া সত্ত্বেও তাঁর নাম প্রকাশের কথা তাঁরা বলেন। এছাড়াও, সমালোচকরা উদ্বিগ্ন ছিলেন যে ব্রাউলিকে রাষ্ট্র কর্তৃক সুরক্ষা দেওয়ার পরিবর্তে তাঁর মা, সৎ বাবা এবং উপদেষ্টাদের হেফাজতে রাখা হয়েছে। দ্য নিউ ইয়র্ক টাইমস- এ একটি মতামত নিবন্ধে, মার্থা মাইলস এবং রিচার্ড এল ম্যাডেন লিখেছেন:রাষ্ট্রীয় আইনে বলা হয়েছে যে যদি কোনও শিশু যৌন নির্যাতনের শিকার হয়েছে বলে মনে হয়, তাহলে শিশু সুরক্ষা পরিষেবা সংস্থাকে সেই শিশুর এখতিয়ার এবং হেফাজত গ্রহণ করার কথা। এখন, ঘটনার সময় তাওয়ানা ব্রাউলির বয়স ছিল ১৫। যদি এটা করা হতো... প্রথম দিকে, সংস্থাটি তার মানসিক চিকিৎসার দিকে মনোযোগ দিত এবং ধর্ষণের প্রমাণ সংরক্ষণ করত...শার্পটনের প্রাক্তন সহকারী পেরি ম্যাককিনন বলেছেন যে শার্পটন, ম্যাডক্স এবং ম্যাসন প্রকৃতপক্ষে ব্রাউলির জন্য উদ্বিগ্ন ছিলেন না, বরঞ্চ তাঁরা \"শহর দখল করার জন্য\" মামলাটি ব্যবহার করছিলেন; কারণ তিনি শার্পটনকে বলতে শুনেছিলেন যে মামলাটি তাঁকে এবং ব্রাউলির অন্য দুই উপদেষ্টাকে \"নিউ ইয়র্কের সবচেয়ে বড় নিগ্রো\" করে তুলতে পারে। ১৯৮৮ সালের জুনে, মামলাটি ঘিরে বিতর্কের তুঙ্গে থাকাকালীন, একটি জরিপে ব্রাউলি মিথ্যা বলছেন কিনা এই প্রশ্নে কৃষ্ণাঙ্গদের (৫১%) এবং শ্বেতাঙ্গদের (৮৫%) মতামতের মধ্যে ৩৪ শতাংশের ব্যবধান দেখানো হয়েছিল।\n\n\n== জুরি পার্ষদের শুনানি ==\nশার্পটন, ম্যাডক্স এবং ম্যাসন ব্রাউলিকে প্রশ্নের উত্তর না দেওয়ার পরামর্শ দিয়েছিলেন। ব্রাউলি এমন অসহযোগী হওয়ায়, নিউ ইয়র্কের গভর্নর মারিও কুওমো অবশেষে রাজ্যের অ্যাটর্নি জেনারেল রবার্ট আব্রামসকে মামলার বিশেষ কৌঁসুলি হিসেবে নিযুক্ত করেন। সাক্ষ্য-প্রমাণ শোনার জন্য একটি জুরি পার্ষদকে ডাকা হয়েছিল। ফৌজদারি মামলার দায়িত্বে থাকা আব্রামসের সহকারী জন এম রায়ানকে তদন্তের নেতৃত্ব অর্পণ করা হয়েছিল। ব্রাউলির দল ব্রাউলি এবং তাঁর পরিবারকে সাক্ষ্য দিতে নিরুৎসাহিত করার জন্য একটি সাধারণ কৌশল অবলম্বন করেছিলেন, তাঁরা বলেছিলেন যেহেতু রাষ্ট্র অভিযুক্ত হামলাকারীদের বিচার প্রত্যাখ্যান করতে চাইছে, অতএব তাঁদের ব্যবহার ন্যায়সঙ্গত। তাঁদের উত্তেজক বক্তব্য এবং কৌশল, যেমন কুওমো, আব্রামস এবং রায়ানের মনস্তাত্ত্বিক মূল্যায়নের সময় তদন্তকারীদের সাথে শর্ত সাপেক্ষ সাক্ষাৎকার, অনেকের কাছেই অযৌক্তিক এবং অনুপযুক্ত বলে মনে হয়েছিল। নিউ ইয়র্ক স্টেট অ্যাসেম্বলির একজন প্রভাবশালী কৃষ্ণাঙ্গ সদস্য রজার এল গ্রিন যখন অসহায়ক এবং অপ্রয়োজনীয়ভাবে বিভেদ সৃষ্টিকারী ভাষার বিরুদ্ধে কথা বলেন, তখন শার্পটন তাঁকে \"রাষ্ট্র-স্পন্সরকৃত আঙ্কেল টম\" বলে অভিহিত করে প্রতিক্রিয়া জানান। ১৯৮৮ সালের ৬ই অক্টোবর, জুরি পার্ষদ তাদের ১৭০ পৃষ্ঠার প্রতিবেদন প্রকাশ করে, যেখানে বলা হয় যে ব্রাউলিকে অপহরণ, লাঞ্ছনা, ধর্ষণ বা যৌন নির্যাতন করা হয়নি, যেমনটি ব্রাউলি এবং তাঁর উপদেষ্টারা বলেছিলেন। প্রতিবেদনে আরও বলা হয়েছে যে প্যাগোনসের বিরুদ্ধে অভিযোগগুলি মিথ্যা এবং বাস্তবে এর কোনও ভিত্তি নেই। প্রতিবেদন জারি করার আগে, জুরি পার্ষদ ১৮০ জন সাক্ষীর বক্তব্য শুনেছেন, ২৫০টি প্রদর্শিত বস্তু দেখেছেন এবং ৬,০০০ পৃষ্ঠারও বেশি সাক্ষ্য রেকর্ড করেছেন।\n\n\n== আরও দেখুন ==\n\nক্রিস্টাল ম্যাঙ্গাম\nপারিবারিক সহিংসতা\nডিউক ল্যাক্রোস কেস\nধর্ষণের মিথ্যা অভিযোগ\nমারিসা আলেকজান্ডার মামলা\nজাতিগত প্রতারণা\nক্যাম্পাসে একটি ধর্ষণ\n\n\n== তথ্যসূত্র ==\n\n\n== বহিঃসংযোগ ==\nচিন, প্যাট (ডিসেম্বর ১২, ১৯৯৭)। \"তাওয়ানা ব্রাউলি বলছেন\"। ওয়ার্কার্স ওয়ার্ল্ড পার্টি। সংগ্রহের তারিখ জানুয়ারি ১৪, ২০০৬।  (১৯৯৭ সালে ব্রুকলিনে ব্রাউলির উপস্থিতির আরেকটি দিক)\nপ্যাগোনেস বনাম ম্যাডক্স, অন্যান্যরা – নিউ ইয়র্কের সুপ্রিম কোর্টের সিদ্ধান্ত, ডাচেসের কাউন্টি  ওয়েব্যাক মেশিনে আর্কাইভকৃত অক্টোবর ১৯, ২০১৭ তারিখে\nতাওয়ানা ব্রাউলি বিষয়ে পাতা, দ্য নিউ ইয়র্ক টাইমস\n\"তাওয়ানা ব্রাউলির ঘটনা\", নিউ ইয়র্ক টাইমস ভিডিও\nআল শার্পটন ১৯৮৮ পককিপসি মার্চ ফটোগ্রাফ ফটোগ্রাফার/ফিল্মমেকার ক্লে ওয়াকার দ্বারা\nএমএ ফারবারের সাথে আক্রোশের ওপর বুকনোট ইন্টারভিউ : দ্য স্টোরি বিহাইণ্ড দ্য তাওয়ানা ব্রাউলি হোক্স, ১৬ সেপ্টেম্বর, ১৯৯০.\nতাওয়ানা ব্রাউলি জুরি পার্ষদের রিপোর্ট"}