{"pageid": 1103666, "title": "পেইহাই পার্ক", "url": "https://bn.wikipedia.org/wiki?curid=1103666", "content": "পেইহাই উদ্যান (চীনা: 北海公園; 北海公园) হলো বেইজিংয়ের রাজকীয় শহরের উত্তরপশ্চিমে অবস্থিত একটি সাবেক রাজপ্রাসাদ ও সরকারি উদ্যান। একাদশ শতাব্দীতে প্রথম নির্মিত এই উদ্যানটি বৃহত্তম চৈনিক উদ্যানগুলোর অন্যতম এবং এখানে ঐতিহাসিকভাবে গুরুত্বপূর্ণ অনেক ভবন, প্রাসাদ ও মন্দির রয়েছে। ১৯২৫ সালে উদ্যানটি জনসাধারণের জন্য উন্মুক্ত করে দেওয়া হয়। এর উত্তরপ্রান্ত শিছাহাইয়ের সাথেও যুক্ত।\nউদ্যানটির আয়তন ৬৯ হেক্টর (১৭১ একর)-এর চেয়েও বেশি। উদ্যানে রয়েছে একটি হ্রদ, যা সমগ্র উদ্যানের অর্ধেকের বেশি অংশ দখল করে আছে। উদ্যানের কেন্দ্রস্থলে জেড ফুলের দ্বীপ (瓊華島; 琼华岛; ছিউংহুয়াতাও) নামে একটি দ্বীপ রয়েছে, যার সর্বোচ্চ বিন্দু ৩২ মিটার (১০৫ ফুট)।\nপেইহাই শব্দটির আক্ষরিক অর্থ “উত্তরের সাগর”। এছাড়াও অন্যত্র এর অনুরূপ কেন্দ্রীয় (চুংহাই) ও দক্ষিণ (নানহাই) সাগর বিভিন্ন স্থানে অবস্থিত। পরবর্তী কালে এই দুটিকে একটি ভবন কমপ্লেক্সের ভেতর সংযুক্ত করা হয়, যার নাম চুংনানহাই; এটি চীনের সর্বোচ্চ নেতাদের বাসস্থান।\nঅন্যান্য চীনা রাজকীয় বাগানের ন্যায় পেইইহাই উদ্যানকে থাই হ্রদ, হাংচৌ ও ইয়াংচৌয়ের বিস্তৃত প্যাভিলিয়ন ও খালের ন্যায় চীনের বিভিন্ন অঞ্চলের বিখ্যাত দর্শনীয় স্থান ও স্থাপনার অনুকরণে নির্মাণ করা হয়েছে। সুচৌ এবং অন্যান্য সুরম্য উদ্যানের কাঠামো এই রাজকীয় বাগানের অসংখ্য স্থানের নকশার জন্য অনুপ্রেরণা হিসেবে কাজ করেছিল। পেইহাই উদ্যানের কাঠামো এবং দৃশ্যগুলিকে বাগান তৈরির কৌশলের অসাধারণ নমুনা হিসাবে বর্ণনা করা হয়েছে, যা ঐতিহ্যবাহী চৈনিক বাগানশিল্পের শৈলী এবং দুর্দান্ত স্থাপত্য দক্ষতা এবং সমৃদ্ধি প্রতিফলিত করে।\n\n\n== ইতিহাস ==\n\n১১৭৯ সালে চিন রাজবংশের সম্রাট চাংসুং এর তৎকালীন রাজধানী চুংতুর উত্তরপূর্বে একটি গ্রামীন অবকাশকেন্দ্র ছিল যা আধুনিক বেইজিংয়ের দক্ষিণপশ্চিম অংশে অবস্থিত। থাইইয়ে হ্রদটি চিনশুই নদীর ধারে খনন করা হয়েছিল এবং হ্রদের ছিয়ুংহুয়া দ্বীপে তানিং প্রাসাদ (大寧宮) তৈরি করা হয়।\nইউয়ান রাজবংশের কুবলাই খানের শাসনামলে ছিয়ুংহুয়া দ্বীপটি বিভিন্ন রাজকর্মচারী ও প্রকৌশলী যেমন লিউ পিংচুং, কুও শৌচিং এবং আমির আল-দিন দ্বারা পুনরায় নকশা করানো হয়। ইউয়ানের নতুন রাজধানী তাতুর রাজকীয় শহরটির কেন্দ্রে তাইয়ে হৃদটি অবস্থিত ছিল।\nমিং রাজবংশ রাজধানী বেইজিংয়ে সরিয়ে নেওয়ার পর ১৪০৬ সালে রাজকীয় শহরটিতে নির্মাণ কাজ শুরু হয়। সেই সময় থাইইয়ে হৃদটিকে সেতু দ্বারা তিন ভাগে ভাগ করা হয়, উত্তর সাগর (পেইহাই), কেন্দ্রীয় সাগর (চুংহাই) এবং দক্ষিণ সাগর (নানহাই)। হৃদগুলো রাজকীয় শহরের পশ্চিম অংশের শিউয়ান (পশ্চিম উদ্যান) নামক বিস্তৃত রাজকীয় উদ্যানের অংশ ছিলো।\n১৭৪৭ সালে সম্রাট ছিয়েনলুং নির্দেশ জারি করেন যে ওয়াং শিয়েনচি, ওয়াং শুন ও ওয়াং শিচির মানসিক চর্চার হলঘরে থাকা তিনটি \"বিরল\" চারুলিপি সহ সিখু ছুয়ানশুর অন্যান্য ১৩৪টি চারুলিপি কর্মগুলোকে পাথরে খোদাই করে পেইহাই উদ্যানের প্যাভিলিয়নে প্রদর্শন করতে হবে।\n\n\n== উল্লেখযোগ্য স্থান ==\nশ্বেত প্যাগোডা (白塔, বাই তা, \"সাদা মিনার\") হল ৪০-মিটার (১৩১-ফুট)-উচ্চতা বিশিষ্ট স্তুপ যা ১৬৫১ সালে ৫ম দালাই লামার আগমন স্মরণে জেড ফুলের দ্বীপের সর্বোচ্চ স্থানে নির্মাণ করা হয়েছিল। সূর্য, চাঁদ এবং শিখা খোদাইকৃত চিহ্ন মিনারের পৃষ্ঠকে সজ্জিত করে। এটি ১৬৭৯-এর সানহে-পিংগু ভূমিকম্পে ধ্বংস হয়ে যায় যা পরবর্তীতে পুনর্নির্মাণের পর বেইজিংয়ের নিকট তাংশান ভূমিকম্পের ফলে আবার নির্মাণ করা হয়। ভবনের ভেতরে একটি আধারে বৌদ্ধ ধর্মগ্রন্থ, সন্ন্যাসীর চাদর ও ভিক্ষার বাটি, এবং সন্ন্যাসীদের হাড় (দাহ করার পর তাদের দেহাবশেষ) রয়েছে।\nবেইহাই উদ্যানের ভেতর অনেক নামকরা বৌদ্ধ মন্দির বিদ্যমান, যেমন ইয়ংআন মন্দির (চির শান্তির মন্দির) এবং চানফু মন্দির।\nউদ্যানের উত্তর তীরে রয়েছে সর্পের ন্যায় সংযুক্ত ছাইচ যুক্ত পঞ্চ-ড্রাগন প্যাভিলিয়ন, যা মিং রাজবংশের আমলে তৈরি করা হয়েছে।\nনয় ড্রাগনের প্রাচীর পঞ্চ-ড্রাগন প্যাভিলিয়নের উত্তরে অবস্থিত। এটি চীনের তিনটি প্রাচীরের অন্যতম যা ১৪০২ সালে নির্মাণ করা হয়েছিলো। এটি সাতরঙা চকচকে ইট দ্বারা নির্মিত। মেঘের মধ্যে ক্রীড়ারত নয়টি সম্পূর্ণ ড্রাগন প্রাচীরের দুপাশে দেখা যায়।\nএছাড়াও উত্তর তীরে রয়েছে জিংজিন রুম (শান্ত হৃদয়ের কক্ষ)। এটি বাগানের ভেতর অবস্থিত আরেকটি বাগান যার আয়তন ৪,০০০ বর্গমিটার (৪৩,০৫৬ বর্গফুট) এর চেয়ে বেশি। এই উদ্যানের ভেতরে অনেক ছোট ছোট ঐতিহ্যবাহী চৈনিক বাগান অবস্থিত।\nচক্রাকার শহরে (團成, টুয়ানচেং) এর মূল কাঠামো গৃহীত আলোর হলঘর (চেংগুয়াংডিয়ান) অবস্থিত, এটি একটি সবুজে ঘেরা হলুদ চকচকে টাইলস দিয়ে তৈরি দুই ওলতিবিশিষ্ট ছাদ সহ একটি প্রশস্ত ভবন। এর ভেতরে রয়েছে ১.৬ মিটার উচ্চতা বিশিষ্ট একটি বৌদ্ধ মূর্তি যা চিং রাজবংশের গুয়াংজু সম্রাটকে খামের (কম্বোডীয়) রাজা উপহার দিয়েছিল। এটি মূল্যবান রত্ন খচিত খাঁটি একটি শ্বেত জেড খোদাই করে তৈরি করা হয়েছে। আট জাতির জোট ১৯০০ সালের বেইজিংয়ের লড়াইয়ের সময় মূর্তিটির বাম হাতটির ক্ষতিসাধন করে।\nপেইহাই উদ্যানে হেনান প্রদেশ থেকে আসা তাইহু শিলা এবং ইউয়ান রাজবংশের জেড জার থেকে শুরু করে শত শত বছরের পুরানো গাছের শিলালিপি সহ ৪৯৫টি ফলক সহ বিভিন্ন শিল্প সংগ্রহ রয়েছে।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nরাজকীয় শহর, বেইজিং\nঝোংনানহাই\nগ্রীষ্মকালীন প্রাসাদ\nপুরনো গ্রীষ্মকালীন প্রাসাদ\nমিয়াওয়িং মন্দির, বেইজিংয়ের আরেকটি বিখ্যাত হোয়াইট ডাগোবার সাইট\nমিং সমাধি\n১৯৭৯ সালের স্টার শিল্প প্রদর্শনী এখানে অনুষ্ঠিত হয়েছিল\n\n\n== তথ্যসূত্র ==\n\n\n== বহিঃসংযোগ ==\n\nসরকারি ওয়েবসাইট (চীনা ভাষায়)\nবেইহাই পার্ক, বেইজিং\nচক্রাকার প্রাচীর (থুয়ানছঙ) - চীন ইন্টারনেট তথ্যকেন্দ্র"}