{"pageid": 1334987, "title": "সনিয়া লাথার", "url": "https://bn.wikipedia.org/wiki?curid=1334987", "content": "সনিয়া লাথার (জন্ম ১০ই ফেব্রুয়ারি ১৯৯২) একজন ভারতীয় অপেশাদার বক্সার। তিনি ২০১৬ এআইবিএ মহিলা বিশ্ব বক্সিং চ্যাম্পিয়নশিপে রৌপ্য পদক এবং এশিয়ান অপেশাদার বক্সিং চ্যাম্পিয়নশিপে দুবার রৌপ্য পদক বিজয়ী ছিলেন।\n\n\n== প্রারম্ভিক জীবন এবং কর্মজীবন ==\nসনিয়া ১৯৯২ সালের ১০ই ফেব্রুয়ারি হরিয়ানার জিন্দে জন্মগ্রহণ করেন। তাঁর বাবা ও মায়ের নাম ছিল যথাক্রমে প্রেম সিং এবং নির্মল দেবী। সনিয়ার মতে, প্রাথমিকভাবে কাবাডি এবং কুস্তি করার চেষ্টা করার পরে, তিনি ১৮ বছর বয়সে বক্সিং খেলা শুরু করেছিলেন। তিনি অনুপ কুমারের কাছে প্রশিক্ষণ নিয়েছেন।\nসনিয়া ২০১২ এশিয়ান মহিলা অপেশাদার বক্সিং চ্যাম্পিয়নশিপে ৫৪ কেজি বিভাগে ফাইনালে চীনের লিউ কেজিয়ার কাছে ৮ - ১৪ পয়েন্টে হেরে যান এবং রৌপ্য পদক লাভ করেন। সেই বছরের শেষে, তিনি ২০১২ এআইবিএ মহিলা বিশ্ব বক্সিং চ্যাম্পিয়নশিপে প্রতিদ্বন্দ্বিতা করেন, যেখানে তিনি জার্মানির এলেনা ওয়ালেন্ডজিকের (জার্মান: Elena Walendzik) বিরুদ্ধে ৯ - ১৮ পয়েন্টের ব্যবধানে হেরে প্রথম রাউন্ড থেকে বেরিয়ে যান।\n২০১৬ এআইবিএ মহিলা বিশ্ব বক্সিং চ্যাম্পিয়নশিপে, সনিয়া ৫৭ কেজি বিভাগে জার্মানির নোমিন ডয়েচকে ৩ - ০ পয়েন্টের ব্যবধানে পরাজিত করে কোয়ার্টার ফাইনালে প্রবেশ করেন। তারপরে তিনি কোয়ার্টার ফাইনাল এবং সেমিফাইনালে ৩ - ০ পয়েন্টের ব্যবধানে যথাক্রমে পোল্যান্ডের আনেতা রিজিয়েলস্কা এবং কাজাখস্তানের আইজান খোজাবেকোভার বিরুদ্ধে জয় নথিভুক্ত করেন। ফাইনালের প্রথম রাউন্ডে ইতালির শীর্ষ বাছাই অ্যালেসিয়া মেসিয়েনোর বিরুদ্ধে তিনি ভালো খেলেছিলেন, কিন্তু ইতালীয় বক্সার পরের তিন রাউন্ডে প্রত্যাবর্তন করেন এবং ২ - ১ ব্যবধানে জয়লাভ করেন।\nআক্রমণাত্মক খেলায় জাপানের কুরোগি কানাকে পরাজিত করে সনিয়া ২০১৭ এশিয়ান মহিলা অ্যামেচার বক্সিং চ্যাম্পিয়নশিপের কোয়ার্টার ফাইনালে প্রবেশ করেন। কাজাখস্তানের নাজিম ইছানোভার বিরুদ্ধে তাঁর পরবর্তী লড়াইটিতে প্রতিদ্বন্দ্বিতা খুব হাড্ডাহাড্ডি হয়েছিল। লড়াইটি তিনি বিভক্ত সিদ্ধান্তের পরে জিতেছিলেন। সেমিফাইনালে উজবেকিস্তানের ইয়োদগোরয় মির্জায়েভার বিপক্ষে সর্বসম্মত সিদ্ধান্তে জয়ের পর, চীনের ইয়িন জুনহুয়ার বিপক্ষে বিভক্ত সিদ্ধান্তে তিনি শিরোপা লড়াইয়ে হেরে যান।\nফেদারওয়েট বিভাগে (৫৪ - ৫৭ কেজি) ২০১৮ সিনিয়র ন্যাশনাল বক্সিং চ্যাম্পিয়নশিপে সনিয়া রেলওয়ে স্পোর্টস প্রমোশন বোর্ডের (আরএসপিবি) প্রতিনিধিত্ব করেছেন। তিনি ফাইনালে হরিয়ানার শশী চোপড়াকে ৫ - ০ ব্যবধানে পরাজিত করে চ্যাম্পিয়নশিপ জিতেছিলেন। ২০১৮ সালের এশিয়ান গেমসের প্রাথমিক রাউন্ডে বাই পাওয়ার (না খেলেই জয়)  পর, ফেদারওয়েট বিভাগের কোয়ার্টার ফাইনালে উত্তর কোরিয়ার জো সন-হোয়া-এর কাছে ০ - ৫ ব্যবধানে তিনি হেরে যান। বাউটটি ধীরগতির ছিল এবং প্রতিটি বক্সারকেই একবার ক্লিঞ্চ করার জন্য (দুই প্রতিযোগীর অতিরিক্ত কাছাকাছি চলে আসা) সতর্ক করা হয়েছিল।\n\n\n== তথ্যসূত্র =="}