{"pageid": 112335, "title": "ডেথ ইটার", "url": "https://bn.wikipedia.org/wiki?curid=112335", "content": "ডেথ ইটারস (ইংরেজিতে Death Eaters) হচ্ছে ব্রিটিশ লেখিকা জে কে রাউলিং রচিত হ্যারি পটার উপন্যাস সিরিজের একদল জাদুকর ও জাদুকরিদের সমন্বয়ে গঠিত গ্রুপ। সিরিজের প্রধান খলচরিত্র লর্ড ভলডেমর্ট এর প্রতিষ্ঠাতা এবং নেতৃত্বদানকারী। তাদের উদ্দেশ্য হচ্ছে মাগল বংশজাত জাদুকরদের নির্মূলের মাধ্যমে জাদুকর সম্প্রদায়কে বিশুদ্ধ করা। এছাড়াও তারা জাদু মন্ত্রণালয় দখল করার মাধ্যমে সম্পূর্ণ জাদুবিশ্ব নিজেদের অধীনে নিয়ে আসার পরিকল্পনা করে।\nরাউলিং এর মতে, তিনি সর্বপ্রথম ডেথ ইটারদের জন্য যে নামটি নির্বাচন করেছিলেন তা হল- ওয়ালফার্গিস নাইট বা দ্য নাইট অফ ওয়ালফার্গিস।\nডেথ ইটাররা তাদের হাতের কব্জিতে অঙ্কিত ডার্ক মার্ক দেখে একে অপরকে চিনতে পারে। ডার্ক মার্ক ভলডেমর্টের আবিষ্কৃত একটি বিশেষ জাদু যার মাধ্যমে সে তার অনুসারী ডেথ ইটারদের তাৎক্ষণিকভাবে নিজের কাছে আনতে পারে। ডেথ ইটাররা সাধারণত কালো আলখাল্লা পরিধান করে এবং এর সাথে মাথায় হুড ও মুখে মুখোশ ব্যবহার করে।\n\n\n== কাহিনী সংক্ষেপ ==\n\n\n=== হ্যারি পটার পূর্ববর্তী যুগ ===\nসিরিজের কাহিনী শুরু হওয়ার প্রায় বিশ বছর আগে সর্বপ্রথম ডেথইটারদের অস্তিত্ব লক্ষ্য করা যায়। সে সময়ে তারা মাগল ও তাদের বিরোধিতাকারীদের নির্যাতন ও হত্যা করত। এছাড়া যাদেরকে তারা তাদের পথের প্রতিবন্ধক মনে করত, তাদেরকেও একই পরিণতি ভোগ করতে হত। এর দশ বছর পরে, ডেথইটাররা জানতে পারে যে, সিবিল ট্রিলনি নামের একজন ভবিষ্যৎদ্রষ্টা এমন একজনের সম্পর্কে ভবিষ্যদ্বাণী করেছে, যে ভলডেমর্টকে চূড়ান্তভাবে পরাজিত করতে সক্ষম হবে। এই ভবিষ্যদ্বাণী যে কোন দুইজন ছেলের উপর বর্তায়, হ্যারি পটার ও নেভিল লংবটম। কিন্তু অজানা কারণে ভলডেমর্ট হ্যারিকেই তার প্রতিদ্বন্দ্বী হিসেবে বেছে নেয়। এরপর সে হ্যারিকে হত্যা করার মাধ্যমে ভবিষ্যদ্বাণীটি পূর্ণ করার চেষ্টা করে। কিন্তু হ্যারিকে রক্ষা করার জন্য হ্যারির মা নিজের জীবন উৎসর্গ করায়, ভলডেমর্টের মৃত্যুশাপ হ্যারির কোন ক্ষতি করতে ব্যর্থ হয়, বরং এটি বুমেরাং হয়ে ভলডেমর্টকে আঘাত করে এবং তার দেহ ধ্বংস করে দেয়।\nভলডেমর্ট হ্যারিকে হত্যা করতে ব্যর্থ হওয়ার পর থেকে উধাও হয়ে গেলে ডেথ ইটাররা কোনঠাসা হয়ে পরে। এ সময় জাদু মন্ত্রণালয় ডেথ ইটারদের ধরপাকড় শুরু করে, এবং তাদেরকে আজকাবানে পাঠাতে থাকে। তবে ডেথ ইটারদের অনেকে বলতে থাকে তার স্বেচ্ছায় ভলডেমর্টের পক্ষে কোন কাজ করে নি, বরং তাদেরকে ইম্পেরিয়াস কার্সের মাধ্যমে করতে বাধ্য করা হয়েছিল। এভাবে বেশ কয়েকজন ডেথ ইটার মুক্তি লাভ করে (যেমন- লুসিয়াস ম্যালফয়)। আবার অনেকে ডেথ ইটারদের সম্পর্কে নানাবিধ তথ্য প্রদানের মাধ্যমে নিজেকে মুক্ত করে (যেমন- ইগর কারকারফ)। তবে খুব কমসংখ্যক ডেথ ইটার তখনো তাদের পরাজিত প্রভুকে সমর্থন জানাতে থাকে এবং গর্বিতভাবে আজকাবানে বন্দীদশার জীবন বেছে নেয় (যেমন- বেল্লাট্রিক্স লেস্ট্র্যাঞ্জ)। একটি ব্যাপার বিশেষভাবে লক্ষণীয় যে, শুধুমাত্র দুইজন ডেথ ইটার স্বেচ্ছায় তাদের স্বাধীনতা ভল্ডেমর্টের হাতে অর্পণ করেছিল। এই দুইজন হল বেল্লাট্রিক্স লেস্ট্র্যাঞ্জ ও তার স্বামী রডলফাস লেস্ট্র্যাঞ্জ। ভল্ডেমর্ট পরবর্তীকালে পুনরুত্থানের পর তাদের কথা উল্লেখ করে এবং তাদের আনুগত্যের পুরস্কার দেওয়ার অঙ্গীকার করে।\n\n\n=== পুনরুত্থান ===\nহ্যারি পটার অ্যান্ড দ্য গবলেট অফ ফায়ার এর শেষদিকে লর্ড ভলডেমর্ট পুনরায় তার পূর্ণ ক্ষমতায় ফিরে আসে এবং পিটার পেট্টিগ্রুর ডার্ক মার্ক স্পর্শের মাধ্যমে অন্য ডেথ ইটারদের তার কাছে সামন করে; তারা বাদে, যারা ইতোমধ্যে মারা গেছে বা বন্দী বা ফিরে আসতে ভয় পাচ্ছে। তবে অধিকাংশ সংখ্যক ডেথ ইটারই তার প্রতি পুনরায় আনুগত্য প্রদর্শন করে এবং ভলডেমর্ট দ্বিতীয়বারের মত ক্ষমতায় আরোহণের জন্য চেষ্টা চালায়।\nতবে রাজনৈতিক কারণে তৎকালীন মন্ত্রী কর্নেলিয়াস ফাজ ও তার অধীনস্থ মন্ত্রণালয় ভলডেমর্টের পুনরাগমনের বিষয়টিকে অস্বীকার করে এবং এটি অ্যালবাস ডাম্বলডোর এর মনগড়া প্রলাপ বলে প্রচার চালাতে থাকে। এ পরিস্থিতিতে ডেথ ইটাররা তাদের অস্তিত্ব গোপন রাখার নীতিগ্রহণ করে। তারা ডিমেন্টর ও দানবদের সাথে সম্পর্ক স্থাপন করতে থাকে। এরই মধ্যে বন্দী থাকা ডেথ ইটাররা আজকাবান ভেঙ্গে পালিয়ে যায় এবং ভলডেমর্টের সাথে যোগ দেয়।\nহ্যারি পটার অ্যান্ড দ্য অর্ডার অফ দ্য ফিনিক্স এর শেষদিকে, ভল্ডেমর্ট মন্ত্রণালয়ের ডিপার্টমেন্ট অফ মিস্ট্রিসে সংরক্ষিত একটি প্রফেসি চুরি করার জন্য লুসিয়াস ম্যালফয়ের নেতৃত্বে বারজন ডেথ ইটারের একটি দল পাঠায়। কিন্তু তারা প্রফেসিটি চুরি করতে ব্যর্থ হয়। এ সময় হ্যারি ও তার পাঁচ বন্ধু ডেথ ইটারদের সাথে লড়াই শুরু করে এবং ডাম্বলডোর ও অর্ডার অফ দ্য ফিনিক্সের সদস্যরা হ্যারিদের সাথে যোগ দেয়। এরই মধ্যে প্রফেসিটি ধ্বংস হয়ে যায়। ডাম্বলডোর একাই বারজনের মধ্যে এগারজন ডেথ ইটারকে বন্দী করেন এবং ভলডেমর্ট ও বেল্লাট্রিক্সকে ডুয়েলে পরাজিত করে পালিয়ে যেতে বাধ্য করেন। এ ঘটনার মাধ্যমে ডেথ ইটারদের গোপনীয়তা শেষ হয়ে যায় এবং তারা প্রকাশ্যে তাদের কর্মকাণ্ড শুরু করে। তারা বিভিন্ন স্থানে নিরীহ জাদুকর ও মাগলদের হত্যা ও নির্যাতন করতে থাকে এবং সর্বত্র ভীতি ও আতঙ্কের একটি পরিবেশ বিরাজ করতে থাকে।\nহ্যারি পটার অ্যান্ড দ্য হাফ-ব্লাড প্রিন্স এর শেষদিকে, ডেথ ইটাররা প্রথমবারের মত হগওয়ার্টস আক্রমণ করে, ডাম্বলডোরকে হত্যা করে এবং অসংখ্য মানুষকে আহত করে।\n\n\n=== পতন ===\nহ্যারি পটার অ্যান্ড দ্য ডেথলি হ্যালোস এ ডেথ ইটাররা মন্ত্রণালয় দখল করার মাধ্যমে জাদুবিশ্বের নিয়ন্ত্রণ নিজেদের হাতে নিয়ে নেয়। এ সময় তারা নিরীহ মাগল ও মাগল বংশজাত জাদুকরদের হত্যা ও নির্যাতন অব্যাহত রাখে। এছাড়া যারাই তাদের বিরোধিতা করত তাদেরকেই হত্যা, বন্দী ও নির্যাতন করত। সর্বত্র এক ত্রাসের রাজত্ব কায়েম হয়েছিল। এ সময় বেশ কিছু গুরুত্বপূর্ণ চরিত্র ডেথ ইটারদের হাতে নিহত হয়। এছাড়া তার হ্যারি পটার ও তার সাথে থাকা বন্ধুদেরকেও খুঁজতে থাকে। এ বইয়েরর শেষ দিকে, ডেথ ইটাররা পুনরায় হগওয়ার্টস আক্রমণ করে। এসময় হগওয়ার্টসের ছাত্রছাত্রী, শিক্ষক, কর্মচারী ও অভিভাবকবৃন্দ, ডাম্বলডোর'স আর্মি ও অর্ডার অফ দ্য ফিনিক্সের সদস্যরা এবং অন্যান্য জাদুকররা মিলিতভাবে ডেথ ইটারদের বিরুদ্ধে প্রতিরোধ গড়ে তোলে, ফলশ্রুতিতে ব্যাটল অফ হগওয়ার্টস বা হগওয়ার্টসের যুদ্ধ সংঘটিত হয়। এ যুদ্ধে ভলডেমর্টসহ প্রায় পঞ্চাশজন মানুষ মৃত্যুবরণ করে। এবং ভলডেমর্টের মৃত্যুর মাধ্যমে ডেথ ইটারদের পতন ঘটে।\n\n\n== ডেথ ইটারবৃন্দ ও তাদের কৃত অপরাধসমূহ ==\nসিরিজে যেসব ডেথ ইটারদের নাম ও তাদের অপরাধ উল্লেখ করা হয়েছে, এখানে তাদের তালিকা দেওয়া হলঃ\n\n\n== তথ্যসূত্র ==\n\n\n== বহিঃসংযোগ ==\n\nDeath Eaters   on Harry Potter Wiki,  an external wiki\nThe Harry Potter Lexicon item on Death Eaters\nHow to pronounce Bellatrix's name at the official Scholastic website\nPotterCast #40: Bag of 'trix - A podcast debating Bellatrix's role in the series\nWhen Harry Met Osama. Terrorism comes to Hogwarts."}