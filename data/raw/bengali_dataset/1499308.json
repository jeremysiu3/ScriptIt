{"pageid": 1499308, "title": "বিনয়েন্দ্রনাথ সেন", "url": "https://bn.wikipedia.org/wiki?curid=1499308", "content": "বিনয়েন্দ্রনাথ সেন (২৫ সেপ্টেম্বর ১৮৬৮ – ১২ এপ্রিল ১৯১৩) ছিলেন কলকাতার  ব্রাহ্মসমাজের সক্রিয় কর্মী, প্রার্থনা সভার প্রতিষ্ঠাতা, মাতুল ব্রাহ্মনেতা  কেশবচন্দ্র সেনের ঘনিষ্ঠ সহযোগী।  তিনি তার ভাই প্রতাপচন্দ্র ও  কৃষ্ণবিহারী সেনকে সঙ্গে নিয়ে মাতুল প্রবর্তিত নবধারার ব্রাহ্মসমাজের যাবতীয় আন্দোলন চালাতেন। শিবনাথ শাস্ত্রী এদের কেশবচন্দ্র সেনের ঘনিষ্ঠ অনুসারী এবং নবধারার ব্রাহ্মসমাজের তরুণ নেতা হিসাবে উল্লেখ করেন। \n\n\n== জন্ম ও শিক্ষা জীবন ==\nবিনয়েন্দ্রনাথ সেনের জন্ম ১৮৬৮ খ্রিস্টাব্দের ২৫ সেপ্টেম্বর ব্রিটিশ ভারতের অধুনা  পশ্চিমবঙ্গের রাজধানী শহর কলকাতায়। দেবেন্দ্রনাথ ঠাকুর দ্বারা ব্রাহ্ম সমাজে দীক্ষিত মধুসূদন সেন ছিলেন তার পিতা। অন্যদিকে  কেশবচন্দ্র সেনের ভাগিনেয় ছিলেন তিনি। পড়াশোনায় অত্যন্ত মেধাবী ছিলেন বিনয়েন্দ্রনাথ। পিতার ইচ্ছাতেই তিনি পাশ্চাত্য শিক্ষালাভ করেন। ১৮৮৮ খ্রিস্টাব্দে দ্য জেনারেল অ্যাসেম্বলি'জ ইন্সটিটিউশন (অধুনা স্কটিশ চার্চ কলেজ) হতে ইংরেজি এবং দর্শনে অনার্স সহ স্নাতক হওয়ার পর  কলকাতা বিশ্ববিদ্যালয়ের ইতিহাস ও দর্শনশাস্ত্রে স্নাতকোত্তর ডিগ্রি লাভ করেন যথাক্রমে ১৮৮৯ এবং ১৮৯০ খ্রিস্টাব্দে।\n\n\n== কর্মজীবন ==\nবিনয়েন্দ্রনাথ বহরমপুরের কলেজিয়েট স্কুলের প্রধানশিক্ষক হিসাবে কর্মজীবন শুরু করেন। ১৮৯৩ খ্রিস্টাব্দে প্রেসিডেন্সি কলেজে অধ্যাপকরূপে  যোগদানের আগে ভাগলপুরের তেজ নারায়ণ জুবিলি কলেজে ১৮৯১ খ্রিস্টাব্দ হতে দুবছর কাজ করেন। \n\n\n== ব্রাহ্মসমাজ ==\nঅল্প বয়স থেকেই বিনয়েন্দ্রনাথ কেশবচন্দ্র সেনের অনুগামী ছিলেন। তাঁর আদর্শেই প্রমথলাল সেন ও মোহিতচন্দ্র সেনের সহায়তায় প্রার্থনাসভা প্রতিষ্ঠা করেন। তার ভ্রাতা প্রতাপচন্দ্র ও কেশবচন্দ্রের অনুজ কৃষ্ণবিহারী সেনের নেতৃত্বে তিনজন নববিধান ব্রাহ্মসমাজের যাবতীয় কাজ চালাতেন। ১৮৯৭ খ্রিস্টাব্দে তিনি এবং মোহিতচন্দ্র সেন কলকাতার ৯২, হ্যারিসন রোড (অধুনা মহাত্মা গান্ধী রোডে) ফ্রেটারনাল হোম নামে এক ছাত্রাবাস প্রতিষ্ঠা করেন এবং নিজ তত্ত্বাবধানে পরিচালনা করতে থাকেন। ১৮৯৮ খ্রিস্টাব্দে কলকাতায় প্লেগ দেখা দিলে ফ্রেটারনাল হোমের সকলে তার নেতৃত্বে সেবাকার্য চালান।  অনেকেই অ্যালবার্ট হলে তার শ্রীভগবদ্গীতার ক্লাসে যোগ দিতেন। \nসেসময়ের বহু সুধীজন তাঁর প্রার্থনাসভায় যোগ দিতেন। তাদের মধ্যে উল্লেখযোগ্য হলেন- ব্রজেন্দ্রনাথ শীল। ভাই প্রতাপচন্দ্রের সহকর্মীরূপে তিনি ইয়ংমেন অ্যান্ড ইন্টারপ্রিটেশন এবং থিস্টিক এন্ডেভার সোসাইটি-র সভাপতি নির্বাচিত হন। ১৯০৫ খ্রিস্টাব্দে জেনিভাতে আয়োজিত আন্তর্জাতিক উদারধর্মালম্বীদের সম্মেলনে ব্রাহ্মসমাজের প্রতিনিধিত্ব করেন এবং একেশ্বরবাদিদের  দ্বারা অভিনন্দিত হন। পরে তিনি আমেরিকায় যান এবং ১৯০৬ খ্রিস্টাব্দে দেশে ফেরেন।\nব্রাহ্ম সন্তানদের নীতি শিক্ষার জন্য তিনি ১৯০৬ খ্রিস্টাব্দে নীতি বিদ্যালয় প্রতিষ্ঠা করেন এবং সহধর্মিনী  শকুন্তলা দেবীর সহায়তায় এটির পরিচালনা করতেন। তিনি নিজেও ব্রাহ্মসমাজের অসংখ্য শিক্ষা ও কল্যাণমূলক কাজের সঙ্গে যুক্ত ছিলেন। ব্রাহ্ম বিদ্যালয়, নীতি বিদ‍্যালয়, শ্রমজীবি বিদ্যালয় ভিক্টোরিয়া ইনস্টিটিউশন ইত্যাদির নানাবিধ কাজে সক্রিয়ভাবে যুক্ত ছিলেন। তিনি ১৯০৯ খ্রিস্টাব্দে লাহোরে অনুষ্ঠিত ভারতীয় একেশ্বরবাদিদের সম্মেলনে সভাপতিত্ব করেন ।\n\n\n== অন্যান্য ক্রিয়াকলাপ ==\nবিনয়েন্দ্রনাথ বহুকাল  কলকাতা বিশ্ববিদ্যালয়ের সিনেটের সদস্য, কলেজসমূহের পরিদর্শক ও ক্যালকাটা ইউনিভার্সিটি ইনস্টিটিউটের সম্পাদক ছিলেন।\nগৌরগোবিন্দ রায় উপাধ্যায় বিনয়েন্দ্রনাথকে বলতেন এক প্রস্ফুটিত গোলাপ। তার উদ্যোগে ও সভাপতিত্বে ১৯১২ খ্রিস্টাব্দে টাইটানিকের সামুদ্রিক বিপর্যয়ে হতভাগ্য মানুষের জন্য প্রার্থনা সেবার অনুষ্ঠান এক সম্পূর্ণ আলাদা মাত্রায়  উপস্থিত সকলের হৃদয় স্পর্শ করে।\n\n\n== রচিত গ্রন্থসমূহ ==\nবিনয়েন্দ্রনাথ ইংরাজী ও বাংলায় বেশ কয়েকটি গ্রন্থ রচনা করেন। উল্লেখযোগ্য গ্রন্থগুলি হল-\n\nদ্য পিলগ্রিম\nলেকচার্স অ্যান্ড এসেজ\nদ্য ইনটেলেকচ্যুয়াল আইডিয়্যাল\nআরতি\nগীতা অধ্যয়ন\n\n\n== মৃত্যু ==\nবিনয়েন্দ্রনাথ কিছুদিন অসুস্থ অবস্থায় রোগ ভোগের পর ১৯১৩ খ্রিস্টাব্দের ১২ এপ্রিল কলকাতায় প্রয়াত হন।\n\n\n== তথ্যসূত্র =="}