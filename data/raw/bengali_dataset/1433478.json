{"pageid": 1433478, "title": "নোরা রিচার্ডস", "url": "https://bn.wikipedia.org/wiki?curid=1433478", "content": "নোরা রিচার্ডস (২৯শে অক্টোবর ১৮৭৬ - ৩রা মার্চ ১৯৭১) ছিলেন একজন আইরিশ অভিনেত্রী এবং থিয়েটার অনুশীলনকারী, যাঁকে পরে পাঞ্জাবের লেডি গ্রেগরি বলা হত। তিনি নিজের জীবনের ৬০ বছর (১৯১১ - ১৯৭১) এলাকার সংস্কৃতিকে সমৃদ্ধ করার জন্য উৎসর্গ করেছিলেন। তিনি ১৯১১ সালে পাঞ্জাবে আসেন এবং ১৯১৪ সালে তাঁর ছাত্র আইসি নন্দার লেখা প্রথম পাঞ্জাবি নাটক, দুলহন (\"দ্য ব্রাইড\") প্রযোজনা করেন।\n১৯৭০ সালে, পাতিয়ালার পাঞ্জাবি বিশ্ববিদ্যালয়, পাঞ্জাবি সংস্কৃতি, বিশেষ করে পাঞ্জাবি নাটকে তাঁর অবদানের জন্য তাঁকে সম্মানসূচক ডিলিট ডিগ্রি প্রদান করে।\n\n\n== প্রাথমিক জীবন এবং শিক্ষা ==\nনোরা মেরি হুটম্যান আয়ারল্যান্ডে জন্মগ্রহণ করেন। তিনি বিশ্বের বিভিন্ন প্রতিষ্ঠানে, প্রধানত বেলজিয়াম, অক্সফোর্ড বিশ্ববিদ্যালয় এবং সিডনিতে তাঁর আনুষ্ঠানিক শিক্ষা লাভ করেন।\n\n\n== কর্মজীবন ==\nঅল্প বয়সেই তিনি মঞ্চে ওঠেন এবং একজন সফল অভিনেত্রী হয়ে ওঠেন।\nতিনি বিয়ে করেছিলেন একজন ইংরেজি শিক্ষক ও একতাবাদী খ্রিস্টান ফিলিপ আর্নেস্ট রিচার্ডসকে। তিনি ১৯০৮ সালে ভারতে আসেন কারণ তাঁর স্বামী লাহোরের দয়াল সিং কলেজে ইংরেজি সাহিত্য পড়ানোর চাকরি গ্রহণ করেছিলেন (কলেজের প্রতিষ্ঠাতা সরদার দয়াল সিং মাজিথিয়া, ব্রাহ্মসমাজের একজন প্রবল অনুসারী ছিলেন, যাঁর একতাবাদী খ্রিস্টান আন্দোলনের সাথে একটি সমন্বয়পূর্ণ সম্পর্ক ছিল)।\nনোরা রিচার্ডস কলেজে সাংস্কৃতিক কর্মকাণ্ডে জড়িত হন এবং তাঁর উৎসাহ অনেক গুরুতর নাট্য কার্যকলাপকে উদ্দীপিত করতে সাহায্য করে। তখন লাহোর ছিল পাঞ্জাবি সংস্কৃতির আবাসস্থল। নোরা তাঁর ইংরেজি লেখায় অনেক পাঞ্জাবি বিষয়বস্তু নিয়ে আসেন এবং কয়েকটি নাটক পরিচালনা করেন। আরও গুরুত্বপূর্ণ, তিনি ছাত্রদের তাদের নিজস্ব একটি অভিনয় নাটক লিখতে এবং সেগুলি সম্পাদন করতে উৎসাহিত করেছিলেন। থিওসফির প্রতি তাঁর আগ্রহ ছিল এবং ডক্টর অ্যানি বেসান্তের থিওসফিক্যাল আন্দোলন ও হোম-রুল আন্দোলনে তিনি সক্রিয়ভাবে জড়িত ছিলেন।\n১৯২০ সালে স্বামীর মৃত্যুর পর নোরা ইংল্যান্ডে ফিরে আসেন। তিনি ১৯২৪ সালে আবার ভারতে আসেন। তাঁর বিভিন্ন কাজ তাঁকে সুন্দর কাংড়া উপত্যকায় বসতি স্থাপনে সাহায্য করেছিল এবং তিনি হিমাচল প্রদেশের আন্দ্রেট্টায় নিজের বাড়ি তৈরি করেছিলেন। ব্রিটিশ রাজের সেই সময়ে, অনেক ব্রিটিশ নাগরিক ব্রিটিশ ভারতের পার্বত্য রাজ্যে জমি অধিগ্রহণ করেছিল। এমনই একজন বসতি স্থাপনকারী যিনি ইংল্যান্ডে যাবার সময় তাঁর সম্পত্তি নোরা রিচার্ডসকে দিয়েছিলেন, যেটি উডল্যান্ড এস্টেট নামে পরিচিত হয়েছিল।\nগ্রামবাসীদের মধ্যে বসবাস ক'রে, তিনি তাদের মতোই জীবনধারা বেছে নিয়েছিলেন। তিনি নিজের জন্য খড়ের চাল দিয়ে একটি মাটির ঘর তৈরি করেছিলেন। তিনি এর নাম দেন চামেলী নিবাস। তাঁর ১৫ একর (৬.১ হেক্টর) জমি লম্বা গাছ এবং বুনো ফুল দ্বারা আচ্ছাদিত ছিল, যা প্রকৃতির প্রতি তাঁর ভালবাসা প্রকাশ করেছে। নোরা রিচার্ডস নাটকের একটি স্কুল খোলেন যেখান থেকে ঈশ্বর চাঁদ নন্দা, ডঃ হরচরণ সিং, বলবন্ত গার্গী এবং গুরচরণ সিং-এর মতো পাঞ্জাবি নাটকের অনেক বিখ্যাত নাম উঠে এসেছে।\nপ্রতি বছর, মার্চ মাসে, নোরা রিচার্ডস একটি সপ্তাহব্যাপী উৎসবের আয়োজন করেছেন যেখানে ছাত্র এবং গ্রামবাসীরা তাঁর জমিতে নির্মিত খোলা আকাশের নিচে একটি থিয়েটারে তাঁর নাটকগুলি অভিনয় করে। অতিথিদের মধ্যে পৃথ্বী রাজ কাপুর এবং বলরাজ সাহনি ছিলেন সবচেয়ে নিয়মিত। তাঁর অন্যান্য বন্ধুদের মধ্যে যাঁরা পরে উডল্যাণ্ড এস্টেটের কাছে বসতি স্থাপন করেন, তাঁরা হলেন অধ্যাপক জয় দয়াল, চিত্রশিল্পী শোভা সিং এবং ফরিদা বেদী। নোরা রিচার্ডসের নাটক ছিল সামাজিক সংস্কারের ওপর, সেগুলি মানুষের পথ ও ঐতিহ্যের প্রতি ব্যাপক সহানুভূতি প্রদর্শন করে। তিনি চিত্রনাট্য লিখেছিলেন এবং অনেকে এসে প্রযোজনায় সাহায্য করেছিল। তিনি সংবাদপত্রের নিবন্ধ লিখেছিলেন এবং জলরঙ আঁকতেন। এইভাবে আন্দ্রেট্টা পুরো প্রজন্মের শিল্পীদের সাংস্কৃতিক ও নাট্য কার্যকলাপের কেন্দ্র হয়ে ওঠে। তাঁদের মধ্যে একজন ছিলেন তরুণ ভবেশ চন্দ্র সান্যাল, যিনি ততদিনে ভাস্কর ও চিত্রশিল্পী হিসেবে স্বীকৃতি পেয়ে গিয়েছিলেন এবং পরে ভারতীয় শিল্পের বিশেষজ্ঞে পরিণত হন। তিনি তাঁর আত্মজীবনীতে নোরা রিচার্ডসকে নিয়ে আলোচনা করেছেন।\n\nসাধারণত, তিনি বাড়িতে বোনা খাদি কুর্তা এবং চুড়িদার পরে, হাতে একটি খুরপা নিয়ে আমাকে অভ্যর্থনা জানাতেন, তাঁর সাদা কোঁকড়ানো চুলগুলি একটি ঘোমটা দিয়ে আবৃত, যার উপরে তিনি একটি খড়ের টুপি পরেছিলেন। এটি ছিল তাঁর কাজের দিনের পোশাকের ধরণ, ধূসর বা গেরুয়া বাদামী রঙের। তাঁর কোমরে সুতোর দড়ি দিয়ে একটি হুইসল বাঁধা এবং একটি ঝুলানো থলিতে তাঁর চশমা, চাবির গুচ্ছ, কলম ও পেন্সিল এবং একটি লেখার প্যাড ও একটি ঘড়ি ছিল। তিনি তাঁর সবজি বাগানের মাটি খনন করতেন, গাছের যত্ন নিতেন এবং জল দিতেন।\n\"আমি তাঁর শৃঙ্খলার ধারণা এবং তাঁর চাকরদের কাছে এটি প্রয়োগের পদ্ধতিতে মজা অনুভব করতাম। কাজের সময়কে হুক্কা-বিরতি, চা-বিরতি, বিশ্রাম-বিরতি এবং খাবার বিরতির মধ্যে ভাগ করা হয়েছিল। তাঁর থলিতে রাখা একটি অ্যালার্ম ঘড়ির সাহায্যে, তিনি তাঁর হুইসল বাজাবেন এবং আদেশ দেবেন: \"হুক্কা পিও, হুক্কা পিয়ো\", এবং তারপরে তাদের কাজে ফিরে আসার জন্য নির্ধারিত ব্যবধানে আবার হুইসল বাজাবেন। দিনের শেষে তাঁর সমস্ত চাকররা তাঁর সাহিত্যিক কাজ, চিঠি লেখা এবং পড়া চালিয়ে যাওয়ার জন্য তাঁকে সম্পূর্ণ একা রেখে নিজেদের বাড়িতে বিশ্রামে চলে যেত। কেরোসিনের ছোট্ট বাতিটি মধ্যরাত পর্যন্ত জ্বলে থাকত এবং ভোর হওয়ার আগেই তাঁর টাইপরাইটারের টিক-ট্যাক শুরু হত।\" সান্যাল লিখে গেছেন, \"তিনি তাঁর হৃদয়ের কেন্দ্রবিন্দুতে 'মেম' ছিলেন এবং গ্রামবাসীদের ক্ষেতগুলিকে নোংরা করা ও পাতা জমা করার জন্য গর্ত খননের ক্ষেত্রে এবং নিজের ময়লা সাফ করা ও জঞ্জাল সাফাই করার ক্ষেত্রে তাঁর উদাহরণ অনুসরণ না করার সমালোচনা করেছিলেন। \"তাৎক্ষণিকের থেকে তাড়াতাড়ি\" ছিল তাঁর মেজাজের ছাঁচ এবং তিনি অপরিচ্ছন্নতা সহ্য করতে পারতেন না। \nপাঞ্জাবি নাটকের ক্ষেত্রে নোরা রিচার্ডসের অবদানকে পাতিয়ালার পাঞ্জাবি ইউনিভার্সিটি যথাযথভাবে স্বীকৃতি দিয়েছে তাঁকে সম্মানসূচক ডক্টরেট প্রদান করে। বিশ্ববিদ্যালয়ের জাদুঘরে তাঁর কিছু দুর্লভ জিনিসপত্র রয়েছে। তাঁর জীবনের পরবর্তী বছরগুলিতে, নোরা রিচার্ডস উডল্যাণ্ডের ভবিষ্যত এবং তাঁর সাহিত্য ও পাণ্ডুলিপির বিশাল সংগ্রহ নিয়ে গভীরভাবে চিন্তিত ছিলেন। \nযদিও সরকারী নিয়ন্ত্রণ এবং প্রশাসন সম্পর্কে সন্দেহ ছিল, তিনি হিমাচল প্রদেশ সরকারকে এস্টেট দেওয়ার প্রস্তাব করেছিলেন, কিন্তু কোন সাড়া পাননি। অবশেষে, তিনি তাঁর বেশিরভাগ সম্পত্তি এবং মূল্যবান সংগ্রহগুলি পাতিয়ালার পাঞ্জাবি বিশ্ববিদ্যালয়ে দিয়ে যান।\nতাঁর জীবনের ক্ষয়িষ্ণু দিনগুলিতে, তিনি স্বল্প খাদ্য এবং জলের জন্য তাঁর পরিচারকদের উপর নির্ভরশীল ছিলেন। ১৯৭১ সালের ৩রা মার্চ তাঁকে সমাধিস্থ করা হয়। উডল্যাণ্ডস রিট্রিটে তাঁর সমাধিস্তম্ভে এই শেষ কথাগুলো খোদাই করা আছে: “রেস্ট ওয়্যারি হার্ট – দাই ওয়ার্ক ইজ ডান।\" (ইংরেজি: Rest Weary Heart – Thy work is Done.) \n\n\n== তথ্যসূত্র ==\n\n\n== সূত্র ==\nবি সি সান্যাল, দ্য ভার্টিক্যাল ওম্যান, ন্যাশনাল গ্যালারি অফ মডার্ন আর্ট, নিউ দিল্লি, ১৯৯৮ এবং অন্যান্য ইন্টারনেট উৎস থেকে উদ্ধৃতাংশ। (বিপন কুমার সৌজন্যে সংকলিত: আমার হিমাচল।)\n\n\n== বহিঃসংযোগ ==\nandrettapottery.com  ওয়েব্যাক মেশিনে আর্কাইভকৃত ১৮ মে ২০১৮ তারিখে\nআন্দ্রেট্টা- কুমারদের অভয়ারণ্য দ্য হিন্দু"}