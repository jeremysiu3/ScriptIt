{"pageid": 1484832, "title": "ঢাকা বিশ্ববিদ্যালয় পত্রিকা", "url": "https://bn.wikipedia.org/wiki?curid=1484832", "content": "ঢাকা বিশ্ববিদ্যালয় পত্রিকা ১৯৭৩ থেকে প্রকাশিত শিক্ষায়তনিক গবেষণাধর্মী সাময়িকী। উন্মুক্ত প্রবেশাধিকার বিশিষ্ট পত্রিকায় সাহিত্য, ইতিহাস, ধর্ম, দর্শন, চারুকলা, সঙ্গীত, ব্যবসা-বাণিজ্য, আইন, বিজ্ঞান, সামাজিক-বিজ্ঞান, জীববিজ্ঞান, অর্থনীতি, রাজনীতি প্রভৃতি বিষয়ে বাংলায় লেখা গবেষণামূলক প্রবন্ধ প্রকাশ করে। সিরাজুল ইসলাম চৌধুরী পত্রিকাটির প্রতিষ্ঠাতা সম্পাদক ছিলেন। ঢাকা বিশ্ববিদ্যালয়ের অর্থায়ণে পত্রিকাটি বিশ্ববিদ্যালয়ের সকল শিক্ষকের জন্য প্রকাশ ও  সরবরাহ করা হয়।\n\n\n== প্রকাশনা ইতিহাস ==\n১৯৭৩ সালের ডিসেম্বরে প্রথম সংখ্যা প্রকাশিত হয়। ১৯৭৯ থেকে ১৯৭৬ পর্যন্ত এটি বার্ষিক পত্রিকা হিসেবে বছরে একবার ছাপা হতো। ১৯৭৭ থেকে ১৯৮৩ পর্যন্ত ষান্মাসিক হিসেবে বছরে দুবার প্রকাশ হয়। ১৯৮৪ সালে জুন ও অক্টোবর সংখ্যা হিসেবে দুবার প্রকাশিত হয়। ১৯৮৫ সাল থেকে পত্রিকাটি নিয়মিত ফেব্রুয়ারি, জুন ও অক্টোবর মাসে প্রকাশিত হচ্ছে।\n\n\n== বাছাই ও সম্পাদনা ==\nবিভিন্ন বিষয়ে গবেষকদের দুই কপি পাণ্ডুলিপি জমা নেওয়া হয়। মূল সম্পাদক ছাড়াও সম্পাদনা পরিষদ প্রবন্ধ প্রকাশের জন্য পান্ডুলিপি বাছাই করেন। বাছাইকৃত প্রবন্ধ পর্যালোচনার জন্য সংশ্লিষ্ট বিষয়-বিশেষজ্ঞদের পাঠানো হয় এবং তাদের মতামতের ভিত্তিতে সেগুলি প্রকাশ করা হয়। প্রতিষ্ঠা শুরুর পর পত্রিকাটিতে ঢাকা বিশ্ববিদ্যালয়ের শিক্ষক, গবেষক ও অধিভুক্ত কলেজের শিক্ষকদের গবেষণা-নিবন্ধ প্রকাশিত হতো; ১৯৯৭ সাল থেকে বিশ্ববিদ্যালয়ের বাইরের গবেষকদের লেখা গ্রহণ ও প্রকাশ শুরু হয়।\n\n\n== তথ্যসূত্র =="}