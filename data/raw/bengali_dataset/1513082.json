{"pageid": 1513082, "title": "সুইটপি (টেলিভিশন ধারাবাহিক)", "url": "https://bn.wikipedia.org/wiki?curid=1513082", "content": "সুইটপি (ইংরেজি: Sweetpea) হলো একটি ব্রিটিশ ব্ল্যাক কমেডি ভিত্তিক টেলিভিশন ধারাবাহিক। এলা জোন্স পরিচালনায় নির্মিত এই ধারাবাহিকটি প্রযোজনা করেছেন জোরানা পিগোট। এলা পার্নেল, নিকোল লেকি, জন পয়েন্টিং, ক্যালাম লিঞ্চ এবং লিয়াহ হার্ভির মতো অভিনয়শিল্পীগণ এই ধারাবাহিকে অভিনয় করেছেন।\nমূলত ইংরেজি ভাষায় নির্মিত এই ধারাবাহিকটি ২০২৪ সালের ১০ই অক্টোবর তারিখে স্কাই অ্যাটলান্টিকে সম্প্রচার হয়েছিল; যার সর্বমোট ৬টি পর্ব রয়েছে।\n\n\n== সারাংশ ==\nএই ধারাবাহিকটি সিজে স্কুসের একই নামের উপন্যাস থেকে অভিযোজিত; যার মূল চরিত্র রিয়ানন লুইস (এলা পার্নেল), যিনি একটি স্থানীয় পত্রিকায় প্রশাসনিক সহকারী হিসেবে কাজ করেন, কিন্তু তার জীবন এক অন্ধকার মোড় নেয়।\nরিয়াননকে সাধারণ ও নিরীহ মেয়ে হিসেবে দেখা হলেও, বাস্তবে সে গভীর প্রতিশোধস্পৃহা ও মানসিক আঘাত বয়ে বেড়ায়। ছোটবেলা থেকে সে বুলিং ও ব্যক্তিগত ট্র্যাজেডির শিকার হয়েছে। সে কার্নশাম গেজেট নামক একটি পত্রিকায় কাজ করে, যেখানে তার বস তাকে ভালোবেসে \"সুইটপি\" বলে ডাকেন। কিন্তু তার অতীতের অন্ধকার স্মৃতি ও তীব্র ক্ষোভ ধীরে ধীরে তাকে ধ্বংসের পথে ঠেলে দেয়। ঘটনার সূত্রপাত হয় রিয়াননের বাবার মৃত্যুর মধ্য দিয়ে। সে তার শোক সামলানোর আগেই মুখোমুখি হয় জুলিয়া ব্লেনকিংসপের (নিকোল লেকি), যে তার স্কুল জীবনের একসময়ের প্রধান বুলি। এখন জুলিয়া একজন সফল রিয়েল এস্টেট এজেন্ট হয়ে ফিরে এসেছে। এই দুটি ঘটনা রিয়াননের মনস্তাত্ত্বিক ভাঙনকে ত্বরান্বিত করে এবং তাকে এক সিরিয়াল কিলারের পথে ঠেলে দেয়। সে শিকার বেছে নেয় তাদের, যাদের সে মনে করে প্রতিশোধের যোগ্য। দিনে রিয়ানন একজন সাধারণ কর্মচারী, কিন্তু রাতে সে পরিকল্পিত হত্যাকাণ্ড চালায়। সে গেজেটের নিউজ নেটওয়ার্ক ব্যবহার করে পুলিশের নজর এড়িয়ে চলে। তবে তরুণ গোয়েন্দা মারিনা শহরের হত্যাকাণ্ডগুলোর মধ্যে একটি সংযোগ খুঁজে পেতে শুরু করে এবং তার সন্দেহ রিয়াননের দিকে ঘুরতে থাকে। তার বোন সেরেনের (অ্যালেক্সান্ড্রা ডোলিং) সাথে সম্পর্ক ধীরে ধীরে জটিল হয়ে ওঠে, কারণ তার গোপন জীবন প্রকাশ পাওয়ার ঝুঁকি বাড়ে। অন্যদিকে, গেজেটের নতুন রিপোর্টার এজে (ক্যালাম লিঞ্চ) তার জীবনে আসে, যা তাকে আরও দ্বিধান্বিত করে তোলে।\n\n\n== অভিনয়শিল্পী ==\nএলা পার্নেল – রিয়ানন লুইস\nনিকোল লেকি – জুলিয়া ব্লেনকিংসপ\nজন পয়েন্টিং – ক্রেইগ\nক্যালাম লিঞ্চ – এজে\nলিয়াহ হার্ভি – মারিনা\nজেরেমি সুইফট – নরম্যান\nডাস্টিন ডেমরি-বার্ন্স – জেফ বার্কার\nলুক ম্যাকগিবনি – মাইক\nইনগ্রিড অলিভার – ডায়ানা সেন্টন জন\nঅ্যালেক্সান্ড্রা ডোলিং – সেরেন\nনিতিন গানাত্রা – রোরি\nডেভিড বার্ক-জোন্স – টমি\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে সুইটপি   (ইংরেজি)"}