{"pageid": 1494092, "title": "মুলতানের লোদি রাজবংশ", "url": "https://bn.wikipedia.org/wiki?curid=1494092", "content": "লোদি সাম্রাজ্য ছিল ১০ম শতকে মুলতানের আমিরাতের শেষ রাজবংশ। এরা মুলতান শহরকে রাজধানী করে শাসন করত।\n\n\n== ইতিহাস ==\nহামিদ লোদির উৎপত্তি নিয়ে মতবিরোধ রয়েছে। কিছু গবেষকের মতে, হামিদ লোদি সম্ভবত সামা (বা উসামা) লৌইর বংশধর ছিলেন। সামা ছিলেন গালিব লৌইর পুত্র। অন্য সূত্রে দাবি করা হয়েছে, তিনি লোদি পশতুন গোত্রের সদস্য ছিলেন। স্যামুয়েল মিকলোস স্টার্ন-এর মতে, লোদি সাম্রাজ্যের অস্তিত্ব নিয়ে সন্দেহ রয়েছে। কারণ এর উল্লেখ কেবল পরবর্তী ঐতিহাসিকদের, যেমন ফিরিশ্তার, লেখায় পাওয়া যায়। হুদুদ আল-আলম-এ উল্লেখ করা হয়েছে যে শাসক ছিলেন কুরাইশ বংশের। ইবনে হক্বল, যিনি ৩৬৭ হিজরিতে মুলতান সফর করেন, তিনিও উল্লেখ করেন যে শাসকের বংশধর ছিলেন সামা বিন লুই বিন গালিব।\n৯৫৯ সালে বানু মুনাব্বিহ শাসকদের পরাজিত করে তৎকালীন ইসমাইলি দাঈ জালাম ইবনে শায়াম মুলতানের ক্ষমতা দখল করেন। তার মৃত্যুর পর হামিদ লৌই মুলতানের আমির হন। ফিরিশতার মতে, সবুক্তগিন গজনির আল্প-তেগিনের শাসনকালে মুলতান এবং লাঘমান অঞ্চলে দাস শিকারের জন্য আক্রমণ শুরু করেন। এই পরিস্থিতিতে কাবুলের হিন্দু শাহী রাজা জয়পাল, হামিদ লৌই এবং ভাটিয়া রাজ্যের রাজা একটি মিত্রতা গড়ে তোলেন। ফিরিশতা আরও উল্লেখ করেন যে, এই মিত্রতার বিনিময়ে জয়পাল লামঘান এবং মুলতান হামিদের হাতে তুলে দেন।\n৯৭৭ খ্রিস্টাব্দে সবুক্তগিন গজনির আমির হওয়ার পর হামিদ লোদির সঙ্গে একটি অআক্রমণ চুক্তি করেন। ফিরিশতার মতে, হামিদ সবুক্তগিনকে তার অধিপতি হিসেবে স্বীকার করেছিলেন। তবে যোগেন্দ্র মিশ্রর মতে, হামিদের আত্মসমর্পণের সম্ভাবনা কম। তবে কূটনৈতিক তৎপরতার মাধ্যমে সবুক্তগিন সম্ভবত হামিদের হিন্দু রাজাদের সঙ্গে মিত্রতা ভেঙে দেন। জালাম ইবনে শাবান নামে ফাতিমি দাঈ, যিনি বানু মুনাব্বিহকে পরাজিত করে মুলতানের শাসনভার গ্রহণ করেছিলেন, তার মৃত্যুর পর হামিদ মুলতানের শাসনভার গ্রহণ করেন। জালাম ইবনে শাবানের মৃত্যু সম্ভবত ৯৮৫ খ্রিস্টাব্দের পর হয়েছিল।\nহামিদের নাতি ও উত্তরসূরি ফাতেহ দাউদ প্রথমে গজনভিদের প্রতি আনুগত্য প্রকাশ করেছিলেন। তবে ১০০১ খ্রিস্টাব্দে সাবুকতেগিনের পুত্র ও উত্তরসূরি মাহমুদ গজনভি পেশোয়ারের যুদ্ধে জয়পালকে এবং ১০০৪ খ্রিস্টাব্দে ভাটিয়ার রাজাকে পরাজিত করার পর, দাউদ তাঁর আনুগত্য ত্যাগ করেন। এরপর তিনি জয়পালের পুত্র ও উত্তরসূরি আনন্দপালের সঙ্গে একটি প্রতিরক্ষা জোট গড়ে তোলেন। ১০০৬ খ্রিস্টাব্দে মাহমুদ মুলতানের ইসমাইলি প্রভাব এবং দাউদের বিদ্রোহের কারণে মুলতানের দিকে অগ্রসর হন। আনন্দপাল তাঁর অগ্রযাত্রা ঠেকানোর চেষ্টা করেছিলেন, কিন্তু পরাজিত হন। মাহমুদ এক সপ্তাহ ধরে মুলতান অবরোধ করেন এবং দাউদকে ইসমাইলি মতবাদ পরিত্যাগ করতে বাধ্য করেন। পাশাপাশি, তিনি ২০,০০০ দিরহাম খাজনা আদায় করেন। এরপর মাহমুদ খোরাসানে যান ইলাক খানের আক্রমণ প্রতিহত করতে এবং সদ্য বিজিত অঞ্চলের গভর্নর হিসেবে সুখপালকে (অর্থাৎ \"নওয়াসা শাহ\") নিয়োগ করেন। আরেকটি মতে, দাউদ তাঁর ধনসম্পদ নিয়ে সেরান্দিপে (শ্রীলঙ্কা) পালিয়ে যান। মাহমুদ মুলতান দখলের পর শহরের অধিবাসীদের কাছ থেকে ২০,০০০ দিরহাম জরিমানা আদায় করেন।\n১০১০ খ্রিস্টাব্দে দাউদ আবার মাহমুদের বিরুদ্ধে বিদ্রোহ করেন। মাহমুদ তাঁর অষ্টম ভারত অভিযানের সময় মুলতানের দিকে অগ্রসর হন। দাউদ পরাজিত হন এবং তাঁকে জীবনের বাকিটা সময় ঘুরাকের দুর্গে বন্দি রাখা হয়। এই দুর্গটি গজনি এবং লমঘানের মাঝামাঝি অবস্থিত।\nমাহমুদের পুত্র ও উত্তরসূরি প্রথম মাসউদ গজনভি দাউদের পুত্র আল-আসগরকে মুক্তি দেন। সুমর রাজবংশেথ রাজপাল ইবনে সুমার তাঁকে বোঝান যে তিনি ফাতিমি সমর্থকদের থেকে আলাদা একটি ইসমাইলি গোষ্ঠীর অন্তর্ভুক্ত। সিরিয়ার দ্রুজ নেতা বাহা আল-দীন আল-মুক্তানা ১০৩৪ খ্রিস্টাব্দে ইবনে সুমারকে একটি চিঠি লেখেন। তিনি গজনবিদের বিরুদ্ধে বিদ্রোহ করে ইসমাইলি শাসন পুনরুদ্ধারের আহ্বান জানান। আল-আসগর গোপনে একটি ইসমাইলি গোষ্ঠীর নেতৃত্ব দিতে শুরু করেন। ১০৪১ খ্রিস্টাব্দে মাসউদের মৃত্যুর পর তিনি বিদ্রোহ করেন। তাঁর লোকেরা মুলতান দুর্গ দখল করতে সক্ষম হয়। তবে মাওদুদ গজনভির পাঠানো বাহিনীর মুখে তারা শহর ছেড়ে পালাতে বাধ্য হয়। দুর্গের অধিবাসীরা আত্মসমর্পণ করেন এবং আব্বাসীয় খলিফা আল-কাদির ও মাওদুদের নামে খুতবা পাঠ করার জন্য সম্মত হন।\n\n\n== ধর্ম ==\nলোদি রাজবংশ ইসমাইলি মতবাদ অনুসরণ করত। এটি একটি শাখা, যা প্রথাগত সুন্নি মুসলিমদের কাছে বিধর্মী হিসেবে বিবেচিত হতো। হামিদ খান লোদি সম্ভবত জালামের তুলনায় ইসমাইলিদের আরও সহনশীল গোষ্ঠীর অন্তর্ভুক্ত ছিলেন। লোদি শাসকরা ফাতেমীয় খিলাফতের প্রতি আনুগত্য প্রকাশ করত। তাদের এই বিশ্বাসের কারণে মাহমুদ গজনভি তাদের লক্ষ্যবস্তু বানিয়েছিলেন। তারিখ-ই-ইয়ামিনি-তে আল-উতবি উল্লেখ করেছেন, ফাতেহ দাউদ প্রথাগত সুন্নি ধর্ম গ্রহণে সম্মত হয়েছিলেন, তবে পরবর্তীতে তিনি তা ত্যাগ করেন। মাহমুদ মুলতান পুনরায় দখল করার সময় শহরের ইসমাইলি অধিবাসীদের গণহত্যা করেন। জালাম যেখানে মুলতান সূর্য মন্দিরের স্থানে একটি জামে মসজিদ নির্মাণ করেছিলেন, সেটি পরিত্যক্ত অবস্থায় পড়ে থাকে। তবে মুহাম্মাদ বিন কাসিম কর্তৃক নির্মিত প্রাচীন জামে মসজিদ সালাত আদায়ের জন্য পুনরায় চালু করা হয়।\n\n\n== তথ্যসূত্র =="}