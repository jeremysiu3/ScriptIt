{"pageid": 1032689, "title": "আর্টেমিস ১", "url": "https://bn.wikipedia.org/wiki?curid=1032689", "content": "আর্টেমিস ১ (আনুষ্ঠানিকভাবে আর্টেমিস I) হল নাসার আর্টেমিস প্রোগ্রামের জন্য একটি পরিকল্পিত নভোচারীবিহীন পরীক্ষামূলক উড়ান। এটি সংস্থার ভারী-উত্তোলন উৎক্ষেপক যান স্পেস লঞ্চ সিস্টেম ও সম্পূর্ণ ওরিয়ান মহাকাশযানের প্রথম উড়ান। কেনেডি স্পেস সেন্টারের লঞ্চ কমপ্লেক্স ৩৯বি থেকে ২০২২ সালের ১৬ই নভেম্বর পূর্বাঞ্চলীয় সময় ১ টা ৪৭ মিনিট ৪৪ সেকেন্ডে (০৬:৪৭:৪৪ ইউটিসি) সফলভাবে উৎক্ষেপণ করা হয়েছিল। এই অভিযানের মূল উদ্দেশ্য হল চাঁদে মানুষের উপস্থিতি পুনঃপ্রতিষ্ঠিত করতে চাওয়া পরবর্তী আর্টেমিস অভিযানে ব্যবহার করা ওরিয়ন মহাকাশযান পরীক্ষা করা, বিশেষ করে মহাকাশযানের তাপ ঢাল, এবং মঙ্গল সহ ভবিষ্যতের অনুসন্ধানের জন্য প্রয়োজনীয় প্রযুক্তি ও ব্যবসায়িক পন্থা প্রদর্শন করা এবং বৈজ্ঞানিক গবেষণা চালিয়ে যাওয়। \nআর্টেমিস প্রোগ্রাম প্রবর্তনের পরে পূর্ববর্তী এক্সপ্লোরেশন মিশন-১ (ইএম -১) নামে পরিচিত অভিযানটির নতুন নামকরণ করা হয়। অভিযানটি কেনেডি স্পেস সেন্টারে লঞ্চ কমপ্লেক্স ৩৯বি থেকে যাত্রা শুরু করবে, ২৫তম দিন থেকে ৪২তম দিনের মাঝে একটি অভিযানে পাঠানো হবে এবং সেই দিনগুলির মধ্যে কমপক্ষে ৬ দিন চাঁদের চারপাশে দূরবর্তী বিপরীতমুখী কক্ষপথে ওরিয়ান মহাকাশযান অবস্থান করবে। অভিযানটি আর্টেমিস ২ দিয়ে শুরু হওয়া মানবাহী উড়ানের জন্য প্রয়োজনীয় ওরিয়ান ও স্পেস লঞ্চ সিস্টেমকে প্রত্যয়িত করবে।\nআর্টেমিস ১-এর জন্য ওরিয়ন মহাকাশযানটি ২০২১ সালের ২০ই অক্টোবর সংযোজন করা হয়েছিল, স্কাইল্যাবের সঙ্গে চূড়ান্ত স্যাটার্ন ৫ থেকে প্রথমবারের মতো একটি সুপার হেভি-লিফ্ট যান অ্যাসেম্বলি ভবনের ভিতরে সংযোজন করা হয়েছিল। সম্পূর্ণরূপে সংযোজিত যানটি ২০২২ সালের ১৭ই আগস্ট উৎক্ষেপণের জন্য চালু করা হয়েছিল।\n\n\n== সংক্ষিপ্ত বিবরণ ==\nস্পেস লঞ্চ সিস্টেমের ব্লক ১ সংস্করণ দ্বারা আর্টেমিস ১ উৎক্ষেপণ করা হবে। ব্লক ১-এর প্রথম পর্যায় একটি মূল পর্যায় ও পাঁচ-খণ্ড বিশিষ্ট দুটি কঠিন রকেট বুস্টার নিয়ে গঠিত। মূল পর্যায়ে চারটি আরএস-২৫ডি ইঞ্জিন ব্যবহার করা হয়েছে, যার সবকটিই আগে স্পেস শাটল অভিযানে উড়েছে। কোর ও বুস্টার একসঙ্গে ৩৯,০০০ কিলোনিউটন (৮৮,০০,০০০ এলবিএফ) থ্রাস্ট উৎপন্ন করে। উপরের পর্যায়, ইন্টারিম ক্রায়োজেনিক প্রপালশন স্টেজ (আইসিপিএস) নামে পরিচিত, ডেল্টা ক্রায়োজেনিক দ্বিতীয় পর্যায়ের উপর ভিত্তি করে এবং এটি একটি একক আরএল-১০বি-২ ইঞ্জিন দ্বারা চালিত।\nকক্ষপথে একবার, আইসিপিএস একটি ট্রান্স-লুনার ইনজেকশন (টিএলআই) বার্ন চালু করবে, যা ওরিয়ন মহাকাশযান ও ১০ টি কিউবস্যাটকে চাঁদের ট্র্যাজেক্টোরিতে স্থাপন করবে। ওরিয়ন তখন আইসিপিএস থেকে পৃথক হবে এবং চন্দ্র মহাকাশে যাত্রা করবে। ওরিয়ন পৃথকীকরণের পরে, আইসিপিএস স্টেজ অ্যাডাপ্টার ১০ টি কিউবস্যাট স্থাপন করবে, যা বৈজ্ঞানিক গবেষণা করবে ও প্রযুক্তি প্রদর্শন করবে।\nমূলত, অভিযানে চাঁদের চারপাশের কক্ষপথে প্রবেশ না করে একটি চক্রাকার গতিপথ অনুসরণ করার পরিকল্পনা করা হয়েছিল। যাইহোক, বর্তমান পরিকল্পনায় ওরিয়ান মহাকাশযান প্রায় তিন সপ্তাহ মহাকাশে কাটাতে সক্ষম, যার মধ্যে ছয় দিন চাঁদের চারপাশে দূরবর্তী বিপরীতমুখী কক্ষপথে অবস্থান করবে।\nআর্টেমিস ১ নাসার স্নুপি ও ইএসএ-এর শন দ্য শীপের পাশাপাশি একটি পুতুল \"ক্যাপ্টেন মুনিকিন ক্যাম্পোস\" (আরতুরো ক্যাম্পোসের নামে নামকরণ করা হয়েছে, একজন প্রকৌশলী যিনি অ্যাপোলো ১৩ অভিযানের সময় ঘটে যাওয়া জরুরি অবস্থার সমাধানে প্রধান ভূমিকা পালন করেছিলেন) বহন করব। ম্যানেকুইন বা পুতুলটি বিকিরণ সংবেদক দিয়ে সজ্জিত হবে এবং পুতুলের আসনে ত্বরণ ও কম্পন পরিমাপের যন্ত্র থাকবে।\n\n\n=== অভিযান প্রোফাইল অ্যানিমেশন ===\n\n\n== ইতিহাস ==\nআর্টেমিস ১ নাসা দ্বারা ২০১২ সালে এক্সপ্লোরেশন মিশন ১ (ইএম-১) হিসাবে শুরু হয়েছিল, যখন এটি ২০১৭ সালে স্পেস লঞ্চ সিস্টেমের প্রথম পরিকল্পিত উড়ান ও বহু-উদ্দেশ্যের মানববাহী ওরিয়ান যানের দ্বিতীয় পরীক্ষামূলক মানববিহীন উড়ান হিসাবে চালু করা হয়েছিল, যেখানে ওরিয়ানকে সাত দিনের অভিযানের সময় একটি চক্রাকার গতিপথ সঞ্চালন করতে হয়েছিল। তার আগে, এই প্রাথমিক উড়ানটিকে স্পেস লঞ্চ সিস্টেম ১ বা এসএলএস-১ হিসাবে উল্লেখ করা হয়েছিল।\nনাসা ২০১৩ সালের ১৬ই জানুয়ারি ঘোষণা করেছিল, যে ইউরোপীয় মহাকাশ সংস্থা (ইএসএ) তার স্বয়ংক্রিয় স্থানান্তর যানের (এটিভি) উপর ভিত্তি করে ইউরোপীয় পরিষেবা মডিউল তৈরি করবে, তাই উড়ানটিকে ইএসএ হার্ডওয়্যারের পাশাপাশি আমেরিকান, এবং কীভাবে ইএসএ উপাদানগুলি আমেরিকান ওরিয়ান উপাদানগুলির সঙ্গে যোগাযোগ করে তার পরীক্ষা হিসাবেও গণ্য করা যেতে পারে।\nএক্সপ্লোরেশন ফ্লাইট টেস্ট ১ (ইএফটি-১) উড়ান নিবন্ধ (২০১৪ সালে চালু হয়েছে) সচেতনার সঙ্গে এমনভাবে তৈরি করা হয়েছিল যে যদি সমস্ত অনুপস্থিত উপাদান (আসন, জীবন সমর্থন ব্যবস্থা) যোগ করার পরেও এটি ভর বহনের সর্বোচ্চ সীমা অতিক্রম করবে না।\nনাসা ও লকহিড মার্টিন ২০১৫ সালের জানুয়ারি মাসে ঘোষণা করেছে যে ওরিয়ান মহাকাশযানের প্রাথমিক কাঠামো আগেরটির (এএফটি-১) তুলনায় ২৫% পর্যন্ত হালকা হবে। এটি শঙ্কু প্যানেলের সংখ্যা ছয় (ইএফটি-১) থেকে কমিয়ে তিনটি (ইএম-১) করার মাধ্যমে ঝালাইয়ের মোট সংখ্যা ১৯ থেকে ৭-তে কমিয়ে ঝালাই উপাদানের অতিরিক্ত ভর হ্রাসের দ্বারা অর্জন করা হবে। বিভিন্ন উপাদান ও তারের সংশোধনের কারণে ওজনের আরও হ্রাস করা হবে। আর্টেমিস ১-এর জন্য, ওরিয়ান মহাকাশযানটি একটি সম্পূর্ণ জীবন সমর্থন ব্যবস্থা ও মহাকাশচারী আসনের সঙ্গে সজ্জিত হবে, তবে কোন মহাকাশচারীকে রাখা হবে না। আসনের উপর দুটি পুতুল বেঁধে রাখা হবে এবং বিকিরণ ইমেজিং ফ্যান্টম হিসাবে ব্যবহার করা হবে।\nপরিকল্পিত প্রাথমিক উৎক্ষেপণের তারিখটি ২০১৪ সালের জুলাই মাসের মধ্যে ২০১৮ সালের নভেম্বর মাসে নিয়ে যাওয়া হয়েছিল এবং নাসা ২০১৭ সালের এপ্রিল মাসে পরিকল্পিত তারিখটিকে আরও বিলম্বিত করে \"২০১৯ সালে কোন একটি সময়\" নিয়ে গিয়েছিল।\n২০২০ সালের ৩০শে নভেম্বর প্রতিবেদনে করা হয়েছিল যে নাসা ও লকহিড মার্টিন ওরিয়ান মহাকাশযানের পাওয়ার ডেটা ইউনিটগুলির একটিতে একটি যন্ত্রাংশের সঙ্গে ব্যর্থতা খুঁজে পেয়েছে। ওরিয়নে কাজ করা প্রকৌশলীরা বলেছিলেন যে যন্ত্রাংশটি প্রতিস্থাপন করতে কয়েক মাস সময় লাগতে পারে, নাসা ২০২১ সালে আর্টেমিস ১ অভিযান উৎক্ষেপণ করতে সক্ষম হবে কিনা তা নিয়ে সন্দেহ প্রকাশ করেছিল। যাইহোক, নাসা পরে স্পষ্ট করেছিল যে এই সমস্যাটি আর্টেমিস ১-এর উৎক্ষেপণের তারিখে বড় প্রভাব ফেলবে বলে আশা করেনি, এবং পরবর্তীতে নাসা ২০২২ সালের প্রথম দিকে উৎক্ষেপণের সম্ভাব্য তারিখ পিছিয়ে দিয়েছিল।\n\n\n== উড়ান ==\n\n\n=== উৎক্ষেপ ===\n\nকেনেডি স্পেস সেন্টারের লঞ্চ কমপ্লেক্স ৩৯বি থেকে ২০২২ সালের ১৬ই নভেম্বর পূর্বাঞ্চলীয় সময় ১ টা ৪৭ মিনিট ৪৪ সেকেন্ডে (০৬:৪৭:৪৪ ইউটিসি) সফলভাবে আর্টেমিস ১-এর উৎক্ষেপণ করা হয়েছিল, যা গত প্রায় ৫০ বছরের মধ্যে প্রথমবার নাসা কর্তৃক চাঁদে মানুষের ভ্রমণ উদ্দেশ্যে একটি রকেট উৎক্ষেপণ ছিল, শেষবার অ্যাপোলো ১৭ উৎক্ষেপণ করা হয়েছিল। এরিস ১-এক্স-এর পরে প্রথমবারের মতো লঞ্চ কমপ্লেক্স ৩৯বি থেকে একটি রকেট উৎক্ষেপণ করা হয়েছিল। ওরায়ন মহাকাশযান ও আইসিপিএস উভয়ই স্পেস লঞ্চ সিস্টেম থেকে পৃথক হওয়ার পরে নামমাত্র কক্ষপথে স্থাপন করা হয়েছিল, উৎক্ষেপণের প্রায় ৮ মিনিট পরে কক্ষপথে পৌঁছেছিল।\n\n\n=== চন্দ্র কক্ষপথ ===\nট্রান্স-লুনার ইনজেকশন (টিএলআই) পোড়ার জন্য আইসিপিএস'কে প্রায় ১৮-মিনিটের জন্য চালানো হয়েছিল। এর পরে, ওরায়ন ব্যয়িত পর্যায় (এক্সপেন্ডেড স্টেজ) থেকে আলাদা হয়ে যায় এবং চাঁদে যাত্রা শুরু করার সঙ্গে সঙ্গে নিরাপদ দূরত্বে সরানোর জন্য তার সহায়ক থ্রাস্টারগুলিকে চালু করা হয়েছিল।\n\n\n== পেলোড ==\n\nনাসা ম্যাট্রোশকা অ্যাস্ট্রোরাড রেডিয়েশন এক্সপেরিমেন্ট (এমএআরই) করতে জার্মান অ্যারোস্পেস সেন্টার (ডিএলআর) ও ইসরায়েল স্পেস এজেন্সির (আইএসএ) এবং স্টেমরাড ও লকহিড মার্টিনের সঙ্গে অংশীদারিত্ব করেছে, যা আর্টেমিস ১-এর উপরে টিস্যু বিকিরণ জমার পরিমাপ করবে এবং পৃথিবীর নিম্ন কক্ষপথের বাইরে বিকিরণ পরিবেশে অ্যাস্ট্রোরাড বিকিরণ পোশাকের কার্যকারিতা পরীক্ষা করবে। যদিও অতীতের বিকিরণ রক্ষার কৌশলগুলি ঝড়ের আশ্রয়কেন্দ্রের উপর নির্ভর করেছিল, যেখানে নভোচারীরা সৌর ঝড়ের বিস্ফোরণ ঘটলে আশ্রয় নিতে পারে, অ্যাস্ট্রোরাডের এরগনোমিক নকশাটি নভোচারীদের তাদের কাজ সম্পাদন করার ক্ষমতাকে বাধা না দিয়ে ঝড়ের আশ্রয়কেন্দ্রের মতো একই রকম রক্ষাকারী উপাদান সহ একটি চলনশীল সুরক্ষা ব্যবস্থা প্রদান করে।\nমহাকাশচারী বিহীন আর্টেমিস ১ ওরিয়ান মহাকাশযানের মহাকাশ্চারীদের ব্যবহারের কক্ষে দুটি মহিলা ম্যানেকুইন ইমেজিং ফ্যান্টম রাখা থাকবে, যা সৌর ঝড় ও ছায়াপথের মহাজাগতিক রশ্মি সহ চন্দ্র কক্ষপথে বিকিরণ পরিবেশের সংস্পর্শে আসবে। একটি ফ্যান্টমকে অ্যাস্ট্রোরাড পোশাক দিয়ে রক্ষা করা হবে এবং অন্যটিকে অরক্ষিত রাখা হবে। ফ্যান্টমগুলি কেবলমাত্র শরীরের পৃষ্ঠে নয়, মানবদেহের অভ্যন্তরে সংবেদনশীল অঙ্গ ও কলাগুলির সঠিক অবস্থানে বিকিরণের বহিঃপ্রকাশকে সঠিকভাবে পরিমাপ করার সুযোগ প্রদান করে। সংবেদনশীল কলা ও উচ্চ মাতৃকোষ ঘনত্বের সুনির্দিষ্ট অবস্থানে নৃতাত্ত্বিক ফ্যান্টমগুলির অভ্যন্তরে ইচ্ছাকৃতভাবে বিতরণ করা নিষ্ক্রিয় ও সক্রিয় ডসিমিটার উভয়ের বাস্তবায়নের মাধ্যমে রেডিয়েশন এক্সপোজার পরিমাপ করা হবে।\n\n\n=== কিউবস্যাটস ===\n\nতেরোটি স্বল্পমূল্যের কিউবস্যাট অভিযানকে প্রতিযোগিতামূলকভাবে এক্সপ্লোরেশন মিশন-১-এ, পরে আর্টেমিস ১-এ গৌণ পেলোড হিসেবে নির্বাচিত করা হয়েছিল। এগুলির প্রতিটিরই ছয়-একক কনফিগারেশন রয়েছে, এবং এগুলিকে যে লঞ্চ ভেহিকেল থেকে মোতায়েন করা হবে সেটির দ্বিতীয় পর্যায়ের স্টেজ অ্যাডাপ্টারের মধ্যে থাকবে। দশটি কিউবস্যাট শেষ পর্যন্ত ২০২১ সালের অক্টোবর মাসের মধ্যে স্টেজ অ্যাডাপ্টারে স্থাপন করা হয়েছিল, বাকি কিউবস্যাটগুলি (লুনার ফ্ল্যাশলাইট, সিইউ-ই৩ ও সিসলুনার এক্সপ্লোরার্স) বিলম্বের সম্মুখীন হয়েছিল যা তাদের পূর্ণবিকশিত হত্তয়া থেকে দূরে সরিয়ে দেয়।\n\n\n== জনসাধারণের মধ্যে প্রচার ==\nআর্টেমিস ১ অভিযানের জনসচেতনতা বাড়াতে, নাসা \"সেন্ড ইওর নেম উইথ আর্টেমিস\" শিরোনামে একটি প্রচারাভিযান হাতে নেয়, যার মাধ্যমে লোকেরা ওরিয়ানে থাকা ডেটা হার্ডওয়্যারে নিজের নাম পাঠাতে সক্ষম। তাদের নাম নিবন্ধন করার পর, অংশগ্রহণকারীরা অভিযানের উৎক্ষেপণ ও গন্তব্যের বিবরণ সহ একটি ডিজিটাল টিকিট পেয়েছে।\n\n\n== চিত্রশালা ==\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ =="}