{"pageid": 1524789, "title": "তুলসী গৌড়া", "url": "https://bn.wikipedia.org/wiki?curid=1524789", "content": "তুলসী গৌড়া (১৯৩৭ বা ১৯৩৮ - ১৬ই ডিসেম্বর ২০২৪) ছিলেন হোন্নালি গ্রামের একজন ভারতীয় পরিবেশবিদ। তিনি ৩০,০০০ এরও বেশি চারা রোপণ করেছিলেন এবং বন বিভাগের নার্সারিগুলির দেখাশোনা করেছিলেন। তাঁর কাজ ভারত সরকার এবং অন্যান্য সংস্থা কর্তৃক সম্মানিত হয়েছে। ২০২১ সালে, ভারত সরকার তাঁকে দেশের চতুর্থ সর্বোচ্চ বেসামরিক পুরস্কার পদ্মশ্রী প্রদান করে। যেকোনো প্রজাতির গাছের মাতৃগাছ চিনতে পারার ক্ষমতার জন্য তিনি \"অরণ্যের বিশ্বকোষ\" নামে পরিচিত।\n\n\n== প্রাথমিক জীবন এবং কর্মজীবন ==\nতুলসী গৌড়া ভারতের কর্ণাটক রাজ্যের উত্তর কন্নড় জেলার অন্তর্গত হোন্নাল্লি গ্রামের হালাক্কি উপজাতি পরিবারে জন্মগ্রহণ করেন। দক্ষিণ ভারতের একটি রাজ্য কর্ণাটক তার ইকো-ট্যুরিজমের জন্য পরিচিত, সেখানে পঁচিশটিরও বেশি বন্যপ্রাণী অভয়ারণ্য এবং পাঁচটি জাতীয় উদ্যান রয়েছে।\nতুলসী গৌড়া একটি দরিদ্র পরিবারে জন্মগ্রহণ করেছিলেন এবং তাঁর  ২ বছর বয়সে তাঁর বাবা মারা যান। তাই বড় হওয়ার পরই তাঁকে তাঁর মায়ের সাথে স্থানীয় একটি নার্সারিতে দিনমজুর হিসেবে কাজ করতে হয়েছিল। তিনি কোন আনুষ্ঠানিক শিক্ষা গ্রহণ করেননি বা পড়তে শেখেননি।\nনার্সারিতে, তুলসী গৌড়া বীজের যত্ন নেওয়ার দায়িত্বে ছিলেন, সেই বীজগুলি দিয়ে কর্ণাটক বন বিভাগে চাষ করা হত এবং ফসল সংগ্রহ করা হত। বিশেষ করে আগাসুর বীজতলার অংশ হিসেবে তৈরি বীজের জন্য তিনি যত্ন নিতেন। তিনি তাঁর মায়ের সাথে ৩৫ বছর ধরে দিনমজুর হিসেবে নার্সারিতে কাজ করে গেছেন, এরপর সংরক্ষণের প্রতি তাঁর কাজের স্বীকৃতিস্বরূপ এবং উদ্ভিদবিদ্যার জ্ঞানের জন্য তাঁকে একটি স্থায়ী পদের প্রস্তাব দেওয়া হয়। সত্তর বছর বয়সে অবসর নেওয়ার আগে তিনি ১৫ বছর ধরে এই স্থায়ী পদে নার্সারিতে কাজ করেছিলেন। নার্সারিতে থাকাকালীন, তিনি জমির ঐতিহ্যবাহী জ্ঞান ব্যবহার করে বন বিভাগের বনায়ন প্রচেষ্টায় অবদান রেখেছিলেন এবং সরাসরি কাজ করেছিলেন। চারা রোপণের পাশাপাশি, তিনি চোরাশিকারি এবং বনের আগুন থেকে বন্যপ্রাণী ধ্বংস রোধ করার জন্য কাজ করেছিলেন।\nতুলসী গৌড়া ষাট বছরেরও বেশি সময় ধরে কর্ণাটক বন বিভাগে কাজ করেছেন। তাঁর কাজের পরিধির মধ্যে ছিল একটি কমিউনিটি রিজার্ভ, পাঁচটি ব্যাঘ্র সংরক্ষণাগার, পনেরটি সংরক্ষণাগার এবং ত্রিশটি বন্যপ্রাণী অভয়ারণ্য। কর্ণাটক বন বিভাগের লক্ষ্য ছিল যে, সম্প্রদায় এবং গ্রামগুলিকে প্রকৃতির সাথে পুনরায় সংযুক্ত করা, এমন একটি ভবিষ্যতের দিকে কাজ করা যেখানে রাজ্যের এক-তৃতীয়াংশ এলাকা বন বা বৃক্ষরাজি দ্বারা আচ্ছাদিত থাকবে।\n\n\n== মৃত্যু ==\nতুলসী গৌড়া ২০২৪ সালের ১৬ই ডিসেম্বর ৮৬ বছর বয়সে মারা যান।\n\n\n== পুরস্কার এবং স্বীকৃতি ==\n১৯৮৬ সালে, তুলসী গৌড়া ইন্দিরা প্রিয়দর্শিনী বৃক্ষমিত্র পুরস্কার পেয়েছিলেন, এটি আইপিভিএম পুরস্কার নামেও পরিচিত। আইপিভিএম পুরস্কার বনায়ন এবং বর্জ্যভূমি উন্নয়নে ব্যক্তি বা প্রতিষ্ঠানের অগ্রণী অবদানের স্বীকৃতি দেয়।\n১৯৯৯ সালে, তিনি কর্ণাটক রাজ্যোৎসব পুরস্কার পান, যা কখনও কখনও কন্নড় রাজ্যোৎসব পুরস্কার নামেও পরিচিত, এটি \"ভারতের কর্ণাটক রাজ্যের দ্বিতীয় সর্বোচ্চ বেসামরিক সম্মান\"। এটি প্রতি বছর কর্ণাটক রাজ্যের ষাটের বেশি বয়সী বিশিষ্ট নাগরিকদের দেওয়া হয়।\n২০২০ সালের ৮ই নভেম্বর ভারত সরকার তাঁকে পদ্মশ্রী পুরস্কারে ভূষিত করে, এটি ভারতের নাগরিকদের জন্য চতুর্থ সর্বোচ্চ পুরস্কার। পদ্মশ্রী পুরস্কারটি প্রতি বছর ভারতের প্রজাতন্ত্র দিবসে ভারত সরকার কর্তৃক প্রদত্ত একটি পুরস্কার। তুলসী গৌড়া বলেন যে, পদ্মশ্রী পেয়ে তিনি খুশি হলেও, তিনি \"বন এবং গাছপালাকে বেশি মূল্য দেন\"।\n\n\n== আরও দেখুন ==\nহালাক্কি ভোক্কালিগা\nকর্ণাটক\nউদ্ভিদবিদ্যা\nপরিবেশ সুরক্ষা\n\n\n== তথ্যসূত্র ==\nটেমপ্লেট:Padma Shri Award Recipients in Social Work"}