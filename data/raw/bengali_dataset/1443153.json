{"pageid": 1443153, "title": "নির্মাল্য আচার্য", "url": "https://bn.wikipedia.org/wiki?curid=1443153", "content": "নির্মাল্য আচার্য (১৯৩৬ - ৩০ জুলাই ১৯৯৫) ছিলেন একজন বিশিষ্ট চিন্তাশীল প্রাবন্ধিক। \n\n\n== জীবনী ==\nনির্মাল্য আচার্যের জন্ম ১৯৩৬ খ্রিস্টাব্দে। ছাত্রাজীবন থেকেই শিল্প-সাহিত্যের প্রতি তার বিশেষ অনুরাগ ছিল। তিনি কলকাতা বিশ্ববিদ্যালয় থেকে বাংলা ভাষা ও সাহিত্যে এম.এ পাশ করেন। কলকাতার সিটি কলেজে পড়ার সময়ই তার বন্ধুত্ব হয় সহপাঠী  সৌমিত্র চট্টোপাধ্যায়ের সঙ্গে। কলেজ স্ট্রিটের বইপাড়ায় ঘোরাঘুরিতে ইন্দ্রনাথ মজুমদার, অবনীরঞ্জন রায় প্রমুখের সঙ্গে ঘনিষ্ঠতায় শিল্প ও সাহিত্যের বহুবিশিষ্টজনের সাথে পরিচয় ঘটে। নির্মাল্য আচার্য পেশায় ছিলেন কলকাতার আশুতোষ কলেজের বাংলা ভাষা ও সাহিত্যের অধ্যাপক। তবে তার নেশা ছিল চলচ্চিত্র ও সম্পাদনা।  ১৯৬১ খ্রিস্টাব্দে তিনি বন্ধু সৌমিত্র চট্টোপাধ্যায়ের সঙ্গে এক্ষণ নামক বাংলা সাহিত্য পত্রিকার সম্পাদনা করেন। প্রথমদিকে দ্বিমাসিক পত্রিকাটি কথাশিল্প পাবলিশিং হাউস হতে প্রকাশিত হত এবং পত্রিকাটির প্রতিটি সংখ্যার প্রচ্ছদ অঙ্কন করতেন সত্যজিৎ রায়। তারপর প্রকাশনা ত্রৈমাসিক, ষান্মাসিক থেকে বার্ষিক হয়ে পড়ে এবং ইন্দ্রনাথ মজুমদারের সুবর্ণরেখা হতে কেবল মাত্র নির্মাল্য আচার্যের  সম্পাদনায় প্রকাশিত হতে থাকে। বঙ্গীয় সংস্কৃতির ইতিবৃত্তে পত্রিকাটি অনেক গুরুত্বপূর্ণ ঘটনা ও তার ইতিহাস বহন করে।তার সম্পাদনায় বাংলা সাহিত্যের ক্ষেত্রে পত্রিকাটি বিশেষ খ্যাতি অর্জন করে। \nচলচ্চিত্র জগতের সাথে নির্মাল্য আচার্য ঘনিষ্ঠভাবে জড়িত ছিলেন। সত্যজিৎ রায়ের বহু চিত্রনাট্য 'এক্ষণ' পত্রিকায় প্রকাশিত হয়েছে। নির্মাল্য আচার্যই সম্ভবত, তার 'এক্ষণ' পত্রিকার মাধ্যমে পাঠক-সাধারণকে দেখাতে চেয়েছিলেন, চলচ্চিত্রের চিত্রনাট্যকেও যথাযথভাবে লিখিত হলে, তাকে পাঠযোগ্য করে তোলা যেতে পারে।  সত্যজিতের কয়েকটি চলচ্চিত্রের চিত্রনাট্যের প্রাথমিক খসড়া নির্মাল্য আচার্য রচনা করেছিলেন।\n\nসম্পাদিত গ্রন্থসমূহ==\nসতীনাথ ভাদুড়ী গ্রন্থাবলী কবি  শঙ্খ ঘোষের সঙ্গে যৌথভাবে\n শতবর্ষে চলচ্চিত্র (১৯৯৫)  দিব্যেন্দু পালিতের সঙ্গে যৌথভাবে\n\n\n== মৃত্যু ==\nনির্মাল্য আচার্য ক্যান্সারে আক্রান্ত হয়েছিলেন। তার অত্যন্ত ঘনিষ্ঠ বন্ধু ইন্দ্রনাথ মজুমদার তার উদার সাহায্যের হাত বাড়িয়ে দেন। তিনি নির্মাল্যের চিকিৎসার জন্য বোম্বাইয়ের হাসপাতালে   নিয়ে যান। কিন্তু শেষ রক্ষা হয়নি। ১৯৯৫ খ্রিস্টাব্দে ৩০ জুলাই নির্মাল্য আচার্য পরলোক গমন করেন। \nতার মৃত্যুর পর এক্ষণ আর প্রকাশিত হয়নি। ১৯৯৫ খ্রিস্টাব্দে শেষ (১৪০২ বঙ্গাব্দের শারদ সংখ্যাটি) সংখ্যাটি প্রকাশিত হয়। \n২০১৫ খ্রিস্টাব্দে অমল আচার্যের সম্পাদনায় নির্মাল্য আচার্যের স্মতিচারণে প্রকাশিত হয়- এক্ষণ ও নির্মাল্য আচার্য\n\n\n== তথ্যসূত্র =="}