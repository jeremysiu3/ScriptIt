{"pageid": 12524, "title": "হানসি ক্রনিয়ে", "url": "https://bn.wikipedia.org/wiki?curid=12524", "content": "ওয়েসেল জোহানেস \" হানসি \" ক্রনিয়ে (ইংরেজি: Wessel Johannes \"Hansie\" Cronje; সেপ্টেম্বর ২৫, ১৯৬৯ - জুন ১, ২০০২) একজন দক্ষিণ আফ্রিকান আন্তর্জাতিক ক্রিকেটার ছিলেন। ১৯৯০-এর দশকে দক্ষিণ আফ্রিকান জাতীয় ক্রিকেট দলের অধিনায়ক ছিলেন। তাকে একটি পাতানো খেলার ভূমিকা রাখার জন্য পেশাদার ক্রিকেট থেকে আজীবন নিষিদ্ধ করা হয়। তাসত্ত্বেও ২০০৪ সালে ১১শ সফল দক্ষিণ আফ্রিকান হিসেবে ভোট দেওয়া হয়েছিল। ২০০২ সালে বিমান দুর্ঘটনায় তার মৃত্যু হয়েছিল। ক্রনিয়ে মোট ৫৩টি টেস্ট খেলায় দক্ষিণ আফ্রিকা দলকে নেতৃত্বে দিয়েছিলেন যার মধ্যে রেকর্ডসংখ্যক ২৩টি জয় আর মাত্র ১১টি হার ছিল। তার অধিনায়কত্বে দলটি ৯৯টি ওয়ানডে জিতেছিল। তিনি এবং কোচ বব উলমার পারস্পরিক বোঝাপড়ায় অনন্য ছিলেন যা দক্ষিণ আফ্রিকাকে অনেকগুলো জয় এনে দিয়েছিল।\n\n\n== প্রারম্ভিক জীবন ==\nসেপ্টেম্বর ২৫, ১৯৬৯ সালে, ক্রনিয়ের জন্ম দক্ষিণ আফ্রিকার ব্লোমফন্টেইনে হয়েছিল। তার পিতা এভি ক্রনিয়ে এবং মাতা সান-মেরি ক্রনিয়ে ছিলেন। ১৯৮৭ সালে ব্লয়েমফন্টেইনের গ্রে কলেজ থেকে স্নাতক ডিগ্রি অর্জন করেছিলেন এবং তিনি হেড বয়ও ছিলেন। তার খেলোয়াড় জীবন সেই সময়েই শুরু হয়ে গিয়েছিল। তিনি তৎকালীন অরেঞ্জ ফ্রি স্টেট প্রদেশের ক্রিকেট এবং স্কুল পর্যায়ে রাগবিতে প্রতিনিধিত্ব করেছিলেন। তিনি তার স্কুলের ক্রিকেট এবং রাগবি দলের অধিনায়কও ছিলেন। ক্রনিয়ে ফ্রি স্টেট বিশ্ববিদ্যালয় থেকে বাণিজ্য নিয়ে স্নাতক ডিগ্রি অর্জন করেছিলেন। তারা দুই ভাই এবং এক বোন ছিলেন, তার বড় ভাই ফ্রান্স ক্রনিয়ে এবং ছোট বোন হস্টার পার্সনস ছিলেন। তার পিতা ১৯৬০-এর দশকে অরেঞ্জ ফ্রি স্টেটের হয়ে ক্রিকেট খেলেছিলেন এবং তার বড় ভাই ফ্রান্স প্রথম শ্রেণির ক্রিকেটও খেলেছিলেন।\n\n\n== খেলোয়াড়ী জীবন ==\n\n\n=== প্রথম-শ্রেণীর ক্রিকেট ===\n১৯৮৮ সালের জানুয়ারিতে জোহানেসবার্গে, ক্রনিয়ে মাত্র ১৮ বছর বয়সে ট্রান্সওয়ালের বিপক্ষে অরেঞ্জ ফ্রি স্টেটের সদস্যরূপে প্রথম-শ্রেণীর ক্রিকেটে আত্মপ্রকাশ করেছিলেন। পরের মৌসুমে তিনি নিয়মিত ক্রিকেট খেলেছিলেন। তিনি আটটি কারি কাপের ম্যাচের সাথে বেনসন এবং হেজেস সিরিজেও অংশ হয়েছিলেন এবং চূড়ান্ত খেলায় উদ্বোধনী ব্যাটসম্যান হিসাবে ৭৩ রানের স্কোর তার দলকে বিজয়ী হতে সাহায্য করেছিল। তবে ১৯৮৯-৯০ মৌসুমের শুরুটা তার ভালো ছিল না। প্রত্যেকটা কারি কাপ ম্যাচ খেলেও তিনি সেঞ্চুরি করতে ব্যর্থ হয়েছিলেন এবং তার গড় ছিল মাত্র ১৯.৭৬; তবে ওয়ানডতে তার গড় ৬০.১২ ছিল। সেই মৌসুমে তিনি দক্ষিণ আফ্রিকার বিশ্ববিদ্যালয়গুলির হয়ে মাইক গ্যাটিংয়ের নেতৃত্বাধীন বিদ্রোহী দলের বিরুদ্ধে প্রথম সেঞ্চুরি করেছিলেন।\n১৯৯৭ সালে, ক্রনিয়ে আয়ারল্যান্ডের হয়ে বেনসন ও হেজেস কাপে বিদেশী খেলোয়াড় হিসাবে খেলেছিলেন এবং মিডলসেক্সের বিরুদ্ধে ৪৬ রানের জয় ছিনিয়ে নিতে সাহায্য করেছিল। তিনি ৯৪ রান করে অপরাজিত থেকে যান এবং তিন উইকেট তুলে নেন। ইংলিশ কাউন্টি প্রতিপক্ষীয় দলের বিপক্ষে আয়ারল্যান্ডের এটি ছিল প্রথম জয়। পরে সেই মৌসুমে তিনি ৮৫ রান করেছিলেন এবং গ্ল্যামারগানের বিপক্ষে একটি উইকেট নিয়েছিলেন।\n\n\n=== আন্তর্জাতিক ক্রিকেট ===\n১৯৯১-৯২ মৌসুমে, ক্রনিয়ে দুর্দান্ত ছন্দে ছিলেন বিশেষত ওয়ানডতে তার গড় ছিল ৬১.৪০, ফলে ১৯৯২ সালের বিশ্বকাপে তিনি আন্তর্জাতিক ক্রিকেট খেলার ডাক পেলেন, সিডনিতে অস্ট্রেলিয়ার বিপক্ষে ওয়ানডেতে আন্তর্জাতিক অভিষেক হয়েছিল তার। প্রতিযোগিতা চলাকালীন তিনি দলের নয়টি আটটি খেলায় ব্যাট হাতে গড়ে ৩৪.০০ রান এবং ২০ ওভার বোলিংও করানো হয়েছিল।\n\n\n== ব্যক্তিগত জীবন ==\n৮ এপ্রিল ১৯৯৫ সালে, হানসি ক্রনিয়ে বার্থা হান্সকে বিবাহ করেছিলেন। তাদের কোনও সন্তান ছিল না। পরে ২০০৩ সালে ক্রনিয়ের বিধবা পত্নী জ্যাক ডু প্লেসিস নামীয় এক আর্থিক নিরীক্ষককে বিয়ে করেন। শোনা যায় সেই বিবাহ অনুষ্ঠানে ক্রনিয়ের বাবা-মা, ভাই এবং বোন উপস্থিত ছিলেন।\n\n\n== তথ্যসূত্র ==\n\n\n== বহিঃসংযোগ ==\n\nইএসপিএনক্রিকইনফোতে হানসি ক্রনিয়ে  (ইংরেজি)\nক্রিকেটআর্কাইভে হানসি ক্রনিয়ে   (সদস্যতা প্রয়োজনীয়) (ইংরেজি)\nMatch fixing scandal  ওয়েব্যাক মেশিনে আর্কাইভকৃত ৮ সেপ্টেম্বর ২০১০ তারিখে\nHansie Cronje killed in a plane crash\nNot Cricket 2 – The Captain and The Bookmaker"}