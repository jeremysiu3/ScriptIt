{"pageid": 1095243, "title": "কামতা সত্যেন্দ্রনাথ উচ্চ বিদ্যালয়", "url": "https://bn.wikipedia.org/wiki?curid=1095243", "content": "কামতা সত্যেন্দ্রনাথ উচ্চ বিদ্যালয় নওগাঁ জেলা একটি উচ্চ মাধ্যমিক বিদ্যালয়। বিশ্বকবি রবীন্দ্রনাথ ঠাকুরের পৃষ্টপোষকতায় ১৯১৩ সালে এই বিদ্যালয়টি প্রতিষ্ঠা করা হয়েছিল। এটি হলো সমগ্র বাংলাদেশের মধ্যে রবীন্দ্রনাথ ঠাকুরের পৃষ্ঠপোষকতায় তৎকালীন সময়ে নির্মিত দ্বিতীয় শিক্ষা প্রতিষ্ঠান।\n\n\n== অবস্থান ==\nকামতা এস.এন. উচ্চ বিদ্যালয় রাজশাহী বিভাগের নওগাঁ জেলার রাণীনগর থানার অন্তর্গত। এটি পারইল ইউনিয়ন ভান্ডারগ্রামে অবস্থিত। \nকামতা এস.এন. (সত্যেন্দ্রনাথ) উচ্চ বিদ্যালয় নওগাঁ জেলা শহর থেকে মাত্র ২১ কিলোমিটার দূরত্বে অবস্থিত। এছাড়া, পূর্বে অবস্থিত বগুড়া জেলা শহর থেকে ৪৬ কিলোমিটার, উত্তরে নাটোর জেলা শহর থেকে ৫৭ কিলোমিটার দূরত্বে অবস্থিত।\n\n\n== ইতিহাস ==\n১৮৮৫ সালের শুরুর দিকে রবীন্দ্রনাথ ঠাকুর তার পৈত্রিক সূত্রে পাওয়া কালীগ্রাম পরগনার জমিদারি দেখাশুনার জন্য নওগাঁর ভান্ডারগ্রামে স্থাপন করেন দ্বিতীয় কাচারী বাড়ি। এলাকার জমিদারীর ম্যানেজার ছিলেন শিক্ষানুরাগী বাবুপ্যারী মোহন রায়। তারই সার্বিক প্রচেষ্টার ফলে এই বিদ্যালয়টি অত্র এলাকার মানুষের মাঝে শিক্ষার আলো ছড়িয়ে দেওয়ার জন্য প্রতিষ্ঠা করা হয়।\nরবীন্দ্রনাথ ঠাকুর বিশ্বাস করতেন প্রজাদের জীবন যাত্রার মান উন্নয়নে শিক্ষার প্রয়োজন। শিক্ষার আলো ছাড়া প্রজাদের সার্বিক উন্নয়ন একেবারেই সম্ভব নয়। সে উপলব্ধি থেকেই স্থানীয় কিছু শিক্ষানুরাগী তৎকালীন সমাজ সেবক ও পঞ্চপ্রধান মৌলভী মোঃ ইকিমুল্লাহ ও স্থানীয় পন্ডিতদের সহায়তায় এই প্রত্যন্ত ভান্ডার গ্রামে রবীন্দ্রনাথ ঠাকুরের ভাই সত্যেন্দ্রনাথের নামে এই বিদ্যাপিঠ প্রতিষ্ঠা করা হয়। প্রতিষ্ঠার সময় রবীন্দ্রনাথ ঠাকুরের ভাই এই বিদ্যালয়য়ের নামে ১ একর ৯৪ শতক জমি দান করেন।\nকামতা এস.এন. (সত্যেন্দ্রনাথ) উচ্চ বিদ্যালয়ে ২০০৪ সালে খোলা হয় ভোকেশনাল (কারিগরি) শাখা। প্রত্যন্ত এলাকার শত শত শিক্ষার্থীরা এই বিদ্যাপিঠ থেকে কারিগরি শিক্ষা গ্রহণ করছে।\nবর্তমান কামতা এস.এন. (সত্যেন্দ্রনাথ) উচ্চ বিদ্যালয়ে পড়াশোনা করছে ৫৬০ জন শিক্ষার্থী। বিদ্যালয়টিতে ৬ষ্ঠ শ্রেণি থেকে ১০ম শ্রেণি পর্যন্ত শিক্ষা প্রদান করা হয়। নিয়মিত বাংলা ভাষায় পাঠদান করা হয়। এছাড়া রয়েছে শিক্ষক-শিক্ষিকা সহ ২৫ জনের স্কুল পরিচালনা সদস্য।\n\n\n== উল্লেখযোগ্য শিক্ষার্থী ==\nহোসনে আরা লুৎফা ডালিয়া - একজন বাংলাদেশী রাজনীতিবিদ\n\n\n== তথ্যসূত্র =="}