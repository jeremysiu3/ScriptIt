{"pageid": 1529910, "title": "১৮৮৫-এর মানিকগঞ্জ ভূমিকম্প", "url": "https://bn.wikipedia.org/wiki?curid=1529910", "content": "১৮৮৫-এর ভূমিকম্প হলো ১৮৮৫ সালের ১৪ জুলাই তৎকালীন ব্রিটিশ ভারতের বেঙ্গল প্রেসিডেন্সিতে সংঘটিত একটি শক্তিশালী ভূমিকম্প। এটি ১৮৮৫-এর বাংলার ভূমিকম্প, বেঙ্গল ভূমিকম্প বা ১৮৮৫-এর মানিকগঞ্জ ভূমিকম্প নামে পরিচিত। ভূমিকম্পের কেন্দ্র ছিল বর্তমান বাংলাদেশের মানিকগঞ্জের সাটুরিয়া-বালিয়াটির নিকটবর্তী একটি স্থানে। উৎপত্তিস্থলে রিখটার স্কেলে ভূমিকম্পের মাত্রা ছিল ৬.৯-৭।\n\n\n== ভূমিকম্প ==\n১৪ জুলাই হিন্দু ধর্মাবলম্বীদের রথযাত্রা ও মুসলমানদের ঈদ-ফিতরের দিন সকাল সাড়ে ছয়টা নাগাদ ভূমিকম্প আঘাত হানে। ভূমিকম্পের উৎপত্তিস্থল ছিল বর্তমান বাংলাদেশের মানিকগঞ্জের সাটুরিয়া-বালিয়াটির নিকটবর্তী একটি স্থানে। ভূমিকম্পটি ভূ-বিচ্যুতিরেখা বরাবর সিরাজগঞ্জ, পাবনা, ময়মনসিংহ, শেরপুর, ঢাকায় সবচেয়ে বেশি অনুভূত হয়। পশ্চিমে ছোট নাগপুর, পূর্বে আসাম, মণিপুর, বার্মা ও উত্তরে সিকিম-ভুটানেও ভূমিকম্প অনুভূত হয়।\nমূল ভূমিকম্পের পূর্বে ১৮৮৫ সালের ২৫ জুন কলকাতা ও দার্জিলিং থেকে ভূমিকম্প অনুভূত হওয়ার খবর জানা যায়, যাকে মূল ভূমিকম্পের \"ফোরশক\" হিসেবে গণ্য করা হয়। ১৪ জুলাইয়ের মূল ভূমিকম্পের পরে ডিসেম্বর নাগাদ অনেকগুলো ছোট ছোট ভূমিকম্প (আফটারশক) অনুভূত হয়। ২১ জুলাই থেকে ৫ সেপ্টেম্বর পর্যন্ত ১১টি ভূকম্পন নথিবদ্ধ করা হয়। এর মধ্যে ২৪ জুলাইয়ের অনুভূত ভূকম্পনটি ছিল তুলনামূলক শক্তিশালী। এই ভূমিকম্পের মাত্রা ছিল ৬ষ্ঠ শ্রেণির (এমএম) এবং উৎপত্তিস্থল ছিল বগুড়া জেলায়। ভূগর্ভস্থ \"যমুনা ফাটল\" বা মধুপুর চ্যুতিকে এই ভূমিকম্পের জন্য দায়ী করা হয়।\n\n\n== ক্ষয়ক্ষতি ==\nভূমিকম্প ময়মনসিংহ, জামালপুর, শেরপুর, পাবনা, সিরাজগঞ্জ, বগুড়া ও ঢাকা অঞ্চলে সবচেয়ে অনুভূত হয়, ফলে এই অঞ্চলে ক্ষয়ক্ষতি ও প্রাণহানীর পরিমাণ ছিল বেশি। এছাড়া বগুড়া জেলাতেও গুরুত্বপূর্ণ সম্পদের ক্ষয়ক্ষতি হয়। ময়মনসিংহ জেলার শেরপুর শহর ধ্বংসস্তুপে পরিণত হয়। শহরের ১০০টির মতো দালান বিধ্বস্ত হয় এবং ৩৫ জন মানুষ মারা যান। এছাড়া \"আজিমগঞ্জ\" নামের একটি স্থানে ১১ জনসহ ঢাকা, বগুড়া ইত্যাদি স্থানে মোট ৪৭ থেকে ৭৫ জনের প্রাণহানি ঘটে বলে মনে করা হয়।\nভূমিকম্প সবচেয়ে বেশি ক্ষতিগ্রস্তের অন্যতম ছিল তৎকালীন পাবনা জেলার সিরাজগঞ্জ শহর। শহরের ইট-নির্মিত দালানকোঠার ব্যাপক ক্ষয়ক্ষতি হয়। শহরের একটি পাটকলের চিমনি গুড়িয়ে যায়। তবে ঈদের ছুটি চলায় এই ঘটনায় কোনো প্রাণহানী ঘটেনি। তবে কিছু বাড়িঘর ধ্বসে প্রাণহানির ঘটনা ঘটে। সিরাজগঞ্জের কয়েকটি জায়গায় মাটিতে ফাটল দেখা যায় এবং ফাটল থেকে বালুমিশ্রিত ভূগর্ভস্থ পানি উৎসরিত হয়। বগুড়া শহরের কাচারি, সার্কিট হাউজসহ গুরুত্বপূর্ণ স্থাপনা ক্ষতিগ্রস্ত হওয়ায় শহরে দাপ্তরিক কাজকর্ম পরিচালনার জন্য অস্থায়ী তাবু স্থাপন করা হয়।\n\n\n== ভবিষ্যৎ ঝুঁকি মূল্যায়ন ==\nমধুপুর গড় অঞ্চলে সংগঠিত ভূমিকম্পটির উৎপত্তিস্থল ছিল বাংলাদেশের বর্তমান রাজধানী ঢাকা থেকে ৫০ কিলোমিটারের ভেতর। ঢাকা শহরের মতো ঘনবসতিপূর্ণ অঞ্চলের কাছাকাছি এর উপকেন্দ্রের অবস্থান এবং শক্তিমাত্রা বর্তমানে বাংলাদেশের ভূমিকম্প ঝুঁকির মূল্যায়নে গুরুত্বপূর্ণ। ১৮৯৭ সালে আসাম ভূমিকম্প পূর্ব বাংলার ঘনবসতিপূর্ণ অঞ্চলে ধ্বংসাত্মক প্রভাব ফেলে। ফলে এই ধরনের শক্তিশালী ভূমিকম্প আবার সংঘটিত হলে ঢাকাসহ এই অঞ্চলের ব্যাপক ক্ষয়ক্ষতি হওয়ার সম্ভাবনা রয়েছে। মার্কিন ভূতত্ত্ব জরিপ বিভাগের জন ডব্লিউ হুইটনির মতে, পূর্ব ভারতীয় পাতের সীমায় প্রতি ১৩৫ বছরের চক্রে একটি প্রবল অথবা সাতটি শক্তিশালী ভূমিকম্প সংঘটিত হয়। পাশাপাশি মধুপুর গড় অঞ্চলে সংঘটিত ১৮৮৫-এর ভূমিকম্পের পর ১৩০ বছরের চক্রে আরেকটি অনুরূপ শক্তিশালী ভূমিকম্পের সম্ভাবনা রয়েছে। ফলে বাংলাদেশের নগর বিশেষজ্ঞগণ ২০১৫-২০২০ সালের মধ্যে বাংলাদেশে একটি শক্তিশালী ভূমিকম্পের আশঙ্কা জানান। ঢাকা শহরের অপরিকল্পিত আবাসন ও অবকাঠামো উন্নয়ন এবং উচ্চ জনসংখ্যার ঘনত্বের ফলে ১৮৮৫-এর ভূমিকম্পের মতো ঢাকা শহরের নিকটবর্তী কোনো স্থানে উদ্ভূত ভূমিকম্পে ঢাকার অবকাঠামোগত ক্ষয়ক্ষতি ও ব্যাপক প্রাণহানির আশঙ্কা রয়েছে।\n\n\n== তথ্যসূত্র =="}