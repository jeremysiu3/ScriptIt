{"pageid": 1488333, "title": "ব্রহ্মদৈত্য", "url": "https://bn.wikipedia.org/wiki?curid=1488333", "content": "ব্রহ্মদৈত্য হল বাঙালি লোককথায় উল্লেখিত এক প্রকারের ভূত। প্রচলিত বিশ্বাস অনুসারে, কোনো ব্রাহ্মণ অপঘাতে মারা গেলে তার আত্মা ব্রহ্মদৈত্যে পরিণত হয়। এই ভূতদের পবিত্র ও দয়ালু হিসেবে বিবেচনা করা হয় এবং তারা সাধারণত মানুষের উপকার করে থাকে।\n\n\n== গঠন ও বেশভূষা ==\nব্রহ্মদৈত্য হল পুরুষ লিঙ্গের ভূত। মানুষের মতো ভূতসমাজেও বর্ণপ্রথা প্রচলিত। এই শ্রেণিবিভাগে ব্রহ্মদৈত্যের স্থান সবচাইতে উঁচুতে, কেননা মৃত্যুর আগে সে ব্রাহ্মণ ছিল।  এদের মাথায় চুল কম বা টাকওয়ালা, খালি গায়ে ধুতি ও গলায় পৈতে, পায়ে খড়ম, হাতে ছড়ি থাকলেও থাকতে পারে। অনেক ব্রহ্মদৈত্যের হুঁকো খাবার অভ্যাসও থাকে।\n\n\n== স্বভাব ==\nহিন্দু বিশ্বাস অনুযায়ী ব্রহ্মদৈত্যরা পবিত্র ও দয়ালু ভূত। কোনওরকম ঝামেলা-অশান্তিতে এরা নেই।  তারা দুস্থ ও দুঃখীদের সাহায্য করে। মানুষের উপকার করে থাকে। বেশিরভাগ ক্ষেত্রেই এদের উপকারী ভূত  হিসেবেই বিবেচনা করা হয় তবে কিছু কিছু ক্ষেত্রে এদের অপকারী ভূতও বলা হয়। এরা প্রচুর ক্ষমতার অধিকারী। এরা কারো প্রতি খুশি হয়ে আশীর্বাদ করলে তার অভীষ্ট লক্ষ্য অর্জিত হয়, কিন্তু কারো প্রতি অসন্তুষ্ট হলে তার সমূহ বিপদ। ব্রহ্মদৈত্য শুধু একজন ব্যক্তি নয়, গোটা পরিবারের ক্ষতি করতে পারে। ব্রহ্মদৈত্যরা সাধারণত পুরাতন বাড়িতে বাস করে। তবে এরা বেল গাছে বসবাস করতে পছন্দ করে।\n\n\n== আরও দেখুন ==\nশাঁকচুন্নি\nপেত্নী\nমামদো ভূত\n\n\n== তথ্যসূত্র =="}