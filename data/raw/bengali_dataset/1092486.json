{"pageid": 1092486, "title": "ব্র্যান্ডন ফার্নান্দেস", "url": "https://bn.wikipedia.org/wiki?curid=1092486", "content": "ব্র্যান্ডন ফার্নান্দেস (ইংরেজি: Brandon Fernandes; জন্ম: ২০ সেপ্টেম্বর ১৯৯৪) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব গোয়া এবং ভারত জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় মধ্যমাঠের খেলোয়াড় এবং বাম পার্শ্বীয় মধ্যমাঠের খেলোয়াড় হিসেবে খেলেন।\n২০০২–০৩ মৌসুমে, ভারতীয় ফুটবল ক্লাব ফ্রান্সা-প্যাক্সের যুব পর্যায়ের হয়ে খেলার মাধ্যমে ব্র্যান্ডন ফুটবল জগতে প্রবেশ করেছেন এবং পরবর্তীকালে ভেলসাও পেল, গোয়া ইউনাইটেড, সালগাওকর এবং কেপ টাউনের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৪–১৫ মৌসুমে, ভারতীয় ক্লাব স্পোর্টিং গোয়ার হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; স্পোর্টিং গোয়ার হয়ে মাত্র ১ মৌসুমে ৯ ম্যাচে ৩টি গোল করার পর ২০১৫–১৬ মৌসুমে তিনি মুম্বই সিটিতে যোগদান করেছেন। মুম্বই সিটিতে দুই মৌসুম অতিবাহিত করার পর চার্চিল ব্রাদার্সের সাথে চুক্তি স্বাক্ষর করেছেন, যেখানে তিনি ১৫ ম্যাচে ৩টি গোল করেছেন। এরপুর্বে তিনি এক মৌসুমের জন্য মোহনবাগানের হয়ে ধারে খেলেছেন। ২০১৭–১৮ মৌসুমে, তিনি চার্চিল ব্রাদার্স হতে ভারতীয় ক্লাব গোয়ায় যোগদান করেছেন।\n২০০৮ সালে, ব্র্যান্ডন ভারত অনূর্ধ্ব-১৪ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০১৯ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ১৩ ম্যাচে অংশগ্রহণ করেছেন।\n\n\n== প্রারম্ভিক জীবন ==\nব্র্যান্ডন ফার্নান্দেস ১৯৯৪ সালের ২০শে সেপ্টেম্বর তারিখে ভারতের গোয়ার মারগাওতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nব্র্যান্ডন ভারত অনূর্ধ্ব-১৪, ভারত অনূর্ধ্ব-১৭ এবং ভারত অনূর্ধ্ব-২০ দলের হয়ে খেলার মাধ্যমে ভারতের প্রতিনিধিত্ব করেছেন।\n২০১৯ সালের ৫ই জুন তারিখে, ২৪ বছর, ৮ মাস ও ১৬ দিন বয়সে, ডান পায়ে ফুটবল খেলায় পারদর্শী ব্র্যান্ডন কুরাসাওয়ের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ২৪ নম্বর জার্সি পরিধান করে কেন্দ্রীয় মধ্যমাঠের খেলোয়াড় হিসেবে খেলেছিলেন। ম্যাচটি কুরাসাও ৩–১ গোলের ব্যবধানে জয়লাভ করেছিল। ভারতের হয়ে অভিষেকের বছরে ব্র্যান্ডন সর্বমোট ৭ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে ব্র্যান্ডন ফার্নান্দেস  (ইংরেজি)  \nট্রান্সফারমার্কেটে ব্র্যান্ডন ফার্নান্দেস (ইংরেজি) \nওয়ার্ল্ডফুটবল.নেটে ব্র্যান্ডন ফার্নান্দেস (ইংরেজি) \nইএসপিএন এফসিতে ব্র্যান্ডন ফার্নান্দেস (ইংরেজি) \nন্যাশনাল-ফুটবল-টিমস.কমে ব্র্যান্ডন ফার্নান্দেস (ইংরেজি)"}