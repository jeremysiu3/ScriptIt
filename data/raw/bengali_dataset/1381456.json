{"pageid": 1381456, "title": "সুওন স্যামসাং ব্লুউইংস", "url": "https://bn.wikipedia.org/wiki?curid=1381456", "content": "সুওন স্যামসাং ব্লুউইংস ফুটবল ক্লাব (কোরীয়: 수원 삼성 블루윙즈 축구단, ইংরেজি: Suwon Samsung Bluewings; সাধারণত সুওন স্যামসাং ব্লুউইংস এফসি এবং সংক্ষেপে সুওন স্যামসাং ব্লুউইংস নামে পরিচিত) হচ্ছে সুওন ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার শীর্ষ স্তরের ফুটবল লিগ কে লিগ ১-এ প্রতিযোগিতা করে। এই ক্লাবটি ১৯৯৫ সালে প্রতিষ্ঠিত হয়েছে। ৪৪,০৩১ ধারণক্ষমতাবিশিষ্ট সুওন বিশ্বকাপ স্টেডিয়ামে চোং বেক-জোক নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় কিম বিউং-সু এবং সভাপতির দায়িত্ব পালন করছেন লি জুন। বর্তমানে দক্ষিণ কোরীয় রক্ষণভাগের খেলোয়াড় লি কি-জে এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, সুওন স্যামসাং ব্লুউইংস এপর্যন্ত ১৮টি শিরোপা জয়লাভ করেছে; যার মধ্যে চারটি কে লিগ ১  এবং পাঁচটি কোরীয় এফএ কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৫টি শিরোপা জয়লাভ করেছে; যার মধ্যে দুইটি এশীয় ক্লাব চ্যাম্পিয়নশিপ শিরোপা রয়েছে। ইয়ম কি-হুন, ইয়াং সাং-মিন, কুয়াক হি-জু, মাতেও নেরেতলিয়াক এবং অ্যাডাম ট্যাগার্টের মতো খেলোয়াড়গণ সুওন স্যামসাং ব্লুউইংসের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৯৬ মৌসুমে সুওন স্যামসাং ব্লুউইংস প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে লিগ ১-এ অংশগ্রহণ করতে সক্ষম হয়েছিল। ১৯৯৬ সালের সালের ৩০শে মার্চ তারিখে, কে লিগ ১-এ ক্লাব ইতিহাসে নিজেদের প্রথম ম্যাচে কিম হোর অধীনে সুওন স্যামসাং ব্লুউইংস উলসান হুন্দাইয়ের বিরুদ্ধে ২–১ গোলের ব্যবধানে জয়লাভ করেছিল। ১৯৯৬ কে লিগ-এ সুওন স্যামসাং ব্লুউইংস ১৮টি জয় এবং ৯টি ড্রয়ে সর্বমোট ৬৩ পয়েন্ট অর্জন করে সামগ্রিক পয়েন্ট তালিকায় ২য় স্থান অর্জন করেছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}