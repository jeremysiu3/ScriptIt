{"pageid": 1486682, "title": "মোহাম্মদ জয়নাল আবেদীন", "url": "https://bn.wikipedia.org/wiki?curid=1486682", "content": "মোহাম্মদ জয়নাল আবেদীন (জন্ম: ১৯৭৪) একজন বাংলাদেশী যন্ত্রকৌশলী। তিনি ঢাকা প্রকৌশল ও প্রযুক্তি বিশ্ববিদ্যালয়ের (ডুয়েট) যন্ত্রকৌশল বিভাগে অধ্যাপক এবং ওই বিশ্ববিদ্যালয়ের বর্তমান উপাচার্য।\n\n\n== প্রাথমিক জীবন ও শিক্ষা ==\nজয়নাল আবেদীন কক্সবাজার জেলার কুতুবদিয়া উপজেলায় ১৯৭৪ সালে জন্মগ্রহণ করেন। তিনি বাংলাদেশ প্রকৌশল বিশ্ববিদ্যালয়ের যন্ত্রকৌশল বিভাগ থেকে ১৯৯৮ সালে স্নাতক (ইঞ্জিনিয়ারিং) এবং ২০০৪ সালে স্নাতকোত্তর ডিগ্রি লাভ করেন। ২০১০ সালে তিনি জাপানের নাগোয়া ইনস্টিটিউট অব টেকনোলজি থেকে থার্মো-ফ্লুইড মেকানিক্স বিষয়ে পিএইচডি ডিগ্রি অর্জন করেন। এছাড়াও, তিনি দক্ষিণ কোরিয়ার ইয়েনছেই ইউনিভার্সিটিতে ২০১৫ সালে এবং ইনছিয়ন ন্যাশনাল ইউনিভার্সিটিতে ২০১৬ সালে পোস্ট-ডক্টরাল গবেষণা সম্পন্ন করেন।\n\n\n== কর্মজীবন ==\nমোহাম্মদ জয়নাল আবেদীন ১৯৯৯ সালে ঢাকা প্রকৌশল ও প্রযুক্তি বিশ্ববিদ্যালয়ের (ডুয়েট) যন্ত্রকৌশল বিভাগে প্রভাষক হিসেবে শিক্ষকতা জীবন শুরু করেন। এর পরবর্তী সময়ে, ২০০৪ সালে তিনি একই বিভাগের সহকারী অধ্যাপক, ২০১১ সালে সহযোগী অধ্যাপক এবং ২০১৩ সালে অধ্যাপক পদে উন্নীত হন। তিনি থার্মাল ইঞ্জিনিয়ারিং, ফ্লুইড মেকানিক্স ও এনার্জি এবং রেফ্রিজারেশন ও এয়ার কন্ডিশনিং ইঞ্জিনিয়ারিংয়ে বিশেষজ্ঞ। দেশীয় ও আন্তর্জাতিক জার্নালে তার অর্ধশতাধিক গবেষণা প্রবন্ধ প্রকাশিত হয়েছে। অধ্যাপনা ও গবেষণার পাশাপাশি তিনি ডুয়েটের সিন্ডিকেট সদস্য, যন্ত্রকৌশল অনুষদের ডিন, বিভাগীয় প্রধান এবং কনসালটেন্সি রিসার্চ অ্যান্ড টেস্টিং সার্ভিস (সিআরটিএস)-এর পরিচালকসহ জাতীয় ও আন্তর্জাতিক পর্যায়ে বিভিন্ন প্রকল্পে কারিগরি বিশেষজ্ঞ ও পরামর্শক হিসেবে দায়িত্ব পালন করেছেন। ২০২৪ সালের ২১ অক্টোবর তিনি ঢাকা প্রকৌশল ও প্রযুক্তি বিশ্ববিদ্যালয়ের সপ্তম উপাচার্য হিসেবে নিয়োগ লাভ করেন এবং একইদিন আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}