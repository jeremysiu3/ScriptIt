{"pageid": 1002461, "title": "খরচযোগ্য উৎক্ষেপণ ব্যবস্থা", "url": "https://bn.wikipedia.org/wiki?curid=1002461", "content": "একটি খরচযোগ্য উৎক্ষেপণ ব্যবস্থা (ইংরেজি: Expendable launch system এক্সপেন্ডেবল লঞ্চ সিস্টেম) বা খরচযোগ্য উৎক্ষেপক যান (Expendable launch vehicle এক্সপেন্ডেবল লঞ্চ ভিহিক্‌ল, সংক্ষেপে ELV ইএলভি)  এক ধরনের উৎক্ষেপক যান যা কেবলমাত্র একবার উৎক্ষেপণ করা সম্ভব। উৎক্ষেপণের পরে এর গাঠনিক উপাংশগুলি হয় পৃথিবীতে ফেরত আসার সময় ধ্বংস হয়ে যায় কিংবা এগুলিকে মহাকাশে পরিত্যক্ত করে দেওয়া হয়। খরচযোগ্য উৎক্ষেপণ ব্যবস্থা বা যানগুলি সাধারণত একাধিক রকেট ধাপ নিয়ে গঠিত হয়, যেগুলি জ্বালানি শেষ হয়ে যাবার সাথে সাথে এবং মহাকাশযান উচ্চতা ও দ্রুতি অর্জন করার সাথে সাথে ধারাবাহিকভাবে একের পর এক পরিত্যাগ করা হয়। ২০১৯ সাল পর্যন্ত সিংহভাগ কৃত্রিম উপগ্রহ এবং মানববাহী মহাকাশযান খরচযোগ্য উৎক্ষেপণ ব্যবস্থা ব্যবহার করে উৎক্ষেপণ করা হয়েছে। পুনর্ব্যবহারযোগ্য উৎক্ষেপণ ব্যবস্থাগুলির চেয়ে খরচযোগ্য উৎক্ষেপণ ব্যবস্থাগুলির নকশা করা অপেক্ষাকৃত সহজ এবং ফলে এগুলির উৎপাদন খরচও তুলনামূলকভাবে কম হতে পারে। অধিকন্তু, একটি খরচযোগ্য উৎক্ষেপণ ব্যবস্থা তার সম্পূর্ণ জ্বালানি মজুদ ব্যবহার করে এর যাত্রী ও যন্ত্রপাতির (পে-লোডের) ত্বরণ অর্জন করতে সক্ষম, ফলে এই ব্যবস্থাতে জ্বালানির কর্মদক্ষতা তুলনামূলকভাবে বেশি। খরচযোগ্য উৎক্ষেপণ ব্যবস্থাগুলি বহু দশক ধরে ব্যাপকভাবে প্রচলিত একটি প্রমাণিত প্রযুক্তি।  \n খরচযোগ্য উৎক্ষেপণ ব্যবস্থাগুলি শুধুমাত্র একবার ব্যবহারযোগ্য বলে এগুলির উৎক্ষেপণ-প্রতি খরচ অন্যান্য পুনর্ব্যবহারযোগ্য ব্যবস্থার চেয়ে উল্লেখযোগ্য পরিমাণে বেশি। স্পেস এক্স এবং ব্লু অরিজিন-এর মতো বেসরকারি ব্যবসা প্রতিষ্ঠান দ্বারা নির্মিত নতুন ধরনের পুনর্ব্যবহারযোগ্য উৎক্ষেপণ ব্যবস্থাগুলির উৎক্ষেপণ-প্রতি খরচ কম বিধায় অনেক বিদ্যমান খরচযোগ্য উৎক্ষেপণ ব্যবস্থা বিলুপ্ত হয়ে যেতে পারে।\n\n\n== তথ্যসূত্র =="}