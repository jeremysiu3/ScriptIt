{"pageid": 1302698, "title": "মোস্তফা কামাল (সচিব)", "url": "https://bn.wikipedia.org/wiki?curid=1302698", "content": "মোস্তফা কামাল (জন্ম:১৯৬৬ খ্রি.) বাংলাদেশ সিভিল সার্ভিসের একজন কর্মকর্তা যিনি বর্তমানে নৌপরিবহন মন্ত্রণালয়ে সিনিয়র সচিব হিসেবে দায়িত্ব পালন করছেন।। তিনি সচিব পদমর্যাদায় ভূমি সংস্কার বোর্ডের চেয়ারম্যান এবং পরিবেশ, বন ও জলবায়ু পরিবর্তন মন্ত্রণালয়ের সচিব হিসেবে দায়িত্ব পালন করেছেন।\n\n\n== প্রাথমিক জীবন ==\nকামাল ১৯৬৬ খ্রিষ্টাব্দে চাঁদপুরের শাহরাস্তি উপজেলায় জন্মগ্রহণ করেন। তিনি সূচিপাড়া হাইস্কুল থেকে ১৯৮১ খ্রিষ্টাব্দে মাধ্যমিক ও কুমিল্লা ভিক্টোরিয়া সরকারি কলেজ থেকে ১৯৮৩ খ্রিষ্টাব্দে উচ্চমাধ্যমিক পাস করেন। তিনি ঢাকা বিশ্ববিদ্যালয় থেকে হিসাববিজ্ঞান বিষয়ে ১৯৮৬ খ্রিষ্টাব্দে বিকম (সম্মান) ও ১৯৮৭ খ্রিষ্টাব্দে এমকম ডিগ্রি লাভ করেন। এছাড়া তিনি বিজ্ঞান ও প্রযুক্তি বিশ্ববিদ্যালয় চট্টগ্রাম থেকে এমবিএ ডিগ্রি অর্জন করেন।\n\n\n== কর্মজীবন ==\nমোস্তফা কামাল বিসিএস (প্রশাসন) ক্যাডারের ১০ম ব্যাচের কর্মকর্তা হিসেবে ১৯৯১ খ্রিষ্টাব্দে সিভিল সার্ভিসে যোগদান করেন। মাঠ পর্যায়ে তিনি সহকারী কমিশনার, সহকারী কমিশনার (ভূমি), উপজেলা নির্বাহী কর্মকর্তা, অতিরিক্ত জেলা প্রশাসক পদে দায়িত্ব পালন করেছেন। তিনি রাঙ্গামাটি ও খুলনার জেলা প্রশাসক ও জেলা ম্যাজিস্ট্রেট ছিলেন। রাঙ্গামাটিতে জেলা প্রশাসক থাকাকালে তিনি শ্রেষ্ঠ জেলা প্রশাসক ও জাতীয় প্রাথমিক শিক্ষা পদক ২০১৪ লাভ করেন। এছাড়া খুলনার জেলা প্রশাসক থাকাকালে বাল্যবিবাহ প্রতিরোধে নেতৃত্বমূলক ভূমিকা পালনের জন্য তিনি কানাডিয়ান হাইকমিশন কর্তৃক ‘এওয়ার্ড অব এক্সিলেন্স’ লাভ করেন।\nকামাল নবম জাতীয় সংসদে সংসদ উপনেতা সৈয়দা সাজেদা চৌধুরীর একান্ত সচিব ও পঞ্চদশ সংবিধান সংশোধন (বিশেষ) কমিটিতে চেয়ারম্যানের একান্ত সচিব হিসেবে কর্মরত ছিলেন। তিনি জ্বালানী ও খনিজ সম্পদ বিভাগ ও স্বাস্থ্য সেবা বিভাগে অতিরিক্ত সচিব, পেট্রোবাংলার পরিচালক ও তিতাস গ্যাস ট্রান্সমিশন এন্ড ডিস্ট্রিবিউশন কোম্পানীর ব্যবস্থাপনা পরিচালক হিসেবেও দায়িত্ব পালন করেছেন। তিনি সচিব পদমর্যাদায় ভূমি সংস্কার বোর্ডের চেয়ারম্যান এবং পরিবেশ, বন ও জলবায়ু পরিবর্তন মন্ত্রণালয়ের সচিব হিসেবে দায়িত্ব পালন করেন। তিনি বাংলাদেশ অ্যাডমিনিস্ট্রেটিভ সার্ভিস এসোসিয়েশনের বর্তমান সভাপতি।\n\n\n== তথ্যসূত্র =="}