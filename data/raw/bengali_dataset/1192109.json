{"pageid": 1192109, "title": "জাকিয়া সুলতানা", "url": "https://bn.wikipedia.org/wiki?curid=1192109", "content": "জাকিয়া সুলতানা (জন্ম: ১৯৬৮) বাংলাদেশ সিভিল সার্ভিসের একজন কর্মকর্তা। তিনি সচিব হিসেবে বাংলাদেশ জ্বালানি ও বিদ্যুৎ গবেষণা কাউন্সিলের চেয়ারম্যান পদে দায়িত্ব পালন করেছেন। বর্তমানে তিনি শিল্প মন্ত্রণালয়ের সিনিয়র সচিব হিসেবে দায়িত্ব পালন করছেন।\n\n\n== প্রাথমিক জীবন ==\nজাকিয়া ১৯৬৮ সালে নাটোর জেলার সিংড়া উপজেলায় জন্মগ্রহণ করেন। তার বাবা খন্দকার আফজাল আলি ও মা আনোয়ারা বেগম। তিনি ঢাকা বিশ্ববিদ্যালয়ের তৎকালীন ইনস্টিটিউট অব পোস্ট গ্রাজুয়েট মেডিকেল রিসার্চ (আইপিজিএমআর) থেকে শরীরবিদ্যায় ১৯৮৯ সালে বিএসসি এবং ১৯৯১ সালে এমএসসি ডিগ্রি লাভ করেন। তিনি অস্ট্রেলিয়ার ভিক্টোরিয়া বিশ্ববিদ্যালয় থেকে ২০০৭ সালে পরিবেশ ব্যবস্থাপনায় এমএস ডিগ্রি অর্জন করেন। এছাড়া দেশ ও বিদেশে তিনি বিভিন্ন প্রশিক্ষণ লাভ করেছেন।\n\n\n== কর্মজীবন ==\nজাকিয়া সুলতানা বাংলাদেশ সিভিল সার্ভিসের ১০ম ব্যাচের প্রশাসন ক্যাডারের একজন কর্মকর্তা হিসেবে ১৯৯১ সালে সরকারি চাকরিতে যোগ দেন। তিনি মাঠ প্রশাসনে বিভিন্ন পদে কর্মরত ছিলেন। এছাড়াও তিনি নারী ও শিশু বিষয়ক মন্ত্রণালয়, স্থানীয় সরকার মন্ত্রণালয়, পল্লী উন্নয়ন ও সমবায় মন্ত্রণালয়, পরিবেশ ও বন মন্ত্রণালয়, অর্থ মন্ত্রণালয় এবং স্বাস্থ্য ও পরিবার কল্যাণ মন্ত্রণালয়ে বিভিন্ন দায়িত্ব পালন করেছেন।\nজাকিয়া বাংলাদেশ শিল্প কারিগরি সহায়তা কেন্দ্র, বারডেম, পল্লী সঞ্চয় ব্যাংক এবং সাধারণ বীমা কর্পোরেশন প্রভৃতি প্রতিষ্ঠানের পরিচালনা পর্ষদের সদস্য ছিলেন। তিনি সচিব হিসেবে বাংলাদেশ জ্বালানি ও বিদ্যুৎ গবেষণা কাউন্সিলের চেয়ারম্যান পদে দায়িত্ব পালন করেছেন। বর্তমানে তিনি শিল্প মন্ত্রণালয়ের সিনিয়র সচিব হিসেবে দায়িত্ব পালন করছেন।\n\n\n== তথ্যসূত্র =="}