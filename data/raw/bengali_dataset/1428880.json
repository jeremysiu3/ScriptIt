{"pageid": 1428880, "title": "পিকিং অপেরা", "url": "https://bn.wikipedia.org/wiki?curid=1428880", "content": "পিকিং অপেরা, বা বেইজিং অপেরা, (চীনা: 京劇, বাংলা উচ্চারণ: জিংচ্যু) হল চৈনিক অপেরার (গীতিনাট্য) সবচেয়ে প্রভাবশালী রূপ, যা সঙ্গীত, গায়কী, মূকাভিনয়, নৃত্য এবং মল্লক্রীড়াকে (ব্যায়ামকৌশল) একত্রিত করে। এটি মধ্য-ছিং রাজবংশের (১৬৪৪−১৯১২) সময় বেইজিংয়ে উদ্ভূত হয়েছিল এবং এটি ১৯তম শতাব্দীর মাঝামাঝি সময়ে সম্পূর্ণরূপে বিকশিত ও স্বীকৃত হয়েছিল। ধরনটি ছিং দরবারে অত্যন্ত জনপ্রিয় ছিল, এবং এটি চীনের অন্যতম সাংস্কৃতিক সম্পদ হিসাবে বিবেচিত হয়েছে। প্রধান মঞ্চাভিনয় দলসমূহ বেইজিং, থিয়েনচিন ও সাংহাই ভিত্তিক।  শিল্পের রূপটি তাইওয়ানেও সংরক্ষিত আছে, যেখানে এটি গুউচ্যু (বাংলা: জাতীয় অপেরা) নামেও পরিচিত। এটি মার্কিন যুক্তরাষ্ট্র ও জাপানের মতো অন্যান্য অঞ্চলেও ছড়িয়ে পড়েছে।\nপিকিং অপেরা চার ধরনে প্রধান চরিত্রকে তুলে ধরে, যেগুলি হল শেং (ভদ্রলোক), তান (মহিলা), চিং (রুক্ষ পুরুষ), এবং ছৌ (বিদূষক)। মঞ্চাভিনয় দলে প্রায়শই প্রতিটি বৈচিত্র্যের বেশ কয়েকটি, সেইসঙ্গে অসংখ্য দ্বিতীয় ও তৃতীয় শ্রেণির অভিনেতা থাকে। তাদের বিস্তৃত ও রঙিন পোশাকের সঙ্গে, অভিনেতাগণ পিকিং অপেরার বৈশিষ্ট্যগতভাবে বিক্ষিপ্ত মঞ্চে একমাত্র কেন্দ্রবিন্দু। তারা বক্তৃতা, গান, নৃত্য ও যুদ্ধের দক্ষতা ব্যবহার করে এমন গতিময়তায় (নড়াচড়া) যা বাস্তবের পরিবর্তে প্রতীকী ও ইঙ্গিতপূর্ণ। সর্বোপরি, অভিনয়কারীদের দক্ষতা তাদের গতিময়তার সৌন্দর্য অনুসারে মূল্যায়ন করা হয়। অভিনয়কারীরা বিভিন্ন ধরনের শৈলীগত রীতিনীতিও মেনে চলে, যা দর্শকদের প্রযোজনার পটভূমি অনুধাবন করতে সাহায্য করে। প্রতিটি গতিময়তার মধ্যে অর্থের স্তরগুলি অবশ্যই সংগীতের সঙ্গে সময়মতো প্রকাশ করা উচিত। পিকিং অপেরার সঙ্গীতকে শিফি (西皮) ও রহুয়াং (二黄) শৈলীতে ভাগ করা যায়। সুরের মধ্যে আরিয়া, নির্দ্দিষ্ট-স্বরের সুমিষ্ট গীত ও ঘাতযন্ত্র নমুনাসমূহ অন্তর্ভুক্ত। পিকিং অপেরার নাট্যসম্ভারে ১,৪০০ টিরও বেশি কাজ রয়েছে, যা চৈনিক ইতিহাস, লোককাহিনী ও ক্রমবর্ধমানভাবে সমকালীন জীবন ভিত্তিক।\nঐতিহ্যগত পিকিং অপেরাকে সাংস্কৃতিক বিপ্লব (১৯৬৬−১৯৭৬) সময় \"সামন্তবাদী\" ও \"বুর্জোয়া\" হিসাবে নিন্দা করা হয়েছিল এবং উক্ত পর্ব বা সময়কাল শেষ না হওয়া পর্যন্ত বেশিরভাগই বিপ্লবী অপেরাসমূহের সঙ্গে প্রতিস্থাপিত হয়েছিল। সাংস্কৃতিক বিপ্লবের পরে, এই রূপান্তরসমূহ মূলত পূর্বাবস্থায় ফিরিয়ে আনা হয়েছিল। সাম্প্রতিক বছরগুলিতে, পিকিং অপেরা অভিনয়কারীদের গুণমান উন্নত করা, নতুন সাধন উপাদানগুলিকে উপযোগী করা, কাজগুলিকে সংক্ষিপ্তকরণ এবং নতুন ও মূল নাটকসমূহ সম্পাদন করা সহ সংস্কারের চেষ্টা করার মধ্য দিয়ে দর্শক সংখ্যা হ্রাসের প্রতি সাড়া দিয়েছে।\n\n\n== তথ্যসূত্র ==\n\n\n=== উদ্ধৃতি ===\n\n\n=== উৎস ===\nজার্নাল নিবন্ধ\nকুয়, ন্যান্সি এ. (১৯৯০)। \"BThe Appreciation of Chinese Opera: A Reply to Ching-Hsi Perng\"। এশিয়ান থিয়েটার জার্নাল। ৭ (২): ২৫৪–২৫৯। জেস্টোর 1124341। ডিওআই:10.2307/1124341। \nগ্রন্থপঞ্জি"}