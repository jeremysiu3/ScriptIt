{"pageid": 1399202, "title": "অঞ্জলি মুখোপাধ্যায়", "url": "https://bn.wikipedia.org/wiki?curid=1399202", "content": "ডা. অঞ্জলি মুখোপাধ্যায় (১৯৩১ - ১৭ নভেম্বর ১৯৮৩) ছিলেন একজন বিশিষ্ট ভারতীয় বাঙালি নজরুলগীতি গায়িকা ও চিকিৎসক।\n\n\n== জীবনী ==\nঅঞ্জলির জন্ম  ব্রিটিশ ভারতের অধুনা  পশ্চিমবঙ্গের নদীয়া জেলার প্রাচীন জনপদ রানাঘাটের এক সঙ্গীতরসজ্ঞ অভিজাত 'চট্টোপাধ্যায়' পরিবারে। তার অগ্রজ শিবকুমার চট্টোপাধ্যায় ছিলেন রানাঘাটের নগেন্দ্রনাথ ভট্টাচার্য ও তার দুই প্রখ্যাত শিষ্য নগেন্দ্রনাথ দত্ত ও নির্মলকুমার চট্টোপাধ্যায় দ্বারা প্রবর্তিত সঙ্গীতধারার (রানাঘাট ঘরানা) এক বিখ্যাত শিল্পী। অঞ্জলি অত্যন্ত মেধাবী ছিলেন। পড়াশোনায় যেমন কৃতী ছাত্রী ছিলেন, খেলাধূলা ও সঙ্গীতেও ছিলেন সমান পারদর্শী। টেবিল টেনিস খেলায় তিন বার চ্যাম্পিয়ন হন। কলকাতায় এসে ডাক্তারী পড়েন এবং কলকাতা বিশ্ববিদ্যালয় থেকে এম বি বি এস ডিগ্রি লাভ করেন। পরে প্রসূতি ও স্ত্রীরোগ বিশেষজ্ঞ হিসাবে লন্ডনের 'রয়্যাল কলেজ অফ অবস্টেট্রিশিয়ান এবং গাইনোকোলজিস্ট'এর সদস্যপদ (এম আর সি ও জি) লাভ করেন। চিকিৎসা পেশায় ক্যালকাটা হসপিটালের সঙ্গে যুক্ত ছিলেন। ছাত্রজীবনের প্রথম থেকেই তার সঙ্গীত চর্চা শুরু হয় অগ্রজ শিবকুমার চট্টোপাধ্যায়ের কাছে। এরপর ইন্দুবালা ও আঙুরবালার কাছে তালিম নিয়ে ষাটের দশকে মূলত  নজরুলগীতির শাস্ত্রীয়, গজল এবং লোক সঙ্গীত ধারার এক অগ্রগণ্য গায়িকা ও বিশেষজ্ঞ হিসাবে প্রতিষ্ঠিত হন। ১৯৫৬ খ্রিস্টাব্দেতার প্রথম গানের রেকর্ড প্রকাশিত হয় হিন্দুস্তান রেকর্ড কোম্পানি থেকে। ১৯৭০ খ্রিস্টাব্দ হতে ১৯৮৩ খ্রিস্টাব্দ পর্যন্ত এইচ এম ভি তে ক্রমান্বয়ে রেকর্ড করে গেছেন।\nতার কাছে সঙ্গীত শিক্ষা নেন কবির পুত্রবধূ কল্যাণী কাজী শেলী রায়চৌধুরী তার কন্যা ইন্দ্রাণী প্রমুখেরা।\n১৯৮৩ খ্রিস্টাব্দের ১৭ নভেম্বর অঞ্জলি মুখোপাধ্যায় প্রয়াত হন।\n\n\n== তথ্যসূত্র =="}