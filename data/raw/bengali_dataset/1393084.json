{"pageid": 1393084, "title": "হাসিন্তো বেনাভেন্তে", "url": "https://bn.wikipedia.org/wiki?curid=1393084", "content": "হাসিন্তো বেনাভেন্তে ই মার্তিনেস (স্পেনীয়: Jacinto Benavente y Martínez; ১২ই আগস্ট, ১৮৬৬ – ১৪ই জুলাই, ১৯৫৪) ১৯শ শতকের শেষভাগে ও ২০শ শতকের প্রথমার্ধে স্পেনের অন্যতম প্রধান নাট্যকার ছিলেন। তিনি ১৯২২ সালে সাহিত্যে নোবেল পুরস্কার লাভ করেন। \"আনন্দময়ভাবে স্পেনীয় নাট্যের যশস্বী ঐতিহ্য অব্যাহত রাখার জন্য\" তাঁকে এই  পুরস্কার প্রদান করা হয়। মাদ্রিদে জন্মগ্রহণ ও মৃত্যুবরণকারী বেনাভেস্তে  সব মিলিয়ে দেড়শতেরও বেশি নাটক রচনা করেন। এছাড়া কিছু ছোট গল্প, কবিতা ও প্রবন্ধও লেখেন। তাঁর নাটকগুলির পটভূমি মূলত মাদ্রিদ শহর ও মোরালেদা নামের একটি কাল্পনিক ছোট শহর। নাটকগুলিতে তিনি উচ্চবিত্ত ও উচ্চ-মধ্যবিত্ত শ্রেণীর জীবনধারা নিয়ে ব্যঙ্গাত্মক হাস্যরসের প্রয়োগ ঘটান। তিনি অতি-আবেগপ্রধান নাটকের পরিবর্তে গদ্যভিত্তিক চতুর কথোপথনে পূর্ণ মিলনাত্মক নাটক রচনায় গুরুত্ব দেন।  তাঁকে ২০শ শতকের স্পেনের নাট্যকলাকে পুনরুজ্জীবিত করার জন্য  কৃতিত্ব দেওয়া হয়। স্পেনের অনেক সড়ক ও চত্বরকে তাঁর নামে নামকরণ করা হয়েছে। মাদ্রিদের রেতিরো উদ্যানে তাঁর একটি মূর্তি আছে। ১৯০৭ সালে ইতালীয় কোম্মেদিয়া দেল্লার্তে শৈলীতে রচিত লস ইন্তেরেসেস ক্রেয়াদোস নামক নাটকটিকে প্রায়শই বেনাভেন্তের শ্রেষ্ঠ কর্ম হিসেবে বিবেচনা করা হয় এবং অন্য সব নাটকের চেয়ে এই নাটকটিকেই সবচেয়ে বেশি মঞ্চস্থ করা হয়েছে।\n\n\n== তথ্যসূত্র =="}