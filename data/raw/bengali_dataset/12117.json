{"pageid": 12117, "title": "লাও ভাষা", "url": "https://bn.wikipedia.org/wiki?curid=12117", "content": "লাও ভাষা (লাও: ພາສາລາວ ফাসা লাউ, আ-ধ্ব-ব: [pʰáːsǎː láːw]) একটি তাই-কাদাই ভাষা যাতে লাওসের প্রায় ৩০ লক্ষ লোক কথা বলেন। এটি থাই ভাষার সাথে ঘনিষ্ঠভাবে সম্পর্কিত। লাও ভাষাভাষীরা থাইল্যান্ডের সংস্কৃতির প্রভাবের অধীনে অবস্থিত বলে প্রতিবেশী থাইদের কথ্য ভাষা বুঝতে পারেন। কিন্তু থাইভাষীরা লাও সংস্কৃতির প্রভাবমুক্ত বলে তারা সাধারণত লাও বুঝতে পারেন না। লাও ভাষা লাওসের সরকারী ভাষা। এছাড়াও এটি ক্যাম্বোডিয়া, কানাডা, অস্ট্রেলিয়া, ফ্রান্স, থাইল্যান্ড এবং মার্কিন যুক্তরাষ্ট্রে প্রচলিত। সব মিলিয়ে প্রায় ৫৩ লক্ষ লোক লাও ভাষাতে কথা বলেন।\nলাও ভাষা লাও লিপিতে লেখা হয়। লিপিটি ১৬শ শতক থেকে প্রচলিত।\n\n\n== উপভাষা ==\nলাও ভাষার কোন প্রতিষ্ঠিত প্রমিত রূপ নেই। ভাষাটির পাঁচটি আঞ্চলিক উপভাষা আছে।\n\nভিয়েনতিয়েন লাও ভাষা\nউত্তর লাও ভাষা\nউত্তর-পূর্ব লাও ভাষা\nকেন্দ্রীয় লাও ভাষা\nদক্ষিণ লাও ভাষা\nলাওসের রাজধানী ভিয়েনতিয়েনে (উইয়াংচান) প্রচলিত ভিয়েনতিয়েন লাও উপভাষাটি দেশের প্রায় সবাই বুঝতে পারেন। লাও ভাষার লিখিত রূপটি ভিয়েনতিয়েনের উপভাষার উপর ভিত্তি করে নির্মিত।"}