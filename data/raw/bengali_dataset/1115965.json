{"pageid": 1115965, "title": "পিল্লান প্যাটারা", "url": "https://bn.wikipedia.org/wiki?curid=1115965", "content": "পিল্লান প্যাটারা (ইংরেজি: Pillan Patera) হল বৃহস্পতির প্রাকৃতিক উপগ্রহ আইয়োর একটি প্যাটারা (স্ক্যালোপ-আকৃতির প্রান্তভাগ-যুক্ত এক ধরনের জটিল অভিঘাত গহ্বর)। এটি ১২.৩৪° দক্ষিণ ২৪৩.২৫° পশ্চিম﻿ / -12.34; -243.25﻿ (Pillan Patera) স্থানাংকে পিল্লান মনসের দক্ষিণে এবং রেইডেন প্যাটারার পশ্চিমে অবস্থিত। এটির নামকরণ করা হয়েছে আরাউক্যানিয়ান ঝড়, অগ্নি ও আগ্নেয়গিরির দেবতার নামানুসারে। ১৯৯৭ সালে ইন্টারন্যাশনাল অ্যাস্ট্রোনমিক্যাল ইউনিয়ন নামটি অনুমোদন করে।\nপিল্লান প্যাটারার ব্যাস প্রায় ৭০ কিলোমিটার। ১৯৯৭ সালের গ্রীষ্মে এই আগ্নেয়গিরিটি থেকে যে অগ্ন্যুৎপাতের ঘটনাটি ঘটে সেটির শৈলী বর্তমানে ‘পিল্লানীয়’ অগ্ন্যুৎপাত শৈলী নামে পরিচিত। ১,৬০০°সেন্টিগ্রেডেরও (২৯১২°ফারেনহাইট) বেশি তাপমাত্রায় একটি ১৪০ কিলোমিটার দীর্ঘ উদ্গীরণ স্তম্ভ ১২৫,০০০ বর্গ কিলোমিটারেরও বেশি এলাকা জুড়ে অর্থোপাইরক্সিন-সমৃদ্ধ অন্ধকার পাইরোক্লাস্টিক পদার্থ জমা করে। এরপর ৩,১০০ বর্গ কিলোমিটারেরও বেশি এলাকা জুড়ে অন্ধকার প্রবাহ-সমতুল পদার্থ ক্যালডেরাটির উত্তরাংশ পরিপূর্ণ করে দেয়। ১৯৯৭ সালের মে থেকে সেপ্টেম্বর মাসের মধ্যে ৫২ থেকে ১৬৭ দিন পর্যন্ত এই উচ্চ তাপমাত্রা বজায় ছিল। সর্বোচ্চ উদ্গীরণ তাপমাত্রা নথিভুক্ত হয় ১৯৯৭ সালের ২৮ জুন নাগাদ।\n১৯৯৭ সালের অগ্ন্যুৎপাতটি ছিল সর্বকালের পর্যবেক্ষিত বৃহত্তম নিঃসারী অগ্ন্যুৎপাত। ১০০ দিনের একটি পর্যায়ে অন্তত ৩১ ঘন কিলোমিটার লাভা উৎক্ষিপ্ত হয়েছিল এবং তার ঠিক পরেই উৎক্ষিপ্ত হয়েছিল ২৫ ঘন কিলোমিটার লাভা। এই অগ্ন্যুৎপাতটি মঙ্গল ও পৃথিবীতে বহু লক্ষ বছর আগের অতি বৃহৎ বিপুলায়তন লাভা প্রবাহগুলির সঞ্চয়ের উপর আলোকপাত করেছে। সর্বোচ্চ নিঃসরণের হার প্রতি সেকেন্ডে ১০,০০০ কিউবিক মিটার পার করে যেত। অগ্ন্যুৎপাতের ফলে ৪০০ কিলোমিটার ব্যাস-বিশিষ্ট একটি বৃহৎ সঞ্চয়ক্ষেত্র সৃষ্টি হয়েছে যে পিল্লান প্যাটারাকে ঘিরে রয়েছে এবং পেলে আগ্নেয়গিরির উদ্গীরণ স্তম্ভের রেখে যাওয়া একটি উজ্জ্বল লাল বলয়কে আংশিকভাবে আবরিত করেছে। অগ্ন্যুৎপাতের পর থেকে পিল্লানের উদ্গীরণ স্তম্ভের সঞ্চয়টি ঔজ্জ্বল্য হারিয়েছে পেলে ও পিল্লান প্যাটারার পূর্ব দিকে অবস্থিত ছোটো আগ্নেয়গিরি কামি-নারি প্যাটারা থেকে উৎসারিত পদার্থের আস্তরণে ঢাকা পড়ে।\n\n\n== তথ্যসূত্র =="}