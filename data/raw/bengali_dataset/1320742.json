{"pageid": 1320742, "title": "পালং পনির", "url": "https://bn.wikipedia.org/wiki?curid=1320742", "content": "পালং পনির একটি ভারতীয় খাবার। এটি পালং শাকের লেই ও পনির দিয়ে তৈরি করা হয়। পালং শাককে হিন্দি, মারাঠি, গুজরাটি এবং অন্যান্য ভারতীয় ভাষায় পালক বলা হয়।\nপালং পনির এবং শাক পনির এই দুটি শব্দ কখনও কখনও রেস্তোরাঁগুলিতে পরস্পর পরিবর্তনযোগ্যভাবে ব্যবহৃত হয়। সাধারণভাবে শাক পনির কিন্তু পালং পনির থেকে আলাদা। শাক পনিরে অন্যান্য সবুজ শাক যেমন, সরিষার শাকও থাকে। সেখানে পালং পনিরে শুধুমাত্র পালং শাকই থাকে। ভারতীয় উপমহাদেশের রাস্তার পাশের রেস্তোরাঁগুলি যেগুলি সাধারনত 'ধাবা' নামে বেশি পরিচিত সেই সব রেস্তোরাঁগুলিতে বেশিরভাগ মানুষই পালং পনিরের স্বাদ নিতে ভীড় করেন। এর অন্যতম কারণ হলো এই সব রেস্তোরাঁগুলি পালং পনির জন্য বিশেষভাবে পরিচিত। পালং পনির পুষ্টিতে ভরপুর একটি খাবার। পালং শাক পুষ্টিগুণসম্পন্ন এর সঙ্গে পুষ্টিযুক্ত পনির মেশানোর ফলে এই খাবারের পুষ্টিগুণ বেড়ে যায়।\n\n\n== প্রস্তুতি ==\nপালং পনির তৈরির জন্য প্রথমে পালং শাক সিদ্ধ করে চটকে পালং শাকের লেই প্রস্তুত করা হয়। তারপর এতে টুকরো টুকরো করে কাটা টমেটো এবং পেঁয়াজ ভাজা মেশানো হয়। পনিরের ভাজা টুকরোগুলি এরপর ঐ মিশ্রণে যোগ করা হয়। পালং পনিরে সাধারণত আদা, রসুন, টমেটো, গরম মসলা, হলুদ, লঙ্কার গুঁড়ো এবং জিরা মশলা হিসাবে দেওয়া হয়ে থাকে।\n\n\n== পরিবেশন ==\n\nপালং পনির সাধারণত আটার রুটি, নান, পরোটা, ভুট্টার রুটি বা সেদ্ধ ভাতের সঙ্গে গরম অবস্থায় পরিবেশন করা হয়। ঐতিহ্যগতভাবে খাবারের থালার পাশে কাঁচা পেঁয়াজ সহকারে পালং পনির পরিবেশন করা হয়ে থাকে। সাম্প্রতিক বছরগুলিতে পালং পনিরের রন্ধনশৈলীতে কিছু বৈচিত্র্যও এসেছে। যেমন জুলাই ২০২০ সালে ব্যাঙ্গালোর-ভিত্তিক একজন ফুড ব্লগার পালং পনির ইডলির এক বৈচিত্র্যপূর্ণ রন্ধনশৈলী পোস্ট করেছিলেন। উত্তর এবং দক্ষিণ ভারতীয় খাবারের এই রকম অস্বাভাবিক সংমিশ্রণ সম্পর্কে এই পালং পনির ইডলির বৈচিত্র্য থালিটি টুইটার এবং ইনস্টাগ্রামে নতুন ধরনের কথোপকথনের জন্ম দিয়েছে। ২০২০ সালের সেপ্টেম্বরে মাসে ভিয়েতনাম ভিত্তিক পিৎজা ৪পি নামে এক সংস্থা আন্তর্জাতিক শান্তি দিবসের সম্মানে অনন্য এক বৈচিত্র্যপূর্ণ পিৎজা তৈরি করেছেন। এই পিৎজাটির বৈচিত্রগুলির মধ্যে একটি ছিল পালং পনির-চাপলি কাবাব পিৎজা যা ভারত ও পাকিস্তানের মধ্যে শান্তির প্রতীক হিসাবে মনে করা হয়।\n\n\n== তথ্যসূত্র =="}