{"pageid": 1416621, "title": "ইফরান", "url": "https://bn.wikipedia.org/wiki?curid=1416621", "content": "ইফরান (আরবি: إفران; বার্বার ভাষা: ⵉⴼⵔⴰⵏ) উত্তর আফ্রিকার রাষ্ট্র মরক্কোর উত্তরভাগের মধ্য অ্যাটলাস অঞ্চলে অবস্থিত একটি শহর। ২০১৪ সালের নভেম্বরে এখানকার জনসংখ্যা ছিল ১৪,৬৫৯, আয়তন ৪৪ বর্গকিলোমিটার। শহরটি প্রশাসনিকভাবে দেশটির ফেস-মেকনেস অঞ্চলের ইফরান প্রদেশের রাজধানী। শহরটি সমুদ্র সমতল থেকে ১,৬৬৫ মি (৫,৪৬৩ ফু) উচ্চতায় অবস্থিত। আঞ্চলিক বার্বার বা তামাজিগত ভাষায় ইফরান শব্দটির অর্থ \"গুহাসমূহ\"।\n১৯২৮ সালে ফরাসি প্রশাসন ফরাসি আশ্রিত মরক্কো রাজ্যের আমলে আধুনিক ইফরান শহরটি প্রতিষ্ঠা করে। শহরটির জলবায়ু আল্পীয় প্রকৃতির বলে এটিকে ফরাসি ঔপনিবেশিক কর্মকর্তাদের একটি গ্রীষ্মকালীন পাহাড়ি অবকাশযাপন কেন্দ্র (হিল স্টেশন) হিসেবে নির্মাণ করা হয়। মরক্কোর অভ্যন্তরভাগের সমভূমি অঞ্চলের গ্রীষ্মকালীন উত্তাপের থেকে ইউরোপীয়দের পরিত্রাণের উদ্দেশ্যে শহরটি পরিকল্পনা করা হয়। এছাড়া এটি ক্রীড়াবিদদের উঁচু স্থানে ক্রীড়াচর্চা করে সহিষ্ণুতা বাড়ানোর একটি প্রশিক্ষণস্থল হিসেবেও খ্যাত।\nফরাসিদের আগমনের বহু আগেই ১৬শ শতাব্দীতে শরীফ সিদি আবদ আল-সালাম এখানে (বর্তমান শহর থেকে ৭ কিলোমিটার ভাটিতে) একটি লোকালয় স্থাপন করেন।\nবর্তমানে এটি বাগানের শহর, সাম্রাজ্যিক শহর, পার্বত্য অবকাশযাপন কেন্দ্র, প্রাদেশিক প্রশাসনিক কেন্দ্র ও একটি বিশ্ববিদ্যালয় শহর হিসেবে পরিচিত। এখানে আল আখাওয়াইন বিশ্ববিদ্যালয় নামের একটি মর্যাদাবাহী বেসরকারি বিশ্ববিদ্যালয় অবস্থিত, যেটি মনোরম শিক্ষাঙ্গন ও পড়াশোনায় উৎকর্ষের জন্য পরিচিত। শহরকে ঘিরে রাখা ইফরান জাতীয় উদ্যানে ছবির মতো সুন্দর প্রাকৃতিক দৃশ্য, পদব্রজে ভ্রমণের (হাইকিং) রাস্তা ও বহিরাঙ্গন কর্মকাণ্ডের সুবিধা আছে। বনে বার্বারি মাকাক নামের বানরের বিপন্ন একটি প্রজাতিও দেখতে পাওয়া যায়। নিকটস্থ মিশলিফেন স্কি অবকাশযাপন কেন্দ্রটি শীতকালে খুবই জনপ্রিয়। ইরফানের সিংহ প্রস্তরটি একটি প্রাকৃতিকভাবে গঠিত শিলাখণ্ড যা দেখতে অনেকটা সিংহের মাথার মতো। ভবনগুলির স্থাপত্য ইউরোপীয় আল্পস পর্বতমালার ভবনগুলির মতো বলে এটিকে মরক্কোর \"ছোট সুইজারল্যান্ড\" নামেও ডাকা হয়।\n\n\n== তথ্যসূত্র =="}