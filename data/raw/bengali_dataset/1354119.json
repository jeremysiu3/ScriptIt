{"pageid": 1354119, "title": "ধানমন্ডি ক্রিকেট একাডেমি", "url": "https://bn.wikipedia.org/wiki?curid=1354119", "content": "ধানমন্ডি ক্রিকেট একাডেমি একটি বাংলাদেশী ক্রিকেট একাডেমি যারা ঢাকা মেট্রোপলিস তৃতীয় বিভাগ ক্রিকেট লীগে খেলে থাকে। ২০০০ সাল থেকে ক্লাবটি একটি পেশাদার ক্রিকেট ক্লাব এবং  একাডেমি হিসেবে পথচলা শুরু করে।\nআবু মোহাম্মদ সবুর (ঝিলু) একাডেমির সভাপতি এবং আরমান ইসলাম নাম্মু সাধারণ সম্পাদক, তায়েব আফজাল যুগ্ম সম্পাদক এবং শাহাদাত হোসেন ব্যবস্থাপক এবং সাদিকুজ্জামান পিন্টু প্রশিক্ষক হিসেবে নিয়োজিত আছেন। ধানমন্ডি রোড ৪ ক্রিকেট মাঠ এই ক্লাবের ঘরের মাঠ হিসেবে ব্যবহৃত হয়। \nএই ক্লাবটি ধানমন্ডির বাসিন্দারা গড়ে তুলেছেন।\n\n\n== ইতিহাস ==\n\n\n=== ১৯৯০ এর দশক ===\n১৯৮০ এর দশকের শেষের দিক থেকে ধানমন্ডি ৪ নম্বর রোডে অবস্থিত শিশু পার্কটি মাদক ব্যবসায়ী, যৌনকর্মী, ছিনতাইকারী প্রভৃতির কবলে ছিল এবং সময়ের সাথে সাথে এই পরিস্থিতি আরও খারাপ হতে থাকে। ১৯৯০ এর দশকের গোড়ার দিকে এবং মাঝামাঝি সময়ে এমন একটি সময় ছিল যখন স্থানীয় বাসিন্দারা ছিনতাই এবং হত্যার বেশ কয়েকটি ঘটনার পরে দিনের আলোতেও পার্কের আশেপাশে যেতে ভয় পেত। এর পাশে একটি বস্তি গড়ে উঠে এবং যৌনকর্মীদের এ পার্কে থাকতে দেখা যেত। এছাড়াও ঢাকা সিটি কর্পোরেশনের দেওয়া ঢেঁকি, স্লিপার এবং দোলনাগুলিতে এতটাই মরিচা পড়েছিল যে পার্কে একটি শিশুও খুঁজে পাওয়া কঠিন হয়ে পড়েছিল। এতে সহজেই মাদক বেচাকেনা চলত। ফলে সে সময় ছেলেমেয়েরা পার্কের পাশ দিয়ে গেলেও এলাকার অভিভাবকরা ভয় পেতেন।\n\n\n=== শুরুর দিনগুলো ===\nএলাকাবাসীরা বুঝতে পারে যে এভাবে চলতে থাকলে শিশুপার্কটি হারিয়ে যাবে। তাই তারা স্থানীয় ওয়ার্ড কমিশনারের কাছ থেকে অনুমতি নিয়ে ঢেঁকি, দোলনা ইত্যাদি অপসারণ করেন। কিছু আগ্রহী ক্রিকেটাররা এখানে অনুশীলন শুরু করেন। শীঘ্রই ডিসিএ (বাংলাদেশ সরকার এবং বাংলাদেশ ক্রিকেট বোর্ড উভয়ের দ্বারা স্বীকৃত নিবন্ধিত একটি একাডেমি) প্রতিষ্ঠিত হয়। কয়েক বছর আগে ডেইলি স্টারের একটি গোলটেবিল বৈঠকে বক্তারা এই সম্প্রদায়ের প্রচেষ্টার প্রশংসা করেছিলেন। ২০০২ সালে, দৈনিকটির সিনিয়র রিপোর্টার মোরশেদ আলী খান পার্কে একটি ক্রিকেট টুর্নামেন্ট চলাকালীন তার ক্রীড়া পাতায় ডিসিএ-এর কাজের প্রশংসা করেছিলেন।\n\n\n== তথ্যসূত্র =="}