{"pageid": 1031023, "title": "অন্তরাত্মা (চলচ্চিত্র)", "url": "https://bn.wikipedia.org/wiki?curid=1031023", "content": "অন্তরাত্মা হচ্ছে ২০২৫ সালের একটি বাংলাদেশী প্রণয়ধর্মী পারিবারিক নাট্য চলচ্চিত্র। তরঙ্গ এন্টারটেইনমেন্টের ব্যানারে প্রযোজনা করেছেন সোহানী হোসেন এবং পরিচালনা করেছেন ওয়াজেদ আলী সুমন। এতে কেন্দ্রীয় চরিত্রে অভিনয় করছেন শাকিব খান ও দর্শনা বণিক। ২০১৭ সালের সত্তা চলচ্চিত্রের পর এটি সোহানী হোসেন ও শাকিব খানের দ্বিতীয় প্রয়াস এবং ২০০৪ সালের হৃদয় শুধু তোমার জন্য চলচ্চিত্রের পর শাহেদ শরীফ খান ও শাকিব খানেরও দ্বিতীয় প্রয়াস।\n\n\n== পটভূমি ==\nছেলেটি বড়ো একা৷ পৃথিবীতে আপন বলতে কেউ নেই। অন্য যারা আছে তারাও তাকে বুঝতে চায় না। ভালোবাসার মানুষও তার মন বুঝে না। বড়ো কষ্টের জীবন \"প্রথম\" নামের এই ছেলেটির। বেদনার বালুচরে শ্যাওলা আঁকড়ে ধরে বেঁচে থাকা বিষন্ন জীবনের বৃত্তবন্দী প্রথমের রাজপ্রাসাদ থেকে শুরু করে ধন-সম্পদে অভাব বলে কিছু নেই। আছে শুধু ভালোবাসার জন্য এক বুক হাহাকার। একসময় প্রেমের কাঙাল \"প্রথম\" বেঁচে নেয় অন্য জীবন। অনেকটা অন্ধকার জগৎই বলা যায়।\n\n\n== অভিনয়শিল্পী ==\nশাকিব খান - প্রথম\nদর্শনা বণিক - রূপকথা\nশাহেদ শরীফ খান - জাকের\nঝুনা চৌধুরী\nঅরুণা বিশ্বাস\nএস এম মহসীন\nমারুফ খান\n\n\n== নির্মাণ ==\n\n\n=== অভিনেতা নির্বাচন ===\n২০২১ সালের ১৬ ফেব্রুয়ারি চলচ্চিত্রটির কেন্দ্রীয় চরিত্রে অভিনয়ের জন্য অনলাইনে চুক্তিবদ্ধ হন ভারতের দর্শনা বণিক। পরেরদিন ১৭ ফেব্রুয়ারি এটির কেন্দ্রীয় চরিত্রের জন্য প্রযোজনা প্রতিষ্ঠান তরঙ্গ এন্টারটেইনমেন্টের সঙ্গে চুক্তিবদ্ধ হয়েছিলেন শাকিব খান, এরপর এদিনই চলচ্চিত্রটি নির্মাণের আনুষ্ঠানিক ঘোষণা ও প্রধান অভিনেত্রী দর্শনা বণিকের নাম প্রকাশ করা হয়। পরে ২০২১ সালের ২৮ ফেব্রুয়ারি অভিনেতা শাহেদ শরীফ খান জাকের চরিত্রে চলচ্চিত্রটিতে চুুক্তিবদ্ধ হন, যেখানে খলচরিত্রে অভিনয় করবেন তিনি।\n\n\n=== চিত্রগ্রহণ ===\nচলচ্চিত্রটির চিত্রগ্রহণের জন্য প্রাথমিক সূচি নির্ধারণ করা হয়েছিল ২০২১ সালের ১ মার্চ, তবে জটিলতার জন্য তা পিছিয়ে ২০২১ সালের ৬ মার্চ নির্ধারণ করা হয়। এরপর ২০২১ সালের ৫ মার্চ চলচ্চিত্রটির কলাকুশলীরা চিত্রগ্রহণের উদ্দেশ্যে পাবনায় যান এবং ওই দিন রাতে রত্নদ্বীপ রিসোর্টে চলচ্চিত্রের মহরত অনুষ্ঠিত হয়। পরের দিন ৬ মার্চ রত্নদ্বীপ রিসোর্টেই চলচ্চিত্রটির আনুষ্ঠানিক চিত্রগ্রহণ অনুষ্ঠিত হয়। এছাড়াও ১১ মার্চ প্রধান অভিনেত্রী দর্শনা বণিক চিত্রগ্রহণে অংশগ্রহণ করেন। ২০২১ সালের ৭ এপ্রিল চলচ্চিত্রটির চিত্রগ্রহণ সম্পন্ন হয়। চলচ্চিত্রটির পরিচালক ওয়াজেদ আলী সুমন দ্য ডেইলি স্টারকে বলেন, \"চলচ্চিত্রটির নির্মাণ পরবর্তী কাজ ভারতে চলছে। (কোভিড-১৯) মহামারি নিয়ন্ত্রণে থাকলে চলচ্চিত্রটি আসছে ঈদুল ফিতরে মুক্তি পাবে।\"\n\n\n== সঙ্গীত ==\n\n২০২১ সালের জুনের মাঝামাঝিতে চলচ্চিত্রটির জন্য প্রথম গান কন্ঠে ধারণ করেন নাজমুন মুনিরা ন্যান্সি। ২০১৬ সালের বসগিরি চলচ্চিত্রের ৫ বছর পর তিনি শাকিব খানের সঙ্গে কাজ করেন। \"রাখি যত্নে সারাদিন\" শিরোনামের ওই গানটিতে তার সঙ্গে দ্বৈতভাবে গেয়েছেন ভারতীয় কণ্ঠশিল্পী সমরজিৎ রায়, যা তার বাংলাদেশে অভিষেক গান। গানটির কথা লিখেছেন ঋতম সেন এবং সুর ও সংগীতায়োজন করেন ভারতের জাতীয় চলচ্চিত্র পুরস্কারপ্রাপ্ত ইন্দ্রদীপ দাশগুপ্ত।\n\n\n== মুক্তি ==\nচলচ্চিত্রটি ২০২১ সালের ঈদুল ফিতর মুক্তির প্রাথমিক তারিখ নির্ধারণ করা হয়। পরবর্তীতে বাংলাদেশে কোভিড-১৯-এর দ্বিতীয় ঢেউয়ের প্রভাবে তা পিছিয়ে নেওয়া হয়। পরিশেষে ২০২৫ সালের ৩১শে মার্চ ঈদ উপলক্ষে বরবাদ, জংলি, দাগি, জ্বীন ৩ ও চক্কর ৩০২ - এর সাথে সংঘর্ষে বাংলাদেশের প্রেক্ষাগৃহে মুক্তি পায়।\n\n\n== তথ্যসূত্র ==\n\n\n== বহিঃসংযোগ ==\nবাংলা মুভি ডেটাবেজে অন্তরাত্মা\nইন্টারনেট মুভি ডেটাবেজে অন্তরাত্মা  (ইংরেজি)\nফেসবুকে অন্তরাত্মা"}