{"pageid": 1097022, "title": "মোহাম্মদ মাহফুজ উল্লাহ", "url": "https://bn.wikipedia.org/wiki?curid=1097022", "content": "মোহাম্মদ মাহফুজ উল্লাহ (১ জানুয়ারি ১৯৩৬ – ২৯ ডিসেম্বর ২০১৩) বাংলাদেশের সাহিত্যিক, কবি ও সাংবাদিক যিনি বাংলা ভাষা আন্দোলন কর্মী ছিলেন। ভাষা ও সাহিত্যে বিশেষ অবদানের জন্য ২০০৭ সালে তিনি রাষ্ট্রের দ্বিতীয় সর্বোচ্চ বেসামরিক সম্মান একুশে পদক-এ ভূষিত হন।\n\n\n== প্রাথমিক জীবন ==\nমোহাম্মদ মাহফুজ উল্লাহ ১ জানুয়ারি ১৯৩৬ সালে ব্রাহ্মণবাড়িয়ার আশুগঞ্জের নাওঘাট গ্রামে জন্মগ্রহণ করেন। নাওঘাট সরকারি প্রাথমিক বিদ্যালয় থেকে তিনি প্রাথমিক শিক্ষা সমাপ্ত করে ১৯৫০ সালে তালশহর হাই স্কুল থেকে ম্যাট্রিকুলেশন পাশ করেন। এর পর ঢাকা কলেজ থেকে ১৯৫২ সালে আইএ ও ১৯৫৫ সালে বিএ পাশ করেন। ঢাকা বিশ্ববিদ্যালয়ের বাংলা বিভাগের ১৯৫৫-১৯৫৬ শিক্ষাবর্ষে ভর্তি হয়ে তিনি শিক্ষাজীবনের ইতিটানেন।\nতিনি বিবাহিত এবং দুই ছেলে ও এক মেয়ের জনক। সুরকার মকসুদ জামিল মিন্টু তার ছেলে।\n\n\n== কর্মজীবন ==\nমোহাম্মদ মাহফুজ উল্লাহ ১৯৫২ সালের বাংলা ভাষা আন্দোলনে সক্রিয় ভূমিকা পালন করেন।\nতিনি অধুনালুপ্ত দৈনিক বাংলার সিনিয়র সহসম্পাদক ছিলেন। ছিলেন মাসিক 'দ্যুতি' পত্রিকার সহসম্পাদক। মাসিক মাহে নও পত্রিকায় ১৯৫৬ থেকে ১৯৬১ সাল পর্যন্ত সহসম্পাদক, দৈনিক জেহাদ পত্রিকায় ১৯৬১ থেকে ১৯৬২ সাল পর্যন্ত সাহিত্য সম্পাদক। মাসিক পুবালি পত্রিকায় ১৯৬১ থেকে ১৯৬৭ সাল পর্যন্ত সহসম্পাদক, দৈনিক বাংলা (সাবেক পাকিস্তান) পত্রিকায় ১৯৬৪ থেকে ১৯৯৭ সাল পর্যন্ত সিনিয়র সহকারী সম্পদক।\nনজরুল ইনস্টিটিউট ১৯৭৯ সালে প্রতিষ্ঠা হলে প্রতিষ্ঠাকালীন সময় থেকে নির্বাহী সদস্য ও নজরুল প্রত্রিকার প্রধান উপদেষ্টা, পরবর্তীতে নিবার্হী পরিচালক হিসেবে ১৯৮৫ থেকে ১৯৯৫ সাল পর্যন্ত দায়িত্ব পালন করেন। বাংলাদেশ শিল্পকলা একাডেমীর পরিচালনা পরিষদের সদস্য ছিলেন। ছিলেন বাংলাদেশ জাতীয় জাদুঘরের প্রযত্ন পরিষদের (২০০৩-২০০৫) সদস্য।\nতিনি ছিলেন নজরুল ইসলাম ও ফররুখ গবেষক। রবীন্দ্র গবেষণায়তেও তার খ্যাতি ছিল।\n\n\n== গ্রন্থ ==\nমাহফুজ উল্লাহর জাতীয় কবি কাজী নজরুল ইসলামের ওপরে বেশ কয়েকটি গবেষণা গ্রন্থ রয়েছে। তার কবিতা স্নাতকের পাঠ্য বইয়ে অন্তর্ভুক্ত। তার উল্লেখযোগ্য প্রকাশিত গ্রন্থের মধ্যে রয়েছে: -\n\nজুলেখার মন ১৯৫৯,\nঅন্ধকারে একা ১৯৬৬,\nরক্তিম হৃদয় ১৯৭০,\nআপন ভুবনে ১৯৭৫,\nমোহাম্মদ মাহফুজউল্লাহর কাব্য-সম্ভার ১৯৮২,\nবৈরিতার হাতে বন্দী ১৯৯০,\nসময়ের বিমর্ষ দর্পণে ২০০৬,\nমোহাম্মদ মাহফুজউল্লাহর কবিতা সংগ্রহ ২০০১\n\n\n== পুরস্কার ও সম্মাননা ==\nএকুশে পদক (২০০৭)\nবাংলা একাডেমী সাহিত্য পুরস্কার (১৯৭৭)\nনজরুল স্মৃতি পুরস্কার, কলকাতা (১৯৮৫)\nতমদ্দুন মজলিশ মাতৃভাষা পদক\nতমদ্দুন মজলিশ গুণীজন পদক\nজাতীয় প্রেসক্লাব লেখক সম্মাননা পদক\nঢাকা সাংবাদিক ইউনিয়ন সম্মাননা পদক\nনজরুল ইনস্টিটিউট নজরুল পদক (২০০৪)\n\n\n== মৃত্যু ==\nমোহাম্মদ মাহফুজ উল্লাহ ২৯ ডিসেম্বর ২০১৩ সালে ঢাকার মিরপুরে মৃত্যুবরণ করেন। মিরপুর বুদ্ধিজীবী কবরস্থানে তাকে সমাহিত করা হয়।\n\n\n== তথ্যসূত্র =="}