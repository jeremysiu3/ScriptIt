{"pageid": 1071350, "title": "বাইকনুর কসমাদ্রোম", "url": "https://bn.wikipedia.org/wiki?curid=1071350", "content": "বাইকনুর কসমাদ্রোম রাশিয়ার কাছে ইজারা দেওয়া দক্ষিণ কাজাখস্তানের একটি অঞ্চলের মহাকাশ বন্দর। কসমাদ্রোমটি কক্ষীয় ও মানব উৎক্ষেপণের ক্ষেত্রে বিশ্বের প্রথম মহাকাশ বন্দর ও বৃহত্তম (অঞ্চল) পরিচালনাগত মহাকাশ উৎক্ষেপণ সুবিধা। মহাকাশ বন্দরটি আরাল সাগরের প্রায় ২০০ কিলোমিটার (১২০ মাইল) পূর্বে এবং সির দরিয়া নদীর উত্তরে বাইকনুরের মরু প্রান্তরে তিউরতম রেল স্টেশনের নিকট সমুদ্রতল থেকে প্রায় ৯০ মিটার (৩০০ ফুট) উপরে অবস্থিত।\nএটি বর্তমানে কাজাখ সরকার ২০৫০ সাল পর্যন্ত রাশিয়ার কাছে ইজারা প্রদান করেছে এবং রসকসমস স্টেট কর্পোরেশন ও রুশ মহাকাশ বাহিনী যৌথভাবে পরিচালনা করে।\nইজারাভুক্ত এই অঞ্চলের আকৃতি উপবৃত্তাকার। অঞ্চলটি ৯০ কিলোমিটার (৫৬ মাইল) পূর্ব-পশ্চিমে ও ৮৫ কিলোমিটার (৫৩ মাইল) উত্তর-দক্ষিণে বিস্তৃত এবং এর কেন্দ্রে কসমাদ্রোম অবস্থিত। এটি মূলত সোভিয়েত ইউনিয়ন ১৯৫০-এর দশকের শেষদিকে সোভিয়েত মহাকাশ কর্মসূচির কার্যক্রমসমূহের ভিত্তি হিসাবে নির্মিত হয়। বর্তমান রুশ মহাকাশ কর্মসূচির আওতায় বাইকনুর একটি ব্যস্ত মহাকাশ বন্দর হিসাবে কাজ করে, যেখানে বহু বাণিজ্যিক, সামরিক ও বৈজ্ঞানিক অভিযান বার্ষিকভাবে উৎক্ষেপণ করা হয়। সমস্ত ক্রুযুক্ত রুশ মহাকাশ উড়ান বাইকনুর থেকে উৎক্ষেপণ করা হয়।\nপ্রথম কৃত্রিম উপগ্রহ স্পুটনিক ১ ও প্রথম মানব মহাকাশ উড়ান ভোস্টক ১ বাইকনুর থেকে উৎক্ষেপণ করা হয়। উভয় অভিযানের জন্য ব্যবহৃত উৎক্ষেপক মঞ্চটির নামকরণ ভোস্টক ১ এর চালক ও মহাকাশের প্রথম মানব সোভিয়েত রুশ মহাকাশচারী ইউরি গ্যাগারিনের সম্মানে গ্যাগারিন'স স্টার্ট করা হয়।\n\n\n== তথ্যসূত্র =="}