{"pageid": 1490986, "title": "বিপুল ব্যবধানে বিজয়", "url": "https://bn.wikipedia.org/wiki?curid=1490986", "content": "বিপুল ব্যবধানে বিজয় বলতে এমন একটি নির্বাচনী ফলাফলকে বোঝায়, যেখানে বিজয়ী রাজনৈতিক প্রার্থী বা দল প্রতিপক্ষের বিপক্ষে বিশাল সংখ্যক ভোটের ব্যবধানে ও সাধারণ প্রতিযোগিতামূলক ফলাফলের তুলনায় অনেক বড় সংখ্যাগরিষ্ঠতার সাথে ভোট বা আসন লাভ করে একটি সুস্পষ্ট নিষ্পত্তিমূলক বিজয় অর্জন করে।\nকোনও একটি রাজনৈতিক দল যদি ভোটারদের সমর্থনে বিপুল ব্যবধানে জয়লাভ করে, তাহলে প্রায়শই সেটির বিরোধী দল বা দলগুলির সুস্পষ্ট পরাজয় ঘটে, যে ব্যাপারটিকে নির্বাচনী ভরাডুবি বলা হতে পারে। কোন ধরনের বিজয়কে বিপুল ব্যবধানে বিজয় হিসেবে গণ্য করা হবে, তা নির্বাচনী ব্যবস্থার ধরনের উপর নির্ভর করে, কারণ এই পরিভাষাটিকে একটি সুনির্দিষ্ট, কারিগরি, বা সর্বজনীনভাবে গ্রহণযোগ্য পরিমাপের ভিত্তিতে ব্যবহার করা হয় না। বরং এটিকে দৈনন্দিন ভাষায় অনানুষ্ঠানিকভাবে ব্যবহার করা হয়, তাই এটিকে বিভিন্নভাবে ব্যাখ্যা করা যেতে পারে। এমনকি একটি একক নির্বাচনী ব্যবস্থার মধ্যেও কোন ব্যবধানে জয়লাভকে বিপুল ব্যবধানে জয়লাভ বলা হবে, সে ব্যাপারে কোনও ঐকমত্য নেই। উদাহরণস্বরূপ, ১৯৮৪ সালের মার্কিন যুক্তরাষ্ট্রের রাষ্ট্রপতি নির্বাচনে রোনাল্ড রেগনের বিজয়টিকে (যেখানে তিনি ৫০টির মধ্যে ৪৯টি অঙ্গরাজ্যে এবং ৫৩৮টি নির্বাচক মণ্ডলীর ভোটের মধ্যে ৫২৫টিতে জয়লাভ করেন) বিপুল ব্যবধানে বিজয় হিসেবে গণ্য করা হয়।\nবিপুল ব্যবধানে বিজয় জনতার ইচ্ছার একটি শক্তিশালী অভিব্যক্তি ও বিজয়ী রাজনৈতিক দলের কর্মপন্থার প্রতি ভোটদাতা নির্বাচক মণ্ডলীর অকুণ্ঠ সমর্থনের আভাস দেয়। এই ধরনের একটি সুস্পষ্ট নিষ্পত্তিমূলক ফলাফল বিজয়ীকে তাদের প্রস্তাবিত নীতিগুলি বাস্তবায়নের জন্য এবং আত্মবিশ্বাসের সাথে তাদের নির্ধারিত কর্মসূচি অনুসরণ করার জন্য জনগণের কাছ থেকে এক ধরনের আজ্ঞা বা পরোক্ষ অনুমোদন হিসাবে ব্যাখ্যা করতে পারে। ফলাফল দ্বারা উৎসাহিত হয়ে বিজয়ী দল অর্থপূর্ণ পরিবর্তনকামী ভোটারদের আকাঙ্ক্ষার প্রতিফলনের উদ্দেশ্যে উচ্চাভিলাষী সংস্কারকর্ম হাতে নিতে পারে বা জননীতিতে গুরুত্বপূর্ণ পরিবর্তন আনতে পারে। এর বিপরীতে বিপুল ব্যবধানে বিজয়ের পরে সেই ফলাফলে নির্বাচনী জালিয়াতি ঘটেছে বলে সন্দেহ জাগ্রত হতে পারে, বিশেষ করে যদি নির্বাচনের ফলাফলের সাথে প্রাক-নির্বাচনী জনমত জরিপের ব্যাপক অসঙ্গতি থাকে। অভিযুক্ত বা প্রমাণিত নির্বাচনী কারচুপি বা কারসাজির ইতিহাস আছে, এমন দেশগুলিতে এই ধরনের বিপুল ব্যবধানযুক্ত ফলাফলের বৈধতা প্রশ্নবিদ্ধ হতে পারে, বিশেষ করে যদি ক্ষমতাসীন দল নির্বাচনী অবকাঠামো নিয়ন্ত্রণ করে থাকে। বিপুল ব্যবধানে বিজয় ভোট কারচুপির দ্বারা কলঙ্কিত হিসেবে বিবেচিত হলে তা দেশকে রাজনৈতিক অস্থিরতা, বিক্ষোভ বা পুনরায় নির্বাচনের আহ্বানের দিকে ধাবিত করতে পারে।\nবিপুল ব্যবধানের বিজয়ের জন্য প্রয়োজনীয় পরিস্থিতি তৈরি করতে একাধিক কারণের সংমিশ্রণ ঘটতে পারে, যেমন প্রেরণাসঞ্চারী নেতৃত্ব, বিদ্যমান স্থিতাবস্থার ব্যাপারে অসন্তুষ্টির কারণে কোনও রাজনৈতিক দলের অনুকূলে জনমতের পরিবর্তন, কৌশলী নির্বাচনী প্রচারণা এবং গণমাধ্যমে ইতিবাচক ভাবমূর্তি। এই ধরনের বিজয় মৌলিকভাবে একটি দেশের রাজনৈতিক দৃশ্যপট পরিবর্তন করে দিতে পারে। এমনটিই ঘটেছিল যখন ডেমোক্র্যাটিক দলের প্রার্থী ফ্র্যাঙ্কলিন ডি. রুজভেল্ট ১৯৩২ সালের মার্কিন রাষ্ট্রপতি নির্বাচনে জয়লাভ করেছিলেন এবং জয়লাভের পরে \"নিউ ডিল\" নামক নীতি বাস্তবায়ন করে মার্কিন ব্যাংকিং, শ্রম এবং সামাজিক কল্যাণ ব্যবস্থায় বড় সংস্কার সাধন করেছিলেন। এর ফলে মার্কিন যুক্তরাষ্ট্রের রাজনৈতিক ভারকেন্দ্র বাম দিকে ঝুঁকে যায় ও রিপাবলিকানরা পরবর্তী একাধিক দশক ধরে দুর্বল ও বিচ্ছিন্ন হয়ে পড়েছিল। এই ভারসাম্যহীন দৃশ্যপটে বিজয়ী দল তেমন কোনও প্রতিরোধের সম্মুখীন না হয়েই অধিকতর সহজে তার নীতিগুলি বাস্তবায়ন করতে পারে, কেননা অত্যন্ত দুর্বল বিরোধী দলগুলির পক্ষে অপরিহার্য নিয়ন্ত্রণ এবং ভারসাম্যমূলক কাজগুলি সম্পাদন দুরূহ হয়ে পড়ে। আবার এর উল্টোদিকে বিপুল ব্যবধানে বিজয় লাভ করলে জনমানসে দ্রুত পরিবর্তন এবং সংস্কারের জন্য উচ্চ প্রত্যাশার জন্ম হতে পারে, যা বিজয়ী দলের উপর প্রাক-নির্বাচনী প্রতিশ্রুতিগুলি পূরণের জন্য চাপ সৃষ্টি করে, এবং সেই কাজে ব্যর্থ হলে জনমনে অসন্তুষ্টি সৃষ্টি হতে পারে এবং দীর্ঘ মেয়াদে দলটির বিশ্বাসযোগ্যতা এবং সমর্থন কমে যাওয়ার সম্ভাবনা থাকে।\n\n\n== আরও দেখুন ==\nনির্বাচনে ভরাডুবি\nনববিন্যাসকারী নির্বাচন\nমার্কিন যুক্তরাষ্ট্রে তরঙ্গময় নির্বাচন\nসহজ বিজয় (ক্রীড়া)\nকাগুজে প্রার্থী\n\n\n== তথ্যসূত্র =="}