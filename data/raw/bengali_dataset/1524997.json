{"pageid": 1524997, "title": "রেণু কুশাওয়াহা", "url": "https://bn.wikipedia.org/wiki?curid=1524997", "content": "রেণু কুশাওয়াহা (যাঁকে রেণু কুমারী সিংও বলা হয়), একজন ভারতীয় রাজনীতিবিদ এবং লোক জনশক্তি পার্টির প্রাক্তন নেত্রী। তিনি বিহারের প্রাক্তন প্রতিমন্ত্রী ছিলেন। তিনি খগড়িয়া থেকে এসেছেন। তিনি অতীতে বেশ কয়েকটি রাজনৈতিক দলের সাথে যুক্ত ছিলেন, সমতা পার্টি এবং জনতা দল (সংযুক্ত) থেকে শুরু করে ভারতীয় জনতা পার্টি পর্যন্ত। ২০১৫ সালে, তিনি বিজেপির টিকিটে সমস্তিপুর বিধানসভা আসন থেকে প্রতিদ্বন্দ্বিতা করেছিলেন, সেখানে তিনি আরজেডি প্রার্থীর কাছে হেরে যান।\n\n\n== জীবনী ==\nরেণু কুশাওয়াহা ১৯৬২ সালে সমস্তিপুরে জন্মগ্রহণ করেন। তাঁর স্বামী বিজয় কুমার সিংও একজন রাজনীতিবিদ, তিনি ভারতীয় জনতা পার্টির (বিজেপি) প্রতি আনুগত্যশীল।\nরেণু কুশওয়াহা ২০১০ সালে বিহার রাজ্য বিধানসভার নির্বাচনে প্রতিদ্বন্দ্বিতা করেছিলেন। তিনি মাধেপুরা জেলার বিহারীগঞ্জ নির্বাচনী এলাকা থেকে বিহার বিধানসভার সদস্য নির্বাচিত হয়েছিলেন। পরে, তাঁকে বিহার সরকারের একজন ক্যাবিনেট মন্ত্রী করা হয়, যেটি ছিল মুখ্যমন্ত্রী নীতীশ কুমারের নেতৃত্বে। রেণু শিল্প ও দুর্যোগ ব্যবস্থাপনা মন্ত্রণালয়ের দায়িত্ব পালন করেছিলেন এবং মন্ত্রিসভার একমাত্র মহিলা মন্ত্রী ছিলেন। ২০১৪ সালে, তাঁর ছেলে বিপিন কুমারকে পঞ্চাশ লক্ষ টাকা মুক্তিপণের জন্য অপহরণ করা হয়েছিল এবং অপহরণের কিছু সময় পরে তাকে হত্যা করা হয়েছিল।\n\n\n== রাজনৈতিক জীবন ==\nতিনি তাঁর রাজনৈতিক জীবনে তিনবার বিধায়ক এবং একবার সাংসদ হয়েছেন। শুধু তাই নয়, তিনি নীতিশ কুমারের নেতৃত্বাধীন বিহার সরকারে দুবার ক্যাবিনেট মন্ত্রীও ছিলেন। ১৯৯৯ সালের সংসদীয় নির্বাচনে, জনতা দল (সংযুক্ত) -এর রেণু কুশাওয়াহা খগড়িয়া আসন থেকে রাষ্ট্রীয় জনতা দলের প্রবীণ নেতা আর কে রানার স্ত্রী নয়না রানাকে ৩১,৮২২ ভোটে পরাজিত করেন।\nকিন্তু ২০০৪ সালের নির্বাচনে রেণু আরজেডির আর কে রানার কাছে হেরে যান। ২০০৫ সালের ফেব্রুয়ারিতে, রেণু মাধেপুরার উদকিষানগঞ্জ বিধানসভা কেন্দ্র থেকে জেডিইউর টিকিটে আরজেডির শক্তিশালী নেতা এবং তৎকালীন রাজ্যমন্ত্রী রবীন্দ্র চরণ যাদবকে পরাজিত করেছিলেন। আবার, ২০০৫ সালের নভেম্বরে উপনির্বাচনে রেণু কুশাওয়াহা জয়ী হন। ২০০৯ সালে, তিনি বিহার সরকারের কৃষিমন্ত্রী হন। এরপর, ২০১০ সালে, নতুন বিধানসভার সীমানা নির্ধারণের পর, তিনি বিহারীগঞ্জ থেকে প্রতিদ্বন্দ্বিতা করেন। এবারও ভাগ্যের জোরে রেণু অভিজ্ঞ পাপ্পু যাদবের স্ত্রী রঞ্জিত রঞ্জনকে পরাজিত করেন। এরপর তাঁকে শিল্প ও দুর্যোগ মন্ত্রী করা হয়। কিন্তু ২০১৪ সালে তাঁর স্বামী বিজয় কুমার সিং বিজেপিতে যোগদানের পর, তিনি জেডিইউ থেকে পদত্যাগ করে বিজেপিতে যোগ দেন।\n২০১৪ সালের লোকসভা নির্বাচনে, বিজয় কুমার সিং মাধেপুরা আসন থেকে বিজেপির টিকিটে প্রতিদ্বন্দ্বিতা করেছিলেন। কিন্তু তাঁকে পরাজয়ের স্বাদ নিতে হয়েছিল। ২০১৯ সালে, খগড়িয়া থেকে তাঁকে লোকসভার টিকিট না দেওয়ায় তিনি ভারতীয় জনতা পার্টি থেকে পদত্যাগ করেন। বিজেপিতে যোগদানের জন্য জেডিইউ থেকে তাঁর পদত্যাগের প্রয়োজন হয়েছিল কারণ এর আগে, তাঁকে এবং আরও চারজন বিধায়ককে দলবিরোধী কার্যকলাপের জন্য জেডিইউ কর্তৃক বরখাস্ত করা হয়েছিল। পরে তিনি লোক জনশক্তি পার্টিতে যোগ দেন এবং ২০২৪ সালের এপ্রিল মাসে পদত্যাগ করেন।\n\n\n== তথ্যসূত্র =="}