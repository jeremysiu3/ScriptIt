{"pageid": 1123305, "title": "ইউরেশীয় অর্থনৈতিক ইউনিয়ন", "url": "https://bn.wikipedia.org/wiki?curid=1123305", "content": "ইউরেশিয়ান ইকোনমিক ইউনিয়ন (ইএইইউ) (বাংলা:ইউরেশীয় অর্থনৈতিক ইউনিয়ন) হল পূর্ব ইউরোপ, পশ্চিম এশিয়া ও মধ্য এশিয়ায় অবস্থিত সোভিয়েত-পরবর্তী রাষ্ট্রগুসমূহের একটি অর্থনৈতিক ইউনিয়ন। ইউরেশীয়  অর্থনৈতিক ইউনিয়নের চুক্তিটি ২০১৪ সালের ২৯শে মে বেলারুশ, কাজাখস্তান ও রাশিয়ার নেতাদের দ্বারা স্বাক্ষরিত হয় এবং ২০১৫ সালের ১লা জানুয়ারি কার্যকর হয়। ইউরেশীয় অর্থনৈতিক ইউনিয়নে আর্মেনিয়া ও কিরগিজস্তানের যোগদানের লক্ষ্যে চুক্তিসমূহের যথাক্রমে ২০১৪ সালের ৯ই অক্টোবর ও ২৩শে ডিসেম্বর স্বাক্ষরিত হয়েছিল। আর্মেনিয়ার যোগদান চুক্তি ২০১৫ সালের ২রা জানুয়ারি কার্যকর হয়। কিরগিজস্তানের যোগদান চুক্তি ২০১৫ সালের ৬ই আগস্ট কার্যকর হয়। কিরগিজস্তান ইএইইউ-তে যোগদানকারী রাষ্ট্র হিসেবে প্রতিষ্ঠার দিন থেকেই অংশগ্রহণ করে।\nইউরেশীয় অর্থনৈতিক ইউনিয়নের ১৮৪ মিলিয়ন মানুষের একটি সমন্বিত একক বাজার ও আন্ত$৫ ট্রিলিয়ন ডলারেরও বেশি স্থূল অভ্যন্তরীণ উৎপাদন রয়েছে। ইএইইউ পণ্য ও পরিষেবাসমূহের অবাধ চলাচলকে উত্সাহিত করে এবং সমষ্টিগত অর্থনৈতিক ক্ষেত্রে, পরিবহন, শিল্প ও কৃষি, শক্তি, বিদেশী বাণিজ্য ও বিনিয়োগ, শুল্ক, প্রযুক্তিগত নিয়ন্ত্রণ, প্রতিযোগিতা ও অবিশ্বাস নিয়ন্ত্রণে সাধারণ নীতিসমূহ প্রদান করে। একটি একক মুদ্রা ও বৃহত্তর একীকরণের বিধান ভবিষ্যতের জন্য কল্পনা করা হয়েছে। ইউনিয়ন অতি-জাতীয় ও আন্তঃসরকারি প্রতিষ্ঠানের মাধ্যমে কাজ করে। সুপ্রিম ইউরেশিয়ান ইকোনমিক কাউন্সিল হল ইউনিয়নের সর্বোচ্চ সংস্থা, যা সদস্য রাষ্ট্রসমূহের রাষ্ট্রপ্রধানদের সমন্বয়ে গঠিত। আন্তঃসরকারি প্রতিষ্ঠানের দ্বিতীয় স্তরের প্রতিনিধিত্ব করে ইউরেশীয় আন্তঃসরকার পরিষদ (সদস্য রাষ্ট্রগুসমূহের সরকার প্রধানদের নিয়ে গঠিত)। ইএইইউ-এর দৈনন্দিন কাজ ইউনিয়নের নির্বাহী সংস্থা ইউরেশিয়ান ইকোনমিক কমিশনের মাধ্যমে করা হয়। এছাড়াও একটি বিচার বিভাগীয় সংস্থা রয়েছে – ইএইইউ-এর আদালত।\n\n\n== ইতিহাস ==\n\n\n=== প্রস্তাব ===\n১৯৯০-এর দশকে, রাশিয়া ও মধ্য এশিয়ার প্রজাতন্ত্রসমূহ অর্থনৈতিকভাবে দুর্বল হয়ে পড়ে এবং জিডিপিতে পতনের সম্মুখীন হয়। ইউনিয়নের সদস্য রাষ্ট্রগুলো অর্থনৈতিক সংস্কার ও বেসরকারিকরণ করেছে। সোভিয়েত ইউনিয়ন ভেঙে যাওয়ার পরপরই ইউরেশীয় একীকরণের প্রক্রিয়া শুরু হয়। ইউএসএসআর পতন ১৯৯১ সালে শুরু হলে, প্রতিষ্ঠাতা প্রজাতন্ত্রসমূহ বেলারুশ, কাজাখস্তান ও রাশিয়ার রাষ্ট্রপতিগণ ১৯৯১ সালের ৮ই ডিসেম্বর বেলাভেজা চুক্তিতে স্বাক্ষর করেন, ঘোষণা করেন, সোভিয়েত ইউনিয়নের অস্তিত্ব বিলুপ্ত হয়ে যাবে এবং তার জায়গায় স্বাধীন রাষ্ট্রসমূহের কমনওয়েলথের আগাম দাবি জানানো হয়।\nকাজাখস্তানের প্রথম রাষ্ট্রপতি, নুরসুলতান নাজারবায়েভ ১৯৯৪ সালে মস্কো রাষ্ট্রীয় বিশ্ববিদ্যালয়ে একটি বক্তৃতার সময় ইউরোপ ও পূর্ব এশিয়ার ক্রমবর্ধমান অর্থনীতির সাথে সংযোগ স্থাপন ও লাভের জন্য একটি আঞ্চলিক বাণিজ্য এলাকা হিসাবে \"ইউরেশীয় ইউনিয়ন\" গঠনের ধারণার পরামর্শ প্রদান করেন। দৃষ্টিভঙ্গি হবে ইউরেশীয়া জুড়ে পণ্যের অবাধ প্রবাহকে সহজ করা। ধারণাটিকে দ্রুত বাণিজ্য বৃদ্ধি, মধ্য এশিয়া, আর্মেনিয়া ও বেলারুশে বিনিয়োগ বাড়ানো এবং পূর্ব অংশীদারিত্বের পরিপূরক হিসেবে দেখা হয়।\n\n\n=== কাস্টমস ইউনিয়ন ও একক বাজার প্রতিষ্ঠা (২০১০–২০১৪) ===\n\nবেলারুশ, কাজাখস্তান ও রাশিয়ার কাস্টমস ইউনিয়ন (বর্তমানে ইউরেশিয়ান কাস্টমস ইউনিয়ন) ২০১০ সালের ১লা জানুয়ারি অস্তিত্ব লাভ করে। কাস্টমস ইউনিয়নের অগ্রাধিকার ছিল আন্তঃ-ব্লক শুল্ক দূরীকরণ, একটি সাধারণ বাহ্যিক শুল্ক নীতি প্রতিষ্ঠা ও অশুল্ক বাধা দূর করা। এটি সাবেক সোভিয়েত রাষ্ট্রসমূহের মধ্যে একটি জোট গঠনের লক্ষ্যে ইউরোপীয় ইউনিয়ন দ্বারা অনুপ্রাণিত একটি বৃহত্তর একক বাজার গঠনের প্রথম পদক্ষেপ হিসাবে চালু করা হয়েছিল। সদস্য রাষ্ট্রসমূহ অর্থনৈতিক একীকরণ চালিয়ে যাওয়ার পরিকল্পনা করেছিল এবং একে অপরের মধ্যে সমস্ত শুল্ক সীমান্ত ২০১১ সালের জুলাই মাসের পরে অপসারণ করতে প্রস্তুত ছিল।\nতিনটি রাষ্ট্র ২০১২ সালের ১লা জানুয়ারি ইউরেশীয় অর্থনৈতিক স্থান প্রতিষ্ঠা করেছিল, যা পণ্য, পরিষেবা, পুঁজি ও শ্রমের জন্য একটি একক বাজারের কার্যকর কার্যকারিতা নিশ্চিত করেছিল এবং সুসংগত শিল্প, পরিবহন, শক্তি ও কৃষি নীতি প্রতিষ্ঠা করেছিল। চুক্তিতে ভবিষ্যত একীকরণের জন্য একটি রোডম্যাপ অন্তর্ভুক্ত ছিল এবং ইউরেশীয় অর্থনৈতিক কমিশন (ইউরোপীয় কমিশনের আদলে) প্রতিষ্ঠা করা হয়েছিল। ইউরেশীয় অর্থনৈতিক কমিশন ইউরেশিয়ান কাস্টমস ইউনিয়ন, একক অর্থনৈতিক স্থান ও ইউরেশীয় অর্থনৈতিক ইউনিয়নের নিয়ন্ত্রক সংস্থা হিসেবে কাজ করে।\n\n\n== ভূগোল ==\nইউরেশীয় অর্থনৈতিক ইউনিয়ন ইউরোপের পূর্ব প্রান্তে অবস্থিত, উত্তরে সুমেরু অঞ্চল, পূর্বে প্রশান্ত মহাসাগর ও পূর্ব এশিয়া, দক্ষিণে মধ্যপ্রাচ্য ও মধ্য এশিয়ার অংশ দ্বারা বেষ্টিত। এটি ৩৯° উত্তর থেকে ৮২° উত্তর অক্ষাংশ এবং ১৯° পূর্ব থেকে ১৬৯° পশ্চিম দ্রাঘিমাংশের মধ্যে অবস্থিত। ইউনিয়নটি উত্তর ইউরেশিয়ার বেশিরভাগ অংশ জুড়ে বিস্তৃত। এর সদস্য রাষ্ট্রসমূহ ২,০০,০০,০০০ বর্গ কিলোমিটারের বেশি এলাকা জুড়ে বিস্তৃত রয়েছে, যা বিশ্বের মোট ভূমি পৃষ্ঠের প্রায় ১৫%। [৪২]\nপূর্ব ইউরোপীয় সমভূমি বেলারুশ ও বেশিরভাগ ইউরোপীয় রাশিয়াকে বেষ্টন করে আছে। সমভূমিটির বেশিরভাগই পর্বতবিহীন এবং বেশ কয়েকটি মালভূমি নিয়ে গঠিত। রাশিয়ার উত্তরাঞ্চলীয় অঞ্চলসমূহ হল তুন্দ্রা। রাশিয়ান তুন্দ্রা সুমেরু অঞ্চলের উপকূলে অবস্থিত এবং শীতকালে সম্পূর্ণ অন্ধকারের জন্য পরিচিত। তাইগা সাইবেরিয়ায় রাশিয়ার দক্ষিণ সীমান্তে পৌঁছেছে এবং দেশটির ৬০% অংশ জুড়ে বিস্তৃত রয়েছে। [৪৩] উরাল পর্বতমালার দিকে ও কাজাখস্তানের উত্তরাঞ্চলে প্রধানত নাতিশীতোষ্ণ জলবায়ু পরিলক্ষিত হয়। দক্ষিণ-পশ্চিম রাশিয়া ও কাজাখস্তান বেশিরভাগই স্তেপের অন্তর্গত। কাজাখ স্তেপ কাজাখস্তানের এক-তৃতীয়াংশ জুড়ে বিস্তৃত এবং এটি বিশ্বের বৃহত্তম শুষ্ক স্তেপ অঞ্চল। [৪৪] আর্মেনিয়ার বেশিরভাগই পর্বতপ্রধান এবং এর জলবায়ু মহাদেশীয় প্রকৃতির। স্থলবেষ্টিত রাষ্ট্রটির অন্যান্য সদস্য রাষ্ট্রের সঙ্গে সরাসরি কোনো সীমান্ত নেই। এটি এশিয়ার দক্ষিণ-পশ্চিমাঞ্চলে আর্মেনীয় মালভূমির উত্তর-পূর্ব অংশ জুড়ে অবস্থিত, এবং ককেশাস ও নিকট প্রাচ্যের মধ্যবর্তী অঞ্চলে অবস্থান করছে। [৪৫]\n\n\n== অর্থনীতি ==\n\n\n=== গঠন ও সংক্ষিপ্ত বিবরণ ===\n\n১৯৯৬ সালে স্বাক্ষরিত অর্থনৈতিক ও মানবিক ক্ষেত্রে বর্ধিত একীকরণের চুক্তি অর্থনৈতিক অভিন্নতার প্রথম ভিত্তি স্থাপন করে। চুক্তিটি রাষ্ট্রসমূহের একীকরণের তত্ত্বাবধানের জন্য একটি স্থায়ী নির্বাহী অঙ্গ গঠন নিশ্চিত করেছে, যা পরবর্তীতে ইএইইউ-এর অংশ হবে। এটি পণ্য, পরিষেবা, মূলধন ও শ্রমের জন্য ভবিষ্যতের সাধারণ বাজারের নীলনকশা হিসাবে কাজ করেছিল। [জার্নাল 2][20] একক অর্থনৈতিক স্থানটি বেলারুশ, রাশিয়া ও কাজাখস্তানের অঞ্চল জুড়ে একটি একক বাজার প্রতিষ্ঠা করেছে। ইএইইউ চুক্তি ২০১৫ সালে কার্যকর হওয়ার সঙ্গে সঙ্গে, আর্মেনিয়া ও কিরগিজস্তানকে অন্তর্ভুক্ত করার জন্য একক বাজারটি সম্প্রসারিত হয়েছিল। রাষ্ট্রসমূহ প্রায় ১৮০ মিলিয়ন মানুষের একটি বাজার এবং প্রায় $৫ ট্রিলিয়ন ডলারের সম্মিলিত জিডিপি-এর (পিপিপি) প্রতিনিধিত্ব করে।\nইউরেশীয় অর্থনৈতিক ইউনিয়নের নামমাত্র জিডিপি অনুযায়ী বিশ্বের দশম-বৃহৎ অর্থনীতি এবং ক্রয়ক্ষমতা সমতা অনুযায়ী পঞ্চম-বৃহৎ অর্থনীতি রয়েছে। শতাব্দীর শুরু থেকে, সদস্য রাষ্ট্রসমূহের ২০০০ সাল থেকে ২০০৭ সালের মধ্যে জিডিপি গড় ৬% থেকে ৮% বৃদ্ধির সঙ্গে অর্থনৈতিক প্রবৃদ্ধির অভিজ্ঞতা অর্জন করেছে, ২০০৭–০৮ সালের আর্থিক সংকটের পরে ২০১০ সালে আবার বৃদ্ধি পেয়েছে। ২০১০ সালে ইউরেশিয়ান কাস্টমস ইউনিয়ন প্রতিষ্ঠার পর থেকে, সদস্য রাষ্ট্রসমূহের মধ্যে বাণিজ্য দ্রুত বৃদ্ধি পেয়েছে। পারস্পরিক বাণিজ্যের পরিমাণ ২০১১ সালে $৬৩ বিলিয়ন ছিল, যা ২০১০ সালের তুলনায় ৩৩.৯% বেশি। পারস্পরিক বাণিজ্যের পরিমাণ ২০১২ সালে $৬৮ বিলিয়ন ছিল এবং সম্মিলিত রপ্তানি $৫৯৪ বিলিয়নে পৌঁছেছিল, যেখানে আমদানির পরিমাণ $৩৪১ বিলিয়ন ছিল।[জার্নাল 2] প্রথম ইন্টিগ্রেশন পর্যায়টি প্রাথমিকভাবে সদস্য রাষ্ট্রসমূহের মধ্যে বাণিজ্য বৃদ্ধি করেছে, অর্থনীতিকে শক্তিশালী করেছে এবং সদস্য রাষ্ট্রসমূহের জন্য একটি আইনি ও প্রাতিষ্ঠানিক ভিত্তি তৈরি করেছে। দ্বিতীয় পর্যায়ে পণ্য, মানুষ, পরিষেবা ও পুঁজির অবাধ চলাচল অন্তর্ভুক্ত করেছে।\n\n\n== টীকা ==\n\n\n== তথ্যসূত্র ==\n\n\n=== জার্নাল নিবন্ধ ও গবেষণা ==="}