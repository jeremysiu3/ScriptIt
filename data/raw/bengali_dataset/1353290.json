{"pageid": 1353290, "title": "বিশ্ব শিল্পকলা দিবস", "url": "https://bn.wikipedia.org/wiki?curid=1353290", "content": "বিশ্ব শিল্পকলা দিবস হল সৃজনশীল শিল্পকর্ম এবং চারুকলার উপর একটি আন্তর্জাতিক উদযাপন যা প্রতি বছর ১৫ ই এপ্রিল বিশ্বজুড়ে পালিত হয়। এটি  বিশ্বব্যাপী সৃজনশীল শিল্পকর্মের ক্রিয়াকলাপের সচেতনতা প্রচারের জন্য ইন্টারন্যাশনাল অ্যাসোসিয়েশন অফ আর্ট (IAA) দ্বারা ঘোষিত হয়েছিল। \n\n\n== প্রতিষ্ঠা ==\nমেক্সিকোর গুয়াদালাজারা শহরে ২০১২ খ্রিস্টাব্দে প্রথম 'ইন্টারন্যাশনাল অ্যাসোসিয়েশন অফ আর্ট'-এর ১৭ তম সাধারণ অধিবেশনে ১৫ ই এপ্রিল তারিখটিকে বিশ্ব শিল্পকলা দিবস হিসাবে ঘোষণা করার জন্য একটি প্রস্তাব উত্থাপিত করা হয়। প্রস্তাবনাটি আসে তুর্কির শিল্পী বেদরি বায়কাম-এর কাছ থেকে। মেক্সিকোর মারিয়া বুরিলো ভেলাসকো, ফ্রান্সের অ্যান পাউর্নি, চীনের লিউ দাওয়েই, সাইপ্রাসের ক্রিস্টোস সিমেওনাইডস, সুইডেনের অ্যান্ডারস লিডেন, জাপানের কান ইরি, স্লোভাকিয়ার পাভেল ক্রাল, মরিশাসের দেব চোরামুন এবং নরওয়ের হিলডে রোগনস্কোগ প্রমুখেরা সম্মতি পোষণ করেন এবং সাধারণ পরিষদে সর্বসম্মতিক্রমে প্রস্তাবটি গৃহীত হয়। \nপ্রসঙ্গত উল্লেখ্য এই যে, ইতালীয়  রেনেসাঁসের কালজয়ী চিত্রশিল্পী লিওনার্দো দ্য ভিঞ্চির জন্মদিন হল ১৫ এপ্রিল। মহান এই শিল্পী বিশ্বশান্তি , মতপ্রকাশের স্বাধীনতা , সহনশীলতা , ভ্রাতৃত্ব এবং বহুসংস্কৃতির পাশাপাশি অন্যান্য ক্ষেত্রে শিল্পের গুরুত্বের অবদানে দৃষ্টান্ত রেখে গেছেন। তাকে যথোপযুক্ত সম্মান জানাতেই ১৫ ই এপ্রিল তারিখটি বেছে নেওয়া হয়েছিল। \n২০১৯ খ্রিস্টাব্দে ইউনেস্কোর ৪০ তম অধিবেশনে শৈল্পিক সৃষ্টি এবং সমাজের মধ্যে সংযোগগুলিকে শক্তিশালী করতে , শৈল্পিক অভিব্যক্তির বৈচিত্র্য সম্পর্কে বৃহত্তর সচেতনতাকে উৎসাহিত করতে এবং শাশ্বত তথা চিরন্তন উন্নয়নে শিল্পীদের অবদান তুলে ধরার উদ্দেশ্যে প্রতি বছর ১৫ এপ্রিল বিশ্ব শিল্পকলা দিবস উদযাপনের কথা বলা হয়। \n\n\n== অতীত উদযাপন ==\n২০১২ খ্রিস্টাব্দের ১৫ এপ্রিল প্রথম বিশ্ব শিল্পকলা দিবস হিসাবে পালিত হয়। 'ইন্টারন্যাশনাল অ্যাসোসিয়েশন অফ আর্ট' (IAA)-এর জাতীয় কমিটি এবং ফ্রান্স, সুইডেন, স্লোভাকিয়া, দক্ষিণ আফ্রিকা, সাইপ্রাস এবং ভেনিজুয়েলা সহ বিভিন্ন দেশের ১৫০ জন শিল্পীর নানা ইভেন্টে উদযাপিত হয়। \n\n\n== তথ্যসূত্র =="}