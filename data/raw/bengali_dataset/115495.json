{"pageid": 115495, "title": "বারুইপুর মহকুমা", "url": "https://bn.wikipedia.org/wiki?curid=115495", "content": "বারুইপুর মহকুমা হল ভারতের পশ্চিমবঙ্গ রাজ্যের অন্তর্গত দক্ষিণ চব্বিশ পরগনা জেলার একটি প্রশাসনিক মহকুমা। জেলার মোট জনসংখ্যার ২৯.৩৬ শতাংশ এই মহকুমার অধিবাসী।\nবারুইপুর মহকুমা হল একটি গ্রামীণ মহকুমা। এখানে নগরায়ণ হয়েছে সীমিত স্তরে। মহকুমার মোট জনসংখ্যার ৩১.০৫ শতাংশ শহরাঞ্চলে এবং ৬৮.৯৫ শতাংশ গ্রামাঞ্চলে বাস করে। মহকুমার দক্ষিণাঞ্চলে ২০টি জনগণনা নগর রয়েছে। সমগ্র দক্ষিণ চব্বিশ পরগনা জেলা গাঙ্গেয় বদ্বীপ অঞ্চলে অবস্থিত এবং এই জেলার দক্ষিণাঞ্চল বারুইপুর-জয়নগর সমভূমির অন্তর্গত।\n\n\n== ইতিহাস ==\nবারুইপুর শহরের কয়েক মাইল পূর্বে আটঘরা গ্রামে প্রত্নতাত্ত্বিক খননকার্যের ফলে মৌর্য যুগের মূর্তি ও মুদ্রা এবং পাল যুগের কিছু প্রত্ননিদর্শন পাওয়া গিয়েছে। গবেষকদের মতে, প্রায় দুই হাজার বছর আগে এই স্থানটি ছিল একটি ইন্দো-রোমান বাণিজ্য কেন্দ্র তথা গঙ্গারিডি রাজ্যের প্রধান বন্দর নগরী। ফাঁসিডাঙায় বিশালাকায় জীবজন্তুর কঙ্কাল পাওয়া গিয়েছে। এই মহকুমার বড়ো দিঘিগুলি থেকে শুঙ্গ, কুষাণ, পাল ও সেন যুগের কষ্টিপাথরের মূর্তি, মৃৎপাত্র, পোড়ামাটির পুতুল, মুদ্রা, লিপি ও সিলমোহর সহ নানা প্রত্নসামগ্রী উদ্ধার করা হয়েছে। দমদম ঢিবির কাছে মাটির নিচে প্রাচীন দুর্গের প্রাচীর আবিষ্কৃত হয়েছে। সেই প্রাচীরের নিকটবর্তী ইটের ঘরের মধ্যে থেকে উদ্ধার করা হয়েছে পোড়ামাটির গোলাকার অস্ত্র ও ধাতুনির্মিত বর্শাফলক। এই মহকুমায় আদিগঙ্গার তীরবর্তী নবগ্রাম, রামনগর, সীতাকুণ্ড, পুরন্দরপুর, ধোপাগাছি-ধামনগর, কল্যাণপুর প্রভৃতি স্থানে প্রত্নতাত্ত্বিক অনুসন্ধানের ফলে যক্ষিণী মূর্তি, নানারকম মৃৎপাত্র, পোড়ামাটির খেলনা, সিলমোহর, মাতৃকামূর্তি, স্বর্ণালংকার, নানাপ্রকার বাসনপত্র, হাতির দাঁত ও পাথরের বিভিন্ন ভাঙা ও অক্ষত মূর্তি, বিদেশি দানপাত্র, সোনা, রুপো ও তামার মুদ্রা প্রভৃতি আবিষ্কৃত হয়েছে।\nবারুইপুর একটি প্রাচীন বর্ধিষ্ণু জনপদ। ১৪৯৫ খ্রিস্টাব্দে বিপ্রদাস পিপলাই কর্তৃক রচিত মনসার ভাসানে চাঁদ সদাগরের সিংহল যাত্রাপথের বর্ণনায় বারুইপুরের উল্লেখ পাওয়া যায়: \n\nসন্ন্যাসী আনন্দগিরির পত্নী তারামণি দেবী বারুইপুরের আনন্দময়ী কালীবাড়ির অদূরে দেবী বিশালাক্ষীর একটি দারুবিগ্রহ প্রতিষ্ঠা করেছিলেন। জনশ্রুতি, তারামণি দেবীর সমাধি এই মন্দির প্রাঙ্গনে এবং আনন্দগিরির সমাধি রয়েছে আনন্দময়ী কালীবাড়ির সিংহাসনের নিচে পঞ্চমুণ্ডির আসনের উপর।\nমুঘল আমলে বারুইপুরের রায়চৌধুরী পরিবার মেদমল্ল পরগনার জমিদারি স্বত্ব পান। সেই সময় এই পরিবারের নিবাস ছিল রাজপুর গ্রামে। তিন লক্ষ তিন হাজার টাকা রাজস্ব দিতে না পারায় ১৬৭৬ সালে রায়চৌধুরী পরিবারের রাজা মদন রায়কে বন্দী করে ঢাকায় নিয়ে যান শায়েস্তা খাঁ। সেই সময় বাশড়ার জঙ্গলে মোবারক গাজি নামে এক দৈবশক্তিসম্পন্ন ফকির বাস করতেন। মদন রায় তাঁর শরণাপন্ন হলে ঢাকা দরবারে তিনি সসম্মানে মুক্তিলাভ করেন। কথিত আছে, মোবারক গাজি একটি বাঘ নিয়ে দরবারে উপস্থিত হয়েছিলেন। পরবর্তীকালে মদন রায় গাজি সাহেবের মাহাত্ম্য প্রচার করেন। বর্তমানে ঘুটিয়ারি শরিফ স্টেশনের কাছে গাজি সাহেবের আস্তানা অবস্থিত। বারুইপুর সেই সময় ছিল জঙ্গলময় এলাকা। মদন রায়ের পৌত্র দুর্গাচরণ রায়চৌধুরী প্রথম বারুইপুরে বসবাস করতে আসেন। এরপর রায়চৌধুরীরা প্রচুর জমি দান করে বিভিন্ন বর্ণের মানুষকে সেখানে বসবাসের সুযোগ করে দেন। ফলে স্থানটিও কিছুদিনের মধ্যেই জনাকীর্ণ হয়ে ওঠে। ঊনবিংশ শতাব্দীর প্রথম দিকে ইস্ট ইন্ডিয়া কোম্পানির বেশ কিছু রাজস্ব ও প্রশাসন-বিষয়ক কার্যালয় চালু হয় বারুইপুরে। তার মধ্যে অন্যতম ছিল ‘নিমক মহল’ বা লবণ দফতর। নিমক মহলের অন্যতম সদর দফতর ও একজন মেডিক্যাল অফিসারের দফতর গড়ে ওঠে এখানে। নিমক মহলের এজেন্ট প্লাউডন ১৮২০ সালে এখানে একটি বিদ্যালয় প্রতিষ্ঠা করেন। ১৮২৩ সালে বিদ্যালয়টি মিশনারি স্কুলে পরিণত হয়। ১৮৪৬ সালে এই অঞ্চলে খ্রিস্টধর্ম প্রসারের উদ্দেশ্যে একটি গির্জা স্থাপিত হয়। ১৮৬৯ সালে বারুইপুর পুরসভা প্রতিষ্ঠিত হয়। ১৯১০ সালে এই পুরসভার আয়তন ছিল মাত্র ২ বর্গমাইল এবং পুরসভাটি বিভক্ত ছিল বারুইপুর, মণ্ডলপাড়া, ব্রাহ্মণপাড়া, কামারপাড়া, বাজার ও শাসন নামে ছয়টি ওয়ার্ডে। ১৮৫৮ সালে প্রথম বারুইপুর মহকুমা গঠিত হয়। ১৮৮৩ সালে সেই মহকুমা মিশে যায় আলিপুর মহকুমার সঙ্গে। এরপর ১৯৯৬ সালের ফেব্রুয়ারি মাসে আবার গঠিত হয় বারুইপুর মহকুমা।\n১৮৬৪ সালের ৫ মার্চ ডেপুটি ম্যাজিস্ট্রেট হয়ে বারুইপুরে আসেন বঙ্কিমচন্দ্র চট্টোপাধ্যায় এবং ১৮৭০ সালে তিনি এখান থেকেই বদলি হয়ে যান বহরমপুরে। এই সময়কালে কিছুকাল তিনি মজিলপুরেও বাস করেছেন। সেখান থেকেই বারুইপুর আদালতে আসতেন কার্যোপলক্ষ্যে। এই যুগে বারুইপুরের আশেপাশে চাংড়িপোতা, রামনগর, রাজপুর, হরিনগর, জয়নগর, মাহিনগর প্রভৃতি অঞ্চলে কলকাতা-নির্ভর শিক্ষিত লোকেদের সংখ্যা ক্রমশ বাড়ছিল। এছাড়া বারুইপুরে ছিল সংস্কৃত ভাষা চর্চার কেন্দ্র; সংস্কৃত কলেজের কয়েকজন বিদগ্ধ পণ্ডিত এই অঞ্চলে বসবাস করতেন। এঁদের সাহচর্য তো বঙ্কিমচন্দ্র পেয়েইছিলেন, তদুপরি কলকাতা থেকে জগদীশনাথ রায় ও দীনবন্ধু মিত্র সহ বন্ধুবর্গও তাঁর সঙ্গে প্রায়শই দেখা করতে বারুইপুরে আসতেন। বারুইপুরে থাকাকালীনই বঙ্কিমচন্দ্র দুর্গেশনন্দিনী, কপালকুণ্ডলা ও মৃণালিনী উপন্যাস তিনটি রচনা করেছিলেন।\nভারতের স্বাধীনতা আন্দোলনের প্রথম যুগে হিন্দুমেলার অনুষ্ঠান বারুইপুরের ইতিহাসে একটি উল্লেখযোগ্য ঘটনা। ১৮৬৭ সালে হিন্দুমেলার প্রথম প্রবর্তনের পর তিন বার বারুইপুরে এই মেলা অনুষ্ঠিত হয়: ১৮৬৯, ১৮৭১ ও ১৮৭২ সালে। প্রথম বছরের হিন্দুমেলা সম্পর্কে বিশেষ কিছু জানা যায় না। ১৮৭১ সালে জমিদার রাজেন্দ্রকুমার রায়চৌধুরীর পৃষ্ঠপোষকতা ও স্থানীয় যুবকদের উদ্যোগেএই মেলা আয়োজিত হয়। মেলার সহ-সম্পাদক ছিলেন নবগোপাল বসু। প্রায় দশ হাজার লোক ৩০ ফাল্গুন থেকে ২ চৈত্র পর্যন্ত তিন দিনের এই মেলায় যোগ দিয়েছিলেন। বক্তৃতা, আলোচনা, কৃষি ও শিল্প প্রদর্শনী, ব্যায়াম ও সংগীতানুষ্ঠান ছাড়াও এই বছর মেলার অন্যতম আকর্ষণ ছিল অশ্বারোহণ, কুস্তি, দৌড় ও বন্দুক ছোঁড়ার প্রতিযোগিতা। ১৮৭২ সালে বারুইপুরে শেষ বারের মতো আয়োজিত হিন্দুমেলাও সাফল্য অর্জন করে। এই বছরও তিন দিনের মেলায় কৃষিজাত ও শিল্পজাত পণ্যের প্রদর্শনী, ব্যায়াম, আবৃত্তি ও সংগীতানুষ্ঠানের আয়োজন করা হয়েছিল।\n\n\n== প্রশাসনিক বিভাগ ==\nবারুইপুর মহকুমায় ৯টি থানা, ৭টি সমষ্টি উন্নয়ন ব্লক, ৭টি পঞ্চায়েত সমিতি, ৮০টি গ্রাম পঞ্চায়েত, ৫২৩টি মৌজা, ৪৮২টি জনবসতিপূর্ণ গ্রাম, ৩টি পৌরসভা ও ৩০টি জনগণনা নগর রয়েছে। এই মহকুমার অন্তর্গত পৌরসভাগুলি হল জয়নগর মজিলপুর, বারুইপুর ও রাজপুর সোনারপুর এবং জনগণনা নগরগুলি হল রাধানগর, দাংগা, রামচন্দ্রপুর, বিদ্যাধরপুর, কালিকাপুর, চকবাড়িয়া, সাহেবপুর, রায়নগর, কালিকাপুর বারাসাত, বহরু, উত্তরপাড়ানিজ, আলিপুর, উত্তর দুর্গাপুর, নিমপীঠ, তুলসীঘাটা, পেটুয়া, গড়িয়া, পাঁচঘড়া, মল্লিকপুর, হরিহরপুর, চম্পাহাটি, সোলগোহালিয়া, নারিদানা, বারুইপুর, সালিপুর, খোদারবাজার, কোমারহাট, মরিচা, ভাঙর রঘুনাথপুর ও গোবিন্দপুর। এছাড়া নিউ টাউন আংশিকভাবে বারুইপুর মহকুমার অন্তর্গত।\n\n\n=== কলকাতা মহানগরীয় অঞ্চল ===\n২০১১ সালের জনগণনা অনুযায়ী, বারুইপুর মহকুমার অন্তর্গত রাজপুর সোনারপুর পৌরসভাটি কলকাতা মহানগরীয় অঞ্চলের অন্তর্গত।\n\n\n== থানা ==\nবারুইপুর মহকুমার অন্তর্গত থানাগুলি হল:\n\n\n== সমষ্টি উন্নয়ন ব্লক ==\nবারুইপুর মহকুমার সমষ্টি উন্নয়ন ব্লকগুলি হল:\n\n\n== গ্রাম পঞ্চায়েত ==\nবারুইপুর মহকুমায় ৭টি সমষ্টি উন্নয়ন ব্লকের অধীনে ৮০টি গ্রাম পঞ্চায়েত রয়েছে:\n\nবারুইপুর সমষ্টি উন্নয়ন ব্লক ১৮টি গ্রাম পঞ্চায়েত নিয়ে গঠিত: বেগমপুর, ধপধপি ২, মল্লিকপুর, শঙ্করপুর ২, বেলেগাছি, হাড়দহ, নবগ্রাম, শিখরবালি ১, বৃন্দাখালি, হরিহরপুর, রামনগর ১, শিখরবালি ২, চম্পাহাটি, কল্যাণপুর, রামনগর ২, ধপধপি ১, মাদারাট ও শঙ্করপুর ১।\nভাঙর ১ সমষ্টি উন্নয়ন ব্লক ৯টি গ্রাম পঞ্চায়েত নিয়ে গঠিত: বোদরা, দুর্গাপুর, প্রাণগঞ্জ, চন্দনেশ্বর ১, জাগুলগাছি, শঙ্কশহর, চন্দনেশ্বর ২, নারায়ণপুর ও তারদা।\nভাঙর ২ সমষ্টি উন্নয়ন ব্লক দশটি গ্রাম পঞ্চায়েত নিয়ে গঠিত: বামনঘাটা, ভগবানপুর, চালতাবেড়িয়া, শানপুকুর, বেন্টটাটা ১, ভোগালি ১, পোলেরহাট ১, বেন্টটাটা ২, ভোগালি ২ ও পোলেরহাট ২।\nজয়নগর ১ সমষ্টি উন্নয়ন ব্লক ১২টি গ্রাম পঞ্চায়েত নিয়ে গঠিত: বহড়ু ক্ষেত্র, ধোসা, চন্দনেশ্বর, খাকুরদহ, উত্তর দুর্গাপুর, বামনগাছি, নারায়ণীতলা, চালতাবেড়িয়া, হরিনারায়ণপুর, রাজপুর কোরাবাগ, দক্ষিণ বারাসত, জাঙ্গালিয়া ও শ্রীপুর।\nজয়নগর ২ সমষ্টি উন্নয়ন ব্লক ১০টি গ্রাম পঞ্চায়েত নিয়ে গঠিত: বাইশহাটা, ফুটিগোদা, মায়াহাউরি, শাহাজাদাপুর, বেলাদুর্গানগর, গোরদোয়ানি, ময়দা, চুপরিঝাড়া, মনিরহাট ও নলগোড়া।\nকুলতলি সমষ্টি উন্নয়ন ব্লক ৯টি গ্রাম পঞ্চায়েত নিয়ে গঠিত: দেউলবাড়ি দেবীপুর, জলাবেড়িয়া ১, মাইপীঠ কৈকুণ্ঠপুর, গোপালগঞ্জ, জলাবেড়িয়া ২, গুরগুরিয়া ভুবনেশ্বরী, কুন্দখালি গোদাবার, মেরিগঞ্জ ১ ও মেরিগঞ্জ ২।\nসোনারপুর সমষ্টি উন্নয়ন ব্লক ১১টি গ্রাম পঞ্চায়েত নিয়ে গঠিত: বনহুগলি ১, কালিকাপুর ২, খেয়াদহ ২, প্রতাপনগর, বনহুগলি ২, কামরাবাদ, লাঙলবেড়িয়া, সোনারপুর ২, কালিকাপুর ১, খেয়াদহ ১ ও পোলঘাট।\n\n\n== শিক্ষাব্যবস্থা ==\n২০১১ সালের জনগণনা অনুসায়ী, দক্ষিণ চব্বিশ পরগনা জেলার সাক্ষরতার হার ৭৭.৫১ শতাংশ, যেখানে বারুইপুর মহকুমার সাক্ষরতার হার ৭৭.৪৫ শতাংশ।\nএই মহকুমার উল্লেখযোগ্য শিক্ষাপ্রতিষ্ঠানগুলি হল:\n\n১৯৬০ সালে নরেন্দ্রপুরে প্রতিষ্ঠিত রামকৃষ্ণ মিশন আবাসিক মহাবিদ্যালয়\n১৯৬৫ সালে নরেন্দ্রপুরে প্রতিষ্ঠিত রামকৃষ্ণ মিশন ব্লাইন্ড বয়েজ অ্যাকাডেমি কলেজ। এটি কলকাতা বিশ্ববিদ্যালয় কর্তৃক অনুমোদিত এবং রিহ্যাবিলটেশন কাউন্সিল অফ ইন্ডিয়া কর্তৃক স্বীকৃত। এটির বিশেষত্ব শিক্ষাদান ও শিক্ষক প্রশিক্ষণ। এখানে একটি হোস্টেল, একটি কম্পিউটার কেন্দ্র ও একটি খেলার মাঠ রয়েছে।\n১৯৮১ সালে বারুইপুরে প্রতিষ্ঠিত হয় বারুইপুর কলেজ।\n২০০৮ সালে বারুইপুরে প্রতিষ্ঠিত হয় আল আমিন মেমোরিয়াল মাইনরিটি কলেজ।\n১৯৬৫ সালে দক্ষিণ বারাসতে প্রতিষ্ঠিত হয় ধ্রুবচাঁদ হালদার কলেজ।\n২০০৫ সালে কুলতলিতে প্রতিষ্ঠিত হয় কুলতলি ড. বি. আর. আম্বেডকর কলেজ।\n১৯৯৭ সালে ভাঙরে প্রতিষ্ঠিত হয় ভাঙর মহাবিদ্যালয়।\n১৯৬৮ সালে চম্পাহাটিতে প্রতিষ্ঠিত হয় সুশীল কর কলেজ।\n১৯৮৫ সালে সোনারপুরে প্রতিষ্ঠিত হয় সোনারপুর মহাবিদ্যালয়।\n২০০১ সালে সোনারপুরে স্থাপিত হয় ফিউচার ইনস্টিটিউট অফ ইঞ্জিনিয়ারিং অ্যান্ড ম্যানেজমেন্ট।\n২০০৩ সালে সুভাষগ্রাম ডাকঘরের অন্তর্গত পাঁচঘড়া পেটুয়ায় স্থাপিত হয় রবীন্দ্র শিক্ষা সম্মিলনী ল কলেজ।\n\n\n== স্বাস্থ্য পরিষেবা ==\nবারুইপুর মহকুমার চিকিৎসাকেন্দ্রগুলি হল:\nহাসপাতাল: (নাম, অবস্থান, শয্যাসংখ্যা)\n\nবারুইপুর মহকুমা হাসপাতাল, বারুইপুর, ৬৮টি শয্যা\nপ্রণতি ভট্টাচার্য্য স্মৃতি মাতৃসদন, সোনারপুর, ২০টি শয্যা\nজয়নগর-মজিলপুর ম্যাটারনিটি হোম, জয়নগর মজিলপুর, ১০টি শয্যা\nজয়নগর হাসপাতাল, জয়নগর মজিলপুর, ২টি শয্যা\nগ্রামীণ হাসপাতাল: (নাম, সমষ্টি উন্নয়ন ব্লক, অবস্থান, শয্যাসংখ্যা) \n\nসোনারপুর গ্রামীণ হাসপাতাল, সোনারপুর সমষ্টি উন্নয়ন ব্লক, সোনারপুর, ২৫টি শয্যা\nপদ্মেরহাট গ্রামীণ হাসপাতাল, জয়নগর ১ সমষ্টি উন্নয়ন ব্লক, পদ্মেরহাট, ৩০টি শয্যা\nশ্রীরামকৃষ্ণ গ্রামীণ হাসপাতাল, জয়নগর ২ সমষ্টি উন্নয়ন ব্লক, নিমপীঠ, ৩০টি শয্যা\nজয়নগর গ্রামীণ হাসপাতাল, কুলতলি সমষ্টি উন্নয়ন ব্লক, জামতলা, ২৫টি শয্যা\nনলমুড়ি গ্রামীণ হাসপাতাল, ভাঙর ২ সমষ্টি উন্নয়ন ব্লক, নলমুড়ি, ৩০টি শয্যা\nজিরোনগাছা গ্রামীণ হাসপাতাল, ভাঙর ২ সমষ্টি উন্নয়ন ব্লক, জিরোনগাছি, ৩০টি শয্যা\nব্লক প্রাথমিক স্বাস্থ্যকেন্দ্র: (নাম, সমষ্টি উন্নয়ন ব্লক, অবস্থান, শয্যাসংখ্যা)\n\nহরিহরপুর ব্লক প্রাথমিক স্বাস্থ্যকেন্দ্র, বারুইপুর সমষ্টি উন্নয়ন ব্লক, হরিহরপুর, ডাকঘর - মল্লিকপুর, ১০টি শয্যা\nপ্রাথমিক স্বাস্থ্যকেন্দ্র (সমষ্টি উন্নয়ন ব্লক অনুযায়ী): (সমষ্টি উন্নয়ন ব্লক, প্রাথমিক স্বাস্থ্যকেন্দ্রের অবস্থান, শয্যাসংখ্যা)\n\nসোনারপুর সমষ্টি উন্নয়ন ব্লক: কালিকাপুর (১০টি শয্যা), ফরতাবাদ, ডাকঘর - গড়িয়া (৬টি শয্যা), লাঙলবেড়িয়া, ডাকঘর - দক্ষিণ গোবিন্দপুর (৬টি শয্যা), খেয়াদহ (৬)\nবারুইপুর সমষ্টি উন্নয়ন ব্লক: ইন্দ্রপালা, ডাকঘর - কুদরাইল (৬টি শয্যা), পাঁচগাছিয়া, ডাকঘর - গোচরণ (৬টি শয্যা)\nজয়নগর ১ সমষ্টি উন্নয়ন ব্লক: মোমরেজগড় (গোয়ালবেড়িয়া) ডাকঘর - শ্রীকৃষ্ণনগর (৬টি শয্যা), পূর্ব গাববেড়িয়া (৬টি শয্যা)\nজয়নগর ২ সমষ্টি উন্নয়ন ব্লক: নয়াপুকুরিয়া (৬টি শয্যা), মায়াহাউরি (৬টি শয্যা), নলগোড়া, ডাকঘর - সোনাটিকরি (১০টি শয্যা)\nকুলতলি সমষ্টি উন্নয়ন ব্লক: কাঁটামারি (৬টি শয্যা), মৈপীঠ (৬টি শয্যা), কৈখালি, গোপালগঞ্জ (১০টি শয্যা), ভুবনেশ্বরী (৬টি শয্যা)\nভাঙর ১ সমষ্টি উন্নয়ন ব্লক: ভাটিপোতা, ডাকঘর - বেকোন্টা (৬টি শয্যা)\nভাঙর ২ সমষ্টি উন্নয়ন ব্লক: ভাঙর (১০টি শয্যা), টোনা, ডাকঘর - পোলেরহাট (৬টি শয্যা)\n\n\n== আইনসভা কেন্দ্র ==\nসীমানা পুনর্নির্ধারণ কমিশনের নির্দেশানুসারে পশ্চিমবঙ্গের আইনসভা কেন্দ্রগুলির সীমানা পুনর্বিন্যাসের পর বারুইপুর মহকুমার অন্তর্গত বিধানসভা ও লোকসভা কেন্দ্রগুলির অধিভুক্ত এলাকাগুলির বিবরণ নিম্নরূপ:\n\nবিধানসভা কেন্দ্র\nকুলতলি সমষ্টি উন্নয়ন ব্লকের সমগ্র এলাকা এবং জয়নগর ২ সমষ্টি উন্নয়ন ব্লকের বাইশহাটা, চুপরিঝরা, মণিরহাট ও নালগোড়া গ্রাম পঞ্চায়েত নিয়ে কুলতলি বিধানসভা কেন্দ্র গঠিত।\nজয়নগর ২ সমষ্টি উন্নয়ন ব্লকের অপর ছয়টি গ্রাম পঞ্চায়েত, জয়নগর মজিলপুর পুরসভা এবং জয়নগর ১ সমষ্টি উন্নয়ন ব্লকের বহড়ু ক্ষেত্র, দক্ষিণ বারাসাত, হরিনারায়ণপুর, রাজপুর কোরাবাগ, শ্রীপুর ও উত্তর দুর্গাপুর গ্রাম পঞ্চায়েত নিয়ে জয়নগর বিধানসভা কেন্দ্র গঠিত।\nজয়নগর ১ সমষ্টি উন্নয়ন ব্লকের অপর ছয়টি গ্রাম পঞ্চায়েত এবং বারুইপুর সমষ্টি উন্নয়ন ব্লকের বেগমপুর, বেলেগাছি, বৃন্দাখালি, চম্পাহাটি, হাড়দহ, নবগ্রাম, রামনগর ১, রামনগর ২ ও দক্ষিণ গড়িয়া গ্রাম পঞ্চায়েত নিয়ে বারুইপুর পূর্ব বিধানসভা কেন্দ্র গঠিত।\nবারুইপুর সমষ্টি উন্নয়ন ব্লকের অপর দশটি গ্রাম পঞ্চায়েত ও বারুইপুর পুরসভা নিয়ে বারুইপুর পশ্চিম বিধানসভা কেন্দ্র গঠিত।\nরাজপুর সোনারপুর পুরসভার ৮ থেকে ২৪ নং ওয়ার্ড এবং সোনারপুর সমষ্টি উন্নয়ন ব্লকের কালিকাপুর ১, কালিকাপুর ২, লাঙলবেড়িয়া, পোলঘাট, প্রতাপনগর ও সোনারপুর ২ গ্রাম পঞ্চায়েত নিয়ে সোনারপুর দক্ষিণ বিধানসভা কেন্দ্র গঠিত।\nসোনারপুর সমষ্টি উন্নয়ন ব্লকের অপর ছয়টি গ্রাম পঞ্চায়েত এবং রাজপুর সোনারপুর পুরসভার ১ থেকে ৭ ও ২৫ থেকে ৩৫ নং ওয়ার্ডগুলি নিয়ে সোনারপুর উত্তর বিধানসভা কেন্দ্র গঠিত।\nভাঙর ২ সমষ্টি উন্নয়ন ব্লকের সমগ্র এলাকা এবং ভাঙর ১ সমষ্টি উন্নয়ন ব্লকের জাগুলগাছি, নারায়ণপুর ও প্রাণগঞ্জ গ্রাম পঞ্চায়েত নিয়ে ভাঙর বিধানসভা কেন্দ্র গঠিত।\nভাঙর ১ সমষ্টি উন্নয়ন ব্লকের অপর ছয়টি গ্রাম পঞ্চায়েত ক্যানিং পূর্ব বিধানসভা কেন্দ্রের অংশ।\nকুলতলি, জয়নগর ও বারুইপুর পূর্ব বিধানসভা কেন্দ্র তিনটি তফসিলি জাতি প্রার্থীদের জন্য সংরক্ষিত।\n\nলোকসভা কেন্দ্র\nকুলতলি, ক্যানিং পূর্ব ও জয়নগর বিধানসভা কেন্দ্র তিনটি জয়নগর লোকসভা কেন্দ্রের অন্তর্গত। এই কেন্দ্রটি তফসিলি জাতি প্রার্থীদের জন্য সংরক্ষিত।\nবারুইপুর পূর্ব, বারুইপুর পশ্চিম, সোনারপুর উত্তর, সোনারপুর দক্ষিণ ও ভাঙর বিধানসভা কেন্দ্র যাদবপুর লোকসভা কেন্দ্রের অন্তর্গত।\n\n\n== তথ্যসূত্র =="}