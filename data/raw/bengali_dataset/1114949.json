{"pageid": 1114949, "title": "আবদুর রশীদ খান", "url": "https://bn.wikipedia.org/wiki?curid=1114949", "content": "আবদুর রশীদ খান (১ জানুয়ারি ১৯২৪ – ২ ফেব্রুয়ারি ২০১৯) বাংলাদেশের সাহিত্যিক, শিক্ষাবিদ, প্রাবন্ধিক ও কবি ছিলেন। বাংলা কবিতার জন্য তিনি ১৯৭৭ সালে বাংলা একাডেমি পুরস্কার পান।\n\n\n== প্রাথমিক জীবন ==\nআবদুর রশীদ খান ১ জানুয়ারি ১৯২৪ সালে (সার্টিফিকেট অনুযায়ী ১৯২৭ সাল) চাঁদপুর শহরের পশ্চিম জাফরাবাদে জন্মগ্রহণ করেন। তার পিতার নাম ওয়াইজউদ্দিন খান ও মাতার নাম কাদরুন নেসা। তিনি রঘুনাথপুর সরকারি প্রাথমিক বিদ্যালয়ে শিক্ষাজীবন শুরু করে গৃদকালিন্দিয়া এসই স্কুলে লেখাপড়া করেন। এরপর ঢাকা কলেজিয়েট স্কুলে ৭ম ও ৮ম শ্রেণী পাশ করে টাঙ্গাইলের জামুর্কি নবাব স্যার আবদুল গণি হাইস্কুল মেট্রিকুলেশন পাস করেন। ১৯৪৫ সালে তিনি ঢাকা কলেজ থেকে বিজ্ঞান বিভাগে উচ্চমাধ্যমিক সম্পন্ন করেন। ঢাকা বিশ্ববিদ্যালয় থেকে তিনি ১৯৪৯ সালে সম্মানসহ স্নাতক ও ১৯৫০ সালে ইংরেজিতে এমএ (স্নাতকোত্তর) ডিগ্রি লাভ করেন।\nতার একমাত্র ছেলে মুনিম খান ও তিন মেয়ে। তিনি ১২ মার্চ ২০০৩ সাল থেকে মৃত্যু পর্যন্ত উত্তর আমেরিকায় বসবাস করেছেন।\n\n\n== কর্মজীবন ==\nআবদুর রশীদ খান কর্মজীবনে পাবনা এডওয়ার্ড কলেজে ১৯৫১ থেকে ১৯৫২ সাল পর্যন্ত ও ঢাকা কলেজে ১৯৫২ থেকে ১৯৫৫ সাল পর্যন্ত অধ্যাপক ছিলেন। তিনি ১৯৫৫ থেকে ১৯৭৫ সাল পর্যন্ত বাংলাদেশ সরকারের বাংলা অনুবাদক ও প্রকাশনা রেজিস্ট্রার ও বাংলাদেশ প্রকাশনা নিবন্ধন পরিদপ্তরে ১৯৭৫ থেকে ১৯৮৩ সাল পর্যন্ত পরিচালক ও অনুবাদক হিসেবে দায়িত্ব পালন করে অবসরে যান।\nস্কুল জীবনে স্কুল ম্যাগাজিনে তার গল্প, প্রবন্ধ ছাপা হয়। বিশ্ববিদ্যালয় জীবনে সলিমুল্লাহ মুসলিম হল ম্যাগাজিনে তার কবিতা প্রকাশিত হয়। ঢাকা ও কলকাতার বিভিন্ন পত্রিকা ও সাময়িকীতে নিয়মিত কবিতা ও প্রবন্ধ লিখতেন। ১৯৫২ সালে তার প্রথম কাব্যগ্রন্থ প্রকাশিত হয়। তার অপ্রকাশিত কাব্য গ্রন্থের সংখ্যা মোট আটটি।\n\n\n== গ্রন্থ তালিকা ==\n\n\n== পুরস্কার ও সম্মাননা ==\nবাংলা একাডেমী সাহিত্য পুরস্কার (১৯৭৭)\nবাংলা সাহিত্য পরিষদ পুরস্কার (১৯৯১)\nকায়কোবাদ সাহিত্য পুরস্কার (১৯৯২)\nদেওয়ান আবদুল হামিদ সাহিত্য পুরস্কার (১৯৯২)\nফররুখ গবেষণা পুরস্কার\n\n\n== মৃত্যু ==\nআবদুর রশীদ খান যুক্তরাষ্ট্রের কানেকটিকাটের ম্যানচেস্টার মেমোরিয়াল হাসপাতালে চিকিৎসাধীন অবস্থায় যুক্তরাষ্ট্রের স্থানীয় সময় ২ ফেব্রুয়ারি ২০১৯ সালে মৃত্যুবরণ করেন। তাকে কানেকটিকাট অঙ্গরাজ্যের ইনফিল্ড মুসলিম কবরস্থানে সমাহিত করা হয়।\n\n\n== তথ্যসূত্র =="}