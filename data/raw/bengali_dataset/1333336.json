{"pageid": 1333336, "title": "সুলতান-উন-নিসা বেগম", "url": "https://bn.wikipedia.org/wiki?curid=1333336", "content": "সুলতান-উন-নিসা বেগম (১৫ এপ্রিল ১৫৮৬ - ৫ সেপ্টেম্বর ১৬৪৬) ছিলেন মুঘল সম্রাট জাহাঙ্গীর এবং তার প্রথম স্ত্রী শাহ বেগমের জ্যেষ্ঠ সন্তান এবং প্রথম কন্যা।\n\n\n== জীবনকাল ==\nসুলতান-উন-নিসা -কে নিসার বেগম নামেও সম্বোধিত করা হত। তিনি ১৫৮৬ সালের ২৫ এপ্রিল জন্মগ্রহণ করেন। তার জন্মস্থান ছিল কাশ্মীর। সেইসময় কাশ্মীর মুঘল বাদশা আকবরের অধীনে ছিল, আকবর সম্পর্কে ছিলেন নিসার বেগমের দাদামহাশয়। কথিত আছে যখন বাদশা আকবর তার পরিবারে প্রত্যাবর্তনের উদ্দেশ্যে ফতেপুর সিক্রির দিকে যাত্রা আরম্ভ করেন তখন সুলতান-উন-নিসার জন্ম হয়। তার পিতা ছিলেন আকবরের জ্যেষ্ঠ এবং একমাত্র জীবিত পুত্র ও তার উত্তরাধীকারী যুবরাজ সেলিম। সুলতান-উন-নিসার মাতা ছিলেন শাহ বেগম। শাহ বেগমের আসল নাম ছিল মান বাই। তিনি আমেরের রাজা ভগবন্ত দাসের কন্যা এবং সাহজাদা সেলিমের প্রথম স্ত্রী ছিলেন।\nকথিত আছে সুলতান-উন-নিসার জন্ম উপলক্ষে বাদশা আকবর তার মাতা রাজমাতা হামিদা বানু বেগম অর্থাৎ মরিয়ম মকানির গৃহে এক বিশাল  ভোজের আয়োজন করেছিলেন এবং সেখানে বহুল উপহার বিনিময় করা হয়েছিল।\nতার একমাত্র রক্তসম্পর্কের ভাই ছিলেন হতভাগ্য শাহজাদা খুসরু মির্জা। মুঘল সাম্রাজ্যের চিরাচরিত উত্তারাধীকার কলহের মধ্যে খুসরু মির্জা জড়িয়ে পড়েন এবং ফলস্বরূপ তার সৎ ভাই শাহজাদা খুররামের নির্দেশে তাকে হত্যা করা হয়।\n\n\n== মৃত্যু ==\nসুলতান-উন-নিসা বেগম বিবাহ না করার সিদ্ধান্ত গ্রহন করেন এবং আজীবন অবিবাহিত থেকে যান। ১৬৪৬ সালের ৫ই সেপ্টেম্বর তারিখে তার জীবন অবসান হয়। বর্তমান উত্তরপ্রদেশের সিকান্দ্রায় তার দাদামহাশয় সম্রাট আকবরকে যেখানে সমাধিস্থ করা হয়েছে, তার কাছেই তাকে কবরস্থ করা হয়।\n\n\n== তথ্যসূত্র =="}