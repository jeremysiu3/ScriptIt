{"pageid": 1005428, "title": "নিপ্রো", "url": "https://bn.wikipedia.org/wiki?curid=1005428", "content": "নিপ্রো (১৯২৬ থেকে ২০১৬ সালের মে পর্যন্ত নিপ্রোপেত্রোভস্ক নামে অভিহিত) ইউক্রেনের চতুর্থ বৃহত্তম শহর। প্রায় দশ লক্ষ মানুষ এখানে বসবাস করে।   ইউক্রেনের মধ্য-দক্ষিণ অংশে, রাজধানী কিয়েভের ৩৯১ কিলোমিটার দক্ষিণ-পূর্বে নিপার নদীর তীরে নিপ্রো শহরটি অবস্থিত। এটি নিপ্রোপেত্রোভস্ক অব্লাস্টের প্রশাসনিক কেন্দ্র। ২০২০ সালের হিসাব অনুযায়ী নিপ্রোর জনসংখ্যা ৯,৯০,৭২৪। \nপ্রত্নতাত্ত্বিক গবেষণা অনুযায়ী মধ্য-ষোড়শ শতকে নিপ্রো শহরটি সুরক্ষিত দুর্গ এলাকা হিসাবে গড়ে ওঠেছিল।  অন্যান্য গবেষণামতে, সামার শহরের (যা বর্তমানে নিপ্রোর সামারস্কি এলাকা) অস্তিত্ব ১৫২০ সালে বিদ্যমান ছিল। \n১৯২৫ সাল পর্যন্ত শহরটির নাম ছিল ইয়েকাতেরিনোস্লোভ। রুশ সম্রাজ্ঞী ক্যাথরিন দ্য গ্রেট  ১৭৮৭ সালে আনুষ্ঠানিকভাবে শহরটির উদ্বোধন করেছিলেন। কুসুক কায়নারকা চুক্তি (১৭৭৪) স্বাক্ষর করে অটোমান সাম্রাজ্য বিশাল পরিমাণ ভূমি রাশিয়ার কাছে হস্তান্তরিত করে। শহরটি ছিল এই নবলব্ধ অঞ্চলের প্রশাসনিক কেন্দ্র। গ্রিগরি পোটেমকিন মস্কো ও সেন্ট পিটার্সবুর্গের পর ইয়েকাতেরিনোস্লোভকে রুশ সাম্রাজ্যের তৃতীয় রাজধানী হিসেবে কল্পনা করেছিলেন। ১৯২৬ সালে এর নাম পাল্টে করা হয় নিপ্রোপেত্রোভস্ক। এটি সোাভিয়েত ইউক্রেনের নিউক্লীয়, অস্ত্র ও মহাকাশ শিল্পের অন্যতম প্রাণকেন্দ্র ছিল। এখানে দূরপাল্লার ক্ষেপণাস্ত্র উৎপাদনকারী ইয়ুজমাশ কার্যক্রম পরিচালনা করে। সমরাস্ত্রশিল্পের উপস্থিতির দরুন ১৯৯০ এর দশক পর্যন্ত এটি বদ্ধ শহর ছিল। ২০১৬ সালের ১৯ মে ইউক্রেনের জাতীয় সংসদ (ভেরখোভনা রাদা) শহরটির নাম পাল্টে রাখে নিপ্রো। \nরাজনৈতিকভাবেও নিপ্রো শহরটি সমধিক গুরুত্বপূর্ণ। ইউক্রেনের বহু গুরুত্বপূর্ণ রাজনীতিবিদ এখানে জন্মগ্রহণ করেছেন। এদের মধ্যে রয়েছেন লিওনিদ কুচমা, পাভলো লাজারেঙ্কো ও ইউলিয়া তিমোশেঙ্কো।\n\n\n== ইতিহাস ==\n\n\n=== নামকরণ ===\nবিভিন্ন সময় শহরটি বিভিন্ন নামে পরিচিত ছিল। ১৭৭৬-১৭৯৭ পর্যন্ত এর বাম ছিল ইয়েকাতেরিনোস্লোভ। ১৭৯৭-১৮০২ পর্যন্ত এর নাম ছিল নোভোরোসিইস্ক। ১৮০২-১৯২৬ পর্যন্ত আবার এর নাম ছিল ইয়েকাতেরিনোস্লোভ, যদিও ১৯১৮-১৯২১ পর্যন্ত এর অনানুষ্ঠানিক নাম ছিল সিচেস্লাভ।  ১৯২৬-২০১৬ পর্যন্ত শহরটির নাম ছিল নিপ্রোপেত্রোভস্ক। ২০১৬ সালে এটি সর্বশেষ ও বর্তমান নাম নিপ্রো লাভ করে।\nঊনবিংশ শতাব্দীর কয়েকটি মানচিত্রে \"ক্যাথারিনোস্লাভ\" নামে শহরটির নামকরণ করা হয়। \nইংরেজিভাষী গণমাধ্যমে শহরটি রকেট শহর নামেও পরিচিত ছিল। \n১৯১৮ সালে ইউক্রেনের কেন্দ্রীয় কাউন্সিল শহরটির নাম পাল্টে সিচেস্লাভ রাখতে চেয়েছিল। কিন্তু নামটি কখনো চূড়ান্ত হয়নি। \n১৯২৬ সালে সাম্যবাদী নেতা গ্রিগরি পেত্রোভস্কির নামে শহরটির পুনঃনামকরণ করা হয়।  ২০১৫ সালে সাম্যবাদ নির্মূল আইন গৃহীত হওয়ার পর এর নাম পরিবর্তন অনিবার্য হয়ে পড়ে। ২০১৯ সালের ১৬ মে ইউক্রেনের সংসদ এর নাম পাল্টে নিপ্রো রাখে।\nপলোভিতসিয়া নামেও শহরটি পরিচিত ছিল। \n\n\n== তথ্যসূত্র ==\n\n\n== বহিঃসংযোগ =="}