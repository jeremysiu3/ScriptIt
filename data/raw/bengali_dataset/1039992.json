{"pageid": 1039992, "title": "জনাতঁ ইকনে", "url": "https://bn.wikipedia.org/wiki?curid=1039992", "content": "নানিতামো জনাতঁ ইকনে (ফরাসি: Jonathan Ikoné, ফরাসি উচ্চারণ: ​[ʒɔnatɑ̃ ikɔne]; জন্ম: ২ মে ১৯৯৮; জনাতঁ ইকনে নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব লিল এবং ফ্রান্স অনূর্ধ্ব-২১ দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় আক্রমণভাগের খেলোয়াড় এবং আক্রমণাত্মক মধ্যমাঠের খেলোয়াড় হিসেবে খেলে থাকেন।\n২০০৪–০৫ মৌসুমে, ফরাসি ফুটবল ক্লাব বোঁদির যুব পর্যায়ের হয়ে খেলার মাধ্যমে ইকনে ফুটবল জগতে প্রবেশ করেছেন এবং পরবর্তীকালে পারি সাঁ-জেরমাঁর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৪–১৫ মৌসুমে, ফরাসি ক্লাব পারি সাঁ-জেরমাঁ ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; পারি সাঁ-জেরমাঁ ২-এর হয়ে তিনি ১৯ ম্যাচে ৪টি গোল করেছেন। মাঝে ২ মৌসুমের জন্য তিনি পারি সাঁ-জেরমাঁর মূল দলের হয়ে খেলেছেন। অতঃপর ২০১৭–১৮ মৌসুমে তিনি ধারে মোঁপালিয়েতে যোগদান করেছেন। মোঁপালিয়ের  মূল দলের হয়ে খেলার সময় তিনি উক্ত দলের দ্বিতীয় সারির দলের হয়েও খেলেছেন। ২০১৮–১৯ মৌসুমে, তিনি পারি সাঁ-জেরমাঁ হতে লিলে যোগদান করেছেন।\n২০১৩ সালে, ইকনে ফ্রান্স অনূর্ধ্ব-১৬ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন। প্রায় ৬ বছর যাবত ফ্রান্সের বয়সভিত্তিক দলের হয়ে খেলার পর, তিনি ২০১৯ সালে ফ্রান্সের হয়ে আন্তর্জাতিক পর্যায়ে অভিষেক করেছেন; ফ্রান্সের জার্সি গায়ে তিনি এপর্যন্ত ৪ ম্যাচে ১টি গোল করেছেন।\nব্যক্তিগতভাবে, ইকনে বেশ কিছু পুরস্কার জয়লাভ করেছেন, যার মধ্যে ২০১৫ উয়েফা ইউরোপীয় অনূর্ধ্ব-১৭ চ্যাম্পিয়নশিপের টুর্নামেন্ট সেরা দলে অন্তর্ভুক্তি অন্যতম। দলগতভাবে, ইকনে এপর্যন্ত ৩টি শিরোপা জয়লাভ করেছেন, যার মধ্যে ২টি পারি সাঁ-জেরমাঁর হয়ে এবং ১টি ফ্রান্সের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nনানিতামো জনাতঁ ইকনে ১৯৯৮ সালের ২রা মে তারিখে ফ্রান্সের বোঁদিতে জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি কঙ্গোলীয় বংশোদ্ভূত।\n\n\n== আন্তর্জাতিক ফুটবল ==\nইকনে ফ্রান্স অনূর্ধ্ব-১৬, ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯, ফ্রান্স অনূর্ধ্ব-২০ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৩ সালের ১৭ই সেপ্টেম্বর তারিখে তিনি ফ্রান্স অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ২০১৫ সালে তিনি ফ্রান্স অনূর্ধ্ব-১৭ দলের হয়ে ২০১৫ উয়েফা ইউরোপীয় অনূর্ধ্ব-১৭ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে তার দল জার্মানি অনূর্ধ্ব-১৭ দলকে ৪–১ গোলের ব্যবধানে পরাজিত করে উক্ত প্রতিযোগিতার ইতিহাসে দ্বিতীয়বারের মতো শিরোপা ঘরে তুলতে সক্ষম হয়েছিল। একই বছরে তিনি ফ্রান্স অনূর্ধ্ব-১৭ দলের হয়ে ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ১৬ দলের পর্বের পূর্ণ সময় শেষে তার দল কোস্টা রিকা অনূর্ধ্ব-১৭ দলের সাথে ০–০ গোলে ড্র করার পর পেনাল্টি শুট-আউটে ৫–৩ গোলের ব্যবধানে পরাজিত হয়েছিল; উক্ত প্রতিযোগিতায় তিনি ২ ম্যাচে ২টি গোল করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n২০১৯ সালের ৭ই সেপ্টেম্বর তারিখে, মাত্র ২১ বছর ৪ মাস ৬ দিন বয়সে, বাম পায়ে ফুটবল খেলায় পারদর্শী ইকনে আলবেনিয়ার বিরুদ্ধে উয়েফা ইউরো ২০২০ বাছাইপর্বের ম্যাচে অংশগ্রহণ করার মাধ্যমে আন্তর্জাতিক ফুটবলে ফ্রান্সের হয়ে অভিষেক করেছেন। উক্ত ম্যাচের ৭৭তম মিনিটে আক্রমণভাগের খেলোয়াড় কিংসলে কোমেঁর বদলি খেলোয়াড় হিসেবে তিনি মাঠে প্রবেশ করেন; ম্যাচে তিনি ২২ নম্বর জার্সি পরিধান করে একজন আক্রমণভাগের খেলোয়াড় হিসেবে খেলেছেন। ম্যাচটি ফ্রান্স ৪–১ গোলের ব্যবধানে জয়লাভ করেছিল। ফ্রান্সের হয়ে অভিষেকের বছরে ইকনে সর্বমোট ৪ ম্যাচে ১টি গোল করেছেন। জাতীয় দলের হয়ে অভিষেকের মাত্র ৮ মিনিট পর, ফ্রান্সের জার্সি গায়ে প্রথম গোলটি করেন; আলবেনিয়ার বিরুদ্ধে ম্যাচের চতুর্থ গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন।\n\n\n== পরিসংখ্যান ==\n\n\n=== আন্তর্জাতিক ===\n৮ এপ্রিল ২০২১ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে জনাতঁ ইকনে  (ফরাসি)  \nজনাতঁ ইকনে – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে জনাতঁ ইকনে  (ইংরেজি)  \nসকারবেসে জনাতঁ ইকনে (ইংরেজি) \nবিডিফুটবলে জনাতঁ ইকনে  (ইংরেজি)  \nওয়ার্ল্ডফুটবল.নেটে জনাতঁ ইকনে (ইংরেজি) \nইএসপিএন এফসিতে জনাতঁ ইকনে (ইংরেজি) \nন্যাশনাল-ফুটবল-টিমস.কমে জনাতঁ ইকনে (ইংরেজি)"}