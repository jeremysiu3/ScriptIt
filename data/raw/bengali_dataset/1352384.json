{"pageid": 1352384, "title": "ব্যাংক অব কানাডা", "url": "https://bn.wikipedia.org/wiki?curid=1352384", "content": "ব্যাংক অব কানাডা (বিওসি; ফরাসি: Banque du Canada) কানাডার একটি ক্রাউন কর্পোরেশন এবং দেশটির কেন্দ্রীয় ব্যাংক। এটি ব্যাংক অব কানাডা আইনের অধীনে ১৯৩৪ সালে প্রতিষ্ঠা লাভ করে। ব্যাংকটির প্রধান কাজ মূলত কানাডার মুদ্রানীতি প্রণয়ন এবং দেশের জন্য একটি নিরাপদ আর্থিক ব্যবস্থা পরিচালনা করে থাকে। এছাড়াও, এটি কানাডীয় ব্যাংকনোট ইস্যুকারী কর্তৃপক্ষ, সরকারের ব্যাংকার এবং কানাডিয়ান আর্থিক প্রতিষ্ঠানসমুহের নিয়ন্ত্রক হিসেবে কাজ করে। ব্যাংকটি ১৯৩৫ সাল থেকে কানাডিয়ান ব্যাংক নোট কোম্পানির সাথে একটি চুক্তির মাধ্যমে ব্যাংকনোট ছাপানোর কাজ করে আসছে।\nব্যাংক অব কানাডার সদর দপ্তর অন্টারিও, অন্টারিওতে অবস্থিত ব্যাংক অব কানাডা ভবন, ২৩৪ ওয়েলিংটন স্ট্রিটে অবস্থিত। ব্যাংক অব কানাডা ভবনে ব্যাংক অব কানাডা জাদুঘরও ছিল, যেটি ১৯৮০ সালের ডিসেম্বর মাসে চালু করা হয়েছিল এবং ২০১৩ সালে অস্থায়ীভাবে বন্ধ করে দেয়া হয়।\n\n\n== ইতিহাস ==\nব্যাংক অব কানাডা প্রতিষ্ঠার আগে তৎকালীন কানাডার বৃহত্তম ব্যাংক ব্যাংক অব মন্ট্রিল সরকারের ব্যাংকার হিসাবে কাজ করত এবং ফেডারেল ডিপার্টমেন্ট অব ফিনান্স কানাডার ব্যাংকনোট ছাপানোর দায়িত্ব পালন করতো।\nব্যাংক অব কানাডা ১৯৩৪ সালের ৩ জুলাই ব্যাংক অব কানাডা আইনের  অধিনে একটি বেসরকারিভাবে প্রতিষ্ঠিত কোম্পানি হিসেবে প্রতিষ্ঠা লাভ করে। ব্যাংকটিকে দলীয় রাজনৈতিক প্রভাব থেকে মুক্ত রাখতেই এটিকে বেসরকারি প্রতিষ্ঠান হিসেবে প্রতিষ্ঠা করা হয়। ব্যাংক আইনে বর্ণীত ব্যাংকটির প্রতিষ্ঠাকালীন উদ্দেশ্য ছিল: \"জাতির অর্থনৈতিক জীবনের সর্বোত্তম স্বার্থে ব্যাংকঋণ ও মুদ্রা নিয়ন্ত্রণ করা, জাতীয় মুদ্রা ইউনিটের বাহ্যিক মূল্য নিয়ন্ত্রণ ও রক্ষা করা এবং এর প্রভাব ওঠানামা হ্রাস করা। উৎপাদন, বাণিজ্য, মূল্য এবং কর্মসংস্থানের সাধারণ স্তরে, যতদূর সম্ভব আর্থিক কর্মের সুযোগের মধ্যে, এবং সাধারণত দেশের অর্থনৈতিক ও আর্থিক কল্যাণকে উন্নীত করা\"। ১৯৩৫ সালের ১১ মার্চ ব্যাংক অব কানাডা আইনে রাজকীয় সম্মতি দেওয়ার পরে ব্যাংক অব কানাডা কার্যক্রম শুরু করে।\nসরকার একজন গভর্নরের নেতৃত্বে ব্যাংক পরিচালনার জন্য একটি পরিচালনা পর্ষদ নিয়োগ করে। প্রত্যেক পরিচালক দায়িত্ব নেওয়ার আগে \"বিশ্বস্ততা এবং গোপনীয়তার\" শপথ নেন।\n১৯৪৪ সালে এটি কানাডার ব্যাংকনোট ইস্যুকারী একমাত্র প্রতিষ্ঠান হয়ে ওঠে। ১৯৮০ সাল থেকে ব্যাংকটির প্রধান অগ্রাধিকার মূল্যস্ফীতি কম রাখা। সেই কৌশলের অংশ হিসাবে ১৯৯০-এর দশকে প্রায় সাত বছর ধরে সুদের হার নিম্ন স্তরে রাখা হয়েছিল।\n২০০৮ সালের মন্দার পরে কানাডার কেন্দ্রীয় ব্যাংক অর্থনীতিকে উদ্দীপিত করার জন্য সুদের হার কমিয়েছিল, যদিও তখন ব্যাংকটি পরিমাণগত সহজীকরণের অনুশীলন করেনি, কারণ তখন আশঙ্কা ছিল যে নাটকীয়ভাবে অর্থ সরবরাহ বৃদ্ধি পেলে হাইপারইনফ্লেশনের দিকে ধাবিত হবে।\n২০১৩ এবং ২০১৭ সালের প্রথম দিকে ব্যাংক অব কানাডা তার সদর দফতর ভবনে বড় ধরনের সংস্কারের জন্য  অস্থায়ীভাবে এটির অফিসগুলি অটোয়ার ২৩৪ লরিয়ার এভিনিউ ওয়েস্টে স্থানান্তরিত করে।\n\n\n== ভূমিকা ও দায়িত্ব ==\nব্যাংক অব কানাডা আইনের প্রস্তাবনায় ব্যাংক অব কানাডার ম্যান্ডেট সংজ্ঞায়িত করা হয়েছে এবং এতে বলা হয়েছে,যেহেতু দেশের অর্থনৈতিক জীবনের সর্বোত্তম স্বার্থে ঋণ এবং মুদ্রা নিয়ন্ত্রণ করতে, জাতীয় মুদ্রা ইউনিটের বাহ্যিক মূল্য নিয়ন্ত্রণ ও রক্ষা করতে এবং সাধারণভাবে এর প্রভাব ওঠানামা প্রশমিত করতে কানাডায় একটি কেন্দ্রীয় ব্যাংক প্রতিষ্ঠা করা বাঞ্ছনীয়। উৎপাদন, বাণিজ্য, মূল্য এবং কর্মসংস্থানের স্তর, যতদূর সম্ভব আর্থিক কর্মের সুযোগের মধ্যে এবং সাধারণত কানাডার অর্থনৈতিক ও আর্থিক কল্যাণকে উন্নীত করার জন্য কেন্দ্রীয় ব্যাংক প্রতিষ্ঠা হবে।ব্যাংক অব কানাডার মূল দায়িত্ব হচ্ছে নিম্ন, স্থিতিশীল এবং অনুমানযোগ্য মুদ্রাস্ফীতি নিশ্চিত করা। ব্যাংকটি কানাডার জন্য একটি নিরাপদ মুদ্রা প্রতিষ্ঠা ও পরিচালনা; কানাডা ও আন্তর্জাতিকভাবে একটি স্থিতিশীল এবং দক্ষ আর্থিক ব্যবস্থা গড়ে তোলা এবং কানাডা সরকারের জন্য কার্যকর এবং দক্ষ তহবিল-ব্যবস্থাপনা পরিষেবাগুলি নিশ্চিত করার কাজে নিয়োজিত।\nব্যাংক অব কানাডা দেশটির ব্যাংকনোট ও মুদ্রা ইস্যু করার একমাত্র অনুমোদিত সত্তা। তবে এটি ব্যাংক কয়েন ইস্যু করে না। কানাডার ব্যাংক কয়েন ইস্যু করে রয়্যাল কানাডিয়ান মিন্ট।\n\n\n== গভর্নর ==\nব্যাংক অব কানাডার প্রধান হলেন গভর্নর। ব্যাংক আইনে পরিচালনা পর্ষদকে গভর্নর নিয়োগের ক্ষমতা প্রদান করা হলেও বাস্তবে সরকারের পছন্দমত বেক্তিকেই পরিচালনা পর্ষদ অনুমোদন দেয়। গভর্নর সাত বছর মেয়াদের জন্য নিয়োগপ্রাপ্ত হয়। গভর্নর স্বাধীনভাবে মুদ্রানীতি নির্ধারণ করেন। কানাডিয়ান ব্যাংক নোটে ব্যাংক অব কানাডার গভর্নর এবং ডেপুটি গভর্নরের স্বাক্ষর থাকে।\n\n\n== আরও দেখুন ==\nকানাডীয় ডলার\nকানাডার অর্থনীতি\nকেন্দ্রীয় ব্যাংকের তালিকা\n\n\n== তথ্যসূত্র ==\n\n\n== আরও পড়ুন ==\nWatts, George S. (১৫ এপ্রিল ১৯৯৩)। Bank of Canada: Origins and Early History/La Banque du Canada:Origines et premieres annees। McGill-Queen's University Press। আইএসবিএন 978-0886291839। \nPowell, James (১ সেপ্টেম্বর ২০০৯)। The Bank of Canada of James Elliot Coyne: Challenges, Confrontation, and Change। McGill-Queen's University Press। আইএসবিএন 978-0773535992। \n\n\n== বহিঃসংযোগ ==\n(ইংরেজি এবং ফরাসি ভাষায়) দাপ্তরিক ওয়েবসাইট\nব্যাংক অব কানাডা আইন[বি-২]"}