{"pageid": 1390606, "title": "বরলক্ষ্মী ব্রতম্", "url": "https://bn.wikipedia.org/wiki?curid=1390606", "content": "বরলক্ষ্মী ব্রতম্ ( সংস্কৃত: वरलक्ष्मी व्रतम्     ) বা বরলক্ষ্মী পূজা হলো সম্পদের দেবী লক্ষ্মীর প্রশংসাসূচক একটি হিন্দু ব্রত।  বরলক্ষ্মী হল লক্ষ্মীর প্রকাশ যিনি বর ( বরম্ ) প্রদান করেন। এই পূজাটি  মূলত দক্ষিণ ভারতের বিবাহিত হিন্দু মহিলাদের দ্বারা সম্পাদিত হয়।    এই ব্রতটি পূর্ণিমার পূর্বে শুক্রবারে পালন করা হয়। এটি হিন্দু শ্রাবণ মাস তথা গ্রেগরিয়ান জুলাই - আগস্ট  মাসের সাথে মিলে যায়।\nবরলক্ষ্মী ব্রতম্ প্রধানত বিবাহিত মহিলাগণ ( সুমঙ্গলী ) তাঁদের নিজের মঙ্গল ও দেবীর কাছে তাঁদের স্বামীদের স্বাস্থ্য ও দীর্ঘায়ু কামনা করার জন্য করেন।   অনেকে বিশ্বাস করেন, এই দিনে বরলক্ষ্মীর আরাধনা অষ্টলক্ষ্মীর পূজার সমতুল্য। অষ্টলক্ষ্মী হলো লক্ষ্মীর আটটি রূপ যারা সকলেই বিভিন্ন সম্পদের প্রতিনিধিত্ব করেন।\n\n\n== অনুষ্ঠান ==\n\nএই ব্রত উপলক্ষে, মহিলারা পরম ভক্তি সহকারে দেবী লক্ষ্মীর পূজা করে, ফল, মিষ্টি এবং ফুল নিবেদন করে। পূজাতে একটি কলশম্ (দেবীর প্রতিনিধিত্বকারী) একটি শাড়ি, ফুল ও সোনার গয়না দিয়ে সজ্জিত করা হয় এবং সামনে নৈবেদ্য রাখা হয়। \nগৃহে লক্ষ্মীকে আনুষ্ঠানিকভাবে আহ্বান জানানোর মাধ্যমে পূজা শুরু হয়। একটি কাঠের বারকোশ বা স্ট্যান্ড  বাড়ির চৌকাঠের বাইরে রাখা হয়। রঙ্গোলি আঁকা হয় পূজার ঘরে যা সাধারণত বাড়ির ভিতরে করা হয়। একটি কলশম্  (পিতল বা রূপার পাত্র) বাড়ির বাইরে বারকোশে রাখা হয়। পাত্রটি আম্রপল্লবের পাশাপাশি ফুল দিয়ে সাজানো হয়। পাত্রের ভিতর ধান, পান, হলুদের টুকরো, কলা ও মুদ্রার মতো শুভ জিনিসপত্র রাখা হয়। হলুদে ডুবানো একটি সুতো পাত্রে জড়িয়ে বেঁধে দেওয়া হয়। হলুদ দিয়ে ধৌত একটি নারকেল এর উপরে রাখা হয়। কিছু ঐতিহ্যে, দেবীর মুখ নারকেলের উপর আঁকা হয় বা একটি পিতল বা রৌপ্য মুখ পাত্রের উপর রেখে কুমকুম, হলুদ ও চন্দন কাঠের গুঁড়ো দিয়ে সজ্জিত করা হয়। এক শুভ মুহুর্তে, মহিলারা লক্ষ্মীকে অভিবাদন করার জন্য গান গায় এবং বারকোশ, কলশম্ পূজা ঘরে নিয়ে যায়। প্রদীপ জ্বালিয়ে দেবীর আরতি, শ্লোক ও গীত গান করা হয়। হলুদ সুতোটি খুলে প্রতিটি মেয়ে বা মহিলাকে তার ডান হাতের কব্জিতে বাঁধার জন্য এর একটি করে টুকরো দেওয়া হয়। এই শুভ পূজার সমাপ্তি দেবীর আশীর্বাদ পাওয়ার প্রতীক। এটি সুরক্ষা ও ধর্মনিষ্ঠার প্রতীক হিসাবেও পরা হয়। \nবেশ কিছু বস্তু উপহার হিসেবে সৎ বিশ্বাসের সাথে দান করা হয় ।  \nতামিলনাড়ুতে এ দিন নৈবেদ্যম্  তথা  চারটি জাতের কোলুকট্টাই পায়সম্ ও বড়াই প্রস্তুত করা হয়। পরের দিন লক্ষ্মী পূজা করা হয়। অংশগ্রহণকারী সকল মহিলাকে রান্না করা অন্ন, ছোলা, ফল ও পান দেওয়া হয় । দেবীর মুখ পশ্চিম দিকে ঘুরিয়ে উপচার সহ কলশম্‌টি ধানের ডোল বা গোলার ভিতরে রাখা হয়। এই প্রথাটি করার মাধ্যমে  প্রতীকীভাবে বিশ্বাস করা হয় দেবী পরবর্তী পূজা পর্যন্ত গৃহে অবস্থান করেন।\n\n\n=== ব্রতকথা ===\nএই অনুষ্ঠানের উৎসবগুলি প্রায়শই ব্রত কথা পাঠের সাথে শেষ হয় -  ব্রতকথা ব্রতের ধর্মীয় তাৎপর্যসমন্বিত।\nএক কাহিনী অনুসারে , পদ্মাবতী নামে এক ব্রাহ্মণ নারী সাধ্বী ও কর্তব্যপরায়ণ ছিলেন। তিনি অসুস্থ দরিদ্র ও অভাবীদের সাহায্য করার জন্য বিখ্যাত ছিলেন। কোশল রাজ্যে লক্ষ্মীর পূজাপ্রভাবে তিনি তা করতেন । দেবী অত্যন্ত সন্তুষ্ট হয়ে তাঁকে শ্রাবণ মাসে নির্ধারিত তারিখে ব্রত করার নির্দেশ দেন যাতে তিনি মোক্ষ লাভ করতে পারেন ।\nঅনুরূপ একটি গল্পে, স্বামী ও শ্বশুরবাড়ির প্রতি  কর্তব্যপরায়ণ চারুমতি নামে এক গুণবতী ও সৎ রমণী বিষ্ণুর কাছ থেকে একটি স্বপ্ন পান । বিষ্ণু তাঁকে শ্রাবণ মাসে প্রতি বছর দেবী লক্ষ্মীপূজা করতে বলেন যা তাঁকে লক্ষ্মীর কৃপালাভের পাশাপাশি সমস্ত ধরনের সম্পদ লাভ করতে সাহায্য করবে ।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\n\n== তথ্যসূত্র =="}