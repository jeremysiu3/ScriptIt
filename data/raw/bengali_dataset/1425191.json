{"pageid": 1425191, "title": "আন্তঃবাহিনী নির্বাচন পর্ষদ", "url": "https://bn.wikipedia.org/wiki?curid=1425191", "content": "আন্তঃবাহিনী নির্বাচন পর্ষদ বা ইন্টার সার্ভিসেস সিলেকশন বোর্ড (সংক্ষেপে আইএসএসবি) হলো বাংলাদেশ সশস্ত্র বাহিনীতে কর্মকর্তা নির্বাচনের জন্য একটি সামরিক সংস্থা যা গঠিত হয় ১৯৭৬ সালে। সংস্থাটি পরিচালিত হয় প্রতিরক্ষা মন্ত্রণালয় দ্বারা।\n\n\n== পটভূমি ==\nবাংলাদেশের স্বাধীনতার পর সশস্ত্র বাহিনীর কর্মকর্তা নির্বাচনের জন্য একটি নির্বাচন বোর্ড গঠনের প্রয়োজনীয়তা অনুভূত হয়। প্রথমে সেনাবাহিনী উদ্যোগ নেয় এবং সে অনুযায়ী ১৯৭৪ সালে সেনা নির্বাচন বোর্ড গঠন করা হয়। একইভাবে বাংলাদেশ নৌবাহিনী এবং বাংলাদেশ বিমান বাহিনীর প্রার্থীদেরও বিভিন্ন বোর্ড কর্তৃক নিজ নিজ সার্ভিস হেডকোয়ার্টার থেকে বাছাই করা হতো। পরবর্তীকালে, সমস্ত নির্বাচন বোর্ড একত্রিত করে, ইন্টার সার্ভিসেস সিলেকশন বোর্ড (আইএসএসবি) ১৯৭৬ সালে প্রতিষ্ঠিত হয়। এর সূচনা থেকেই, আইএসএসবি-এর প্রধান কাজ হল বাংলাদেশ সশস্ত্র বাহিনীর জন্য প্রার্থী বাছাই করা।\n\n\n== বাছাই প্রক্রিয়া ==\nবাংলাদেশ সশস্ত্র বাহিনীতে কর্মকর্তা নির্বাচনের জন্য বাংলাদেশ সশস্ত্র বাহিনীর কোন প্রতিষ্ঠান না থাকায় ১৯৭৪ সালে বাংলাদেশ সেনাবাহিনী সদর দপ্তর কর্তৃক আর্মি সিলেকশন বোর্ড (এএসবি) গঠন করা হয়। ১৯৭৬ সালে তিন বাহিনীর কর্মকর্তা নির্বাচনের লক্ষ্যে এই বোর্ডকে আনুষ্ঠানিকভাবে ইন্টার সার্ভিসেস সিলেকশন বোর্ড (আইএসএসবি) হিসাবে পুনর্বিন্যাস করা হয়। প্রচলিত নির্বাচন পদ্ধতির প্রয়োজনীয় সংস্কার ও উন্নয়নের লক্ষ্যে পর্যালোচনা করা এবং প্রয়োজন অনুসারে প্রচলিত পদ্ধতির পরিবর্তন করা, প্রার্থী নির্বাচনের লক্ষ্যে প্রতি সেশনে প্রায় ৪,০০০-৪,৫০০ জন প্রার্থীর যথোপযুক্ত পরীক্ষা পরিচালনা করা। বিভিন্ন একাডেমিতে প্রেরিত চূড়ান্তভাবে নির্বাচিত অফিসার ক্যাডেটদের যোগ্যতা পুনঃমূল্যায়ন করার নিমিত্ত তাঁদের একাডেমিক অগ্রগতি পর্যবেক্ষণ ও পর্যালোচনা করা এবং বাহিনী সদর দপ্তরের চাহিদার প্রেক্ষিতে বিভিন্ন কোর্সে নির্বাচনের পূর্বে প্রয়োজনীয় মনস্তাত্ত্বিক পরীক্ষা গ্রহণ করা এ প্রতিষ্ঠানের কর্মপরিধির আওতাভুক্ত।\n\n\n== তথ্যসূত্র =="}