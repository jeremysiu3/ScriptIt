{"pageid": 1059128, "title": "আনুষ্ঠানিক স্বীকৃতিদান", "url": "https://bn.wikipedia.org/wiki?curid=1059128", "content": "পণ্য বা সেবার গুণমান নিয়ন্ত্রণ ও নিশ্চিতকরণের আলোচনায় আনুষ্ঠানিক স্বীকৃতিদান বলতে স্বীকৃত মানসমূহের প্রেক্ষিতে কোনও স্বাধীন, তৃতীয় পক্ষ দ্বারা একটি সাযুজ্য নিরূপক প্রতিষ্ঠান (যেমন সনদ বা প্রত্যয়নপত্র প্রদানকারী প্রত্যয়ক সংস্থা, পরিদর্শক সংস্থা কিংবা গবেষণাগার বা প্রশিক্ষণ প্রতিষ্ঠান) মূল্যায়নকে বোঝানো হয়, যার উদ্দেশ্য সেই সংস্থাটি নিরপেক্ষভাবে নির্দিষ্ট সাযুজ্য নিরূপণ-সংশ্লিষ্ট কাজ (যেমন প্রত্যয়ন, পরিদর্শন ও পরীক্ষণ) করার সামর্থ্য রাখে কি না, তা আনুষ্ঠানিকভাবে প্রদর্শন করা। আনুষ্ঠানিক স্বীকৃতির ফলে পণ্য, সেবা বা প্রশিক্ষণের গুণমান নিশ্চিতকারী সনদের সারা বিশ্বে গ্রহণযোগ্যতা নিশ্চিত হয়।\nযেসব প্রামাণ্য নির্ভরযোগ্য সংস্থা আনুষ্ঠানিক স্বীকৃতিদানের কাজটি পালন করে, তাদেরকে \"আনুষ্ঠানিক স্বীকৃতিদানকারী সংস্থা\" বলে। বিশ্বের বিভিন্ন অর্থনৈতিক ব্যবস্থাতে বিভিন্ন আনুষ্ঠানিক স্বীকৃতিদানকারী সংস্থা প্রতিষ্ঠা করা হয়েছে, যেগুলির মূল উদ্দেশ্য হল নির্দিষ্ট সাযুজ্য নিরূপক সংস্থাগুলি যেন একটি প্রামাণ্য নির্ভরযোগ্য সংস্থার সযত্ন তত্ত্বাবধানের অধীন থাকে। আনুষ্ঠানিক স্বীকৃতিদানকারী সংস্থাগুলি সমকক্ষ সংস্থা কর্তৃক সমর্থ বলে মূল্যায়ন লাভ করে এবং তারা সামর্থ্য প্রদর্শনের জন্য আঞ্চলিক ও আন্তর্জাতিক ব্যবস্থায় চুক্তিবদ্ধ হয়। এইসব আনুষ্ঠানিক স্বীকৃতিদানকারী সংস্থাগুলি অতঃপর প্রাসঙ্গিক মানের প্রেক্ষিতে নির্দিষ্ট সাযুজ্য নিরূপক সংস্থাগুলির মূল্যায়ন করে ও এগুলিকে আনুষ্ঠানিক স্বীকৃতি প্রদান করে। আন্তর্জাতিক আনুষ্ঠানিক স্বীকৃতিদান সভা (ইন্টারন্যাশনাল অ্যাক্রেডিটেশন ফোরাম) এবং আন্তর্জাতিক গবেষণাগার আনুষ্ঠানিক স্বীকৃতিদান সমবায় (ইন্টারন্যাশনাল ল্যাবরেটরি অ্যাক্রেডিটেশন কো-অপারেশন) আনুষ্ঠানিক স্বীকৃতিদানকারী সংস্থাগুলির আন্তর্জাতিক স্বীকৃতি প্রদান করে থাকে। এই দুইটি সংস্থা বহুসংখ্যক আন্তর্জাতিকভাবে স্বীকৃত আনুষ্ঠানিক স্বীকৃতিদানকারী সংস্থাকে অনুমোদন করে থাকে।\nদক্ষিণ এশিয়াতে পাকিস্তানের জাতীয় আনুষ্ঠানিক স্বীকৃতিদান পরিষদ (পাকিস্তান ন্যাশনাল অ্যাক্রেডিটেশন কাউন্সিল বা সংক্ষেপে পিএনএসি), পরীক্ষণ ও ক্রমাংকন গবেষণাগারসমূহের জাতীয় আনুষ্ঠানিক স্বীকৃতিদান সমিতি (ন্যাশনাল অ্যাক্রেডিটেশন বোর্ড ফর টেস্টিং অ্যান্ড ক্যালিব্রেশন ল্যাবরেটরিজ বা সংক্ষেপে এনএবিএল) এবং ভারতের গুণমান নিয়ন্ত্রণ পর্ষদ (কোয়ালিটি কাউন্সিল অভ ইন্ডিয়া বা সংক্ষেপে কিউসিআই); মধ্যপ্রাচ্য অঞ্চলে আমিরাত আন্তর্জাতিক আনুষ্ঠানিক স্বীকৃতিদান কেন্দ্র (এমিরেটস ইন্টারন্যাশনাল অ্যাক্রেডিটেশন সেন্টার বা সংক্ষেপে ইআইএসি); পূর্ব এশিয়াতে এরূপ বৃহত্তম সংস্থা হল চীনের জাতীয় আনুষ্ঠানিক স্বীকৃতিদান সমিতি (চায়না ন্যাশনাল অ্যাক্রেডিটেশন বোর্ড); ইউরোপে যুক্তরাজ্যের আনুষ্ঠানিক স্বীকৃতিদান সেবা (ইউনাইটেড কিংডম অ্যাক্রেডিটেশন সার্ভিস বা সংক্ষেপে ইউকেএএস); ওশেনিয়া অঞ্চলে পরীক্ষণ কর্তৃপক্ষসমূহের জাতীয় সংঘ (ন্যাশনাল অ্যাসোসিয়েশন অভ টেস্টিং অথরিটিজ বা সংক্ষেপে এনএটিএ) ও অস্ট্রেলিয়া ও নিউজিল্যান্ডের যৌথ আনুষ্ঠানিক স্বীকৃতিদান ব্যবস্থা (জয়েন্ট অ্যাক্রেডিটেশন সিস্টেম অভ অস্ট্রেলিয়া অ্যান্ড নিউজিল্যান্ড সংক্ষেপে জেএএস-এএনজেড) এবং আফ্রিকাতে দক্ষিণ আফ্রিকান জাতীয় আনুষ্ঠানিক স্বীকৃতিদান ব্যবস্থা (সাউথ আফ্রিকান ন্যাশনাল অ্যাক্রেডিটেশন সিস্টেম) বৃহত্তম এরূপ সংস্থা। বাংলাদেশে বাংলাদেশ এ্যাক্রেডিটেশন বোর্ড নামক সংস্থাটি এ কাজে নিয়োজিত।\nসিংহভাগ আনুষ্ঠানিক স্বীকৃতিদান পরিকল্পনায় আন্তর্জাতিক প্রমিতকরণ সংস্থা (ইন্টারন্যাশনাল অর্গানাইজেশন ফর স্ট্যান্ডার্ডাইজেশন বা সংক্ষেপে আইএসও) কর্তৃক প্রকাশিত আন্তর্জাতিক মানগুলি ব্যবহার করা হয়।\nপ্রতিবছর ৯ই জুন তারিখে \"বিশ্ব আনুষ্ঠানিক স্বীকৃতিদান দিবস\" পালন করা হয়, যার উদ্দেশ্য আনুষ্ঠানিক স্বীকৃতিদানের তাৎপর্য সম্পর্কে প্রচার করা। ২০২১ সালের আলোচ্য বিষয় ছিল কীভাবে আনুষ্ঠানিক স্বীকৃতিদান টেকসই উন্নয়ন লক্ষ্যসমূহের বাস্তবায়নের সহায়তা দান করতে পারে।\n\n\n== তথ্যসূত্র ==\n\n\n== আরও দেখুন ==\nবাংলাদেশ এ্যাক্রেডিটেশন বোর্ড\n\n\n== পরিভাষা ==\nঅস্ট্রেলিয়া ও নিউজিল্যান্ডের যৌথ আনুষ্ঠানিক স্বীকৃতিদান ব্যবস্থা - Joint Accreditation System of Australia and New Zealand\nআনুষ্ঠানিক স্বীকৃতিদান - accreditation\nআনুষ্ঠানিক স্বীকৃতিদানকারী সংস্থা - accreditation body\nআন্তর্জাতিক আনুষ্ঠানিক স্বীকৃতিদান সভা - International Accreditation Forum\nআন্তর্জাতিক গবেষণাগার আনুষ্ঠানিক স্বীকৃতিদান সমবায় - International Laboratory Accreditation Cooperation\nআন্তর্জাতিক প্রমিতকরণ সংস্থা - International Organization for Standardization\nআন্তর্জাতিক মান - International standard\nআমিরাত আন্তর্জাতিক আনুষ্ঠানিক স্বীকৃতিদান কেন্দ্র - Emirates International Accreditation Centre\nগবেষণাগার - laboratory\nগুণমান - quality\nগুণমান নিয়ন্ত্রণ - quality control\nগুণমান নিশ্চিতকরণ - quality assurance\nচীনের জাতীয় আনুষ্ঠানিক স্বীকৃতিদান সমিতি - China National Accreditation Board\nদক্ষিণ আফ্রিকান জাতীয় আনুষ্ঠানিক স্বীকৃতিদান ব্যবস্থা - South African National Accreditation System\nনিরপেক্ষভাবে - impartially\nপণ্য - product, good\nপরিদর্শক সংস্থা - inspection body\nপরিদর্শন - inspection\nপরীক্ষণ - testing\nপরীক্ষণ ও ক্রমাংকন গবেষণাগারসমূহের জাতীয় আনুষ্ঠানিক স্বীকৃতিদান সমিতি - National Accreditation Board for Testing and Calibration\nপরীক্ষণ কর্তৃপক্ষসমূহের জাতীয় সংঘ - National Association of Testing Authorities\nপাকিস্তানের জাতীয় আনুষ্ঠানিক স্বীকৃতিদান পরিষদ - Pakistan National Accreditation Council\nপ্রত্যয়ক সংস্থা, সনদ প্রদানকারী সংস্থা - certification body\nপ্রত্যয়ন, সনদ প্রদান - certification\nপ্রামাণ্য নির্ভরযোগ্য সংস্থা - authoritative body\nভারতের গুণমান নিয়ন্ত্রণ পর্ষদ - Indian Quality Council\nমান - standard\nসাযুজ্য - conformity\nসাযুজ্য নিরূপণ - conformity assessment\nসাযুজ্য নিরূপক সংস্থা - conformity assessment body\nমূল্যায়ন - evaluation\nনিরূপণ - assessment\nযুক্তরাজ্যের আনুষ্ঠানিক স্বীকৃতিদান সেবা - United Kingdom Accreditation Service\nসমকক্ষ মূল্যায়ন - peer evaluation\nসযত্ন তত্ত্বাবধান - oversight\nসামর্থ্য - competence\nসেবা - service\nস্বাধীন, তৃতীয় পক্ষ - independent third party\nস্বীকৃত মান - recognized standard"}