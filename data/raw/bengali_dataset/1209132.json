{"pageid": 1209132, "title": "জাক রিভেত", "url": "https://bn.wikipedia.org/wiki?curid=1209132", "content": "জাক রিভেত (ফরাসি: Jacques Rivette; আ-ধ্ব-ব: [ʒak ʁivɛt]; ১লা মার্চ, ১৯২৮ – ২৯শে জানুয়ারি, ২০১৬) একজন ফরাসি চলচ্চিত্র পরিচালক ও চলচ্চিত্র সমালোচক। তিনি ফরাসি নবকল্লোল ও কাইয়ে দ্যু সিনেমা সাময়িকীর সাথে সম্পৃক্ততার কারণে সর্বাধিক পরিচিত। তিনি ২৯টি চলচ্চিত্র নির্মাণ করেন, যাদের মধ্যে লামুর ফু (১৯৬৯), আউট ১ (১৯৭১), সেলিন এ জ্যুলি ভোঁ অঁ বাতো (১৯৭৪) এবং লা বেল নোয়াজোজ (১৯৯১) বিশেষ উল্লেখ্য। তাঁর চলচ্চিত্র কর্মগুলি তাৎক্ষণিক উদ্ভাবন, শিথিল আখ্যানশৈলী ও দীর্ঘ সময় ধরে চলার জন্য পরিচিত। \nজঁ ককতো রিভেতকে একজন চলচ্চিত্র পরিচালক বনতে উদবুদ্ধ করেছিলেন। রিভেত মাত্র ২০ বছর বয়সে তাঁর প্রথম স্বল্পদৈর্ঘ্য চলচ্চিত্রটি ধারণ করেন। কর্মজীবনের তাড়নায় এরপর প্যারিসে চলে যান। সেখানে তিনি অঁরি লঁলোয়া-র সিনেমাতেক ফ্রঁসেজ ও অন্যান্য চলচ্চিত্র সংঘগুলিতে প্রায়ই দর্শনার্থী ছিলেন। সিনেমাতেকেই তাঁর সাথে ফ্রঁসোয়া ত্রুফো, জঁ-ল্যুক গদার, এরিক রোমের ও নবকল্লোলের অন্যান্য সদস্যদের পরিচয় হয়। রিভেত চলচ্চিত্র সমালোচনা লেখা শুরু করেন এবং ১৯৫৩ সালে অঁদ্রে বাজাঁ তাঁকে কাইয়ে দ্যু সিনেমা লেখার জন্য নিয়োগ দেন। রিভেত তাঁর সমালোচনাতে মার্কিন চলচ্চিত্রগুলির প্রশংসা করেন, বিশেষ করে জন ফোর্ড, আলফ্রেড হিচকক ও নিকোলাস রে-র চলচ্চিত্রগুলি সম্পর্কে। তিনি মূলধারার ফরাসি চলচ্চিত্রগুলির কট্টর সমালোচক ছিলেন। রিভেতের নিবন্ধগুলি তাঁর সমকক্ষদের কাছে আদৃত হয়েছিল এবং এগুলি সাময়িকীটির সেরা ও সবচেয়ে আক্রমণাত্মক কিছু নিবন্ধ হিসেবে পরে পরিগণিত হয়েছিল। এদের মধ্যে ১৯৬১ সালে তাঁর লেখা দ্য লাবজেকসিওঁ নিবন্ধটি এবং ত্র্যুফো-র সাথে একত্রে রচিত চলচ্চিত্র পরিচালকদের প্রভাবশালী সাক্ষাৎকার ধারাবাহিকটি বিশেষভাবে উচ্চার্য। তিনি স্বল্পদৈর্ঘ্য চলচ্চিত্র নির্মাণ চালিয়ে যান; এদের মধ্যে ল্য কু দ্য বের্জে চলচ্চিত্রটিকে প্রায়শই ফরাসি নবকল্লোলের প্রথম চলচ্চিত্র হিসেবে বর্ণনা করা হয়েছে। ত্র্যুফো পরবর্তীতে রিভেতকে নবকল্লোল আন্দোলনের জন্মদাতা হিসেবে স্বীকৃতি দেন। \n\n\n== তথ্যসূত্র =="}