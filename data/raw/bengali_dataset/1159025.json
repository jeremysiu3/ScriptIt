{"pageid": 1159025, "title": "দীননাথ ভার্গব", "url": "https://bn.wikipedia.org/wiki?curid=1159025", "content": "দীননাথ ভার্গব  (১ নভেম্বর ১৯২৭ – ২৪ ডিসেম্বর ২০১৬)  ছিলেন আন্তর্জাতিক খ্যাতিসম্পন্ন একজন ভারতীয় চিত্রশিল্পী। তিনি  রবীন্দ্রনাথ ঠাকুরের শান্তিনিকেতনের শিল্পগুরু আচার্য নন্দলাল বসুর অন্যতম ছাত্র ছিলেন। আচার্যের নেতৃত্বে ভারতীয় সংবিধানের মূল পাণ্ডুলিপি অলংকরণের দায়িত্বপ্রাপ্ত শিল্পীগোষ্ঠীর অন্যতম সদস্য ছিলেন তিনি। তার তৈরি ওয়াশ পেইন্টিংও চিত্রকলার জগতে অনন্য। \n\n\n== জন্ম ও সংক্ষিপ্ত জীবন ==\nদীননাথ ভার্গবের জন্ম  ব্রিটিশ ভারতের মধ্যপ্রদেশের বেতুল জেলার মুলতাইতে। তিনি চারুকলায়  শিক্ষা লাভের  জন্য শান্তিনিকেতন আসেন এবং ১৯৪৯-৫০ খ্রিস্টাব্দে কলাভবনের প্রথমবর্ষের ছাত্র ছিলেন। ভারতের প্রথম প্রধানমন্ত্রী জওহরলাল নেহেরু ভারতের সংবিধানের মূল পান্ডুলিপি নকশার  দায়িত্ব কলাভবনের অধ্যক্ষ বিখ্যাত চিত্রশিল্পী নন্দলাল বসুকে দিলে আচার্য অশোক স্তম্ভ তৈরীর দায়িত্ব দেন তার ছাত্র দীননাথ ভার্গবকে। অশোকস্তম্ভে সিংহের বাস্তবরূপ দিতে শিল্পগুরুর নির্দেশে দীননাথ টানা তিন মাস ধরে প্রতিনিয়ত কলকাতার চিড়িয়াখানায় যেতেন। চিডিয়াখানার সিংহদের সামনে থেকে তাদের দাঁড়ানো, বসা সমস্ত কিছু পুঙ্খানুপুঙ্খভাবে পর্যবেক্ষণ করতেন।\n\nসারনাথে পাওয়া সম্রাট অশোকের আমলের প্রাচীন ভাস্কর্য “লায়ন ক্যাপিটাল অব অশোক” এর উপর ভিত্তি করেই অশোকস্তম্ভের নকশা তৈরি করা হয়  এবং এটিই কার্যত ১৯৫০ খ্রিস্টাব্দের ২৬ জানুয়ারি জাতীয় প্রতীক হিসাবে স্বীকৃতি পায়। এটিই মূল সংবিধানের প্রথম পাতায় মুন্ডক উপনিষদ হতে গৃহীত “সত্যমেব জয়তে” (সত্যেরই জয় হয়) - এই নীতিবাক্য সহ সন্নিবেশিত হয়।\nপুরানো অশোকস্তম্ভের মূল শিল্পকর্মের একটি প্রতিরূপ দীননাথ ১৯৮৫ খ্রিস্টাব্দে সম্পন্ন করেন এবং সেটি তার পরিবারের কাছে সংরক্ষিত আছে। \n\n\n== মৃত্যু ==\nদীননাথ ২০১৬ খ্রিস্টাব্দের ২৪ ডিসেম্বর শনিবার  ৮৯ বৎসর বয়সে হৃদরোগে আক্রান্ত হয়ে ইন্দোরে মারা যান।\n\n\n== তথ্যসূত্র =="}