{"pageid": 1347681, "title": "মমতা প্রভু", "url": "https://bn.wikipedia.org/wiki?curid=1347681", "content": "মমতা প্রভু ( মারাঠি : ममता प्रभू, জন্ম ১লা মার্চ ১৯৮৩) হলেন ভারতের মহারাষ্ট্রের একজন টেবিল টেনিস খেলোয়াড়। তিনি ভারতীয় মহিলা টেবিল টেনিস দলের অবিচ্ছেদ্য অংশ। ২০১১ সালের জুলাই মাস পর্যন্ত, তিনি সামগ্রিক আন্তর্জাতিক টেবিল টেনিস ফেডারেশনের (আইটিটিএফ) মহিলা র‌্যাঙ্কিংয়ে ৩৫৬তম স্থানে রয়েছেন। তিনি ভারতীয় দলে চতুর্থ স্থানে রয়েছেন।\n\n\n== ব্যক্তিগত জীবন ==\nমমতা মুলুণ্ড কলেজ অফ কমার্স থেকে বিকম স্নাতক। তিনি ওয়েলিংকর কলেজ থেকে ব্যবস্থাপনায় পোস্ট গ্র্যাজুয়েট ডিপ্লোমা সম্পন্ন করেছেন। তাঁর প্রধান শখ হল নেট সার্ফিং, বই পড়া, নতুন জায়গায় যাওয়া এবং নতুন রান্না খাওয়া। তিনি বাচ্চাদের সাথে থাকতে পছন্দ করেন।\n\n\n== খেলার শৈলী এবং সরঞ্জাম ==\nমমতার খেলার ধরন আক্রমণাত্মক । তিনি স্টিগা সিআর ব্লেডে চ্যালেঞ্জার অ্যাটাক (পিম্পল) এবং ডনিক আকুডা এস-১ ব্যবহার করেন।\n\n\n== কর্মজীবন ==\n\n\n=== বিশ্ব ইভেন্ট ===\nমমতা ২০১০ সালে  ভারতে অনুষ্ঠিত দিল্লি কমনওয়েলথ গেমস এবং পরে চীনে অনুষ্ঠিত কুয়াংচৌ এশিয়ান গেমসে ভারতীয় মহিলা টেবিল টেনিস দলের সদস্য হিসেবে অংশগ্রহণ করেছিলেন। কমনওয়েলথ গেমসে মমতা ভারতের হয়ে রৌপ্য পদক জয়ী দলের একজন সদস্য ছিলেন। ফাইনালে সিঙ্গাপুরের কাছে ভারত হেরেছিল ০-৩ সেটে।\nএশিয়ান গেমসে, দলগত বিভাগে মমতা মালদ্বীপের মহম্মদ মুইনাকে গ্রুপের প্রথম ম্যাচে পরাজিত করেন।  ভারত মালদ্বীপের বিরুদ্ধে  ৩-০ ফলাফলে বিজয়ী হয়। কোয়ার্টার ফাইনালে চীনের কাছে ভারত ০-৩ ফলাফলে পরাজিত হয়।\nদ্বৈত ইভেন্টে মৌমা দাসের সাথে জুটিতে তাঁরা সিঙ্গাপুরের লি জিয়াওয়েই এবং সান বেইবেই- এর জুটির কাছে পরাজিত হন।\nতিনি চীনের সাংহাইতে ৪৮তম বিশ্ব টেবিল টেনিস চ্যাম্পিয়নশিপে ভারতের প্রতিনিধিত্ব করেন। তিনি চিলি ওপেন, ২০০৬ সালে আমেরিকান ওপেন এবং ভিয়েতনামে অনুষ্ঠিত গোল্ডেন র‌্যাকেট টুর্নামেন্টেও খেলার জন্য নির্বাচিত হন। তাঁর অন্যান্য ইভেন্টের মধ্যে রয়েছে ২০০৯ সালে ডিপিআর কোরিয়ায় আন্তর্জাতিক টেবিল টেনিস টুর্নামেন্ট। একই বছরে, তিনি ভারতের ইন্দোরে অনুষ্ঠিত ইন্ডিয়ান ওপেন আইটিটিএফ প্রো-ট্যুরে ভারতের প্রতিনিধিত্ব করেন। ভারতের লখনউতে অনুষ্ঠিত ১৯ তম এশিয়ান টেবিল টেনিস চ্যাম্পিয়নশিপে তিনি আবারও ভারতের হয়ে খেলেছিলেন।\n\n\n=== জাতীয় চ্যাম্পিয়নশিপ ===\n২০১১ সালের জানুয়ারিতে, ভারতের কলকাতায়, ৭২তম সিনিয়র ন্যাশনাল ও ইন্টার-স্টেট টেবিল টেনিস চ্যাম্পিয়নশিপে, মমতা প্রভু মহারাষ্ট্র এ দলের প্রতিনিধিত্ব করেন। একক ইভেন্টে, মমতা প্রথমবার ফাইনালে পৌঁছেছিলেন কিন্তু পেট্রোলিয়াম স্পোর্টস প্রমোশন বোর্ডের (পিএসপিবি) কে. শামিনির  কাছে হেরে যান।\nদলগত ইভেন্টে, তিনি চ্যাম্পিয়নশিপের সমস্ত ম্যাচ জিতে মহারাষ্ট্র এ-দলকে সেমিফাইনালে তোলেন। তবে সেমিফাইনালে দুটি ম্যাচ জিতলেও, দলটি শক্তিশালী পশ্চিমবঙ্গ দলের কাছে ২-৩ ব্যবধানে হেরে যায়।\n২০০৭ সালে, তিনি ভারতের শিলংয়ে অনুষ্ঠিত ইন্ডিয়ান ওপেন টেবিল টেনিস টুর্নামেন্টে একটি স্বর্ণপদক জিতেছিলেন।\n\n\n== চাকরি ==\nমমতা বর্তমানে দেনা ব্যাঙ্কে মার্কেটিং ম্যানেজার হিসেবে কাজ করছেন এবং টুর্নামেন্টে তাদের প্রতিনিধিত্ব করেন। তিনি দেনা ব্যাংকের ব্র্যান্ড অ্যাম্বাসেডরও। তিনি ভারতীয় ক্রীড়া ইউনিফর্ম এবং নিজের বিশেষ স্ট্রোকগুলি প্রদর্শন করে ব্যাঙ্কের সাম্প্রতিক একটি বিজ্ঞাপনেও উপস্থিত ছিলেন।\n\n\n== আরও দেখুন ==\nপৌলমী ঘটক\nমৌমা দাস\nশামিনী কুমারেসান\n\n\n== তথ্যসূত্র =="}