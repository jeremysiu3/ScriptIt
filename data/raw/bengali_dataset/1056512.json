{"pageid": 1056512, "title": "অ্যামোনিয়াম", "url": "https://bn.wikipedia.org/wiki?curid=1056512", "content": "অ্যামোনিয়াম ক্যাটায়ন হলো ধনাত্মক আধানযুক্ত বহুপরমাণুক আয়ন যার রাসায়নিক সংকেত হলো NH+4। অ্যামোনিয়ার (NH3) প্রোটনেশনের মাধ্যমে অ্যামোনিয়াম গঠিত হয়। এছাড়া অ্যামোনিয়াম ধনাত্মক চার্জযুক্ত বা প্রোটোনেটেড প্রতিস্থাপিত অ্যামিন এবং চতুর্মুখী অ্যামোনিয়াম ক্যাটায়নের একটি সাধারণ নাম।\n\n\n== অম্ল–ক্ষারক বৈশিষ্ট্য ==\nদুর্বল ক্ষারক অ্যামোনিয়া, ব্রাউনস্টেড অম্লের (প্রোটন দাতা) সাথে বিক্রিয়া করে অ্যামোনিয়াম আয়ন উৎপন্ন করে:\n\nH+ + NH3 → NH+4\nঅ্যামোনিয়াম আয়নটি সামান্য অম্লীয়, এবং ব্রেনস্টেড ক্ষারের সাথে বিক্রিয়ার মাধ্যমে আয়নবিহীন অ্যামোনিয়া অণুতে পরিণত হয়:\n\nNH+4 + B− → HB + NH3\nসুতরাং, শক্তিশালী ক্ষারসহ অ্যামোনিয়াম লবণের ঘন দ্রবণ থেকে অ্যামোনিয়া পাওয়া যায়। অ্যামোনিয়া যখন পানিতে দ্রবীভূত হয়, তখন এর অল্প পরিমাণ অ্যামোনিয়াম আয়নে রূপান্তরিত হয়:\n\nH2O + NH3 ⇌ OH− + NH+4\nঅ্যামোনিয়া যে মাত্রায় অ্যামোনিয়াম আয়ন গঠন করে তা দ্রবণের pH এর উপর নির্ভর করে। যদি pH কম থাকে তবে সাম্যাবস্থা ডানে সরে যায় এবং আরও অ্যামোনিয়া অণু অ্যামোনিয়াম আয়নে রূপান্তরিত হয়। যদি pH এর মান উচ্চ (হাইড্রোজেন আয়নের ঘনত্ব কম) হয়, তাহলে সাম্যাবস্থা বাম দিকে সরে যায় এবং হাইড্রোক্সাইড আয়ন অ্যামোনিয়াম আয়ন থেকে একটি প্রোটন গ্রহণ করে অ্যামোনিয়া তৈরি করে।\nঅ্যামোনিয়াম যৌগের গঠন বাষ্প পর্যায়েও ঘটতে পারে; উদাহরণস্বরূপ, যখন অ্যামোনিয়া বাষ্প হাইড্রোজেন ক্লোরাইড বাষ্পের সংস্পর্শে আসে তখন অ্যামোনিয়াম ক্লোরাইডের সাদা মেঘ গঠিত হয়, যা অবশেষে উপরিভাগে পাতলা সাদা কঠিন স্তর হিসাবে স্থির হয়ে যায়।\n\n\n== কাঠামো এবং বন্ধন ==\nঅ্যামোনিয়ায় নাইট্রোজেন (N) পরমাণুর উপরে একটি লাইন হিসাবে প্রদর্শিত নিঃসঙ্গ ইলেক্ট্রন জোড়া প্রোটন (H+) এর সাথে বন্ধন গঠন করে। চারটি N–H বন্ধনই একই রকমের পোলার সমযোজী বন্ধন। আয়নটির একটি চতুস্তলকীয় কাঠামো রয়েছে এবং এটি মিথেন এবং বোরোহাইড্রাইডের আইসোইলেকট্রনিক। আকারের দিক থেকে অ্যামোনিয়াম ক্যাটায়ন (rionic = ১৭৫ pm) সিজিয়াম ক্যাটায়নের (rionic = ১৮৩ pm) সাথে সাদৃশ্যপূর্ণ।\n\n\n== ধাতু ==\nঅ্যামোনিয়াম আয়নের সাথে ভারী ক্ষারীয় ধাতব ক্যাটায়নের সাদৃশ্যপূর্ণ বৈশিষ্ট্য রয়েছে এবং এটিকে প্রায়শই সমতুল্য হিসাবে বিবেচনা করা হয়। গ্যাসীয় দৈত্য গ্রহ ইউরেনাস ও নেপচুনের অভ্যন্তরের মতো উচ্চ চাপে অ্যামোনিয়ামও ধাতুর ন্যায় আচরণ (ইলেকট্রন সাগরে NH+4 আয়ন) করবে বলে আশা করা হচ্ছে।\nসাধারণ অবস্থায় অ্যামোনিয়াম বিশুদ্ধ ধাতু হিসাবে না থাকলেও এটি অ্যামালগাম (পারদযুক্ত খাদ) হিসাবে থাকে।\n\n\n== তথ্যসূত্র =="}