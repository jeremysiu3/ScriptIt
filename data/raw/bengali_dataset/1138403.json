{"pageid": 1138403, "title": "পালেমবাং", "url": "https://bn.wikipedia.org/wiki?curid=1138403", "content": "পালেমবাং হল ইন্দোনেশিয়ার দক্ষিণ সুমাত্রা প্রদেশের রাজধানী শহর। শহরটি দক্ষিণ সুমাত্রার পূর্ব নিম্নভূমিতে মুসি নদীর উভয় তীরে ৪০০.৬১ বর্গ কিলোমিটার (১৫৪.৬৮ বর্গ মাইল) জুড়ে বিস্তৃত। শহরের জনসংখ্যা ২০২০ সালের আদমশুমারিতে ১৬,৬৮,৮৪৮ জন ছিল। পালেমবাং হল মেদানের পরে সুমাত্রার দ্বিতীয় সর্বাধিক জনবহুল শহর এবং ইন্দোনেশিয়ার নবম সর্বাধিক জনবহুল শহর।\nপালেমবাং মহানগর এলাকার আনুমানিক জনসংখ্যা ২০১৫ সালের তথ্যানুসারে ৩৫ লাখেরও বেশি। এটি বানুয়াসিন, ওগান ইলির ও ওগান কোমেরিং ইলির সহ শহরের আশেপাশের অঞ্চলগুলির কিছু অংশ নিয়ে গঠিত।\nপালেমবাং দক্ষিণ-পূর্ব এশিয়ার প্রাচীনতম শহরগুলির মধ্যে একটি। এটি একটি বৌদ্ধ রাজ্য শ্রীবিজয়ার রাজধানী ছিল, যা পশ্চিম ইন্দোনেশিয়ান দ্বীপপুঞ্জের বেশিরভাগ অংশ শাসন করেছিল এবং মালাক্কা প্রণালী সহ অনেক সামুদ্রিক বাণিজ্য পথ নিয়ন্ত্রণ করেছিল। একজন চীনা সন্ন্যাসী ইজিং লিখেছেন যে তিনি ৬৭১ সালে ৬ মাসের জন্য শ্রীবিজয়ায় গিয়েছিলেন।\nপালেমবাং সালতানাতের ১৮২৫ সালে বিলুপ্তির পর পালেমবাং ডাচ ইস্ট ইন্ডিজে অন্তর্ভুক্ত হয়। এটি ১৯০৬ সালের ১লা এপ্রিল একটি শহর হিসাবে রাজশাসনপত্র দ্বারা প্রতিষ্ঠিত হয়েছিল।\nপালেমবাং জাকার্তার সঙ্গে ২০১১ দক্ষিণ-পূর্ব এশিয়ান গেমস এবং ২০১৮ এশিয়ান গেমসের আয়োজক শহর ছিল। ইন্দোনেশিয়ায় প্রথম হালকা রেল ব্যবস্থাটি ২০১৮ সালের জুলাই মাসে পালেমবাং-এ পরিচালিত হয়।\nশহরটি একটি প্রধান স্থানীয় পর্যটন গন্তব্য, যা মোট ২০,১১,৪১৭ জন পর্যটককে ২০১৭ সালে আকর্ষণ করে, তবে, এটি একটি সুপরিচিত আন্তর্জাতিক পর্যটন গন্তব্য নয় কারণ পূর্বোক্ত মোট পর্যটক আগমনের মধ্যে বিদেশী পর্যটকদের সংখ্যা শুধুমাত্র ৯,৮৫০ জন। পালেমবাং-এর সমস্যা হচ্ছে যানজট, বন্যা, বস্তি, দূষণ ও পিটল্যান্ডের আগুন।\n\n\n== তথ্যসূত্র ==\n\n\n== বহিঃসংযোগ ==\n\nঅফিসিয়াল ওয়েবসাইট – ইন্দোনেশীয় ভাষায়\n উইকিভ্রমণ থেকে পালেমবাং ভ্রমণ নির্দেশিকা পড়ুন।"}