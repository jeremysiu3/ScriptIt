{"pageid": 1512461, "title": "মেফেয়ার", "url": "https://bn.wikipedia.org/wiki?curid=1512461", "content": "মেফেয়ার হল ইংল্যান্ডের লন্ডনের ওয়েস্টমিনস্টার শহরের একটি এলাকা। এটি সেন্ট্রাল লন্ডনে অবস্থিত এবং পশ্চিম লন্ডনের অংশ। এটি অক্সফোর্ড স্ট্রিট, রিজেন্ট স্ট্রিট, পিকাডিলি এবং পার্ক লেনের মধ্যে অবস্থিত এবং বিশ্বের অন্যতম সবচেয়ে ব্যয়বহুল জেলা।\nএই এলাকাটি মূলত ইয়া ম্যানরের অংশ ছিল এবং ১৮ শতকের গোড়ার দিক পর্যন্ত এটি মূলত গ্রামীণ এলাকা ছিল। এটি ১৬৮৬ থেকে ১৭৬৪ সাল পর্যন্ত অনুষ্ঠিত বার্ষিক মে মেলার জন্য এটি সুপরিচিত হয়ে ওঠে, যা বর্তমানে শেফার্ড মার্কেট নামে পরিচিত। বছরের পর বছর ধরে মেলাটি ক্রমশ নিম্নমানের এবং অপ্রীতিকর হয়ে ওঠে এবং এটি জনসাধারণের জন্য একটি বিরক্তিকর বিষয় হয়ে দাঁড়ায়। গ্রোসভেনর পরিবার (যারা পরে ওয়েস্টমিনস্টারের ডিউক হয়) বিবাহের মাধ্যমে জমিটি অধিগ্রহণ করে এবং থমাস বারলো এর তত্ত্বাবধানে এটির উন্নয়ন শুরু করে। এই কাজের মধ্যে হ্যানোভার স্কয়ার, বার্কলে স্কয়ার এবং গ্রোসভেনর স্কয়ার অন্তর্ভুক্ত ছিল, যা উচ্চমানের বাড়ি দ্বারা পরিবেষ্টিত ছিল এবং সেন্ট জর্জের হ্যানোভার স্কয়ার চার্চও ছিল।\n১৮ শতকের শেষের দিকে মেফেয়ারের বেশিরভাগ অংশই উচ্চবিত্তদের জন্য উচ্চমূল্যের আবাসন দিয়ে পুনর্নির্মাণ করা হয়েছিল; লন্ডনের কাছাকাছি কিছু এলাকার মতো, এটি কখনও তার সমৃদ্ধ মর্যাদা হারায়নি। বিংশ শতাব্দীর গোড়ার দিকে ব্রিটিশ অভিজাতদের পতনের ফলে এই অঞ্চলটি আরও বাণিজ্যিক হয়ে ওঠে, অনেক বাড়ি কর্পোরেট সদর দপ্তর এবং বিভিন্ন দূতাবাসের অফিসে রূপান্তরিত হয়। মেফেয়ারে পিকাডিলি এবং পার্ক লেনের পাশে প্রচুর পরিমাণে উচ্চমানের আবাসিক সম্পত্তি, অভিজাত দোকান এবং রেস্তোরাঁ এবং বিলাসবহুল হোটেল রয়েছে। লন্ডন মনোপলি বোর্ডে সবচেয়ে ব্যয়বহুল সম্পত্তি স্কোয়ার হওয়ার মাধ্যমে এর মর্যাদাপূর্ণ অবস্থান স্মরণীয় হয়েছে।\n\n\n== ভূগোল ==\nমেফেয়ার ওয়েস্টমিনস্টার শহরে অবস্থিত এবং মূলত ঐতিহাসিক গ্রোসভেনর এস্টেট এবং আলবেমারেল, বার্কলে, বার্লিংটন এবং কার্জন এস্টেট নিয়ে গঠিত। এর পশ্চিমে পার্ক লেন, উত্তরে অক্সফোর্ড স্ট্রিট, পূর্বে রিজেন্ট স্ট্রিট এবং দক্ষিণে পিকাডিলি অবস্থিত। সীমানা নির্ধারণকারী রাস্তাগুলির বাইরে, উত্তরে মেরিলেবোন, পূর্বে সোহো এবং দক্ষিণ-পশ্চিমে নাইটসব্রিজ এবং বেলগ্রাভিয়া অবস্থিত।\nমেফেয়ার পার্কল্যান্ড দ্বারা বেষ্টিত; হাইড পার্ক এবং গ্রিন পার্ক এর সীমানা বরাবর চলে গেছে। ৮ একর (৩.২ হেক্টর) আয়তনের গ্রোসভেনর স্কয়ারটি মেফেয়ারের প্রায় কেন্দ্রে অবস্থিত এবং এর কেন্দ্রস্থলে অসংখ্য মূল্যবান ও আকর্ষণীয় সম্পত্তি রয়েছে।\n\n\n== ইতিহাস ==\n\n\n=== প্রারম্ভিক ইতিহাস ===\nরোমান রাস্তার সারিবদ্ধতা বিশ্লেষণের পর, অনুমান করা হয়েছে যে লন্ডিনিয়াম প্রতিষ্ঠার আগে রোমানরা এই অঞ্চলে বসতি স্থাপন করেছিল। হুইটেকারের অ্যালমানাক জানিয়েছিল যে ক্লডিয়াসের অপেক্ষায় থাকাকালীন ৪৩ খ্রিস্টাব্দে ব্রিটেনে রোমান বিজয়ের সময় আউলাস প্লাটিয়াস এখানে একটি দুর্গ নির্মাণ করেছিলেন। ১৯৯৩ সালে এই তত্ত্বটি আরও বিস্তারিতভাবে প্রকাশিত হয়, যেখানে বলা হয় যে, দুর্গের বাইরেও একটি শহর গড়ে উঠেছিল, তবে পরে টেমস নদী থেকে অনেক দূরে থাকায় এটি পরিত্যক্ত হয়েছিল। প্রত্নতাত্ত্বিক প্রমাণের অভাবের কারণে এই প্রস্তাবটি বিতর্কিত হয়েছে। যদি সত্যিই কোনও দুর্গ থাকত, তাহলে ধারণা করা হয় যে আধুনিক গ্রিন স্ট্রিট, নর্থ অডলি স্ট্রিট, আপার গ্রোসভেনর স্ট্রিট এবং পার্ক লেন যেখানে অবস্থিত সেখানেই এর পরিধি থাকত এবং পার্ক স্ট্রিটই ছিল কেন্দ্রের মধ্য দিয়ে যাওয়ার প্রধান রাস্তা। ডোমসডে বুকে এই অঞ্চলটি ছিল ইয়া জমিদারি এবং নরম্যানদের বিজয়ের পর জিওফ্রে ডি ম্যান্ডেভিলের মালিকানাধীন ছিল। পরবর্তীকালে এটি ওয়েস্টমিনস্টারের অ্যাবের কাছে চলে যায়, যারা ১৫৩৬ সাল পর্যন্ত এটির মালিক ছিল, এরপর রাজা অষ্টম হেনরি মঠগুলি ভেঙে দেওয়ার সময় এটি দখল করেছিলেন।\n১৬৮৬-৮৮ সালের দিকে শেফার্ড মার্কেট এলাকায় উন্নয়ন শুরু হওয়ার আগ পর্যন্ত মেফেয়ার মূলত খোলা মাঠ ছিল, মে ফেয়ারটি সেন্ট জেমসের হেমার্কেট থেকে জনাকীর্ণতার কারণে স্থানান্তরিত হয়েছিল। ১৬৮৬ সালের আগেও কিছু ভবন ছিল। স্ট্যানহোপ রো-তে ১৬১৮ সালের একটি কটেজ ১৯৪০ সালের শেষের দিকে ব্লিটজের সময় ধ্বংস হয়ে যায়। ১৭শ শতকে ইংরেজ গৃহযুদ্ধের সময় প্রতিষ্ঠিত একটি দুর্গ, যা বর্তমানে মাউন্ট স্ট্রিট নামে পরিচিত ১৮শ শতক নাগাদ অলিভারের মাউন্ট নামে পরিচিত ছিল।\n\n\n=== মে ফেয়ার ===\nমে ফেয়ার প্রতি বছর ১ থেকে ১৪ মে পর্যন্ত গ্রেট ব্রুকফিল্ডে (যা বর্তমানে কার্জন স্ট্রিট এবং শেফার্ড মার্কেটের অংশ) অনুষ্ঠিত হত। এটি প্রথম এডওয়ার্ড এর রাজত্বকালে সেন্ট জেমসের ওপারে খোলা মাঠে প্রতিষ্ঠিত হয়েছিল। ১৫৬০ সালে মেলাটি \"ওয়েস্টমিনস্টারের সেন্ট জেমসের ফেয়ার\" হিসেবে রেকর্ড করা হয়। প্লেগের কারণে এটি ১৬০৩ সালে স্থগিত করা হয়েছিল, তবে ১৭শ শতকের বাকি সময় ধরে মেলা চলতে থাকে। ১৬৮৬ সালে মেলা স্থানান্তরিত হয়ে আজকের মে-ফেয়ারে চলে আসে। ১৮ শতকের মধ্যে এটি শোম্যান, জাগলার এবং ফেন্সার এবংবিভিন্ন ধরনের মেলা আকর্ষণের কেন্দ্র হয়ে ওঠে। জনপ্রিয় আকর্ষণগুলির মধ্যে ছিল খালি মুষ্টি দিয়ে লড়াই, সুজি খাওয়ার প্রতিযোগিতা এবং মহিলাদের পায়ে দৌড় প্রতিযোগিতা।\nপ্রথম জর্জ এর শাসনকালে মে ফেয়ারটি কুকীর্তি হিসেবে পরিগণিত হতে থাকে এবং এটি একটি সামাজিক কেলেঙ্কারি হিসেবে দেখা হত। পিকাডিলিতে বসবাসকারী কভেন্ট্রির ষষ্ঠ আর্ল মেলাটিকে একটি উপদ্রব বলে মনে করতেন এবং স্থানীয় বাসিন্দাদের সাথে মিলিত হয়ে এর বিরুদ্ধে একটি জনসাধারণের প্রচারণা চালান। ১৭৬৪ সালে এটি বিলুপ্ত করা হয়। সম্পত্তি উন্নয়নে মেফেয়ারের পরবর্তী উত্থানের একটি কারণ ছিল এটি নিম্ন শ্রেণীর কার্যকলাপকে প্রতিরোধ করতে সক্ষম হয়েছিল।\n\n\n=== গ্রোসভেনর পরিবার এবং সম্পত্তি ===\n\nমেফেয়ারের নির্মাণকাজ ১৬৬০-এর দশকে পিকাডিলির কোণে শুরু হয় এবং সেই রাস্তার উত্তর পাশে বিস্তৃত হয়। বার্লিংটন হাউসটি ১৬৬৪ থেকে ১৬৬৫ সালের মধ্যে জন ডেনহ্যাম দ্বারা শুরু হয়েছিল এবং দুই বছর পরে বার্লিংটনের প্রথম আর্ল রিচার্ড বয়েলের কাছে বিক্রি করা হয়, তিনি হিউ মেকে এটি সম্পন্ন করতে বলেন। ১৮ শতক জুড়ে এই বাড়িটি ব্যাপকভাবে সংস্কার করা হয়েছিল এবং এটি ওই সময়ের একমাত্র বাড়ি যা ২১  শতকে এসে টিকে রয়েছে।\n১৬৭৭ সালে তৃতীয় ব্যারোনেট স্যার থমাস গ্রোসভেনর, ইবুরির ম্যানরের অংশের উত্তরাধিকারী মেরি ডেভিসকে বিয়ে করার পর থেকে প্রধান উন্নয়নের সূত্রপাত ঘটে। গ্রোসভেনর পরিবার ৫০০ একর (২০০ হেক্টর) জমি লাভ করে, যার মধ্যে প্রায় ১০০ একর (৪০ হেক্টর) অক্সফোর্ড স্ট্রিটের দক্ষিণে এবং পার্ক লেনের পূর্বে অবস্থিত ছিল। এই জমিটিকে প্রাথমিক দলিলগুলোতে \"দ্য হান্ড্রেড এক্রস\" হিসেবে উল্লেখ করা হয়েছিল।\n১৭২১ সালে লন্ডন জার্নাল রিপোর্ট করে যে \"যে স্থানে আগে মে ফেয়ার অনুষ্ঠিত হতো, সেখানে একটি বড় চত্বর নির্মাণের জন্য স্থান চিহ্নিত করা হয়েছে এবং সেখানে বেশ কিছু সুন্দর রাস্তা ও বাড়ি নির্মাণ করা হবে\"। চতুর্থ ব্যারোনেট স্যার রিচার্ড গ্রোসভেনর, সার্ভেয়ার টমাস বার্লোকে রাস্তার বিন্যাস ডিজাইন করতে বলেছিলেন,  যা বর্তমানেও বেশিরভাগ অক্ষত অবস্থায় টিকে আছে, যদিও বেশিরভাগ সম্পত্তি পুনর্নির্মিত হয়েছে। বার্লো প্রশস্ত, সোজা রাস্তার একটি গ্রিড প্রস্তাব করেছিলেন, যার কেন্দ্রবিন্দু ছিল একটি বৃহৎ উদ্যান (বর্তমানে গ্রোসভেনর স্কোয়ার)।\nবাড়িগুলি দ্রুত নির্মিত হতে থাকে এবং ১৮ শতকের মাঝামাঝি সময়ে এলাকাটি ঘরবাড়িতে পূর্ণ হয়ে যায়। জমির বেশিরভাগ অংশ সাতটি এস্টেটের মালিকানাধীন ছিল: বার্লিংটন, মিলফিল্ড, কন্ডুইট মিড, অ্যালবেমারলে গ্রাউন্ড, বার্কলে, কার্জন এবং সবচেয়ে গুরুত্বপূর্ণভাবে গ্রোসভেনর। মেফেয়ার-এ নির্মিত মূল সম্পত্তিগুলির মধ্যে শুধুমাত্র গ্রোসভেনর এস্টেটটি  অক্ষত অবস্থায় টিকে রয়েছে এবং একই পরিবারের মালিকানাধীন রয়েছে, যারা ১৮৭৪ সালে ওয়েস্টমিনস্টারের ডিউক হয়েছিলেন। চেস্টারফিল্ড স্ট্রিট হল কয়েকটি রাস্তার মধ্যে একটি যার উভয় পাশে ১৮ শতকের সম্পত্তি রয়েছে, একমাত্র একটি ব্যতিক্রম ছাড়া এবং সম্ভবত এটি এই এলাকার সবচেয়ে কম পরিবর্তিত রাস্তা।\n\nহ্যানোভার স্কয়ারটি নির্মিত তিনটি বৃহত্তম চত্বরের মধ্যে প্রথমটি। ১৭১৪ সালে সিংহাসনে আরোহণের পরপরই হ্যানোভারের নির্বাচক রাজা প্রথম জর্জের নামে এর নামকরণ করা হয়েছিল। মূল বাড়িগুলিতে অবসরপ্রাপ্ত জেনারেলদের মতো \"বিশিষ্ট ব্যক্তি\" বাস করতেন। যদিও বেশিরভাগই ধ্বংস হয়ে গেছে, কিছু সংখ্যক এখনও বর্তমান সময় পর্যন্ত টিকে রয়েছে। হ্যানোভার স্কয়ার রুমগুলি ধ্রুপদী সঙ্গীত কনসার্টের জন্য একটি জনপ্রিয় স্থান হয়ে উঠেছিল, যার মধ্যে রয়েছে জোহান ক্রিশ্চিয়ান বাখ, ইওসেফ হাইডেন, নিকোলো পাগানিনি এবং ফ্রান্‌ৎস লিস্ট। চত্বরের দক্ষিণ প্রান্তে উইলিয়াম পিট দ্য ইয়ংগারের একটি বিশাল মূর্তি স্থাপিত আছে।\n\n১৭২৫ সালে মেফেয়ার সেন্ট জর্জ হ্যানোভার স্কয়ারের নতুন প্যারিশের অংশ হয়ে ওঠে, যা পূর্ব দিকে বন্ড স্ট্রিট এবং কন্ডুইট স্ট্রিটের উত্তরে রিজেন্ট স্ট্রিট পর্যন্ত বিস্তৃত ছিল। এটি উত্তরে অক্সফোর্ড স্ট্রিট পর্যন্ত এবং পিকাডিলির কাছে দক্ষিণে বিস্তৃত ছিল। প্যারিশটি পশ্চিমে হাইড পার্ক পর্যন্ত বিস্তৃত ছিল এবং দক্ষিণ-পশ্চিমে সেন্ট জর্জ হাসপাতাল পর্যন্ত বিস্তৃত ছিল। এই এলাকার বেশিরভাগ অংশ গ্রোসভেনর পরিবারের ছিল (এবং এখনও তাদের মালিকানাধীন রয়েছে), যদিও কিছু অংশের মুক্তাধিকার ক্রাউন এস্টেটের অধীনে রয়েছে।\nএই অঞ্চলে পানি সরবরাহের জন্য চেলসি ওয়াটার ওয়র্কস একটি পানি সরবরাহ ব্যবস্থা স্থাপন করেছিল এবং ১৭২৫ সালে হাইড পার্কে একটি জলাধারের জন্য একটি রাজকীয় আদেশ জারি করা হয় যা বর্তমানে গ্রোসভেনর গেট নামে পরিচিত পানি সরবরাহ করতে সক্ষম ছিল। ১৮৩৫ সালে জলাধারটি একটি শোভাময় বেসিন এবং এর কেন্দ্রে একটি ফোয়ারা দিয়ে সজ্জিত করা হয়েছিল। ১৯৬৩ সালে পার্ক লেনের প্রশস্তকরণের পর এটি নতুন করে নির্মিত হয় এবং তার নাম দেওয়া হয় \"জয় অফ লাইফ ফাউন্টেন\"।\nগ্রোসভেনর স্কয়ারকে মে ফেয়ার এস্টেটের কেন্দ্রবিন্দু হিসেবে পরিকল্পনা করা হয়েছিল। ১৭২৫-৩১ সাল পর্যন্ত এটি ৫১টি পৃথক প্লট নিয়ে নির্মিত হয়েছিল। এটি লন্ডনের দ্বিতীয় বৃহত্তম চত্বর (লিঙ্কনস ইন ফিল্ডসের পরে) এবং বিংশ শতাব্দীর মাঝামাঝি পর্যন্ত অভিজাতদের অসংখ্য সদস্যের বসবাস ছিল। ১৯শ শতকের শেষদিকে গ্রোসভেনর পরিবারকে \"ইউরোপের সবচেয়ে ধনী পরিবার\" হিসেবে বর্ণনা করা হয়েছিল এবং তাদের মেফেয়ার সম্পত্তির বার্ষিক ভাড়া প্রায় ১৩৫,০০০ পাউন্ড (২০২৩ সালে ১,৮৫,৫৮,০০০ পাউন্ড এর সমতুল্য) পৌঁছেছিল। চত্বরটির জনপ্রিয়তা কখনোই কমেনি এবং একবিংশ শতাব্দীতেও লন্ডনের একটি মর্যাদাপূর্ণ ঠিকানা হিসেবে রয়ে গেছে। মাত্র দুটি মূল বাড়ি টিকে আছে; ৯ নম্বর, যা একসময় জন অ্যাডামসের বাড়ি ছিল এবং ৩৮ নম্বর, যা এখন ইন্দোনেশিয়ান দূতাবাস হিসেবে ব্যবহৃত হচ্ছে।\n\nপিকাডিলিতে অবস্থিত বার্কলে হাউসের নামকরণ করা হয়েছিল স্ট্র্যাটনের প্রথম ব্যারন বার্কলে জন বার্কলে-এর নামে, যিনি ১৬৬০ সালে রাজতন্ত্র পুনঃপ্রতিষ্ঠিত হওয়ার পরপরই এর জমি এবং এর আশেপাশের জমি কিনেছিলেন। ১৬৯৬ সালে বার্কলে পরিবার বাড়ি এবং মাঠটি ডেভনশায়ারের প্রথম ডিউক উইলিয়াম ক্যাভেন্ডিশের কাছে বিক্রি করে (যিনি এর নামকরণ করেছিলেন ডেভনশায়ার হাউস) এই  শর্তে যে বাড়ির পিছনের দিকের দৃশ্য নষ্ট করা হবে না। বার্কলে স্কয়ারটি ১৭৩০-এর দশকে বাড়ির পিছনের দিকে স্থাপন করা হয়েছিল; বিক্রয়ের শর্তের কারণে কেবল পূর্ব এবং পশ্চিম দিকে বাড়ি তৈরি করা হয়েছিল। পশ্চিম দিকে এখনও ১৮ শতকের মাঝামাঝি বিভিন্ন ভবন রয়েছে এবং পূর্ব দিকে এখন বার্কলে স্কয়ার হাউস সহ অফিস রয়েছে।\nমেফেয়ারের সম্প্রসারণের ফলে লন্ডনের উচ্চবিত্তরা কোভেন্ট গার্ডেন এবং সোহোর মতো এলাকা থেকে দূরে সরে যান, যেগুলো আঠারো শতকের মধ্যেই পতনের মুখে পড়ে গিয়েছিল। এর সাফল্যের একটি অংশ ছিল সেন্ট জেমস কোর্ট এবং পার্কগুলির কাছাকাছি অবস্থিতি এবং সুপরিকল্পিত বিন্যাস। এর ফলে এটি একবিংশ শতাব্দীতেও এর জনপ্রিয়তা বজায় রাখতে সক্ষম হয়। অভিজাত শ্রেণীর চাহিদার কারণে রাস্তার সমান্তরালে মিউ বরাবর আস্তাবল, কোচ হাউস এবং চাকরদের থাকার ব্যবস্থা তৈরি করা হয়েছিল। পরে কিছু আস্তাবল গ্যারেজ এবং অফিসে রূপান্তরিত হয়েছে।\nউনিশ শতকে রথসচাইল্ড পরিবারের বেশ কয়েকটি মেফেয়ার সম্পত্তির মালিক ছিল। আলফ্রেড ডি রথসচাইল্ড ১ নম্বর সিমোর প্লেসে বাস করতেন এবং সেখানে অসংখ্য \"প্রেমের নৈশভোজ\" আয়োজন করতেন যেখানে একমাত্র অতিথি ছিলেন একজন মহিলা সঙ্গী। তার ভাই লিওপোল্ডের মারি পেরুজিয়ার সাথে বিয়ে ১৮৮১ সালে এখানেই হয়েছিল। প্রথম বিশ্বযুদ্ধের পর কার্জন স্ট্রিট পার্ক লেনের সাথে মিলিত হওয়ার জন্য স্থানটি জুড়ে সম্প্রসারিত করা হলে বাড়িটি ভেঙে ফেলা হয়। ভবিষ্যৎ প্রধানমন্ত্রী আর্চিবল্ড প্রিমরোজ, রোজবেরির ৫ম আর্ল ১৮৪৭ সালে চার্লস স্ট্রিটে জন্মগ্রহণ করেন এবং এই এলাকায় বেড়ে ওঠেন।\nমেফেয়ারের সাথে মার্কিন যুক্তরাষ্ট্রের দীর্ঘ সম্পর্ক রয়েছে। পোকাহোন্টাস ১৭ শতকের গোড়ার দিকে এখানে ভ্রমণ করেছিলেন বলে মনে করা হয়। ১৭৮৬ সালে জন অ্যাডামস গ্রোসভেনর স্কোয়ারে মার্কিন দূতাবাস প্রতিষ্ঠা করেন। থিওডোর রুজভেল্ট হ্যানোভার স্কোয়ারে বিয়ে করেছিলেন এবং ফ্রাঙ্কলিন ডি. রুজভেল্ট বার্কলে স্কোয়ারে মধুচন্দ্রিমা পালন করেছিলেন। মাউন্ট স্ট্রিট গার্ডেনের একটি ছোট স্মারক পার্কে মেফেয়ারের প্রাক্তন আমেরিকান বাসিন্দাদের এবং দর্শনার্থীদের নাম খোদাই করা বেঞ্চ রয়েছে।\n\n\n=== আধুনিক ইতিহাস ===\n\n১৮৯৯ সালে ওয়েস্টমিনস্টারের প্রথম ডিউক হিউ গ্রোসভেনরের মৃত্যু মেফেয়ারের উন্নয়নের ক্ষেত্রে একটি গুরুত্বপূর্ণ মুহূর্ত ছিল, যার ফলে ইতিমধ্যে কার্যকর না হওয়া সমস্ত  উন্নয়ন পরিকল্পনা বাতিল করা হয়। পরবর্তী বছরগুলিতে ১৯০৯ সালে ডেভিড লয়েড জর্জের কল্যাণ রাষ্ট্র প্রতিষ্ঠার মতো সরকারি বাজেট প্রস্তাবগুলি লর্ডদের ক্ষমতাকে ব্যাপকভাবে হ্রাস করে। মেফেয়ারের আশেপাশে জমির মূল্য কমে যায় এবং কিছু ইজারা নবায়ন করা হয়নি।\nপ্রথম বিশ্বযুদ্ধের পর ব্রিটিশ উচ্চবিত্ত শ্রেণীর পতন ঘটে, কারণ শ্রমিকের সংখ্যা কমে যাওয়ায় চাকর-বাকর সহজলভ্য ছিল না এবং তারা বেশি বেতন দাবি করত। মেফেয়ারের সবচেয়ে বিলাসবহুল বাড়িগুলি পরিষেবার জন্য আরও ব্যয়বহুল হয়ে ওঠে; ফলস্বরূপ অনেক বাড়ি বিদেশী দূতাবাসে রূপান্তরিত করা হয়। ওয়েস্টমিনস্টারের দ্বিতীয় ডিউক গ্রোসভেনর হাউস ভেঙে তার বাসস্থান বোর্ডন হাউসে স্থানান্তর করার সিদ্ধান্ত নেন। ব্লিটজের সময় লন্ডন শহরের বেশিরভাগ অংশ ধ্বংস হয়ে যাওয়ার পর এবং এই এলাকায় অনেক কর্পোরেট সদর দপ্তর প্রতিষ্ঠিত হওয়ার পর মেফেয়ার বাণিজ্যিক উন্নয়নের জন্য আকর্ষণীয় হয়ে ওঠে। অ্যাল্ডফোর্ড হাউস, লন্ডনডেরি হাউস এবং চেস্টারফিল্ড হাউস সহ বেশ কয়েকটি ঐতিহাসিকভাবে গুরুত্বপূর্ণ বাড়ি ভেঙে ফেলা হয়।\n১৯৬১ সালে ১ নম্বর গ্রোসভেনর স্কয়ারে অবস্থিত পুরাতন মার্কিন দূতাবাসটি কানাডিয়ান হাই কমিশনে পরিণত হয় এবং প্রথম কানাডিয়ান প্রধানমন্ত্রী জন এ. ম্যাকডোনাল্ডের নামে ভবনটির নামকরণ করা হয় ম্যাকডোনাল্ড হাউস। ইতালীয় দূতাবাসটি ৪ নম্বর গ্রোসভেনর স্কয়ারে অবস্থিত।\nজেলাটি ক্রমশ বাণিজ্যিক হয়ে উঠছে, অনেক অফিস রূপান্তরিত বাড়ি এবং নতুন ভবনে স্থানান্তরিত হয়েছে, যদিও কিছু জায়গায় এই প্রবণতা বিপরীত দিকে গিয়েছে। ২০০৮ সালে যুক্তরাষ্ট্রের দূতাবাস ঘোষণা করে যে তারা নিরাপত্তার কারণে গ্রোসভেনর স্কোয়ারে তার দীর্ঘকালীন অবস্থান থেকে ওয়ান্ডসওয়ার্থের নাইন এলমসে স্থানান্তরিত করা হবে, যদিও ১১ সেপ্টেম্বরের হামলার পর ৬ ফুট (১.৮ মিটার) উঁচু বিস্ফোরণ প্রতিরোধী দেয়ালসহ ৮ মিলিয়ন পাউন্ডের নিরাপত্তা উন্নয়ন প্রকল্প নির্মাণ করা হয়েছিল। ১৯৯০ এর দশক থেকে আবাসিক সম্পত্তিগুলি আবার পাওয়া যাচ্ছে, যদিও ভাড়া লন্ডনের মধ্যে সর্বোচ্চ। মেফেয়ার এখনো লন্ডন এবং বিশ্বের সবচেয়ে ব্যয়বহুল স্থানগুলির মধ্যে একটি এবং এটিতে কিছু বিশেষ দোকান, লন্ডনের সবচেয়ে বড় বিলাসবহুল হোটেল এবং অনেক রেস্তোরাঁ রয়েছে, বিশেষ করে পার্ক লেন এবং গ্রোসভেনর স্কোয়ারের আশেপাশে।\n২০০৬ সাল নাগাদ কাতারের শাসক পরিবার আল-থানি পরিবার এবং তাদের আত্মীয়স্বজন এবং সহযোগীরা মেফেয়ারের ২৭৯ একর জমির এক চতুর্থাংশের মালিক ছিলেন। পরবর্তীকালে মেফেয়ারের উত্তর-পশ্চিম অংশটি \"লিটল দোহা\" নামে পরিচিত হয়। এই এলাকাটি \"কাতারি কোয়ার্টার\" এবং 'কাতারোপোলিস' নামেও পরিচিত। কাতারিদের মেফেয়ারে মালিকানাধীন উল্লেখযোগ্য সম্পত্তির মধ্যে রয়েছে পার্ক লেনে অবস্থিত ডাডলি হাউস এবং কার্জন স্ট্রিটে অবস্থিত লম্বার্ড হাউস। পরিবারের সদস্যরা মেবোর্ন হোটেল গ্রুপের মাধ্যমে মেফেয়ারে দ্য কনট এবং ক্লারিজের হোটেলেরও মালিক।\n\n\n== বৈশিষ্ট্য ==\n\n\n=== গির্জা ===\n\n১৭২১ থেকে ১৭২৪ সালের মধ্যে জন জেমস কর্তৃক নির্মিত হ্যানোভার স্কয়ারের সেন্ট জর্জেস, ১৭১১ সালে কমিশন ফর বিল্ডিং ফিফটি নিউ গির্জা আইন অনুসরণ করে নির্মিত ৫০টি গির্জার মধ্যে একটি। ১৭৯১ সালে এমা, লেডি হ্যামিল্টন, ১৮১৪ সালে কবি পার্সি বিশি শেলি এবং ১৮৩৯ এবং ১৮৯৪ সালে যথাক্রমে প্রধানমন্ত্রী বেঞ্জামিন ডিসরেইলি এবং এইচ. এইচ. অ্যাসকুইথ সকলেই গির্জাটিতে বিবাহবন্ধনে আবদ্ধ হন। গির্জার বেদিতে দুটি কাস্ট-আয়রন কুকুর রাখা আছে, যা কনডুইট স্ট্রিটের একটি দোকান থেকে উদ্ধার করা হয়েছিল, যা ব্লিটজের সময় বোমাবর্ষণের কারণে বিধ্বস্ত হয়েছিল।\nসাউথ অডলি স্ট্রিটের গ্রোসভেনর চ্যাপেলটি ১৭৩০ সালে বেঞ্জামিন টিমব্রেল গ্রোসভেনর এস্টেটের জন্য তৈরি করেছিলেন। এটি দ্বিতীয় বিশ্বযুদ্ধের সময় আমেরিকান সেনাবাহিনী ব্যবহার করেছিল। ওয়েলিংটনের ১ম ডিউক আর্থার ওয়েলেসলির বাবা-মাকে এই গির্জায় সমাহিত করা হয়েছে।\nকার্জন স্ট্রিটের মেফেয়ার চ্যাপেলটি অবৈধ বিবাহের জন্য একটি জনপ্রিয় স্থান ছিল, যার মধ্যে ১৭৪২ সালে ৭০০ টিরও বেশি অবৈধ বিবাহ হয়েছিল। হ্যামিল্টনের ষষ্ঠ ডিউক জেমস হ্যামিল্টন ১৭৫২ সালে এখানে এলিজাবেথ গানিংকে বিয়ে করেছিলেন। ১৭৫৩ সালের বিবাহ আইন অবৈধ বিবাহের এই প্রথা বন্ধ করে দেয়। ১৮৯৯ সালে চ্যাপেলটি ভেঙে ফেলা হয়।\n\n\n=== হোটেল ===\n১৮৩৭ সালে উদ্বোধন হওয়া ব্রাউনস হোটেল লন্ডনের অন্যতম প্রাচীন হোটেল হিসেবে পরিচিত। আলবেমারেল এবং ডোভার স্ট্রিটের মাঝখানে অবস্থিত, এটি রানী ভিক্টোরিয়ার জন্য একটি জনপ্রিয় চা স্থান ছিল বলে মনে করা হয় এবং ১৮৭৬ সালে আলেকজান্ডার গ্রাহাম বেল এই হোটেল থেকেই ব্রিটেনে প্রথম সফল টেলিফোন কলটি করেছিলেন। কিছু লেখক প্রায়শই সেখানে থাকতেন বলে জানা যায়; রুডইয়ার্ড কিপলিং-এর দ্য জঙ্গল বুক এবং আগাথা ক্রিস্টির অ্যাট বার্ট্রামস হোটেল দুটি বইই ব্রাউনস-এ থাকার সময় আংশিকভাবে লেখা হয়েছিল। থিওডোর রুজভেল্ট হোটেলটিতে থাকতে পছন্দ করতেন এবং ১৮৮৬ সালে সেখানে একটি অভ্যর্থনা অনুষ্ঠানের মাধ্যমে তার বাগদত্তা এডিথ রুজভেল্টকে বিয়ে করেছিলেন। বর্তমানে রোকো ফোর্ট হোটেলের অংশ এই হোটেলটি তার জনপ্রিয় চা কক্ষ বজায় রেখেছে এবং এখন ১১টি টাউনহাউস জুড়ে বিস্তৃত হয়েছে।\n\n১৮১২ সালে ব্রুক স্ট্রিটে মিভার্টস হোটেল নামে ক্লারিজ প্রতিষ্ঠিত হয়। ১৮৫৫ সালে উইলিয়াম ক্লারিজ এটি অধিগ্রহণ করেন এবং তার পর থেকে হোটেলটির নামকরণ করা হয় ক্লারিজেস। ১৮৯৫ সালে স্যাভয় কোম্পানি হোটেলটি কিনে নেয় এবং এটি লাল ইট দিয়ে পুনর্নির্মাণ করা হয়। ১৯৩১ সালে এটি আবারও সম্প্রসারিত হয়। দ্বিতীয় বিশ্বযুদ্ধের সময় নির্বাসিত বেশ কিছু ইউরোপীয় রাজকীয় পরিবার হোটেলটিতে আশ্রয় নিয়েছিল। যুগোস্লাভিয়ার ক্রাউন প্রিন্স আলেকজান্ডার ১৯৪৫ সালের ১৭ জুলাই সেখানে জন্মগ্রহণ করেন; প্রধানমন্ত্রী উইনস্টন চার্চিল যে স্যুইটে জন্মগ্রহণ করেছিলেন তাকে যুগোস্লাভ অঞ্চল ঘোষণা করেছিলেন বলে জানা যায়।\nহাফ মুন স্ট্রিটে অবস্থিত ফ্লেমিংস মেফেয়ার ১৮৫১ সালে রবার্ট ফ্লেমিং কর্তৃক উদ্বোধন করা হয়েছিল, যিনি অ্যাংলেসির দ্বিতীয় মার্কুয়েস হেনরি পেজেটের জন্য কাজ করতেন। এটি লন্ডনের দ্বিতীয় প্রাচীনতম স্বাধীন হোটেল।\nগ্রোসভেনর স্কয়ার এবং ডিউক স্ট্রিটের কোণে অবস্থিত লন্ডন ম্যারিয়ট হোটেল গ্রোসভেনর স্কয়ার ছিল ব্রিটেনের প্রথম ম্যারিয়ট হোটেল। এটি ১৯৬১ সালে ইউরোপা হোটেল হিসেবে খোলা হয়েছিল এবং ১৯৮৫ সালে ম্যারিয়ট এটি কিনে নেয়। আমেরিকান দূতাবাসে আসা দর্শনার্থীদের কাছে এটি একটি জনপ্রিয় স্থান ছিল।\nপার্ক লেনের গ্রোসভেনর হাউস হোটেলটি গ্রোসভেনর হাউসের পুরনো স্থানে অবস্থিত, যা রবার্ট গ্রোসভেনর, দ্বিতীয় আর্ল গ্রোসভেনরের (যিনি পরে ওয়েস্টমিনস্টারের প্রথম মার্কুইস হয়েছিলেন) এর বাড়ি। এটি ১৯২০-এর দশকে আর্থার অক্টাভিয়াস এডওয়ার্ডস দ্বারা নির্মিত হয়েছিল এবং এতে ৪৫০টিরও বেশি শয়নকক্ষ রয়েছে, যার মধ্যে দক্ষিণ অংশে ১৫০টি বিলাসবহুল ফ্ল্যাট রয়েছে। এটি ছিল লন্ডনের প্রথম হোটেল যেখানে সুইমিং পুল ছিল।\nদ্য ডরচেস্টার হোটেলটির নামকরণ করা হয়েছে ডরচেস্টারের প্রথম আর্ল জোসেফ ডেমারের নামানুসারে। ১৭৫১ সালে জোসেফ ডেমার এখানে প্রথম ভবনটি নির্মাণ করেন এবং ১৭৯২ সালে আর্লের উত্তরাধিকারী হওয়ার পর এটি ডরচেস্টার হাউস নামে পুনঃনামকরণ করা হয়।  ১৯২৮ সালে স্যার রবার্ট ম্যাকআলপাইন অ্যান্ড সন্স অ্যান্ড গর্ডন হোটেলস লিমিটেড এই সম্পত্তিটি কিনে হোটেলে রূপান্তরিত করার জন্য কাজ শুরু করে, যা ১৮ এপ্রিল ১৯৩১ সালে উদ্বোধন করা হয়। দ্বিতীয় বিশ্বযুদ্ধে এটি জেনারেল ডোয়াইট আইজেনহাওয়ারের লন্ডন সদর দপ্তর ছিল। ডিউক অফ এডিনবার্গ তার রাজকীয় বিবাহের পূর্বে প্রিন্সেস এলিজাবেথের সঙ্গে হোটেলটিতে তার স্ট্যাগ নাইট উদযাপন করেছিলেন।\nমে ফেয়ার হোটেলটি ১৯২৭ সালে স্ট্র্যাটন স্ট্রিটের ডেভনশায়ার হাউসের জায়গায় খোলা হয়েছিল। এটি ১৯৬৩ সালে খোলা মে ফেয়ার থিয়েটারকেও ধারণ করে।\n১৯০৬ সালের ২৪ মে পিকাডিলিতে রিটজ হোটেলটি উদ্বোধন করা হয়। এটি ছিল লন্ডনে নির্মিত প্রথম ইস্পাত-ফ্রেমযুক্ত ভবন এবং এটি বিশ্বের সবচেয়ে মর্যাদাপূর্ণ এবং সর্বাধিক পরিচিত হোটেলগুলির মধ্যে একটি।\n\n\n=== খুচরা বিক্রেতা ===\nঊনবিংশ শতাব্দী থেকে মেফেয়ারে বিভিন্ন ধরণের একচেটিয়া দোকান, হোটেল, রেস্তোরাঁ এবং ক্লাব রয়েছে। জেলাটি - বিশেষ করে বন্ড স্ট্রিটের আশেপাশে - অসংখ্য বাণিজ্যিক শিল্প গ্যালারী এবং বনহ্যামস, ক্রিস্টি'স এবং সোথবাই'স-এর মতো আন্তর্জাতিক নিলাম ঘরগুলির জন্যও পরিচিত।\n\nউনিশ শতকের গোড়ার দিক থেকে ধনী ও প্রভাবশালী বাসিন্দাদের দ্বারা আকৃষ্ট হয়ে দর্জিরা ১৮০৩ সাল থেকে দক্ষিণ-পূর্ব মেফেয়ারের স্যাভিল রো-তে জায়গা দখল করতে শুরু করে। ১৮৪৬ সালে স্যাভিল রো-তে স্থানান্তরিত হওয়া প্রথম দর্জি ছিলেন হেনরি পুল অ্যান্ড কোং। ১৯ শতকের শেষের দিকে এবং বিংশ শতাব্দীর গোড়ার দিকে রাজা-বাদশাহ, ধনিক এবং চলচ্চিত্র তারকাদের পৃষ্ঠপোষকতায় এই রাস্তার খ্যাতি ক্রমাগত বৃদ্ধি পায় এবং তা আজকের দিনে পর্যন্ত পুরুষদের সেলাইয়ের বিশ্বব্যাপী আবাস হিসেবে খ্যাতি অর্জন করে।\n১৭৫৭ সালে ইতালীয় ডোমেনিকো নেগ্রি কর্তৃক ৭-৮ নম্বর বার্কলে স্কয়ারে গুন্টার’স টি শপ প্রতিষ্ঠিত হয়। রবার্ট গুন্টার ১৭৭৭ সালে দোকানটির সহ-মালিকানা গ্রহণ করেন এবং ১৭৯৯ সালে সম্পূর্ণ মালিকানা লাভ করেন। ১৯ শতকে এটি কেক এবং আইসক্রিম কেনার জন্য একটি ফ্যাশনেবল জায়গা হয়ে ওঠে এবং বহু-স্তরযুক্ত বিয়ের কেকের জন্য খ্যাতি অর্জন করে। ১৯৩৬ সালে বার্কলে স্কয়ারের পূর্ব দিকটি ভেঙে ফেলা হলে দোকানটি কার্জন স্ট্রিটে স্থানান্তরিত হয় এবং ১৯৫৬ সালে বন্ধ হয়ে যায়। সামগ্রিকভাবে ব্যবসাটি ১৯৭০ এর দশকের শেষের দিক পর্যন্ত টিকে ছিল।\n১৮ শতকে মেফেয়ার গড়ে ওঠার পর থেকে মাউন্ট স্ট্রিট একটি জনপ্রিয় শপিং স্ট্রিট হয়ে উঠেছে। ১৮৮০ থেকে ১৯০০ সালের মধ্যে ওয়েস্টমিনস্টারের প্রথম ডিউকের নির্দেশনায় এটি মূলত পুনর্নির্মাণ করা হয়েছিল, যখন নিকটবর্তী ওয়ার্কহাউসটি পিমলিকোতে স্থানান্তরিত করা হয়েছিল। বর্তমানে এখানে বিলাসবহুল ব্যবসার সাথে সম্পর্কিত বেশ কয়েকটি দোকান রয়েছে।\n\nশেফার্ড মার্কেটকে মেফেয়ারের \"গ্রামের কেন্দ্র\" বলা হয়। বর্তমান ভবনগুলি ১৮৬০ সালের দিকে তৈরি এবং এখানে খাবার এবং প্রাচীন জিনিসপত্রের দোকান, পাব এবং রেস্তোরাঁ ছিল। বাজারটি উচ্চ শ্রেণীর পতিতাবৃত্তির জন্য খ্যাতি অর্জন করেছিল। ১৯৮০-এর দশকে জেফ্রি আর্চারের বিরুদ্ধে অভিযোগ করা হয়েছিল যে তিনি প্রায়শই এই এলাকায় যেতেন এবং শেফার্ড মার্কেটের একজন কল গার্ল মনিকা কোঘলানের সাথে দেখা করার অভিযোগ আনা হয়েছিল, যা অবশেষে একটি মানহানির মামলা এবং ন্যায়বিচারের পথে বাধা দেওয়ার জন্য জন্য তাকে কারাদণ্ড দেয়।\nবার্লিংটন হাউসের পাশেই লন্ডনের সবচেয়ে বিলাসবহুল শপিং এলাকাগুলির মধ্যে একটি বার্লিংটন আর্কেড অবস্থিত। ১৮১৯ সালে বার্লিংটনের প্রথম আর্ল জর্জ ক্যাভেন্ডিশের জন্য স্যামুয়েল ওয়্যার এটি ডিজাইন করেছিলেন। আর্কেডটির উভয় পাশে উঁচু দেয়াল দিয়ে নকশা করা হয়েছিল যাতে পথচারীরা আর্লের বাগানে আবর্জনা ফেলতে না পারে। আর্কেডটির মালিকানা চেশাম পরিবারের হাতে চলে যায়। ১৯১১ সালে বেরেসফোর্ড পাইট আরও একটি তলা যুক্ত করেন এবং চেশাম অস্ত্রও যোগ করেন। পরিবারটি ১৯২৬ সালে প্রুডেন্সিয়াল অ্যাসুরেন্স কোম্পানির কাছে ৩৩৩,০০০ পাউন্ড (বর্তমানে ২,৪৪,১৩,০০০ পাউন্ড) দামে তোরণটি বিক্রি করে দেয়। দ্বিতীয় বিশ্বযুদ্ধের সময় এটি বোমাবর্ষণের শিকার হয় এবং পরবর্তীতে পুনঃস্থাপন করা হয়।\n\nলন্ডনের অন্যতম বিখ্যাত মাংসের দোকান অ্যালেনস অফ মেফেয়ার ১৮৩০ সালে মাউন্ট স্ট্রিটের একটি দোকানে প্রতিষ্ঠিত হয়েছিল। এটি রানীকে মাংস সরবরাহ করার জন্য একটি রাজকীয় ওয়ারেন্ট অফ অ্যাপয়েন্টমেন্ট লাভ করেছিল, পাশাপাশি এটি বেশ কিছু উচ্চপ্রোফাইল রেস্তোরাঁকেও মাংস সরবরাহ করেছিল। ক্রমবর্ধমান ঋণের বোঝা বাড়তে থাকার পর এটি ২০০৬ সালে রেয়ার বুচারস অফ ডিস্টিংশনের কাছে বিক্রি করা হয়। মেফেয়ার শাখাটি ২০১৫ সালে বন্ধ হয়ে যায়, তবে কোম্পানিটি অনলাইনে তাদের উপস্থিতি বজায় রেখেছে।\n১৯৬৭ সালে স্কটের রেস্তোরাঁটি কভেন্ট্রি স্ট্রিট থেকে ২০-২২ নম্বর মাউন্ট স্ট্রিটে স্থানান্তরিত হয়। ১৯৭৫ সালে প্রোভিশনাল আইরিশ রিপাবলিকান আর্মি (আইআরএ) রেস্তোরাঁটিতে দুবার বোমা হামলা চালায়, যার ফলে একজন নিহত এবং ১৫ জন আহত হয়।\nসাউথ অডলি স্ট্রিট মেফেয়ারের একটি প্রধান শপিং রাস্তা যা গ্রোসভেনর স্কয়ার থেকে কার্জন স্ট্রিট পর্যন্ত উত্তর থেকে দক্ষিণে বিস্তৃত। মূলত এটি একটি আবাসিক রাস্তা ছিল, এটি ১৮৭৫ থেকে ১৯০০ সালের মধ্যে পুনর্নির্মাণ করা হয়েছিল। খুচরা বিক্রেতাদের মধ্যে রয়েছে চীনা এবং রৌপ্য সরঞ্জাম বিশেষজ্ঞ টমাস গুড এবং গানস্মিথদের দোকান জেমস পার্ডে অ্যান্ড সন্স।\n\n\n=== জাদুঘর এবং গ্যালারি ===\nঅসংখ্য গ্যালারি মেফেয়ারকে আন্তর্জাতিক শিল্পকলা কেন্দ্র হিসেবে খ্যাতি এনে দিয়েছে। বার্লিংটন হাউসে অবস্থিত রয়্যাল একাডেমি অফ আর্টস ১৭৬৮ সালে তৃতীয় জর্জ কর্তৃক প্রতিষ্ঠিত হয়েছিল এবং এটি বিশ্বের প্রাচীনতম ফাইন আর্টস সোসাইটি। এর প্রতিষ্ঠাতা সভাপতি ছিলেন স্যার জোশুয়া রেনল্ডস। একাডেমিতে ক্লাস এবং প্রদর্শনী অনুষ্ঠিত হয় এবং এর ছাত্রদের মধ্যে জন কনস্টেবল এবং জে. এম. ডব্লিউ. টার্নারও অন্তর্ভুক্ত ছিলেন। ১৮৩৭ সালে এটি সমারসেট হাউস থেকে ট্রাফালগার স্কয়ারে স্থানান্তরিত হয়, ন্যাশনাল গ্যালারির সাথে ভাগ করে নেওয়া হয়, এবং ১৮৬৮ সালে এটি বার্লিংটন হাউসে চলে আসে। একাডেমিতে বার্ষিক গ্রীষ্মকালীন প্রদর্শনী অনুষ্ঠিত হয়, যেখানে ১,০০০ টিরও বেশি সমসাময়িক শিল্পকর্ম প্রদর্শিত হয় যা যে কেউ জমা দিতে পারে।\nফাইন আর্ট সোসাইটি গ্যালারি ১৮৭৬ সালে ১৪৮ নং নিউ বন্ড স্ট্রিটে প্রতিষ্ঠিত হয়েছিল। মেফেয়ারের অন্যান্য গ্যালারির মধ্যে রয়েছে ম্যাডক্স স্ট্রিটের ম্যাডক্স গ্যালারি এবং হ্যালসিয়ন গ্যালারি।\n\n২৫ নং ব্রুক স্ট্রিটে অবস্থিত হ্যান্ডেল হাউস জাদুঘরটি ২০০১ সালে উদ্বোধন করা হয়। ১৭২৩ সাল থেকে ১৭৫৯ সালে তার মৃত্যুর আগ পর্যন্ত এখানে বসবাস করা জর্জ ফ্রিডেরিক হ্যান্ডেল ছিলেন এর প্রথম বাসিন্দা। মেসিয়াহ এবং মিউজিক ফর দ্য রয়েল ফায়ারওয়ার্কস সহ তার বেশিরভাগ গুরুত্বপূর্ণ সুর এখানেই রচিত হয়। জাদুঘরে জিমি হেন্ডরিক্স সম্পর্কিত একটি প্রদর্শনীরও আয়োজন করেছিল, যিনি ১৯৬৮-৬৯ সালে পার্শ্ববর্তী ২৩ নং ব্রুক স্ট্রিটের একটি উপরের তলায় বসবাস করেছিলেন।\nঅ্যালবেমার্ল স্ট্রিটের ফ্যারাডে জাদুঘরটি রয়েল ইনস্টিটিউশনের একটি বেসমেন্ট ল্যাবরেটরিতে অবস্থিত, যেখানে মাইকেল ফ্যারাডে তার বৈদ্যুতিক ঘূর্ণন ও মোটর সম্পর্কিত গবেষণা পরিচালনা করেছিলেন। এটি ১৯৭৩ সালে উদ্বোধন করা হয় এবং ফ্যারাডের ডিজাইন করা প্রথম বৈদ্যুতিক জেনারেটর, বিভিন্ন নোট এবং পদক প্রদর্শনীতে অন্তর্ভুক্ত রয়েছে।\n\n\n=== ব্যবসা-বাণিজ্য ===\nক্যাডবেরির প্রধান কার্যালয় পূর্বে মেফেয়ারের ২৫ নম্বর বার্কলে স্কয়ার-এ অবস্থিত ছিল। ২০০৭ সালে ক্যাডবেরি শোয়েপস ঘোষণা করে যে ব্যয় সংকোচনের লক্ষ্যে তারা প্রধান কার্যালয় অক্সব্রিজে স্থানান্তর করছে।\n\n\n=== অন্যান্য ===\nমেফেয়ারের প্রাচীনতম স্থাপনাগুলির মধ্যে একটি হলো বোর্ডন হাউস, ১৭২৩ থেকে ১৭২৫ সালের মধ্যে থমাস বার্লো দ্বারা নির্মিত হয়েছিল মূল উন্নয়ন প্রকল্পের অংশ হিসেবে। ১৮৬৪-৬৫ সালের দিকে একটি অতিরিক্ত তলা যুক্ত করা হয়। ১৯০৯ সালে ওয়েস্টমিনস্টারের দ্বিতীয় ডিউক বড় ধরনের সংস্কার এবং তিন তলা বিশিষ্ট একটি নতুন অংশ সংযোজনের আদেশ দেন। ১৯১৬ সালে তিনি গ্রোসভেনর হাউস ত্যাগ করে এখানে বসবাস শুরু করেন, ১৯৫৩ সালে তাঁর মৃত্যুর আগ পর্যন্ত তিনি এখানেই ছিলেন।\nক্রু হাউস ১৮শ শতকের শেষ দিকে কার্জন স্ট্রিটে একটি পুরাতন ভবনের স্থানে নির্মিত হয়, যা মেফেয়ারের আশেপাশের অন্যতম প্রধান স্থপতি ও নির্মাতা এডওয়ার্ড শেফার্ডের মালিকানাধীন ছিল। ১৮১৮ সালে ওয়ার্নক্লিফ এর প্রথম ব্যারন জেমস স্টুয়ার্ট-ওয়ার্টলি এটি কিনে নেন এবং তখন থেকেই এটি ওয়ার্নক্লিফ হাউস নামে পরিচিতি লাভ করে। ১৮৯৯ সালে আর্ল ক্রু  এর রবার্ট ক্রু-মিলনেস এটি কিনে নেন । বর্তমানে এই ভবনটি সৌদি আরবের দূতাবাসের অংশ হিসেবে ব্যবহৃত হয়।\nমেফেয়ারের অনেক ভবনে বিশিষ্ট বাসিন্দাদের স্মরণে নীল ফলক রয়েছে। চেস্টারফিল্ড স্ট্রিট এবং চার্লস স্ট্রিটের কোণে দাঁড়ালে দেখা যাবে উইলিয়াম, ডিউক অফ ক্লারেন্স ও সেন্ট অ্যান্ড্রুস (পরবর্তীতে রাজা চতুর্থ উইলিয়াম), প্রধানমন্ত্রী লর্ড রোজবেরি, লেখক সমারসেট মম এবং রিজেন্সি যুগের ফ্যাশন আইকন বিউ ব্রুমেলের স্মরণে স্থাপিত ফলক।\n\n\n== পরিবহন ==\nমেফেয়ারের ভেতরে লন্ডন আন্ডারগ্রাউন্ড এরা কোন স্টেশন না থাকলেও সীমানা বরাবর বেশ কয়েকটি স্টেশন রয়েছে। উত্তরের অক্সফোর্ড স্ট্রিট বরাবর সেন্ট্রাল লাইন-এর মার্বেল আর্চ, বন্ড স্ট্রিট এবং অক্সফোর্ড সার্কাস স্টেশন রয়েছে। দক্ষিণ দিকে পিকাডিলি লাইন-এর পিকাডিলি সার্কাস এবং গ্রীন পার্ক স্টেশন অবস্থিত, পাশাপাশি নাইটসব্রিজের কাছে হাইড পার্ক কর্নার স্টেশনও রয়েছে।\nডাউন স্ট্রিট টিউব স্টেশন ১৯০৭ সালে \"ডাউন স্ট্রিট (মেফেয়ার)\" নামে চালু হয়। এটি ১৯৩২ সালে বন্ধ হয়ে যায়, তবে দ্বিতীয় বিশ্বযুদ্ধের সময় জরুরি রেলওয়ে কমিটি এটি ব্যবহার করেছিল। এছাড়া যুদ্ধ কক্ষ প্রস্তুত হওয়ার আগে স্বল্প সময়ের জন্য উইনস্টন চার্চিল ও যুদ্ধ মন্ত্রিসভাও এখানে অবস্থান করেছিল। মেফেয়ারের ভেতরে মাত্র একটি বাস রুট রয়েছে, তা হলো ২৪-ঘণ্টার C2 রুট, তবে সীমানা বরাবর অনেক বাস রুট রয়েছে।\n\n\n== সাংস্কৃতিক উল্লেখ ==\n\nমেফেয়ার (মূলত \"মে ফেয়ার\" বানানে লেখা) হল উইলিয়াম মেকপিস থ্যাকারের উপন্যাস দ্য নিউকামস-এ স্যার ব্রায়ানের আবাসস্থল হিসেবে উল্লেখিত হয়েছে, এবং এখানে লন্ডনের সবচেয়ে আকাঙ্ক্ষিত এলাকা হিসেবে উপস্থাপন করা হয়েছে। মেফেয়ার হল টেলিভিশন সিরিজ ব্রিজারটনের প্রধান অবস্থান।\nমেফেয়ার বিভিন্ন উপন্যাসে স্থান পেয়েছে, যেমন এভলিন ও'র-এর আ হ্যান্ডফুল অফ ডাস্ট (১৯৩৪) এবং পিজি উডহাউসের দ্য ম্যাটিং সিজন (১৯৪৯)। এটি জেন অস্টেনের সেন্স অ্যান্ড সেন্সিবিলিটি (১৮১১) এবং মাইকেল আর্লেনের দ্য গ্রিন হ্যাট (১৯২৪)-এর আংশিক প্রেক্ষাপট। অস্কার ওয়াইল্ড ১৮৮৩ থেকে ১৮৮৪ সাল পর্যন্ত গ্রোসভেনর স্কয়ার-এ বসবাস করেছেন এবং তার লেখায় এটি উল্লেখ করেছেন। তিনি নিয়মিতভাবে হাফ মুন স্ট্রিট-এর শিল্পী মহল্লায় মেলামেশা করতেন, যা দ্য পিকচার অফ ডোরিয়ান গ্রে এবং দ্য ইম্পোর্টেন্স অফ বিইং আর্নেস্ট উভয়ই উপন্যাসেই উল্লেখ করেছেন।\nমেফেয়ার স্ট্যান্ডার্ড ব্রিটিশ মনোপলি বোর্ডের সবচেয়ে ব্যয়বহুল সম্পত্তি, যার মূল্য ৪০০ পাউন্ড এবং এটি পার্ক লেনের সাথে একটি গাঢ় নীল সেটের অংশ। এটি সমস্ত সম্পত্তির মধ্যে সর্বোচ্চ ভাড়া আদায় করে; মেফেয়ারে হোটেলে থাকতে হলে ভাড়া দিতে হবে ২,০০০ পাউন্ড। এই মূল্য এলাকার সম্পত্তির মূল্যের একটি উল্লেখ, যা ধারাবাহিকভাবে উচ্চমান বজায় রেখেছে, বাস্তব জীবনে ভাড়া প্রতি সপ্তাহে ৩৬,০০০ পাউন্ড পর্যন্ত হতে পারে। বোর্ডটি ১৯৩০-এর দশকে যখন ডিজাইন করা হচ্ছিল তখনও মেফেয়ারে একটি উল্লেখযোগ্য উচ্চবিত্ত মানুষের বসবাস ছিল।\nডিপার্টমেন্ট স্টোর ডেবেনহামস ১৯০৩ সালে মেফেয়ার ১ নামক একটি নির্দিষ্ট ব্যবসায়িক টেলিফোন নম্বর গ্রহণকারী ব্রিটেনের প্রথম কোম্পানিগুলির একটি হয়ে ওঠে।\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ===\n\n\n=== সূত্র ===\n\n\n== আরও পড়ুন ==\n\n\n== বহিঃ সংযোগ ==\n\nব্যবসা নির্দেশিকার দাপ্তরিক ওয়েবসাইট"}