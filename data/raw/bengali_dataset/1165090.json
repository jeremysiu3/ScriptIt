{"pageid": 1165090, "title": "সেক্টর ৫, সল্টলেক", "url": "https://bn.wikipedia.org/wiki?curid=1165090", "content": "সেক্টর ৫ বা সেক্টর ফাইভ, দাপ্তরিক নাম নবদিগন্ত ইন্ডাস্ট্রিয়াল টাউনশিপ, ভারতের পশ্চিমবঙ্গ রাজ্যের কলকাতা মহানগর এলাকার একটি কেন্দ্রীয় বাণিজ্যিক এলাকা, যা কলকাতা তথা পূর্ব ভারতের তথ্য প্রযুক্তি (আইটি) কেন্দ্র হিসাবে পরিচিত। সল্টলেকে অবস্থিত এই বাণিজ্যিক এলাকার আয়তন ৪৩০ একর (১৭,০০,০০০ বর্গমিটার)।\n\n\n== ইতিহাস ==\nসল্টলেক পাঁচটি সেক্টরে বিভক্ত, যার মধ্যে সেক্টর ৫ হচ্ছে বাণিজ্যিক সেক্টর। ১৯৯৫ সালের আগে সেক্টর ৫ বিধাননগর পৌরসভারর অধীনে ছিল। সল্টলেক ইলেকট্রনিক্স কমপ্লেক্স গঠনের পর ঐ এলাকায় দ্রুতহারে বৈদ্যুতিন ও তথ্য প্রযুক্তি (আইটি) শিল্পের বিকাশ হচ্ছিল। যার ফলে পশ্চিমবঙ্গ সরকার \"পশ্চিমবঙ্গ পৌর আইন, ১৯৯৩\"-এর ধারা ৩৮৫এ অনুযায়ী একটি ইন্ডাস্ট্রিয়াল টাউনশিপ গঠন করার সিদ্ধান্ত গ্রহণ করেছিল। ২০০৬ সালের ৩১ জানুয়ারিতে এক ঘোষণার পর নবদিগন্ত ইন্ডাস্ট্রিয়াল টাউনশিপ অথরিটি (এনডিআইটিএ) গঠন করা হয়েছিল।\n\n\n== সল্টলেক ইলেকট্রনিক্স কমপ্লেক্স ==\n১৯৮৯ সালে বৈদ্যুতিন শিল্প বিকাশের জন্য পশ্চিমবঙ্গ ইলেকট্রনিক্স শিল্প উন্নয়ন কর্পোরেশন লিমিটেড (ওয়েবেল) সেক্টর ৫-এর ৮৭.৫৫ একর (৩,৫৪,৩০০ বর্গমিটার) আয়তন জুড়ে সল্টলেক ইলেকট্রনিক্স কমপ্লেক্স গঠন করেছিল। প্রথমদিকে একে এটি বৈদ্যুতিন শিল্পতালুক হিসাবে তৈরি করা হয়েছিল, যেখানে ছোট, মাঝারি ও বড় বৈদ্যুতিন কারখানা থাকবে। তবে কলকাতা বিমানবন্দরের নৈকট্যের জন্য পশ্চিমবঙ্গ সরকার এই শিল্পতালুককে একটি আইটি-বিপিও কেন্দ্র হিসাবে উন্নীত করার সিদ্ধান্ত নিয়েছিল। এটিই কলকাতা মহানগর এলাকার প্রথম সফটওয়্যার প্রযুক্তি প্রাঙ্গণ। ১৯৯৯ সালে সল্টলেক ইলেকট্রনিক্স কমপ্লেক্সের ১৩৫ একর (৫,৫০,০০০ বর্গমিটার) আয়তন জুড়ে ১৬০টি কোম্পানি ছিল। ২০০৬ সালে সল্টলেক ইলেকট্রনিক্স কমপ্লেক্সে ১৭০টির বেশি আইটি/আইটিইএস, জীবপ্রযুক্তি ও ঔষধ কোম্পানি ছিল। ২০১৯ সালে সল্টলেক ইলেকট্রনিক্স কমপ্লেক্সের ১৫০ একর (৬,১০,০০০ বর্গমিটার) আয়তন জুড়ে ৬৩টি বৈদ্যুতিন কারখানা, ২০০টির বেশি আইটি/আইটিইএস কোম্পানি ও অন্যান্য ক্ষুদ্র, ছোট ও মাঝারি শিল্প সংস্থা ছিল।\n\n\n== পরিবহন ==\nকলকাতা মহানগর এলাকার অন্যান্য প্রান্তের মতোই এই এলাকায় পরিবহন মাধ্যমের মধ্যে রয়েছে সরকারি/বেসরকারি বাস, ট্যাক্সি, অটোরিকশা ও বৈদ্যুতিক রিকশা। ২০২৪ সালের হিসাব অনুযায়ী, কলকাতা মেট্রোর লাইন ২-এর সল্টলেক সেক্টর ৫—শিয়ালদহ অংশ সেক্টর ৫-কে বিধাননগরের কিছু অংশ, ফুলবাগান ও শিয়ালদহ রেলওয়ে স্টেশনের সঙ্গে সংযুক্ত করে। শিয়ালদহ—এসপ্ল্যানেড অংশের নির্মাণ সম্পন্ন হলে লাইন ২ সেক্টর ৫-কে এসপ্ল্যানেড, বিবাদী বাগ ও হাওড়ার সাথে সংযুক্ত করবে। এছাড়া নির্মাণাধীন লাইন ৬ সেক্টর ৫-কে নিউ গড়িয়া, নিউ টাউন ও নেতাজি সুভাষচন্দ্র বসু আন্তর্জাতিক বিমানবন্দরের সাথে সংযুক্ত করবে।\n\n\n== আরও দেখুন ==\nকলকাতার টেক পার্কের তালিকা\nবেঙ্গল সিলিকন ভ্যালি হাব\nফিনটেক হাব, কলকাতা\n\n\n== তথ্যসূত্র ==\n\n\n== বহিঃসংযোগ =="}