{"pageid": 1002596, "title": "উইলিয়াম সমারভিল", "url": "https://bn.wikipedia.org/wiki?curid=1002596", "content": "উইলিয়াম এডগার রিচার্ড সমারভিল (ইংরেজি: William Somerville; জন্ম: ৯ আগস্ট, ১৯৮৪) ওয়েলিংটনের ওয়াডসটাউন এলাকায় জন্মগ্রহণকারী নিউজিল্যান্ডীয় আন্তর্জাতিক ক্রিকেটার। নিউজিল্যান্ড ক্রিকেট দলের অন্যতম সদস্য তিনি। ২০১০-এর দশকের শেষদিক থেকে নিউজিল্যান্ডের পক্ষে আন্তর্জাতিক ক্রিকেটে অংশগ্রহণ করছেন। ডিসেম্বর, ২০১৮ সালে নিউজিল্যান্ডের পক্ষে আন্তর্জাতিক ক্রিকেটে অভিষেক ঘটে।\nঘরোয়া প্রথম-শ্রেণীর নিউজিল্যান্ডীয় ক্রিকেটে অকল্যান্ড ও ওতাগো এবং অস্ট্রেলীয় ক্রিকেটে নিউ সাউথ ওয়েলস দলের প্রতিনিধিত্ব করেন উইলিয়াম সমারভিল। দলে তিনি মূলতঃ ডানহাতি অফ ব্রেক বোলার হিসেবে খেলছেন। এছাড়াও, ডানহাতে নিচেরসারিতে ব্যাটিং করেন তিনি।\n\n\n== শৈশবকাল ==\nওয়েলিংটনেরর শহরতলী এলাকা ওয়াডসটাউনে উইলিয়াম সমারভিলের জন্ম। নয় বছর বয়সে নিউজিল্যান্ড থেকে তার পরিবার অস্ট্রেলিয়ার সিডনিতে বসবাস করতে থাকে ও সেখানেই তিনি তার শৈশবকাল অতিবাহিত করেন। সিডনির পূর্বাঞ্চলীয় শহরতলীতে অবস্থিত ক্রানব্রুক স্কুলে অধ্যয়ন করেন। এরপর, ওতাগো বিশ্ববিদ্যালয়ে পড়াশোনার উদ্দেশ্যে নিউজিল্যান্ডে চলে আসেন।\nপড়াশুনো শেষে সিডনিতে ফিরে আসেন ও চার্টার্ড অ্যাকাউন্টেন্ট হিসেবে কাজ করতে থাকেন। এ সময়ে বিশ্ববিদ্যালয় দলের পক্ষে খেলতেন তিনি।\n\n\n== প্রথম-শ্রেণীর ক্রিকেট ==\n২০০৫ সাল থেকে উইলিয়াম সমারভিলের প্রথম-শ্রেণীর খেলোয়াড়ী জীবন চলমান রয়েছে। ডানহাতি ব্যাটসম্যান ও অফ স্পিন বোলার হিসেবে মার্চ, ২০০৫ সালে ওতাগোর সদস্যরূপে ওয়েলিংটনের বিপক্ষে এবং মার্চ, ২০০৬ সালে ক্যান্টারবারি ও নর্দার্ন ডিস্ট্রিক্টসের বিপক্ষে তিনটি খেলায় অংশ নেন। এছাড়াও, ২০০৫-০৬ মৌসুমে নিউজিল্যান্ড একাডেমির সদস্যরূপে কয়েকটি খেলায় অংশ নিয়েছিলেন।\n২০১৩-১৪ মৌসুমে নিউ সাউথ ওয়েলসের পক্ষে খেলতে শুরু করেন। ২ জানুয়ারি, ২০১৬ তারিখে বিগ ব্যাশ লীগে সিডনি সিক্সার্সের সদস্যরূপে পার্থ স্কর্চার্সের বিপক্ষে টুয়েন্টি২০ ক্রিকেটে অভিষেক ঘটে তার।\nনভেম্বর, ২০১৬ সালে শেফিল্ড শিল্ডের খেলায় নিউ সাউথ ওয়েলসের পক্ষে দূর্দান্ত ক্রীড়াশৈলী প্রদর্শন করেন। ওয়েস্টার্ন অস্ট্রেলিয়ার বিপক্ষে ৪/৬১ ও ৫/৬৫ নিয়ে দলকে তিন উইকেটের জয় এনে দেন। খেলায় তিনি প্লেয়ার অব দ্য ম্যাচের পুরস্কার লাভ করেছিলেন। ঐ মৌসুমে শেফিল্ড শীল্ডের অন্যতম শীর্ষস্থানীয় বোলারের মর্যাদা প্রাপ্ত হন। ২৩.১৪ গড়ে ৩৫ উইকেট দখল করেন। তন্মধ্যে, কুইন্সল্যান্ডের বিপক্ষে খেলার প্রথম ইনিংসে ৮/১৩৬ বোলিং পরিসংখ্যান গড়েছিলেন। ১৫ অক্টোবর, ২০১৭ তারিখে সিডনিতে অনুষ্ঠিত জেএলটি ওয়ান-ডে কাপে নিউ সাউথ ওয়েলসের পক্ষে লিস্ট এ ক্রিকেটে অভিষেক হয় তার।\nজুন, ২০১৮ সালে অকল্যান্ড কর্তৃপক্ষ তাকে ২০১৮-১৯ মৌসুমের জন্যে চুক্তিতে নিয়ে আসে। সেপ্টেম্বর, ২০১৮ সালে অকল্যান্ড এইসেসের পক্ষে আবুধাবি টি২০ ট্রফি খেলার উদ্দেশ্যে দলে রাখে। জুন, ২০২০ সালে অকল্যান্ড কর্তৃপক্ষ তাকে ২০২০-২১ মৌসুমের ঘরোয়া ক্রিকেট খেলার জন্যে চুক্তিতে নিয়ে আসার প্রস্তাবনা প্রদান করে।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে চারটিমাত্র টেস্টে অংশগ্রহণ করেছেন উইলিয়াম সমারভিল। ৩ ডিসেম্বর, ২০১৮ তারিখে আবুধাবিতে পাকিস্তান দলের বিপক্ষে টেস্ট ক্রিকেটে অভিষেক ঘটে তার। ৩ জুন, ২০২০ তারিখে সিডনিতে স্বাগতিক অস্ট্রেলিয়া দলের বিপক্ষে সর্বশেষ টেস্টে অংশ নেন তিনি। এখনো তাকে কোন ওডিআইয়ে অংশগ্রহণ করার সুযোগ দেয়া হয়নি।\nনভেম্বর, ২০১৮ সালে সংযুক্ত আরব আমিরাতে পাকিস্তানের বিপক্ষে টেস্ট খেলার উদ্দেশ্যে তাকে নিউজিল্যান্ড দলের সদস্য করা হয়। তিনি আঘাতপ্রাপ্ত টড অ্যাশলে’র স্থলাভিষিক্ত হন। ৩ ডিসেম্বর, ২০১৮ তারিখে আবুধাবিতে অনুষ্ঠিত সিরিজের তৃতীয় টেস্টে তার অভিষেক ঘটে। খেলায় তিনি ৪/৭৫ ও ৩/৫২ নিয়ে দলের ১২৩ রানে বিজয়ে প্রভূতঃ ভূমিকা রাখেন।\n\n\n== তথ্যসূত্র ==\n\n\n== আরও দেখুন ==\nরে এমরি\nনিল ওয়াগনার\nনিউ সাউথ ওয়েলস ক্রিকেট দল\nনিউজিল্যান্ডীয় টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে উইলিয়াম সমারভিল  (ইংরেজি)\nক্রিকেটআর্কাইভে উইলিয়াম সমারভিল   (সদস্যতা প্রয়োজনীয়) (ইংরেজি)\nইউটিউবে \"Meet Will Somerville\" from the Australian Cricketers' Association"}