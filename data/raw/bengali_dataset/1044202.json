{"pageid": 1044202, "title": "মুরাদ পাশা মসজিদ (দামেস্ক)", "url": "https://bn.wikipedia.org/wiki?curid=1044202", "content": "মুরাদ পাশা মসজিদ (আরবি: جَامِع مُرَاد بَاشَا, প্রতিবর্ণীকৃত: Jāmiʿ Murād Bāšā; তুর্কি: Murat Paşa Camii) হলো উসমানীয় যুগের প্রথম দিকের একটি মসজিদ ও সমাধিসৌধ, যা সিরিয়ার দামেস্কের আল-মাঈদান কোয়ার্টারের সুওয়েকা সেক্টরে অবস্থিত। মুরাদ পাশার নামে এই মসজিদের নামকরণ করা হয়, যিনি ১৫৬৮ থেকে ১৫৬৯ সাল পর্যন্ত দামেস্কের উসমানীয় গভর্নর (ওয়ালি) হিসেবে দায়িত্ব পালন করেন। মসজিদটি ১৫৬৮ সালে নির্মিত হয়। এটি নকশবন্দি মসজিদ (আরবি: جَامِع النَّقْشَبَنْدِي, প্রতিবর্ণীকৃত: Jāmiʿ an-Naqšabandī) নামেও পরিচিত।\n\n\n== স্থাপত্য ==\nমসজিদটি আরব অঞ্চলে প্রচলিত স্থাপত্যশৈলীর পরিবর্তে, উসমানীয় স্থাপত্যশৈলীর আদলে নির্মিত। এটি দামেস্কের তেক্কিয়া মসজিদ ও দারভিশ পাশা মসজিদসহ অন্যান্য উসমানীয় যুগের মসজিদগুলোর সাথে সাদৃশ্যপূর্ণ। মসজিদের দেয়াল পর্যায়ক্রমে সাদা ও কালো পাথর ব্যবহার করে নির্মাণ করা হয়। এটি একটি বড় প্রাঙ্গণকে (শান) ঘিরে নির্মিত, যেখানে ওযুর জন্য ব্যবহৃত একটি বিস্তৃত ফোয়ারা রয়েছে। প্রাঙ্গণটি কয়েকটি গম্বুজযুক্ত ক্ষুদ্র কক্ষ (রিওয়াক) দিয়ে বেষ্টিত, যেগুলো মসজিদের শিক্ষার্থী ও পণ্ডিতদের শয়ন কক্ষ হিসেবে ব্যবহৃত হতো। কাঠামোর দেয়াল বিস্তৃত কাশানি টালি দিয়ে সজ্জিত। অভ্যন্তরীণ আয়তাকার প্রার্থনা কক্ষটির ছাদে সাধারণ উসমানীয় শৈলীতে তৈরি, সীসা দিয়ে আবৃত একটি গম্বুজ রয়েছে। এর ষড়ভুজ আকৃতির মিনারটি বৈশিষ্ট্যপূর্ণ। মসজিদটির এক কোণে সমাধিসৌধ অবস্থিত, যেখানে মুরাদ পাশাকে সমাধিস্থ করা হয়। মসজিদের প্রধান প্রবেশদ্বারে কুফিক শিলালিপি রয়েছে। এই শিলালিপিতে মসজিদের নির্মাণ তারিখ ও এর পৃষ্ঠপোষকের নাম উল্লেখ আছে।\n\n\n== আরও দেখুন ==\nমসজিদের তালিকা\nমরক্কোর মসজিদের তালিকা\nআফ্রিকার মসজিদের তালিকা\nআল ফাস মসজিদ\nঔজদার বড় মসজিদ\nআল-কারাওইন বিশ্ববিদ্যালয়\nমেকনেস গ্র্যান্ড মসজিদ\nআল-বাঈদা মসজিদ\n\n\n== তথ্যসূত্র =="}