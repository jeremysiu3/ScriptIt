{"pageid": 1433621, "title": "ইফ উইমেন কাউন্টেড (বই)", "url": "https://bn.wikipedia.org/wiki?curid=1433621", "content": "ইফ উইমেন কাউন্টেড (১৯৮৮) হলো নিউজিল্যান্ডের শিক্ষাবিদ এবং প্রাক্তন রাজনীতিবিদ মেরিলিন ওয়ারিং- এর একটি বই, যেটিকে নারীবাদী অর্থনীতি বিষয়ের \"প্রতিষ্ঠা দলিল\" হিসাবে বিবেচনা করা হয়। বইটি জাতীয় হিসাবের ব্যবস্থার, অর্থনৈতিক প্রবৃদ্ধি পরিমাপের আন্তর্জাতিক মানের এবং যে উপায়ে নারীদের অবৈতনিক কাজের পাশাপাশি প্রকৃতির মূল্যকে অর্থনীতিতে উৎপাদনশীল হিসাবে গণ্য করা থেকে বাদ দেওয়া হয়েছে, তার যুগান্তকারী এবং পদ্ধতিগত সমালোচনা করেছে।\nবইটি \" জাতিসংঘকে স্থূল দেশীয় পণ্যের পুনর্নির্ধারণে প্ররোচিত করেছে, কয়েক ডজন দেশে নতুন হিসাবরক্ষণ পদ্ধতি শুরুকে অনুপ্রাণিত করেছে এবং নারীবাদী অর্থনীতির বিষয়ের প্রতিষ্ঠাতা দলিল হয়ে উঠেছে।\" এটি একটি ব্যাপকভাবে উদ্ধৃত বই এবং এটি এই বিষয়ের বিশ্লেষণকে একটি বৃহৎ পাঠকগোষ্ঠীর কাছে পরিচিত করে তুলেছে।\nবইটির মূল যুক্তিটি নিম্নরূপে সংক্ষিপ্ত করা যেতে পারে: \"অর্থনৈতিক কার্যকলাপ হিসাবে কি সংজ্ঞায়িত করা উচিত তা নির্ধারণ করার জন্য ইউএনএসএনএর নিয়মগুলিকে পিতৃতান্ত্রিক শক্তির একটি অভিব্যক্তি হিসাবে বোঝার প্রয়োজন, যেগুলি সামরিকবাদ, পরিবেশগত ধ্বংস, এবং উপনিবেশের হাতিয়ারগুলিকে মূল্য দেয়। এইসঙ্গে সেগুলির কাছে শান্তি, পরিবেশগত সম্পদ এবং সামাজিক প্রজনন মূল্যহীন।\"\n\n\n== সারমর্ম ==\nনারীবাদী দৃষ্টিকোণ থেকে লিখে এবং পরিসংখ্যানগত তথ্য থেকে প্রামান্য করে, ওয়ারিং জাতীয় আয়ের হিসাব-নিকাশের অন্তর্নিহিত অনুমানকে চ্যালেঞ্জ করেছেন। বিশেষ করে, তিনি এই বিষয়টিকে সমস্যাযুক্ত করেন যে নারীদের অবৈতনিক কাজের পাশাপাশি প্রকৃতির মূল্য জাতীয় আয়ের হিসাব-নিকাশে গণনা করা হয় না, যা তাঁর মতে, একটি যৌন বৈষম্য বোঝায় যা নারীদের ওপর অব্যাহত আধিপত্যের অনুমতি দেয়। ওয়ারিং দেখেছেন যে একটি দেশের মোট দেশজ উৎপাদন (জিডিপি) গণনার মধ্যে অন্তর্ভুক্ত সমস্ত বিভাগ যেমন রাষ্ট্রীয় খাত হল বাজারের কার্যক্রম। সেইজন্য তিনি এই গণনায় গৃহস্থালির কাজকে বাদ দেওয়ার বিষয়টির সমালোচনা করেছেন।\n\n\n== প্রসঙ্গ ==\nওয়ারিং ১৯৭৫ সালে নিউজিল্যান্ড পার্লামেন্টে নির্বাচিত হন। তিনি এমন একটা সময়ে পাবলিক এক্সপেণ্ডিচার কমিটির অংশ ছিলেন, যখন নিউজিল্যান্ড জাতিসংঘের নির্দেশাবলীর সাথে মানানসই করার জন্য তাদের জাতীয় হিসাব ব্যবস্থাকে খাপ খাইয়ে নিচ্ছিল। এই কাজের মাধ্যমে, তিনি বুঝতে পেরেছিলেন যে নারীদের দ্বারা সম্পাদিত কাজ এবং প্রাকৃতিক সম্পদ (যেমন হ্রদ, সৈকত, তাজা বাতাস, গাছ), যা পৃথিবীতে জীবনকে সম্ভব করে তুলেছে, উভয়ই জাতীয় গণনায় স্থান পায়নি। এই ভাবে, তাদের অনুৎপাদনশীল হিসাবে গণনা করা হয়েছে, অথবা শূন্য উৎপাদনশীল হিসেবে গণনা করা হয়েছে। এবং তাই কোন গণ নীতিতে স্থান পায়নি।\nওয়ারিং পরে মন্তব্য করেছেন: \"যদি আপনি একটি দেশের অর্থনীতিতে একজন প্রযোজক হিসাবে অদৃশ্য হন তবে আপনি সুবিধা বন্টনের সময় থাকবেন না (যদি না তারা আপনাকে একটি কল্যাণ 'সমস্যা' বা একটি বোঝা হিসাবে দাগিয়ে দেয়)।\"\nএই ধরনের উপলব্ধি দ্বারা চালিত হয়ে, তিনি জাতিসংঘের জাতীয় অ্যাকাউন্টস সিস্টেম (ইউএনএসএনএ) এর নিয়মগুলির উপর গভীরভাবে গবেষণা করেছিলেন, যার ফলে এই বইটি প্রকাশিত হয়েছিল।\n\n\n== প্রভাব ==\nওয়ারিংয়ের যুক্তিগুলি নারীবাদ এবং নারীবাদী অর্থনীতির ঐতিহ্যের উপর ভিত্তি করে তৈরি। উৎপাদনশীল অর্থনীতির হিসাব থেকে নারী ও প্রকৃতিকে বাদ দেওয়ার স্বীকৃতি ইফ উইমেন কাউন্টেড ইকোফেমিনিজম নিয়ে আলোচনায় প্রাসঙ্গিক অবদান রাখে। যদিও ওয়ারিংয়ের বইটি জাতিসংঘকে জাতীয় হিসাব-নিকাশের সংশোধনের দিকে পরিচালিত করেছিল, সমালোচকরা ইফ উইমেন কাউন্টেড -এর চলমান গুরুত্বের ওপর জোর দিয়েছিলেন রাজনৈতিক অর্থনীতি এবং নারীবাদী অর্থনীতির জন্য, যতক্ষণ না এই পরিসংখ্যানগুলিতে অবৈতনিক গৃহকর্ম এবং প্রকৃতির উপর প্রভাবগুলি বিবেচনা করা হয় নি।\nবইটি, এবং সাধারণভাবে ওয়ারিংয়ের কাজকেও ঐতিহাসিকভাবে তাৎপর্যপূর্ণ এবং ডিগ্রোথ (অর্থনীতিকে স্থিতিশীল করতে এবং সামাজিক ও পরিবেশগত লক্ষ্য অর্জনের জন্য একটি উদ্দেশ্যমূলক কৌশল) আন্দোলনের জন্য প্রভাবশালী বলে বিবেচিত হতে পারে: প্রথমত, অর্থনৈতিক বৃদ্ধির যুক্তিতে তত্ত্ব ও অনুশীলন উভয় ক্ষেত্রই নারীর নিপীড়ন এবং পরিবেশগত অবক্ষয়ের সাথে সম্পর্কযুক্ত এবং সম্প্রদায়ের সত্যিকারের সুস্থতার মিথ্যা প্রতিনিধিত্বমূলক অর্থনৈতিক সূচক প্রস্তাবের উপর জোর দেওয়ার ক্ষেত্রে দ্বিতীয়।\nইফ উইমেন কাউন্টেড বইটি অনুপ্রাণিত করেছিল আইলসা ম্যাককে এবং মারগুন বর্নহোল্টকে কাউন্টিং অন মেরিলিন ওয়ারিং: নিউ অ্যাডভান্সেস ইন ফেমিনিস্ট ইকোনমিক্স, নামক সংকলনটির সম্পাদনা করতে। এই বইটি ২০১৪ সালে প্রকাশিত এবং এতি বিভিন্ন পণ্ডিতদের দ্বারা লিখিত। এটি ইফ উইমেন কাউন্টেড প্রকাশের পর থেকে নারীবাদী অর্থনীতির ক্ষেত্রে নতুন অগ্রগতির মানচিত্র তৈরি করে।\nঅর্থনীতিবিদ অ্যালিসন প্রেস্টন এটিকে \"রাজনীতি এবং অর্থনীতির একটি সময়োপযোগী অনুস্মারক হিসাবে বর্ণনা করেছেন, যা কি, কিভাবে এবং কাদের দ্বারা কার্যক্রম এবং ফলাফলকে মূল্যায়ন করা হয় তাকে সমর্থন করেছে। সামাজিক ন্যায়বিচার এবং স্থিতিশীল ভবিষ্যতের সাথে সংশ্লিষ্টদের জন্য এই গুরুত্বপূর্ণ এবং শক্তিশালী বইটি একটি অমূল্য এবং বাস্তব অন্তর্দৃষ্টি প্রদান করে, বৃহত্তর দৃশ্যমানতার প্রয়োজন এমন সমস্যাগুলিতে।\"\nচয়েস: কারেন্ট রিভিউ ফর একাডেমিক লাইব্রেরিজ পত্রিকা অনুসারে, বইটি \"অর্থনৈতিক বৃদ্ধি এবং ক্রিয়াকলাপের মৌলিক অর্থ সহ ভোগ, স্বাস্থ্যসেবা, মৃত্যুহার, অবৈতনিক গৃহস্থালির কাজ, মাতৃত্ব, শিক্ষা, পুষ্টি, সমতা এবং স্থায়িত্ব\" সহ বিস্তৃত সমস্যাগুলি অনুসন্ধান করে এবং প্রকাশ করে \"প্রসারতা, গভীরতা ও বস্তু যা উদ্ভাবনী ধারণা এবং সমালোচনামূলক বিশ্লেষণ থেকে বৃদ্ধি পেতে পারে।\"\nডায়ান এলসন যুক্তি দেন যে \"অনেক বীরত্বপূর্ণ প্রচেষ্টা সত্ত্বেও, নারীদের এখনও অর্থনৈতিক নীতি পরিচালনায় প্রকৃতপক্ষে গণনা করা হয় না। এই বইটি চলমান সংগ্রামে একটি কল্পনাপ্রসূত অবদান।\"\n\n\n== প্রাপ্তি ==\nঅর্থনীতির ইমেরিটাস অধ্যাপক জুলি এ. নেলসনের মতে, \"মেরিলিন ওয়ারিংয়ের কাজ মানুষকে জাগিয়ে তুলেছিল। তিনি দেখিয়েছিলেন যে কীভাবে ঐতিহ্যগতভাবে মহিলাদের দ্বারা করা অবৈতনিক কাজগুলি জাতীয় গণনা পদ্ধতির মধ্যে অদৃশ্য করে দেওয়া হয়েছে এবং এর ফলে ক্ষতি হয়। তাঁর বই [.. .] আমাদের জীবনকে স্থিতিশীল করে এমন গুরুত্বপূর্ণ কাজগুলির মূল্যায়ন, সংরক্ষণ এবং পুরস্কৃত করার জন্য সংখ্যাগত এবং অন্য উপায়ে বিস্তৃত কাজকে উৎসাহিত ও প্রভাবিত করেছেন। প্রাকৃতিক পরিবেশের অনুরূপ অবহেলার দিকে ইঙ্গিত করে, তিনি একটি জাগরণও জারি করেছিলেন, যা হলো পরিবেশগত স্থায়িত্বের সমস্যার প্রতি আহ্বান যা সময়ের সাথে সাথে আরও বেশি চাপে পড়েছে। সাম্প্রতিক দশকগুলিতে, নারীবাদী অর্থনীতির ক্ষেত্রটি এই বিষয়গুলি এবং আরও অনেক কিছুকে অন্তর্ভুক্ত করার জন্য প্রসারিত হয়েছে এবং বেষ্টন করেছে।\"\nপ্রখ্যাত অর্থনীতিবিদ জন কেনেথ গালব্রেথ বলেছেন ইফ উইমেন কাউন্টডকে \"একটি চমৎকার কাজ... কোনো সংশ্লিষ্ট পুরুষ বা মহিলা এটিকে উপেক্ষা করতে পারে না।\" \nএই বইটিকে নিয়ে মেলিন্ডা গেটসের বই দ্য মোমেন্ট অফ লিফট: হাউ এমপাওয়ারিং উইমেন চেঞ্জ দ্য ওয়ার্ল্ড -এ আলোচনা করা হয়েছে।\nইফ উইমেন কাউন্টড-এর প্রতিফলনে, কোলগেট ইউনিভার্সিটির অর্থনীতি ও নারী অধ্যয়নের অধ্যাপক উল্লা গ্রাপার্ড মন্তব্য করেছেন : \"ইফ উইমেন কাউন্টড আমার চোখ আরও খুলে দেয়। বইটি পড়ার পরে, যেগুলি আমি পর্যবেক্ষণ করছিলাম, পড়েছিলাম, লিখেছিলাম এবং কেবল জীবনযাপন করছিলাম, সেইরকম আরও অনেক কিছুর সাথে সংযোগ দেখতে থাকি। অবৈতনিক পরিচর্যার কাজ, যাকে আমরা এখন বলি, সর্বত্র ছিল।\"\n\n\n== প্রকাশনার ইতিহাস ==\n১৯৮৮ সালে গ্লোরিয়া স্টেইনেম-এর একটি ভূমিকা সহ হার্পার অ্যাণ্ড রো এই বইটি প্রকাশ করেছিল, এরপর এটি ম্যাকমিলান দ্বারা একই শিরোনামে প্রকাশিত হয়েছে, এবং অ্যালেন অ্যাণ্ড আনউইন ও ইউনিভার্সিটি অফ টরন্টো প্রেস দ্বারা কাউন্টিং ফর নাথিং নামে প্রকাশিত হয়েছে। বইটি ইফ উইমেন কাউন্টড শিরোনামে সর্বাধিক পরিচিত এবং এটি বিভিন্ন ভাষায় অনূদিত হয়েছে।\nবইটি লেখার সময়, ওয়ারিং হার্ভার্ড ইউনিভার্সিটির জন এফ কেনেডি স্কুল অফ গভর্নমেন্টের পরিদর্শক ফেলো ছিলেন।\n\n\n== চলচ্চিত্র অভিযোজন ==\nঅস্কার বিজয়ী চলচ্চিত্র পরিচালক টেরে ন্যাশ-এর তথ্যমূলক চলচ্চিত্র হু ইজ কাউন্টিং? মেরিলিন ওয়ারিং অন সেক্স, লাইজ অ্যাণ্ড গ্লোবাল ইকোনমিক্স (১৯৯৫), মূলত এই বইটির উপর ভিত্তি করে তৈরি।\n\n\n== সাহিত্য ==\nCounting on Marilyn Waring: New Advances in Feminist Economics। Demeter Press। ২০১৪। আইএসবিএন 9781927335277। \n\n\n== তথ্যসূত্র =="}