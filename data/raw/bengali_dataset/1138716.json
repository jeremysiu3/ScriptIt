{"pageid": 1138716, "title": "শার্লট ডিন", "url": "https://bn.wikipedia.org/wiki?curid=1138716", "content": "শার্লট এলেন ডিন (জন্ম ২২ ডিসেম্বর ২০০০) একজন ইংরেজ ক্রিকেটার যিনি ইংল্যান্ড ক্রিকেট দলের হয়ে আন্তর্জাতিক ক্রিকেটে অংশগ্রহণ করে থাকেন। তিনি মূলত একজন অলরাউন্ডার হিসেবে খেলে থাকেন। তিনি একজন ডানহাতি ব্যাটার ও ডানহাতি অফ ব্রেক বোলার। ২০২১ সালের সেপ্টেম্বর মাসে তাঁর আন্তর্জাতিক ক্রিকেটে অভিষেক হয়।\n\n\n== প্রারম্ভিক জীবন ==\n২০০০ সালের ২২ ডিসেম্বর স্ট্যাফোর্ডশায়ারের বার্টন আপন ট্রেন্ট শহরে শার্লট ডিনের জন্ম হয়। তাঁর পিতা স্টিভেন ডিন অতীতে ওয়ারউইকশায়ার ও স্ট্যাফোর্ডশায়ারের হয়ে ক্রিকেট খেলেছিলেন। পিতার হাত ধরেই শার্লট ডিনের প্রথম ক্রিকেটের সাথে পরিচয় হয়। ২০১৬ সালে শার্লট ডিন রয়্যাল লন্ডন কাউন্টি কাপে বিজয়ী হ্যাম্পশায়ার অনূর্ধ্ব-১৫ দলের অধিনায়কের দায়িত্ব পালন করেন, এবং পরবর্তীতে ২০১৭ সালে পোর্টসমাউথ গ্রামার স্কুল বালক একাদশের হয়ে অভিষেক ম্যাচে তিনি পাঁচ উইকেট লাভ করেন।\n\n\n== ঘরোয়া কর্মজীবন ==\n২০১৬ সালে স্ট্যাফোর্ডশায়ারের বিরুদ্ধে হ্যাম্পশায়ারের হয়ে শার্লট ডিনের কাউন্টি ক্রিকেটে অভিষেক হয়। সে মৌসুমে পরবর্তীতে তিনি এসেক্সের বিরুদ্ধে কাউন্টি ক্রিকেটে নিজের প্রথম অর্ধশতরানের ইনিংস খেলেন, যে ইনিংসে তিনি ৫৪ রান সংগ্রহ করেন। ২০১৭ সালে তাঁর দলের হয়ে সর্বোচ্চ ১৩ উইকেট শিকার করার পাশাপাশি ২৯.৪২ গড়ে ২০৬ রান সংগ্রহ করে তাঁর দলকে তিনি কাউন্টি চ্যাম্পিয়নশিপের প্রথম বিভাগে উত্তীর্ণ হতে সাহায্য করেন। ২০১৮ সালে হ্যাম্পশায়ার কাউন্টি চ্যাম্পিয়নশিপের প্রথম বিভাগে চ্যাম্পিয়ন হয়। সে মৌসুমে শার্লট ডিন ১৬৩ রান সংগ্রহ করেন, যাঁর মধ্যে কেন্টের বিপক্ষে ৭৩ রানের একটি ইনিংস অন্তর্ভুক্ত ছিল। একই সাথে তিনি গ্লস্টারশায়ারের বিপক্ষে ৪ রান দিয়ে ৪ উইকেট লাভ করেন, যেটি ছিল সে সময় তাঁর সেরা টোয়েন্টি২০ বোলিং বিশ্লেষণ। ২০১৯ সালের কাউন্টি চ্যাম্পিয়নশিপে তিনি ২০.২৮ গড়ে ১৪২ রান ও ১৫.৫৪ গড়ে ১১ উইকেট সংগ্রহ করেন। ২০২১ নারী টোয়েন্টি২০ কাপে তিনি ৯৫ রানে ও ১১.৫৭ গড়ে ৭ উইকেট সংগ্রহ করেন।\nশার্লট ডিন ২০১৭ থেকে ২০১৯ সময়ে নারী ক্রিকেট সুপার লিগে সাউদার্ন ভাইপারসের হয়ে খেলায় অংশ নেন। তিন মৌসুম মিলিয়ে তিনি সাতটি ম্যাচ খেলেন, যেখানে তিনি মোট ৭ রান ও ১ উইকেট সংগ্রহ করেন। তাঁর একমাত্র উইকেটটি এসেছিল ল্যাংকাশায়ার থান্ডারের বিপক্ষে।\n২০২০ সালে র‍্যাচেল হেহো ফ্লিন্ট ট্রফিতে সাউদার্ন ভাইপারসের হয়ে পুনরায় খেলেন শার্লট ডিন। টুর্নামেন্ট বিজয়ী সাউদার্ন ভাইপারস দলের হয়ে সাত ম্যাচের প্রতিটিতে তিনি অংশগ্রহণ করেন এবং ৪৫.০০ গড়ে ১৮০ রান ও ২৯.৮৮ গড়ে ৯ উইকেট লাভ করেন। ওয়েস্টার্ন স্টর্মের বিপক্ষে তিনি অপরাজিত ৬০ রানের একটি ইনিংস খেলেন, এবং পরবর্তীতে ফিরতি ম্যাচে তিনি ৫০ রানে ৩ উইকেট লাভ করেন। ২০২১ সালে র‍্যাচেল হেহো ফ্লিন্ট ট্রফিতে সাউদার্ন ভাইপারস পুনরায় বিজয়ী হয়। এ মৌসুমে শার্লট ডিন মোট চারটি খেলায় অংশগ্রহণ করেন, যেখানে তিনি ১৩.৮০ গড়ে ১০ উইকেট সংগ্রহ করেন। ২০২১ সালের শার্লট এডওয়ার্ডস কাপে তিনি চারটি ম্যাচ খেলেন, এবং টুর্নামেন্টের প্রথম ম্যাচে ১৯ রানে ৫ উইকেট নিয়ে প্রতিপক্ষ সেন্ট্রাল স্পার্কসকে ৮৩ রানে অল আউট করতে সহায়তা করেন। এটি ছিল স্বীকৃত ক্রিকেটে তাঁর প্রথম পাঁচ উইকেট লাভ। ২০২১ সালের দ্য হান্ড্রেড টুর্নামেন্টে তিনি লন্ডন স্পিরিট দলের হয়ে অংশগ্রহণ করেন, যেখানে তিনি ৪৪ রান ও ৬ উইকেট সংগ্রহ করেন। ২০২১ মৌসুমের শেষে তিনি সাউদার্ন ভাইপারসের সঙ্গে একটি পেশাদার চুক্তিতে সই করেন।\n২০২২ সালের এপ্রিল মাসে দ্য হান্ড্রেড-এর ২০২২ মৌসুমের জন্য শার্লট ডিনকে লন্ডন স্পিরিট দলে নেয়া হয়। প্রতিযোগিতা শুরুর আগে হেদার নাইট চোটের কারণে দল থেকে ছিটকে গেলে শার্লট ডিনকে লন্ডন স্পিরিটের অধিনায়ক হিসেবে নির্বাচিত করা হয়।\n\n\n== আন্তর্জাতিক কর্মজীবন ==\n২০২১ সালের আগস্ট মাসে নিউজিল্যান্ডের বিপক্ষে সিরিজের জন্য ইংল্যান্ডের টোয়েন্টি২০ আন্তর্জাতিক (টি২০আই) দলে শার্লট ডিনকে রাখা হয়। কিন্তু কোভিড-১৯ সংক্রান্ত ঝুঁকির কারণে প্রথম টি২০আই ম্যাচ থেকে তিনি ছিটকে যান। পরের মাসে একই সিরিজের একদিনের আন্তর্জাতিক (ওডিআই) ম্যাচগুলোর জন্য ঘোষিত ইংল্যান্ড দলে শার্লট ডিনকে অন্তর্ভুক্ত করা হয়। ২০২১ সালের ১৬ সেপ্টেম্বর নিউজিল্যান্ডের বিপক্ষে তাঁর ওডিআই অভিষেক হয়। সিরিজের দ্বিতীয় ম্যাচে তিনি ৩৬ রানে ৪ উইকেট নিয়ে ইংল্যান্ডকে ১৩ রানে জয় তুলে নিতে সাহায্য করেন। সিরিজে শেষ পর্যন্ত ১০ উইকেট নিয়ে তিনি যৌথ সর্বোচ্চ উইকেট শিকারি হওয়ার মর্যাদা লাভ করেন।\n২০২১ সালের ডিসেম্বর মাসে নারী অ্যাশেজের অংশ হিসেবে খেলা ইংল্যান্ডের অস্ট্রেলিয়া সফরের দলে শার্লট ডিনকে অন্তর্ভুক্ত করা হয়। ২০২২ সালের ২০ জানুয়ারি অস্ট্রেলিয়ার বিপক্ষে তাঁর টি২০আই অভিষেক হয়, যে ম্যাচটি বৃষ্টির কারণে পরিত্যক্ত হয়। ২০২২ সালের ২৭ জানুয়ারি অস্ট্রেলিয়ার বিপক্ষে তাঁর টেস্ট অভিষেক হয়। ম্যাচটিতে তিনি বেথ মুনিকে টেস্ট ম্যাচে নিজের প্রথম শিকার বানান এবং অস্ট্রেলিয়ার দ্বিতীয় ইনিংস ২৪ রানে ২ উইকেট সংগ্রহ করেন। সফরে তিনি দুটি ওডিআই ম্যাচও খেলেন, কিন্তু সে ম্যাচগুলোতে তিনি উইকেট নিতে অসমর্থ হন।\n২০২২ সালের ফেব্রুয়ারি মাসে নিউজিল্যান্ডে অনুষ্ঠিতব্য ২০২২ নারী ক্রিকেট বিশ্বকাপের ইংল্যান্ড দলে শার্লট ডিনকে অন্তর্ভুক্ত করা হয়। টুর্নামেন্টে ছয়টি ম্যাচ খেলে তিনি ১১টি উইকেট শিকার করেন। টুর্নামেন্টে নিজের দ্বিতীয় ম্যাচে ভারতের বিপক্ষে তিনি ২৩ রানে ৪ উইকেট লাভ করেন, যেটি ছিল ওডিআই ম্যাচে তাঁর সেরা বোলিং বিশ্লেষণ।\n২০২২ সালের নভেম্বর মাসে শার্লট ডিনকে প্রথমবার ইংল্যান্ডের কেন্দ্রীয় চুক্তির আওতাভুক্ত করা হয়।\n২০২৩ সালের জানুয়ারি মাসে ২০২৩ আইসিসি নারী টি২০ বিশ্বকাপ টুর্নামেন্টে অংশগ্রহণকারী ইংল্যান্ড দলে অন্তর্ভুক্ত হন শার্লট ডিন।\n\n\n== তথ্যসূত্র ==\n\n\n== বহিঃসংযোগ ==\nইএসপিএনক্রিকইনফোতে শার্লট ডিন (ইংরেজি)\nক্রিকেটআর্কাইভে শার্লট ডিন (সদস্যতা প্রয়োজনীয়) (ইংরেজি)"}