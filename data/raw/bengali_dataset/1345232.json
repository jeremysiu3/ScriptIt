{"pageid": 1345232, "title": "আদর্শ (প্রকাশনী)", "url": "https://bn.wikipedia.org/wiki?curid=1345232", "content": "আদর্শ প্রকাশনী বাংলাদেশের ঢাকা ভিত্তিক একটি প্রকাশনা প্রতিষ্ঠান। এটি বাংলা এবং ইংরেজি উভয় ভাষায় সৃজনশীল, শিক্ষামূলক ও একাডেমিক বই প্রকাশ করে। আদর্শ ২০১০ সাল থেকে তাদের কার্যক্রম পরিচালনা করছে। ডিসেম্বর ২০২২ পর্যন্ত প্রতিষ্ঠানটি ৩ শতাধিক লেখকের ৬০০টি বই প্রকাশ করেছে যার মধ্যে প্রায় সবকটি তাদের নিজস্ব প্রকাশনা। এটি বর্তমানে বছরে প্রায় ৬০টির অধিক বই ও একটি ত্রৈমাসিক পত্রিকা প্রকাশ করে।\n\n\n== ইতিহাস ==\nপ্রতিষ্ঠানের প্রধান মাহাবুব রাহমান ঢাকা বিশ্ববিদ্যালয়ে পড়াকালীন সময়ে লেখালেখির সাথে যুক্ত ছিলেন, সম্পাদনার প্রতি প্রবল আগ্রহের কারণে বিশ্ববিদ্যালয়ের পাঠ শেষে তিনি একটি জাতীয় পত্রিকায় কাজ শুরু করেন এবং পাশাপাশি আদর্শ প্রতিষ্ঠার জন্য কাজ করতে থাকেন। ২০১৫ সালের শুরুতে তিনি পত্রিকার চাকরি ছেড়ে প্রকাশনা প্রতিষ্ঠান আদর্শ প্রতিষ্ঠায় মনোনিবেশ করেন। ঢাকার কাটাবনের আদর্শের প্রধান কার্যালয় অবস্থিত। করোনা মহামারি চলাকালীন সময়ে আদর্শ প্রকাশনী তাদের প্রকাশিত বইগুলোর পিডিএফ উন্মুক্ত করে দিয়েছিলো।\n\n\n== একুশের বইমেলায় স্টল না পাওয়া নিয়ে বিতর্ক ==\n\n২০২৩ সালে ‘ভিন্নমত প্রকাশের’ অভিযোগ দেখিয়ে আদর্শের তিনটি বইকে নিষিদ্ধ করে বাংলা একাডেমি। এই ঘটনাক্রমে আদর্শ প্রকাশনীকে অমর একুশে বইমেলায় স্টল বরাদ্দ দেয়নি বাংলা একাডেমি। বাংলা একাডেমির নিষেধাজ্ঞার কারণে চট্টগ্রাম বইমেলাসহ এবং কলকাতা বইমেলাতেও অংশ নিতে পারেনি আদর্শ প্রকাশনী।\nবাংলা একাডেমির সিদ্ধান্তের বিরুদ্ধে আদর্শ প্রকাশনী উচ্চ আদালতে একটি রিট করে। সেই রিটের প্রেক্ষিতে উচ্চ আদালত উপরোক্ত তিনটি বই ব্যতিরেকে আদর্শকে স্টল বরাদ্দ দেওয়ার জন্য বাংলা একাডেমিকে নির্দেশ দেয়। কিন্তু বাংলা একাডেমির আপীলের প্রেক্ষিতে প্রধান বিচারপতির সমন্বয়ে গঠিত সুপ্রীম কোর্টের আপীল বিভাগ সেই রায় স্থগিত করে।\n\n\n== তথ্যসূত্র =="}