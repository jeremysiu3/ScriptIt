{"pageid": 1054527, "title": "বিমান বসু", "url": "https://bn.wikipedia.org/wiki?curid=1054527", "content": "বিমান বসু একজন ভারতীয় রাজনৈতিক নেতা যিনি ভারতের কমিউনিস্ট পার্টি (মার্ক্সবাদী) দলের পলিটব্যুরোর প্রাক্তন সদস্য এবং পশ্চিমবঙ্গ রাজ্য কমিটির প্রাক্তন রাজ্য সম্পাদক। তিনি বর্তমানে বামফ্রন্টের চেয়ারম্যান এবং সিপিআইএমের কেন্দ্রীয় কমিটির একজন বিশেষ আমন্ত্রিত সদস্য।\n\n\n== জীবন ==\nকলকাতা বিশ্ববিদ্যালয়ের অন্তর্গত মৌলানা আজাদ কলেজে পড়ার সময় বিমান বসু রাজনৈতিক ও সামাজিক কর্মকাণ্ডে জড়িয়ে পড়েন। ১৯৫৪ সালে যখন বিমান বসু স্কুল ছাত্র তখনি তিনি বিধানসভার উপনির্বাচনে পার্টির হয়ে প্রচারে নেমে পড়েন। ১৯৫৭ সালে বিমান বসুর নাম পার্টি সদস্য হিসাবে সুপারিশ করা হলেও তখন তা গ্রাহ্য হয়নি কারন তখনও বিমান বসুর বয়স ১৮ বছর হয়নি।\n১৯৫৬ সালে বাংলা ও বিহার সংযুক্তিকরণের বিরুদ্ধে ও ১৯৫৯ সালের খাদ্য আন্দোলনে বিমান বসু সক্রিয় অংশগ্রহণ করেন। ১৯৫৮ সালে বিমান বসু প্রথম গ্রেফতার হন।\n১৯৬৪ সালে বঙ্গীয় প্রাদেশিক ছাত্র ফেডারেশনের কলকাতা জেলা কমিটির সম্পাদক ও বঙ্গীয় প্রাদেশিক ছাত্র ফেডারেশনের রাজ্য সভাপতি থাকাকালীন বিমান বসু ভারত-ভিয়েতনাম সঙ্ঘতি কমিটির সহকারী সম্পাদকের দায়িত্বও পালন করেছিলেন। ১৯৭০ সালে বিমান বসু ভারতের ছাত্র ফেডারেশনের প্রথম সর্বভারতীয় সাধারণ সম্পাদক নির্বাচিত হন।\n১৯৭১ সালে বিমান বসু ভারতের কমিউনিস্ট পার্টি (মার্ক্সবাদী) দলের পশ্চিমবঙ্গ রাজ্য কমিটির সদস্য ও ১৯৭৮ সালে তিনি রাজ্য সম্পাদকমণ্ডলীর সদস্য হন। তারপর ক্রমান্বয়ে বিমান বসু ১৯৮৫ সালে সিপিআই(এম)এর কেন্দ্রীয় কমিটির সদস্য ও ১৯৯৮ সালে তিনি দলের সর্বাধিক গুরুত্বপূর্ণ পলিটব্যুরো কমিটির সদস্য নির্বাচিত হন।\n\n\n== তথ্যসূত্র =="}