{"pageid": 1089155, "title": "ডাক্তারি মৃত্যু", "url": "https://bn.wikipedia.org/wiki?curid=1089155", "content": "ডাক্তারি মৃত্যু (Clinical death) একটি চিকিৎসাবৈজ্ঞানিক পরিভাষা যা দ্বারা কোনও ব্যক্তির দেহের রক্ত সঞ্চালন ও শ্বসনক্রিয়ার সম্পূর্ণ থেমে যাওয়াকে নির্দেশ করা হয়। এই দুইটি প্রক্রিয়াকে মানুষ (ও অন্য অনেক প্রাণীকে) জীবিত থাকার অত্যাবশ্যক দুইটি মানদণ্ড হিসেবে গণ্য করা হয়। যখন হৃদযন্ত্রের স্বাভাবিক ক্রিয়া বন্ধ হয়ে যায় (হৃৎনিষ্ক্রিয়া), তখন এই ব্যাপারটি ঘটে।\nদেহের অভ্যন্তরে রক্ত সঞ্চালন বন্ধ হয়ে গেলে ঐতিহাসিকভাবে সেটা প্রত্যাবর্তনযোগ্য নয় বলে প্রমাণিত। ২০শ শতকে এসে হৃদ-ফুসফুসীয় পুনরুজ্জীবন, হৃৎপেশী তন্তু কম্পন রোধ, এপিনেফ্রিন সূচিপ্রয়োগ ও অন্যান্য জীবনধারণে সহায়ক চিকিৎসার উদ্ভাবনের আগ পর্যন্ত রক্ত সঞ্চালন এবং সংশ্লিষ্ট জীবনধারণের জন্য অতীব গুরুত্বপূর্ণ ক্রিয়াগুলি বন্ধ হয়ে যাওয়াকে ঐতিহাসিকভাবে মৃত্যুর আনুষ্ঠানিক সংজ্ঞা হিসেবে গণ্য করা হত। তবে উপরোক্ত চিকিৎসা কৌশলগুলির আবির্ভাবের পরে হৃদযন্ত্রের ক্রিয়া বন্ধ হয়ে যাওয়া তথা হৃদনিষ্ক্রিয়াকে কেবলমাত্র মৃত্যুর পরিবর্তে ডাক্তারি মৃত্যু হিসেবে ডাকা শুরু হয়, যাতে হৃদযন্ত্রের ক্রিয়া বন্ধ হয়ে যাওয়ার পরেও কোনও ব্যক্তিকে পুনরুজ্জীবিত করার সম্ভাবনাটি গণনায় ধরা যায়। সাথে আরেকটি নতুন ধারণার অবতারণা করা হয়, যার নাম মস্তিষ্কের মৃত্যু (Brain death).\nডাক্তারি পরীক্ষায় প্রমাণিত মৃত্যুর শুরুতে কয়েক সেকেন্ডের মধ্যে ব্যক্তি চেতনা হারায়। কুকুরদের ক্ষেত্রে ২০ থেকে ৪০ সেকেন্ড পর্যন্ত মস্তিষ্কের ক্রিয়া স্বাভাবিকভাবে চলমান থাকতে পারে। এই প্রারম্ভিক মুহূর্তগুলিতে অনিয়মিত নাভিশ্বাস ঘটতে পারে, যা উদ্ধারকারীদের এক ধরনের ভুল সংকেত দিতে পারে যে ব্যক্তিটির হৃদ-ফুসফুসীয় পুনরুজ্জীবনের প্রয়োজন নেই। ডাক্তারি মৃত্যুর সময়ে দেহের সমস্ত দেহকলা ও অঙ্গপ্রত্যঙ্গগুলি ধীরে ধীরে এক ধরনের আঘাত সঞ্চয় করে, যার নাম রক্তাভাবজনিত আঘাত (ischemic injury)।\n\n\n== আরও দেখুন ==\n\n\n== তথ্যসূত্র =="}