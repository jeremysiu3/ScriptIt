{"pageid": 1184240, "title": "ভুটান ডাক জাদুঘর", "url": "https://bn.wikipedia.org/wiki?curid=1184240", "content": "ভুটান ডাক জাদুঘর ভুটানের রাজধানী থিম্পু শহরে অবস্থিত। থিম্পু শহরটি ভুটানের পশ্চিম অংশে হিমালয় পর্বতমালার একটি উঁচু উপত্যকায় অবস্থিত। ভুটান ডাক জাদুঘরটি ৭ নভেম্বর ২০১৫ তারিখে থিম্পুর জেনারেল পোস্ট অফিস ভবনে খোলা হয়েছিল। ভুটানের চতুর্থ রাজা মহামান্য জিগমে সিংয়ে ওয়াংচুকের ৬০ তম জন্মবার্ষিকী উদযাপন উপলক্ষে ভুটান ডাক জাদুঘরটি প্রতিষ্ঠা করা হয়েছিল। ভুটানে ষাট বয়স আয়ু প্রাপ্তিকে অত্যন্ত শুভ মানা হয়। এটিকে 'এক রবজং' এর সমাপ্তি হিসাবে উল্লেখও করা হয়। ভুটান ডাক জাদুঘরটিতে ভুটানের যোগাযোগ, পরিবহন এবং ডাক পরিষেবার বিবর্তনের বিভিন্ন কাহিনী তুলে ধরে। ডাক পরিষেবার বিবর্তনের কাহিনীটি বিভিন্ন উপাখ্যান, নিদর্শন এবং ডাকটিকিটের একটি সমৃদ্ধ সংগ্রহ ভাণ্ডারের মাধ্যমে তুলে ধরা হয়েছে।\n\n\n== প্রদর্শনী কক্ষ ==\n\nএই জাদুঘরে মোট পাঁচটি গ্যালারি রয়েছে। এই পাঁচটি গ্যালারির মাধ্যমে ভুটানের ডাক ব্যবস্থার বিকাশের নানা ইতিহাস জানা যায়। ডাক ব্যবস্থার ইতিহাসে প্রথম দিকের মেইল ​​রানার বা ডাকহরকরা থেকে শুরু করে ভুটানের অসাধারণ সব সংগ্রহযোগ্য ডাকটিকিটের নমুনা তুলে ধরা হয়েছে। এই জাদুঘরে মাল্টিমিডিয়ার জন্য একটি আলাদা জায়গার ব্যবস্থাও রয়েছে যেখানে ডাক ব্যবস্থা সম্পর্কিত বিভিন্ন তথ্য তথ্যচিত্রের মাধ্যমে প্রদর্শন করা হয়।\nজাদুঘরের পাঁচটি গ্যালারিগুলি হলো:\n\nগ্যালারি I- এটি অস্থায়ী প্রদর্শনীর জন্য ব্যবহার করা হয়। দেশের বিশেষ অনুষ্ঠান এবং ডাকটিকিট উদ্বোধনের অনুষ্ঠানগুলি এখানে হয়।\nগ্যালারি II- প্রাক-ডাক যুগে যখন সরকারি ডিক্রি, চিঠিপত্র প্রভৃতি প্রদানের জন্য বার্তাবাহকদের ব্যবহার করা হতো সেই যোগাযোগের মাধ্যমের ইতিহাসকে এই গ্যালারিতে তুলে ধরা হয়েছে।\nগ্যালারি III - এই গ্যালারিটি ভুটানের ডাক এবং টেলিগ্রাফ ব্যবস্থার বিকাশের ইতিহাস তুলে ধরে। এখানে পুরানো ডাক এবং টেলিগ্রাফিক সরঞ্জাম, যন্ত্র এবং আসবাবপত্র প্রদর্শিত হয়।\nগ্যালারি IV- ১৯০৭ সালে রাজতন্ত্রের প্রতিষ্ঠানের তথ্য এবং ভুটানের পরবর্তী রাজাদের একটি সংক্ষিপ্ত জীবন ও ইতিহাসসহ ওয়াংচুক রাজবংশকে উৎসর্গীকৃত ডাকটিকিটগুলি এখানে প্রদর্শন করা হয়।\nগ্যালারি V-এ ভুটানের ডাকটিকিটগুলি প্রদর্শিত হয়। ডাকটিকিটগুলি ভুটানের সংস্কৃতি তুলে ধরে এবং এটি বরাবর ভুটানের \"লিটল অ্যাম্বাসেডর\" অর্থাৎ ছোট রাষ্ট্রদূত হিসাবে ব্যবহৃত হয়েছে। এই ডাকটিকিটগুলি থেকে ভুটানের স্বাধীনতা, সমৃদ্ধ সংস্কৃতি, প্রাণীজগৎ এবং উদ্ভিদজগতের বৈচিত্র জানা যায়। প্রদর্শনীতে অন্য সামগ্রীর মধ্যে রয়েছে ভুটানের বিখ্যাত 'টকিং স্ট্যাম্প'।\nডাক জাদুঘরের পাশেই রয়েছে ডাকটিকিট সম্পর্কিত নানা দ্রব্যসামগ্রীর একটি দোকান। এই ডাকটিকিটের দোকানটি ব্যক্তিগত স্ট্যাম্প তৈরিরও বিশেষজ্ঞ। এই দোকানটিতে আপনি যদি আপনার নিজের ছবি দেন তবে তা দিয়ে এই দোকান থেকে ডাকটিকিট তৈরি করে দেওয়া হয়। সেক্ষেত্রে আপনি আপনার ছবি দেওয়া ডাকটিকিটগুলি ব্যবহার করে আক্ষরিক অর্থে অন্যদের পোস্ট কার্ড পাঠাতে পারেন। এখানে রয়েছে ভুটানের ঐতিহ্যবাহী হস্তনির্মিত স্যুভেনির।\n\n\n== প্রদর্শনের সময় ==\nএই যাদুঘরটি সোমবার থেকে শনিবার পর্যন্ত খোলা থাকে। গ্রীষ্মকালে সকাল ৯:০০ থেকে বিকাল ৫টা পর্যন্ত এবং শীতকালে সকাল ৯:০০ থেকে বিকাল ৪টা পর্যন্ত খোলা থাকে। ডাক জাদুঘরটি ভুটানের থিম্পু ড্রুবচো এবং শেচু উৎসবের সময়ও খোলা থাকে। এই ডাক জাদুঘরটি ইতিমধ্যেই আন্তর্জাতিক পর্যটকদের মধ্যে বেশ জনপ্রিয় হয়ে উঠেছে। এই ডাক জাদুঘরটি ভুটানের \"অবশ্যই দর্শনীয় স্থান\" হিসেবেও তালিকাভুক্ত।\n\n\n== তথ্যসূত্র ==\n\n\n== বহিঃসংযোগ ==\nআনুষ্ঠানিক বাতায়ন  ওয়েব্যাক মেশিনে আর্কাইভকৃত ২১ জুন ২০২০ তারিখে"}