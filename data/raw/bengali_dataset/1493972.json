{"pageid": 1493972, "title": "মায়া হক", "url": "https://bn.wikipedia.org/wiki?curid=1493972", "content": "মায়া রে থারম্যান হক (জন্ম ৮ জুলাই, ১৯৯৮) একজন মার্কিন অভিনেত্রী, গায়িকা ও গীতিকার। তিনি হলিউড অভিনেতা ও অভিনেত্রী ইথান হক এবং উমা থারম্যান-এর কন্যা। মডেলিং দিয়ে কর্মজীবন শুরু করে পরবর্তীতে  ২০১৭ সালে বিবিসি নির্মিত লিটল উইমেন সিরিজে জো মার্চ চরিত্রে অভিনয়ের মাধ্যমে তিনি বড় পর্দায় অভিষিক্ত হন।\nহক নেটফ্লিক্সের সায়েন্স ফিকশন সিরিজ স্ট্রেঞ্জার থিংস (২০১৯–বর্তমান)-এ রবিন বাকলি চরিত্রে অভিনয়ের মাধ্যমে পরিচিতি লাভ করেন। তিনি ওয়ান্স আপন আ টাইম ইন হলিউড (২০১৯), ফিয়ার স্ট্রিট পার্ট ওয়ান: ১৯৯৪ (২০২১), ডু রিভেঞ্জ, অ্যাস্টেরয়েড সিটি (২০২৩) ও মায়েস্ত্রো (২০২৩) চলচ্চিত্রে অভিনয় করেছেন এবং ইনসাইড আউট ২ (২০২৪)-এ কণ্ঠ দিয়েছেন। এছাড়া গায়িকা হিসেবে ব্লাশ (২০২০), মস (২০২২), এবং কেয়াস অ্যাঞ্জেল (২০২৪) শীর্ষক অ্যালবামগুলো প্রকাশ করেছেন।\n\n\n== প্রারম্ভিক জীবন ==\nহক ১৯৯৮ সালের ৮ জুলাই নিউ ইয়র্ক সিটিতে জন্মগ্রহণ করেছেন। তিনি অভিনেতা ইথান হক ও উমা থারম্যানের দুই সন্তানের মধ্যে বড়। ইথান ও উমা গ্যাটাকা (১৯৯৭) চলচ্চিত্রের সেটে পরিচিত হওয়ার পর ১৯৯৮ সালের মে মাসে বিয়ে করেন। ২০০৫ সালে তাদের বিবাহবিচ্ছেদ হয়। মায়ার ছোট ভাই লেভন হক। তার পিতার দ্বিতীয় স্ত্রী রায়ান শ হিউজেসের ঘরে তার আরও দুই বৈমাত্রেয় বোন রয়েছেন। তার মায়ের প্রাক্তন বাগদত্তা আর্থিক ব্যবস্থাপক আর্পাড বুসনের সাথে তার আরেকজন বৈমাত্রেয় বোন আছেন।  \nপিতার দিক থেকে হক নাট্যকার টেনেসি উইলিয়ামসের দূরাত্মীয়। মায়ের দিক থেকে তিনি বৌদ্ধ পণ্ডিত রবার্ট থারম্যান ও মডেল নেনা ভন শ্লেব্রুগের নাতনি। শ্লেব্রুগের মা বিরগিট হোমকভিস্টও একজন মডেল ছিলেন। তিনি অ্যাক্সেল এবের ভাস্কর্য ফ্যামন্টাগেট-এর মডেল। ভাস্কর্যটি বর্তমানে সুইডেনের স্মাইজেহুকে অবস্থিত।  \nহক ডিসলেক্সিয়ায় আক্রান্ত, যার ফলে প্রাথমিক শিক্ষাকালে তাকে প্রায়ই বিদ্যালয় পরিবর্তন করতে হয়েছিল। শেষ পর্যন্ত তাকে ব্রুকলিন, নিউ ইয়র্কের একটি বেসরকারি বিদ্যালয় সেন্ট অ্যান'স স্কুলে ভর্তি করা হয়। বিদ্যালয়টি শৈল্পিক পরীক্ষায় গ্রেডভিত্তিক মূল্যায়ন না করে সৃজনশীলতার উপর জোর দেয়। এই শৈল্পিক পরিবেশ তাকে অভিনয়ের প্রতি আগ্রহী করে তোলে। হক লন্ডনের রয়্যাল অ্যাকাডেমি অফ ড্রামাটিক আর্ট এবং নিউ ইয়র্কের স্টেলা অ্যাডলার স্টুডিও অফ অ্যাক্টিং-এ গ্রীষ্মকালীন পড়াশোনায় অংশ নিয়েছিলেন। অভিনয়ে বিএফএ ডিগ্রি অর্জনের উদ্দ্যেশ্যে তিনি জুলিয়ার্ড স্কুলে এক বছর অধ্যয়ন করেছেন। কিন্তু লিটল উইমেন-এ অভিনয়ের সুযোগ পাওয়ার পর তিনি পড়াশোনা ছেড়ে দেন।\n\n\n== পেশাজীবন ==\n\n\n=== মডেলিং ===\nতার মা ও নানির মতো হকও নিজের কর্মজীবনের শুরুতে ভোগ-এর জন্য মডেলিং করেছিলেন। তিনি ব্রিটিশ ফ্যাশন রিটেইলার অলসেইন্টসের ২০১৬/২০১৭ কালেকশনের প্রধান মডেল নির্বাচিত হয়েছিলেন। ২০১৭ সালে তিনি সোফিয়া কোপোলা পরিচালিত ক্যালভিন ক্লেইনের অন্তর্বাসের একটি ভিডিও প্রচারণায় অংশ নেওয়া মডেলদের একজন ছিলেন। ২০২২ সালের সেপ্টেম্বরে হক ক্যালভিন ক্লেইনের এফডব্লিও২২ অঅন্তর্বাসের প্রচারণার জন্য মডেলিং করেন।\n\n\n=== অভিনয় ===\nহক ইউনিভার্সাল পিকচার্সের লাইভ-অ্যাকশন দ্য লিটল মারমেইড-এর মূল চরিত্রে অভিনয় করার জন্য সোফিয়া কোপোলার প্রধান পছন্দ ছিলেন। তবে প্রযোজকরা অভিনেত্রী ক্লো গ্রেইস মরেটজকে বাছাই করেছিলেন। এটাসহ অন্যান্য দ্বন্দ্বের কারণে শেষ পর্যন্ত কোপোলা চলচ্চিত্রটি থেকে সরে যান। মরেটজও শেষ পর্যন্ত চলচ্চিত্রটি থেকে বেরিয়ে যান।\n\nহক ২০১৭ সালে লিটল উইমেন-এর বিবিসি মিনিসিরিজ অভিযোজনে জো মার্চ চরিত্রে অভিনয়ের মাধ্যমে তার অভিনয় জীবনের সূচনা করেন। ২০১৮ সালের সেপ্টেম্বরে তিনি অ্যামান্ডা ক্রেমার পরিচালিত থ্রিলার লেডিওয়ার্ল্ড-এ অভিনয় করেন। হক পরে নেটফ্লিক্সের স্ট্রেঞ্জার থিংস-এর তৃতীয় মৌসুমে রবিন বাকলি চরিত্রে অভিনয়ের মাধ্যমে পরিচিতি লাভ করেন, যা ২০১৮ সালের জুলাইয়ে মুক্তি পায়। একই বছর হক কোয়েন্টিন টারান্টিনোর ওয়ান্স আপন আ টাইম ইন হলিউড-এ লিন্ডা কাসাবিয়ান/ 'ফ্লাওয়ারচাইল্ড' চরিত্রে অভিনয় করেন এবং স্টিফেন অ্যামিডনের ২০০৪ সালের হিউম্যান ক্যাপিটাল উপন্যাসের উপর ভিত্তি করে নির্মিত মার্ক মেয়ার্সের একই নামের থ্রিলার চলচ্চিত্রে পার্শ্ব-অভিনেত্রী হিসেবে অভিনয় করেন।\n২০২০ সালে হক জিয়া কপোলার দ্বিতীয় চলচ্চিত্র মেইনস্ট্রিম-এ অ্যান্ড্রু গারফিল্ড-এর সাথে অভিনয় করেন। একই বছর তিনি মিনিসিরিজ দ্য গুড লর্ড বার্ড-এর পঞ্চম পর্বে অতিথি চরিত্রে অভিনয় করেন। মিনি সিরিজটির প্রধান চরিত্রে ছিলেন তার বাবা ইথান হক। মায়া এতে প্রধান চরিত্রের কন্যা অ্যানি ব্রাউনের ভূমিকায় অভিনয় করেন। ঐ বছরের জুন মাসে অ্যাডাম লিওনের রচনা ও পরিচালনায় ইতালিয়ান স্টাডিজ চলচ্চিত্রে ভ্যানেসা কার্বির সাথে অভিনয় করেন। চলচিত্রটি ট্রাইবেকা চলচ্চিত্রে উৎসবে প্রিমিয়ার হয় এবং পরে ২০২২ সালের ১৪ জানুয়ারি মুক্তি পায়। একই মাসের শেষে তিনি নেটফ্লিক্সের হরর চলচ্চিত্র ফিয়ার স্ট্রিট পার্ট ওয়ান: ১৯৯৪-এ হেদার চরিত্রে অভিনয় করেন। ২০২১ সালে তিনি স্ট্রেঞ্জার থিংস-এর চরিত্র রবিনের উপর ভিত্তি করে স্পিন-অফ পডকাস্ট রেবেল রবিন: সারভাইভিং হকিন্স-এ কণ্ঠ দেন। এছাড়াও তিনি স্ক্রিপ্টেড পডকাস্ট সিরিজ দ্য প্লেবয় ইন্টারভিউ-এ হেলেন গার্লি ব্রাউন চরিত্রে অভিনয় করেন।  \n\n  \n২০২২ সালে হক নেটফ্লিক্সের ডার্ক কমেডি চলচ্চিত্র ডো রিভেঞ্জ-এ কামিলা মেন্ডেস-এর সাথে অভিনয় করেন। ২০২২ এর এপ্রিলে ব্র্যাডলি কুপারের লিওনার্ড বার্নস্টাইনের জীবনীভিত্তিক চলচ্চিত্র মায়েস্ট্রো-তে অভিনয় করেন। মে মাসে তার মা উমা থারম্যান এবং স্যামুয়েল এল. জ্যাকসনে\nর সাথে দ্য কিল রুম**-এ তার অভিনয়ের কথা ঘোষণা করা হয়। জুলাইয়ে ডিজনির মুন গার্ল অ্যান্ড ডেভিল ডাইনোসর-এ অতিথি চরিত্রে তার অংশগ্রহণের ঘোষণা করা হয়। চলচ্চিত্রটি ২০২৩ সালে মুক্তি পায়। ৭৬তম কান চলচ্চিত্র উৎসবের প্রদর্শনীতে ইতিবাচক পর্যালোচনা পাওয়া ওয়েস অ্যান্ডারসনের রোমান্টিক ড্রামেডি অ্যাস্টেরয়েড সিটি (২০২৩)-এ তিনি অভিনয় করেছেন। তিনি পিক্সারের অ্যানিমেটেড চলচ্চিত্র ইনসাইড আউট ২ (২০২৪)-এ \"অ্যাংজাইটি\" চরিত্রে কণ্ঠ দেন। এটি ইনসাইড আউট (২০১৫)-এর সিক্যুয়াল। ২০২৪ এর ফেব্রুয়ারিতে বিলি ওয়াইল্ডারের জীবনী নির্ভর চলচ্চিত্র ওয়াইল্ডার অ্যান্ড মি-এ অভিনয়ের জন্য তার নাম ঘোষণা করা হয়।\n\n\n=== সঙ্গীত ===\nহক বলেছেন যে ফোক সঙ্গীত, বিশেষ করে লিওনার্ড কোহেন, প্যাটি স্মিথ এবং জোনি মিচেলের মতো শিল্পীদের কাজ তার সঙ্গীত জীবনে প্রভাব ফেলেছে। তিনি লিওনার্ড কোহেন এবং বব ডিলানের মতো \"মহান গীতিকারদের\" থেকে অনুপ্রেরণা নেন, কারণ তার মতে, \"সঙ্গীত কবিতা প্রকাশের সবচেয়ে ভালো মাধ্যম\"।  \n২০১৯ সালের আগস্টে হক তার প্রথম দুটি একক গান \"টু লাভ আ বয়\" এবং \"স্টেই ওপেন\" প্রকাশ করেন। এই গানগুলো হক এবং গ্র্যামি পুরস্কার-জয়ী গায়ক-গীতিকার জেসি হ্যারিস দ্বারা লেখা এবং রেকর্ড করা। ২০২০ সালের শুরুতে হক নিউ ইয়র্ক সিটিতে প্রথমবারের মতো কয়েকটি একক লাইভ সঙ্গীতানুষ্ঠান করেন। এই অনুষ্ঠানগুলোতে তার সহশিল্পী হিসেবে বেঞ্জামিন লাজার ডেভিস, টোথ, উইল গ্রেফ এবং নিক সিয়ানসি ছিলেন।  \n২০২০ সালের ১৮ মার্চ, হক তার প্রথম একক \"বাই মাইসেলফ্\" প্রকাশ করেন এবং তার প্রথম অ্যালবাম ব্লাশ-এর ঘোষণা দেন। এই সময়টি ছিল ২০২০ ব্ল্যাক লাইভস ম্যাটার প্রতিবাদের সময়, এবং হক লিখেছিলেন, \"আমার মনে হয় এই সময়টি আত্মপ্রচারণার সময় নয়। এটি সক্রিয়তা, শিক্ষা এবং আত্মপরীক্ষার সময়।\" অ্যালবামের দ্বিতীয় সিঙ্গেল, \"কাভারেজ\", ২০২০ সালের ২২ এপ্রিল প্রকাশিত হয় এবং এর মিউজিক ভিডিও, যা তার বাবা ইথান হক পরিচালনা করেছিলেন, ২৮ এপ্রিল প্রকাশিত হয়। প্রাথমিকভাবে ২০২০ সালের ১৯ জুন প্রকাশের জন্য নির্ধারিত হলেও ব্লাশ-এর মুক্তি ঐ বছরের ২১ আগস্ট পর্যন্ত পিছিয়ে দেওয়া হয়। ব্লাশ-এর প্রচারে হক তার কর্মজীবনে প্রথমবারের মতো দ্য টুডে শো-এ সঙ্গীত অতিথি হিসেবে উপস্থিত হন।  \n২০২২ সালের ২৯ জুন একক গান \"Thérèse\"-এর মুক্তির সাথে সাথে হক তার দ্বিতীয় অ্যালবাম মস-এর ঘোষণা দেন। অ্যালবামটি ২০২২ সালের ২৩ সেপ্টেম্বর প্রকাশিত হয়।\n\n\n== চলচ্চিত্র তালিকা ==\n\n\n=== চলচ্চিত্র ===\n\n\n== তথ্যসূত্র =="}