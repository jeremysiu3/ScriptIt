{"pageid": 1122484, "title": "বাঘ-চাল", "url": "https://bn.wikipedia.org/wiki?curid=1122484", "content": "বাঘ-চাল (নেপালি: , নেপাল: धुँ कासा  ধুন কাসা অর্থ \"বাঘ খেলা\") একটি কৌশলগত ছকের খেলা যা দুইজন মিলে খেলতে পারে। খেলাটি নেপালে উদ্ভাবিত হয়েছিল। খেলাটি অসমমিত যেখানে একজন খেলোয়াড় চারটি বাঘ নিয়ন্ত্রণ করে এবং অন্য খেলোয়াড় বিশটি পর্যন্ত ছাগল নিয়ন্ত্রণ করে। বাঘ ছাগলকে 'শিকার' করে আর ছাগলরা বাঘের গতিবিধি আটকানোর চেষ্টা করে। এই খেলাটি দক্ষিণ ভারতেও খেলতে দেখা যায়, যদিও ভিন্ন ছক তবে নিয়ম একই। এই খেলাটি নেপালের গ্রামাঞ্চলে জনপ্রিয়।\n\n\n== সাধারণ বর্ণনা ==\nখেলাটি বাঘবন্দীর মতো ৫×৫ বর্গ জালিতে খেলা হয়। গুটিগুলো রেখার সংযোগস্থলে অবস্থিত এবং তাদের দ্বারা সীমাবদ্ধ এলাকার ভিতরে অবস্থান করে না। এই বিন্দুগুলোর মধ্যে বৈধ গতিবিধির দিকনির্দেশনা রেখা দ্বারা সংযুক্ত। খেলাটি দুটি পর্বে সঞ্চালিত হয়। প্রথম ধাপে ছাগলগুলোকে ছকের মধ্যে রাখা হয় এবং বাঘগুলো চলাচল করতে পারে। দ্বিতীয় পর্বে ছাগল ও বাঘ উভয়ই চলাচল করতে পারে। বাঘের লক্ষ্য হল পাঁচটি ছাগলকে \"বন্দী\" করে জয়ী হওয়া। বন্দী করার কৌশল হচ্ছে অ্যালকার্ক এবং বাঘবন্দীর মতো করে ছাগলের উপর দিয়ে লাফ দেয়া, যদিও বন্দী করা বাধ্যতামূলক নয়। বাঘের সব বৈধ পদক্ষেপে আটকে দিয়ে ছাগলরা জয়ী হয়। ভারতীয় খেলা আদু পুলি আত্তমের (ছাগল-বাঘের খেলা) সাথে বাঘ-চালের অনেক মিল রয়েছে, যদিও খেলার ছক ভিন্ন।\n\n\n== নিয়ম ==\n\nখেলার শুরুতে চারটি বাঘকেই বর্গ জালিকার চার কোণে কেন্দ্রের দিকে মুখ করে রাখা হয়। প্রাথমিক স্থাপনের সময় ছকে কোন ছাগল রাখা হয় না।\n\nছাগল নিয়ন্ত্রণকারী খেলোয়াড় প্রথমে একটি ছাগলকে ছকের একটি মুক্ত সংযোগস্থলে রাখে। বাঘ এক সংযোগস্থল থেকে অন্য সংযোগস্থলে রেখা বরাবর যেতে পারে। একবার সমস্ত ছাগল বোর্ডে স্থাপন করা হয়ে গেলে, ছাগলগুলিকে বাঘের মতো একই হালে চলতে হবে, এক সংযোগস্থল থেকে অন্য সংযোগস্থল। খেলোয়াড়রা একের পর অপরে চালনা করে।\nবাঘ ছাগলের উপর দিয়ে একটি পার্শ্ববর্তী মুক্ত অবস্থানে ঝাঁপিয়ে পড়ে ছাগল বন্দী করে (চেকার্সের মতো যদিও বাঘ-চালে বন্দী করা বাধ্যতামূলক নয়)।\nবাঘের জন্য নিয়ম:\n\nতারা রেখা বরাবর একটি সংলগ্ন মুক্ত অবস্থানে যেতে পারে।\nতারা যে কোনো চালের সময় ছাগল বন্দী করতে পারে এবং সব ছাগল বসানো পর্যন্ত অপেক্ষা করতে হয় না।\nতারা একবারে একটি মাত্র ছাগল বন্দী করতে পারে।\nযতক্ষণ পর্যন্ত বাঘের চাল শেষ করার জন্য খোলা জায়গা থাকে ততক্ষণ তারা যে কোনো দিক দিয়ে ছাগলের উপর দিয়ে ঝাঁপ দিতে পারে।\nএকটি বাঘ অন্য বাঘের উপর দিয়ে ঝাঁপ দিতে পারে না।\nছাগলকে এই নিয়ম মেনে চলতে হবে:\n\nসমস্ত ছাগল বোর্ডে স্থাপন না করা পর্যন্ত ছাগল চলতে পারে না।\nবন্দী হলে তাদের অবশ্যই ছক ছেড়ে চলে যেতে হয়।\nতারা বাঘ বা অন্য ছাগলের উপর দিয়ে ঝাঁপ দিতে পারে না।\nবাঘ যখন পাঁচটি ছাগল বন্দী করে ফেলে বা ছাগলগুলো যখন বাঘদের চলাচল আটকে ফেলে তখন খেলার সমাপ্তি ঘটে।\n\n\n== তথ্যসূত্র ==\n\nParlett, David (১৯৯৯)। The Oxford History of Board Games। Oxford University Press Inc। পৃষ্ঠা 194। আইএসবিএন 0-19-212998-8। \n\n\n== বহিঃসংযোগ ==\nঅনলাইনে বাঘ-চাল খেলুন\nবাঘ চল অনলাইনে খেলুন"}