{"pageid": 1356169, "title": "ঢাকা বিশ্ববিদ্যালয় মেট্রো স্টেশন", "url": "https://bn.wikipedia.org/wiki?curid=1356169", "content": "ঢাকা বিশ্ববিদ্যালয় মেট্রো স্টেশন হলো ঢাকা মেট্রোর এমআরটি লাইন ৬-এর একটি মেট্রো স্টেশন। এই স্টেশনটি ঢাকা বিশ্ববিদ্যালয় এলাকায় অবস্থিত। ২০২৩ সালের ১৩ ডিসেম্বর স্টেশনটির উদ্বোধন করা হয়।\n\n\n== ইতিহাস ==\n২৮ ডিসেম্বর ২০১৪ সালে এমআরটি লাইন ৬-এর ধারণাগত নকশা তৈরি করা হয়। শহীদ মিনারের পাশ দিয়ে রেলপথটির রুট নির্ধারণের পর আপত্তির মুখে তা পরিবর্তন করে ঢাকা বিশ্ববিদ্যালয়ের শিক্ষক-শিক্ষার্থী কেন্দ্রের সামনে নিয়ে যাওয়ার পরিকল্পনা করা হয়। এর প্রতিবাদে ২০১৬ সালের ৭ জানুয়ারি ঢাকা বিশ্ববিদ্যালয়ের শিক্ষার্থীরা বিভিন্ন কর্মসূচি পালন করে। অন্যদিকে দুই মাসের মধ্যে নির্মাণকাজ শুরু হবে বলে ঢাকা বিশ্ববিদ্যালয় থেকে মেট্রো রুট সরানোর সম্ভাবনা সড়ক পরিবহন ও সেতুমন্ত্রী ওবায়দুল কাদের নাকচ করে দেন। তিনি জানান যে মেট্রো রেল লাইনে শব্দ নিরোধক প্রযুক্তি ব্যবহার করা হবে বিধায় বিশ্ববিদ্যালয়ের কার্যক্রমে কোনো সমস্যা হবে না। বিরোধ মীমাংসার জন্য শিক্ষার্থীদের সাথে বৈঠক করা হয়। ঢাকা বিশ্ববিদ্যালয় এলাকায় মেট্রো স্টেশন নির্মাণ করার সুবিধা নিয়ে আলোচনার পর তারা নিজেদের বিরোধিতা প্রত্যাহার করে নেয়।\nস্টেশনটি \"প্যাকেজ সিপি-০৩\"-এর অধীনে নির্মিত হয়। স্টেশন ও রেলপথের জন্য উত্তোলিত সেতু নির্মাণের আবেদনের বিজ্ঞপ্তি ২০১৫ সালের ৩০ জুন প্রকাশিত হয় এবং আবেদনের জমার শেষ তারিখ ছিল ৯ সেপ্টেম্বর ২০১৫। ইতালীয়-থাই উন্নয়ন পাবলিক কোম্পানি লিমিটেড \"প্যাকেজ সিপি-০৩\"-এর কাজের চুক্তি লাভ করে। চুক্তি দলিলটি এনবিআর তদন্ত এবং আইন ও সংসদ বিষয়ক তদন্তের জন্য ২০১৭ সালের ২৯ মার্চ মন্ত্রণালয়ে প্রেরণ করা হয়। এই চুক্তি প্যাকেজের জন্য স্বাক্ষর অনুষ্ঠান ২০১৭ সালের ৩ মে ঢাকার প্যান প্যাসিফিক সোনারগাঁও হোটেলে অনুষ্ঠিত হয়। ১ জুলাই ২০২০ তারিখে স্টেশনটির নির্মাণ কাজ শুরু হয়।\n\n\n== স্টেশন ==\n\n\n=== স্টেশনের গঠন ===\n\n\n== তথ্যসূত্র =="}