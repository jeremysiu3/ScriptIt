{"pageid": 1518237, "title": "জ্যাকি রেডগেট", "url": "https://bn.wikipedia.org/wiki?curid=1518237", "content": "জ্যাকি রেডগেট (জন্ম ১৯৫৫) হলেন একজন অস্ট্রেলিয়া-ভিত্তিক শিল্পী। তিনি একাধারে একজন ভাস্কর, স্থাপন শিল্পী এবং ফটোগ্রাফার হিসেবে কাজ করেন। তাঁর কাজ প্রধান প্রধান একক প্রদর্শনীগুলিতে স্বীকৃতি পেয়েছে। জরিপে দেখা গেছে যে অস্ট্রেলিয়া, জাপান এবং ইংল্যান্ডের অনেক দলগত প্রদর্শনীতে তাঁর কাজ অন্তর্ভুক্ত করা হয়েছে। তাঁর কাজগুলি অস্ট্রেলিয়ার প্রধান গ্যালারিতে অন্তর্ভুক্ত রয়েছে, যার মধ্যে রয়েছে জাতীয় গ্যালারি এবং গুরুত্বপূর্ণ রাজ্য গ্যালারিগুলি।\n\n\n== প্রাথমিক জীবন এবং শিক্ষা ==\nলন্ডনের হ্যামারস্মিথে জন্মগ্রহণকারী রেডগেট ১৯৬৭ সালে তাঁর পরিবারের সাথে অস্ট্রেলিয়ায় চলে আসেন এবং দক্ষিণ অস্ট্রেলিয়ার অ্যাডিলেডে স্থায়ীভাবে বসবাস শুরু করেন। তিনি সাউথ অস্ট্রেলিয়া বিশ্ববিদ্যালয়ের সাউথ অস্ট্রেলিয়ান স্কুল অফ আর্ট থেকে পড়াশোনা করেছেন, সেখানে তিনি ১৯৮০ সালে চারুকলা, চারুকলা (ভাস্কর্য) বিষয়ে একটি স্নাতক ডিগ্রি অর্জন করেছেন। তিনি ১৯৮০ সালে সিডনিতে চলে আসেন।\nরেডগেট সিডনি কলেজ অফ দ্য আর্টসে পড়াশোনা করেন, সেখানে তিনি ১৯৮৪ সালে ভিজ্যুয়াল আর্টসে (আলোকচিত্র) স্নাতক ডিপ্লোমা অর্জন করেন এবং ১৯৯৮ সালে ভিজ্যুয়াল আর্টসে (চিত্রকলা) স্নাতকোত্তর ডিগ্রি অর্জন করেন। তিনি ২০১৩ সালে ওলংগং বিশ্ববিদ্যালয় (ইউওডব্লিউ) থেকে সৃজনশীল শিল্পকলায় ডক্টরেট ডিগ্রি অর্জন করেন। তিনি বর্তমানে অস্ট্রেলিয়ার ওলংগং বিশ্ববিদ্যালয়ের একজন অনুষদ সদস্য। তাঁর গবেষণার ক্ষেত্র হল ভিজ্যুয়াল আর্টস এবং কারুশিল্প, এবং তিনি ডক্টরেট প্রার্থীদের তত্ত্বাবধান করেন।\nরেডগেট তাঁর ৪০ বছরের কর্মজীবনে খুব কম নিজস্ব শিল্পকর্মের বিবৃতি বা জীবনী সংক্রান্ত তথ্য প্রকাশ করেছেন। একটি তথ্য থেকে জানা যায় যে, তিনি একসময় অ্যাডিলেডে খুচরা উইণ্ডো ড্রেসার (দোকানের জানালায় বা দোকানের মধ্যেই পণ্য প্রদর্শনের ব্যবস্থা করা) হিসেবে কাজ করতেন।\n\n\n== কর্মজীবন ==\nরেডগেট তাঁর কাজে বিজ্ঞান, শিল্প ইতিহাস, নান্দনিকতা এমনকি রাজনীতি থেকে নিজের অনুভূতিগত ধারণাগুলি নিয়ে আঁকেন। তিনি বিংশ শতাব্দীর গোড়ার দিকের আধুনিকতাবাদ, ন্যূনতমতাবাদ এবং স্টুডিও ফটোগ্রাফিতে বিজ্ঞাপন কৌশল দ্বারাও প্রভাবিত হয়েছেন। ১৯৭০-এর দশকে অ্যাডিলেডে নারী শিল্প আন্দোলনের প্রাথমিক দিনগুলিতে তিনি সক্রিয়ভাবে জড়িত ছিলেন, তাঁর কাজ তাদের প্রকাশনা এবং প্রদর্শনীতে স্থান পেত।\nতিনি আলোকচিত্রের কাজ দিয়ে নিজের কর্মজীবন শুরু করেছিলেন। আলোকবিদ্যা ও দৃষ্টিশক্তির মাধ্যমে যা দেখা যায় তার ওপর দৃষ্টি নিবদ্ধ করে তাঁর অনেক কাজ তৈরি। তাঁর কর্মজীবনের সূচনাকারী প্রাথমিক আলোকচিত্রের মধ্যে রয়েছে ফটোগ্রাফার আননোন (প্রদর্শিত ১৯৮৩) এবং ওয়ার্ক-টু-রুল (প্রদর্শিত ১৯৮৬) সিরিজ। আলোকচিত্রে দ্বিমাত্রিক মাধ্যমে ত্রিমাত্রিক বস্তুকে ধারণ করলে কী ঘটে তা তিনি অন্বেষণ করেছেন। ওয়ার্ক-টু-রুল সিরিজের জন্য রেডগেট তাস, আইসক্রিম শঙ্কু এবং সুতোর রিলের মতো সাধারণ বস্তু দিয়ে ত্রিমাত্রিক বস্তু তৈরি করেছিলেন। এরপর তিনি সেগুলোর ছবি তুলে দ্বিমাত্রিক ছবি তৈরি করেন যা বিমূর্ত বা অবাস্তব বস্তু প্রকাশ করে। এই প্রাথমিক সিরিজ থেকে, রেডগেট আমাদের চারপাশের বিশ্বকে তিন মাত্রায় বোঝার ক্ষমতাকে চ্যালেঞ্জ করে চলেছেন এবং ফটোগ্রাফি কি করতে পারে তার সীমানাকে বড় করে দিয়েছেন।\nরেডগেট দুই দশকেরও বেশি সময় আগে আয়না এবং প্রতিফলনের ব্যবহার শুরু করে। তিনি ভাঁজযোগ্য পর্দার ওপর আয়নার সাথে বস্তু সংযুক্ত করতেন, যাতে আয়নার প্রতিফলন বস্তুগুলিকে বিমূর্ত ছবিতে পরিণত করে। কাজগুলি উপস্থাপনা (বস্তুর) এবং বিমূর্ত রচনার মধ্যে চলাফেরা করে।\n২০২০-২০২১ সালে জিলং আর্ট গ্যালারিতে প্রদর্শিত বৃহৎ শিল্পকর্মগুলিতে, তিনি তাঁর শৈশবের উল্লেখগুলি অন্তর্ভুক্ত করেছিলেন, যার মধ্যে টেডি বিয়ার এবং পুতুলও ছিল। এগুলি আমেরিকার আলোকচিত্রী ডেয়ার রাইটের আলোকচিত্রকর্মের প্রতি তাঁর আগ্রহের প্রতিফলন ঘটায়। ডেয়ার রাইট ১৯৫৭ সালে দ্য লোনলি ডল নামে একটি বই প্রকাশ করেছিলেন, যা একটি পুতুল এবং একটি টেডি বিয়ারের গল্প। এই সাম্প্রতিক কাজগুলিতে আয়না এবং বিমূর্ত পটভূমিও ব্যবহার করা হয়েছে যা রেডগেটের পূর্ববর্তী কাজের কথা মনে করিয়ে দেয়।\n\n\n== পুরস্কার এবং অনুদান ==\nরেডগেট অস্ট্রেলিয়া কাউন্সিল ফর দ্য আর্টসের ভিজ্যুয়াল আর্টস/ক্রাফট বোর্ডের মাধ্যমে প্রতিযোগিতামূলক অনুদান পেয়েছেন। ১৯৮৭ সালে রেডগেট একটি বিদেশী ফেলোশিপ রেসিডেন্সি পান, যেটি তিনি বার্লিনের কুনস্টলারহাউস বেথানিয়েনে কাটিয়েছিলেন। এই আর্ট গ্যালারিটি সমসাময়িক শিল্পীদের সমর্থন এবং প্রচারের জন্য স্টুডিও স্থান প্রদান করে।\n২০০৬ সালে রেডগেট জোসেফাইন উলরিক এবং উইন শুবার্ট ফটোগ্রাফি পুরস্কার-এ প্রথম পুরস্কার জিতেছিলেন।\n২০০৭ সালে তিনি অস্ট্রেলিয়া কাউন্সিল ফেলোশিপ লাভ করেন।\n\n২০১১ সালে তিনি মেলবোর্নের মোনাশ গ্যালারি অফ আর্ট  থেকে তাঁর লাইট থ্রো মিররস #৪ (২০১০)  কাজের জন্যবোনেস ফটোগ্রাফি পুরস্কার-এ প্রথম পুরস্কার জিতেছিলেন। অস্ট্রেলিয়ার ন্যাশনাল গ্যালারির ফটোগ্রাফির সিনিয়র কিউরেটর শন লারকিন এই কাজ সম্পর্কে বলেন:'ছবি হিসেবে এটি কার্যত ত্রুটিহীন...একটি ছবি কি হয় তা নিয়ে অনেকের প্রত্যাশাকেই চ্যালেঞ্জ করে।'\n\n\n== প্রদর্শনী ==\n২০০৫-২০০৬ সালে সিডনির মিউজিয়াম অফ কনটেম্পোরারি আর্ট অস্ট্রেলিয়াতে (এমসিএ) একটি প্রদর্শনী (জ্যাকি রেডগেট, লাইফ অফ দ্য সিস্টেম) আয়োজিত হয়েছিল যেখানে আলোকচিত্র এবং ভাস্কর্যে তাঁর ২৫ বছরের কাজের উপর আলোকপাত করা হয়েছিল।\n২০০৮ সালে ব্রিসবেনের ইনস্টিটিউট অফ মডার্ন আর্ট জ্যাকি রেডগেট, ভিশনস ফ্রম হার বেড শিরোনামে একটি প্রদর্শনী উপস্থাপন করে। এটি তাঁর তিন বছর বয়সে হাসপাতালে ভর্তির কথা স্মরণ করিয়ে দেয়, তিনি সেই বয়সেই ছবি কল্পনা করতেন।\n২০০৯ সালে, ব্রিসবেনের ইনস্টিটিউট অফ মডার্ন আর্ট-এ \"দেন অ্যাণ্ড নাও\" প্রদর্শনীতে \"মিরর মিরর\" কাজটি অন্তর্ভুক্ত করা হয়েছিল।\n২০১২ সালে, নিউ সাউথ ওয়েলসের আর্ট গ্যালারি তাদের সংগ্রহে থাকা তাঁর কাজের একটি প্রদর্শনীতে ১৯৮০ সাল থেকে রেডগেটের শিল্পবিকাশের একটি জরিপ উপস্থাপন করে। এগুলি আমেরিকান আলোকচিত্রী ডেয়ার রাইটের আলোকচিত্রকর্মের প্রতি তাঁর আগ্রহের প্রতিফলন ঘটায়, ডেয়ার রাইট ১৯৫৭ সালে একটি পুতুল এবং একটি টেডি বিয়ারের গল্প দ্য লোনলি ডল প্রকাশ করেছিলেন। এই সাম্প্রতিক কাজগুলিতে আয়না এবং বিমূর্ত পটভূমিও ব্যবহার করা হয়েছে যা রেডগেটের পূর্ববর্তী কাজের কথা মনে করিয়ে দেয়।\n২০২০ সালে অস্ট্রেলিয়ার জাতীয় গ্যালারিতে অস্ট্রেলিয়ান মহিলা শিল্পীদের প্রধান প্রদর্শনী, নো মাই নেম-এ রেডগেটের ছবিগুলি অন্তর্ভুক্ত করা হয়েছিল।\n\n\n== সংগ্রহ ==\nতাঁর কাজ অস্ট্রেলিয়ার জাতীয় গ্যালারি, নিউ সাউথ ওয়েলসের আর্ট গ্যালারি, দক্ষিণ অস্ট্রেলিয়ার আর্ট গ্যালারি, এবং ভিক্টোরিয়ার জাতীয় গ্যালারিতে সংরক্ষিত আছে।\n\n\n== তথ্যসূত্র =="}