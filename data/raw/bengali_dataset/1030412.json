{"pageid": 1030412, "title": "অমৃতা সুরেশ", "url": "https://bn.wikipedia.org/wiki?curid=1030412", "content": "অমৃতা সুরেশ (জন্ম: ২ আগস্ট ১৯৯০) একজন ভারতীয় গায়িকা, সুরকার, গীতিকার এবং রেডিও জকি। ২০০৭ সালে এশিয়ানেটের রিয়েলিটি টেলিভিশন সঙ্গীত প্রতিযোগিতা আইডিয়া স্টার সিঙ্গারে অংশগ্রহণ করার মাধ্যমে তিনি জনপ্রিয়তা অর্জন করেছিলেন। সেই থেকে তিনি বেশ কয়েকটি চলচ্চিত্র এবং সংগীত অ্যালবামে গান গেয়েছেন এবং সুর করেছেন। তিনি রেডিও সুনো ৯১.৭-এর সংগীত অনুষ্ঠান সুনো মেলোডিজে একজন তারকা রেডিও জকি ছিলেন। ২০১৪ সালে তিনি সংগীত ব্যান্ড অমৃতম গময় প্রতিষ্ঠা করেছিলেন, যাতে তিনি এবং তাঁর বোন অভিরামী সুরেশ মুখ্য কণ্ঠশিল্পী হিসেবে রয়েছেন।\n\n\n== প্রারম্ভিক জীবন ==\nঅমৃতা ১৯৯০ সালের ২রা আগস্ট তারিখে সংগীতশিল্পী  পি.আর সুরেশ এবং লায়লা দম্পতির ঘরে জন্মগ্রহণ করেছিলেন। তাঁর বাবা সুরেশ হিন্দু ধর্মাবলম্বী এবং মা লায়লা একজন খ্রিস্টান। তাঁর একমাত্র বোন গায়িকা ও সুরকার অভিরামী সুরেশ তাঁর চেয়ে পাঁচ বছরের ছোট। তাঁরা কোচির এডাপ্পালির আদি বাসিন্দা। সংগীতশিল্পী পরিবারে (পৈতৃক) বাস করায় তিনি খুব অল্প বয়স থেকেই সংগীত অনুশীলন করতে অনুপ্রাণিত হয়েছিলেন।  তিন বছর বয়সেই তিনি গান গাইতে শুরু করেছিলেন। সেলিন দিয়ঁ এবং মাইকেল জ্যাকসনের মত শিল্পীদের থেকে তিনি কণ্ঠশিল্পী হওয়ার জন্য অনুপ্রাণিত হয়েছিলেন।  অমৃতা স্কুলজীবনে মেধাতালিকায়ও শীর্ষস্থানীয় ছিলেন। যদিও রিয়েলিটি টেলিভিশন সঙ্গীত প্রতিযোগিতা আইডিয়া স্টার সিঙ্গারে অংশ নেওয়ার জন্য দ্বাদশ শ্রেণিতে তিনি একবছর শিক্ষাবিরতি নিয়েছিলেন, পরে তিনি ব্যক্তিগতভাবে এই কোর্সটি শেষ করেছেন। তারপর তিনি  ব্যবসায় প্রশাসনে স্নাতক (বিবিএ) ও স্নাতকোত্তর (এমবিএ) ডিগ্রি অর্জন করেন। এছাড়াও তিনি কর্ণাটকি সঙ্গীত এবং হিন্দুস্থানি ধ্রুপদী সঙ্গীতের ডিগ্রিধারী একজন শিল্পী।\n\n\n== সঙ্গীতকর্ম ==\n\n\n== তথ্যসূত্র =="}