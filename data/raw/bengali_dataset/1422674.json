{"pageid": 1422674, "title": "কেনি বেকার (ইংরেজ অভিনেতা)", "url": "https://bn.wikipedia.org/wiki?curid=1422674", "content": "কেনেথ জর্জ বেকার (ইংরেজি: Kenneth George Baker; ২৪ আগস্ট ১৯৩৪ – ১৩ আগস্ট ২০১৬) ছিলেন একজন ইংরেজ অভিনেতা, কৌতুকাভিনেতা এবং সঙ্গীতশিল্পী। তিনি স্টার ওয়ার্স ফ্র্যাঞ্চাইজিতে আর২-ডি২ (R2-D2) চরিত্রটি চিত্রিত করেছিলেন এবং দ্য এলিফ্যান্ট ম্যান, টাইম ব্যান্ডিটস, উইলো, ফ্ল্যাশ গর্ডন, আমাডেয়ুস এবং লেবিরিন্থ সহ বিভিন্ন চলচ্চিত্রে উপস্থিত হয়েছিলেন।\n\n\n== প্রারম্ভিক জীবন ==\nবেকার বার্মিংহাম, ওয়ারউইকশায়ারে জন্মগ্রহণ করেন৷ তিনি বার্মিংহাম এবং কেন্টের একটি বোর্ডিং স্কুলে পড়াশোনা করেছিলেন। তিনি ছিলেন পিয়ানোবাদক এবং পোশাক প্রস্তুতকারক এথেল (১৯০৬–১৯৯০),  এবং শিল্পী, সঙ্গীতজ্ঞ এবং ড্রাফটসম্যান হ্যারল্ড বেকার (১৯০৮–১৯৮৫)-এর পুত্র। তিনি সাসেক্সের হেস্টিংসে তার বাবা, সৎ মা এবং সৎ বোনের সাথে বসবাস করতে গিয়েছিলেন।\nযদিও তার পিতামাতার স্বাভাবিক উচ্চতা ছিল, কিন্তু কেনি বেকার প্রাপ্তবয়স্ক হওয়ার পর তার উচ্চতা হয়েছিল ১.১২ মিটার (৩ ফুট ৮ ইঞ্চি)।\n\n\n== কর্মজীবন ==\n\n\n=== শুরু ===\n১৯৫১ সালে কেনি বেকারের সাথে রাস্তায় একজন মহিলার দেখা হয়েছিল, যিনি তাকে জন লেস্টারের বামন এবং ক্ষুদ্রকায় ব্যক্তিদের নাট্য দলে যোগ দেওয়ার জন্য আমন্ত্রণ জানিয়েছিলেন। পরে তিনি সংক্ষিপ্ত সময়ের জন্য একটি সার্কাসে যোগদান করেন, আইস স্কেট শিখেন এবং অনেক আইস শো-তে উপস্থিত হন। তিনি বিনোদনকারী জ্যাক পুরভিসের সাথে 'মিনিটোনস' নামে একটি সফল কমেডি অ্যাক্ট গঠন করেন এবং নাইট ক্লাবে অভিনয় করেন।\n\n\n=== স্টার ওয়ার্স ===\nপুরভিস এবং মিনিটোনসের সাথে কাজ করার সময় বেকারকে ১৯৭৭ সালে মুক্তিপ্রাপ্ত ফ্যান্টাসি ফিচার চলচ্চিত্র স্টার ওয়ার্স-এ রোবট (\"ড্রয়েড\") আর২-ডি২ চালানোর জন্য জর্জ লুকাস কর্তৃক নির্বাচিত করা হয়েছিল।\nবেকার ছয়টি পর্বভিত্তিক স্টার ওয়ার্স নাট্য চলচ্চিত্রে আর২-ডি২ হিসেবে উপস্থিত হন এবং ১৯৮৩-এর রিটার্ন অফ দ্য জেডি-তে পাপলু চরিত্রে একটি অতিরিক্ত ভূমিকা পালন করেন, যিনি একটি ইম্পেরিয়াল স্পিডার বাইক চুরি করেন। তিনি মূলত উইকেট নামক ইওক চরিত্রে অভিনয় করার কথা ছিল, কিন্তু তিনি অসুস্থ হয়ে পড়ার কারণে সেই ভূমিকাটি ওয়ারউইক ডেভিসের কাছে হস্তান্তর করা হয়।\nবেকার স্টার ওয়ার্স: দ্য ফোর্স অ্যাওয়েকেন্স-এ আর২-ডি২ চরিত্রের সাথে তার সম্পর্ক অব্যাহত রেখেছিলেন, যা উত্তর আমেরিকায় ১৮ ডিসেম্বর ২০১৫-এ মুক্তি পায়। তিনি এটিতে অভিনয় করার কথা ছিল, কিন্তু এর পরিবর্তে চরিত্রটির পরামর্শদাতা হিসেবে কাজ করেছিলেন। ২০১৫ সালের নভেম্বরে এটি নিশ্চিত করা হয়েছিল যে জিমি ভি-কে স্টার ওয়ার্স: দ্য লাস্ট জেডি-তে বেকারের পরিবর্তে আর-ডি২ হিসেবে কাস্ট করা হয়েছিল।\nপ্রযুক্তির বৃদ্ধি এবং সময়ের সাথে সাথে বেকারকে স্যুটে রাখার প্রয়োজনীয়তা কমে যাওয়ার সাথে সাথে প্রিক্যুয়েল ট্রিলজিতে তাকে বিক্ষিপ্তভাবে ব্যবহার করা হয়েছিল। স্টার ওয়ার্স: দ্বিতীয় পর্ব - অ্যাটাক অফ দ্য ক্লোনস-এ তাকে একটি দৃশ্যে ব্যবহার করা হয়েছিল।\n\n\n=== অন্যান্য কাজ ===\nবেকারের অন্যান্য চলচ্চিত্রের মধ্যে রয়েছে দ্য এলিফ্যান্ট ম্যান, টাইম ব্যান্ডিটস (জ্যাক পুরভিসের সাথে), উইলো (পুরভিস এবং ওয়ারউইক ডেভিসের সাথে), ফ্ল্যাশ গর্ডন, অ্যামাডিউস এবং জিম হেনসনের লেবিরিন্থ।\nটেলিভিশনে তিনি ব্রিটিশ মেডিকেল নাটক ক্যাজুয়ালটি-তে উপস্থিত হন। দ্য ক্রনিকলস অফ নার্নিয়া'র বিবিসি প্রযোজনায়ও তার একটি অংশ ছিল। ১৯৯০ এর দশকের শেষের দিকে বেকার একটি সংক্ষিপ্ত কমেডি ক্যারিয়ার শুরু করেন। তিনি ১৯৯৩ সালের ইউএফও চলচ্চিত্রে ক্যাসানোভা চরিত্রে অভিনয় করেছিলেন।\n২০০৯ সালের নভেম্বরে তার জীবনী ফ্রম টিনি অ্যাকর্নস: দ্য কেনি বেকার স্টোরি কেন মিলসের সাথে লেখা হয়েছিল এবং রাইটস্টাফ অটোগ্রাফ কর্তৃক প্রকাশিত হয়েছিল।\n\n\n== ব্যক্তিগত জীবন ও মৃত্যু ==\nবেকার ল্যাঙ্কাশায়ারের প্রেস্টনে থাকতেন। তিনি ১৯৭০ সাল থেকে ১৯৯৩ সালে মারা যাওয়ার আগ পর্যন্ত অভিনেত্রী আইলিন বেকারের সাথে (যিনি ১৯৭৭ সালের ওয়াম্বলিং ফ্রি চলচ্চিত্রে তার সাথে সহ-অভিনয় করেছিলেন) বিবাহ বন্ধনে আবদ্ধ ছিলেন। আইলিনেরও বামনত্ব ছিল, কিন্তু কেনি ও আইলিনের দুই সন্তানের বামনত্ব ছিল না।\nবেকারকে ২০১৫ সালের ডিসেম্বরে লস অ্যাঞ্জেলেসে স্টার ওয়ার্স: দ্য ফোর্স অ্যাওয়েকেন্স-এর প্রিমিয়ারে যোগ দেওয়ার জন্য আমন্ত্রণ জানানো হয়েছিল, কিন্তু তিনি তখন খুব অসুস্থ ছিলেন। তিনি কয়েক বছর ধরে ফুসফুসের সমস্যায় ভুগছিলেন। পরবর্তীতে তিনি লন্ডনে চলচ্চিত্রটির প্রিমিয়ারে অংশ নিয়েছিলেন।\nবেকার ১৩ আগস্ট ২০১৬-এ মারা যান। তার শেষকৃত্য ২৪ আগস্ট ২০১৬ তারিখে লিথাম সেন্ট অ্যানেসের লিথাম পার্ক সিমেট্রি অ্যান্ড ক্রিমেটরিয়াম-এ অনুষ্ঠিত হয়।\n\n\n== চলচ্চিত্রের তালিকা ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে কেনি বেকার (ইংরেজি)"}