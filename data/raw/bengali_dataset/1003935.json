{"pageid": 1003935, "title": "সাবাশ বাংলাদেশ (গান)", "url": "https://bn.wikipedia.org/wiki?curid=1003935", "content": "\"সাবাশ বাংলাদেশ\" হচ্ছে ২০০৪ সালে মুক্তিপ্রাপ্ত বাংলাদেশের ক্রিকেট সম্পর্কিত কালজয়ী গানগুলোর একটি। এই গানে কণ্ঠ দিয়েছিলেন কণ্ঠশিল্পী আসিফ আকবর। বাংলাদেশের ক্রিকেট নিয়ে তৈরি করা গানগুলোর মধ্যে এটি এখনও জনপ্রিয়তার শীর্ষে। গানটি ২০০৪ সালের কেন তুমি সুখে থাকবে অ্যালবামের একটি গান। এটির সুর ও সঙ্গীতায়োজন করেছেন ইবরার টিপু এবং গীত রচনা করেছেন সোহেল আরমান। ২০০৪-০৫ সালের জিম্বাবুয়ে জাতীয় ক্রিকেট দলের বাংলাদেশ সফর উপলক্ষে বাংলাদেশ জাতীয় দলের আবহ সঙ্গীত হিসাবে এটি তৈরী করা হয়।\nগানটিতে কণ্ঠদান সম্পর্কে আসিফ আকবর বলেন, \"আমি তখন কুমিল্লায়। জিম্বাবুয়ে টিম বাংলাদেশ সফরে আসবে। তারা আসার আগে বিসিবি বাংলাদেশ টিমের জন্য একটি থিম সং করার পরিকল্পনা করে। এই থিম সংটা নাকি আমাকেই গাইতে হবে। তারা কুমিল্লা থেকে আমাকে একপ্রকার ধরেই নিয়ে আসে। আমার তখন ঠাণ্ডা-সর্দি-কাশি মিলে বেশ কাহিল অবস্থা। কিন্তু কে শোনে কার কথা। দেরি যে করব তারও উপায় নেই। কারণ সফরের সময় এগিয়ে আসছে। সেই অবস্থায়ই গানটিতে কণ্ঠ দিই। গানটি শুনলে আমার ঠাণ্ডা লাগার অবস্থাটি বোঝাও যায়। গানটি এতটাই জনপ্রিয় হয় যে সবাই আমাকে উচ্ছ্বসিত প্রশংসায় ভাসিয়েছেন। স্টেডিয়ামে, বাংলাদেশের যেকোনো বিজয় মিছিলে গানটি থাকবেই।\"\n\n\n== তথ্যসূত্র ==\n\n\n== বহিঃসংযোগ ==\nইউটিউবে সাবাশ বাংলাদেশ"}