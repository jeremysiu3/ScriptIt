{"pageid": 1353324, "title": "কেন্টাকি বিশ্ববিদ্যালয়", "url": "https://bn.wikipedia.org/wiki?curid=1353324", "content": "কেন্টাকি বিশ্ববিদ্যালয় কেন্টাকি অঙ্গরাজ্যের লেক্সিংটনে অবস্থিত সরকারি জমি অনুদানপ্রাপ্ত গবেষণাধর্মী বিশ্ববিদ্যালয়। জন ব্রায়ান বাউম্যান ১৮৬৫ সালে এই প্রতিষ্ঠানটি অ্যাগ্রিকালচার অ্যান্ড মেকানিক্যাল কলেজ অব কেন্টাকি নামে প্রতিষ্ঠা করেন। এটি কেন্টাকি অঙ্গরাজ্যের দুটি জমি অনুদানপ্রাপ্ত বিশ্ববিদ্যালয়ের একটি, অন্যটি হল কেন্টাকি স্টেট বিশ্ববিদ্যালয়। এই প্রতিষ্ঠানে এই অঙ্গরাজ্যের সর্বাধিক শিক্ষার্থী ভর্তি হয়। ২০১৯ সালে এতে শিক্ষার্থী ভর্তির সংখ্যা ছিল ৩০,৫৪৫।\nএই প্রতিষ্ঠানে ১৬টি কলেজ, একটি গ্র্যাজুয়েট স্কুল, ৯৩টি স্নাতক প্রোগ্রাম, ৯৯টি স্নাতকোত্তর প্রোগ্রাম, ৬৬টি ডক্টরাল প্রোগ্রাম এবং চারটি পেশাদার প্রোগ্রাম রয়েছে। এটি \"আরওয়ান: ডক্টরাল বিশ্ববিদ্যালয় - খুবই উচ্চ গবেষণা কর্মকাণ্ড\" হিসেবে শ্রেণিকৃত। ন্যাশনাল সায়েন্স ফাউন্ডেশন অনুসারে কেন্টাকি বিশ্ববিদ্যালয় ২০১৮ সালে গবেষণা ও উন্নয়নমূলক কর্মকাণ্ডে ৩৯৩ মিলিয়ন মার্কিন ডলার খরচ করে, যা সারাদেশের মধ্যে ৬৩তম স্থান অধিকার করে।\nকেন্টাকি বিশ্ববিদ্যালয় প্রাঙ্গনে ১৫টি গ্রন্থাগার রয়েছে, তন্মধ্যে সর্ববৃহৎ হল উইলিয়াম টি. ইয়ং লাইব্রেরি, যা একটি ফেডারেল ডিপোজিটরি, যেখানে সামাজিক বিজ্ঞান, মানবিক ও জীবন বিজ্ঞান সংকলন সম্পর্কিত বিষয় রয়েছে। ১৯৯৭ সাল থেকে এই বিশ্ববিদ্যালয়টি গবেষণা খাতে খরচ বৃদ্ধিতে মনোযোগী হয়। এই বিশ্ববিদ্যালয়ের দুইজন প্রাক্তন শিক্ষার্থী নোবেল পুরস্কার অর্জন করেছেন।\n\n\n== ইতিহাস ==\n\n১৮৬৫ সালে মরিল ল্যান্ড-গ্র্যান্ট আইনের মাধ্যমে ফেডারেল সহায়তা লাভের পর জন ব্রায়ান বাউম্যান অ্যাগ্রিকালচার অ্যান্ড মেকানিক্যাল কলেজ অব কেন্টাকি (এঅ্যান্ডএম) প্রতিষ্ঠা করেন। তখন ক্লাস হুত অ্যাশল্যান্ড, দ্য হেনরি ক্লে এস্টেটে। তিন বছর পর জেমস কেনেডি প্যাটারসন এই জমি-অনুদানপ্রাপ্ত বিশ্ববিদ্যালয়ের প্রথম সভাপতি হন এবং প্রথম ডিগ্রি প্রদান করা হয়। ১৮৭৬ সালে বিশ্ববিদ্যালয়টি স্নাতকোত্তর ডিগ্রি চালু করে। দুই বছর পর এঅ্যান্ডএম কেন্টাকি বিশ্ববিদ্যালয় (যা বর্তমানে ট্রানসিলভেনিয়া বিশ্ববিদ্যালয়) থেকে আলাদা হয়ে যায়। নতুন প্রতিষ্ঠানের জন্য লেক্সিংটন ৫২ একর (২১০,০০০ বর্গকিমি) পার্ক দান করে, যা কেন্টাকি বিশ্ববিদ্যালয়ের বর্তমান প্রাঙ্গনের মূল অংশ হয়ে ওঠে। এঅ্যান্ডএম শুরুতে শুরু পুরুষ শিক্ষার্থীভিত্তিক প্রতিষ্ঠান ছিল, কিন্তু ১৮৮০ সাল থেকে তারা নারী শিক্ষার্থীদেরও ভর্তি নেওয়া শুরু করে।\n১৮৯২ সালে বিশ্ববিদ্যালয়ের প্রাতিষ্ঠানিক রঙ রয়্যাল ব্লু ও সাদা গৃহীত হয়। এর পূর্বে ১৮৯১ সালের ১৯শে ডিসেম্বর কেন্টাকি-সেন্টার কলেজ ফুটবল ম্যাচে নীল ও হালকা হলুদ রঙ গৃহীত হয়েছিল।\n১৮৮২ সালের ১৫ই ফেব্রুয়ারি বর্তমান প্রাঙ্গনের তিনটি ভবনের প্রথম ভবন প্রশাসনিক ভবন নির্মাণের কাজ সমাপ্ত হয়। তিন বছর পর কলেজটি অগ্রিকালচারাল এক্সপেরিয়েন্স স্টেশন তৈরি করে, যা কৃষিব্যবসা, খাদ্য প্রক্রিয়াকরণ, পুষ্টি, পানি ও মাটি গবেষণা এবং পরিবেশ নিয়ে গবেষণা করে। এরপর ১৯১০ সালে বিশ্ববিদ্যালয়ের অ্যাগ্রিকালচারাল এক্সটেনশন সার্ভিস চালু হয়, যা মার্কিন যুক্তরাষ্ট্রের প্রথম দিকের এক্সটেনশন সার্ভিস।\n\n\n== শিক্ষাব্যবস্থা ==\nবিশ্ববিদ্যালয়টি শিক্ষাব্যবস্থার মধ্যে ১৬টি ডিগ্রি-প্রদানকারী কলেজে দুই শতাধিক শিক্ষায়তনিক প্রোগ্রাম রয়েছে, তন্মধ্যে ১৫২টি গ্র্যাজুয়েট প্রোগ্রাম ও ৭টি পেশাদার প্রোগ্রাম রয়েছে। কেন্টাকি বিশ্ববিদ্যালয়ের গ্রন্থাগারের সাতটি শাখা রয়েছে, তন্মধ্যে সর্ববৃহৎ হল উইলিয়াম টি. ইয়াং লাইব্রেরি। ইয়াং লাইব্রেরিতে কৃষি, জীববিজ্ঞান, ব্যবসা, মানবিক ও সামাজিক বিজ্ঞানের বিভিন্ন শাখার বইয়ের সংকলন রয়েছে।\nশিক্ষার্থীরা তাদের পছন্দ ও বিশেষত্ব অনুসারে নিম্নোক্ত কলেজে ভর্তি হতে পারে:\n\nকলেজ অব অ্যাগ্রিকালচার, ফুড অ্যান্ড এনভায়রনমেন্ট\nকলেজ অব আর্টস অ্যান্ড সায়েন্সেস\nগ্যাটন কলেজ অব বিজনেস অ্যান্ড ইকোনমিক্স\nকলেজ অব কমিউনিকেশন অ্যান্ড ইনফরমেশন\nকলেজ অব ডেন্টিস্ট্রি\nকলেজ অব ডিজাইন\nকলেজ অব এডুকেশন\nকলেজ অব ইঞ্জিনিয়ারিং\nকলেজ অব ফাইন আর্টস\nকলেজ অব হেলথ সায়েন্সেস\nজে. ডেভিড রোজেনবার্গ কলেজ অব ল\nকলেজ অব মেডিসিন\nকলেজ অব নার্সিং\nকলেজ অব ফার্মেসি\nকলেজ অব পাবলিক হেলথ\nকলেজ অব সোশ্যাল ওয়ার্ক\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট \nকেন্টাকি বিশ্ববিদ্যালয় অ্যাথলেটিক্সের ওয়েবসাইট\nDigitized images of the University of Kentucky from the Glass plate negative collection, 1898–1918 housed at the University of Kentucky Libraries Special Collections Research Center"}