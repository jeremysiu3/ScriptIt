{"pageid": 1073294, "title": "সেকুল ইসলাম", "url": "https://bn.wikipedia.org/wiki?curid=1073294", "content": "সেকুল ইসলাম (১৯৪৯ - ২০২১) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের ইলেকট্রিক্যাল এন্ড ইলেকট্রনিক ইঞ্জিনিয়ারিং বিভাগের অবসরপ্রাপ্ত অধ্যাপক এবং অতীশ দীপঙ্কর বিজ্ঞান ও প্রযুক্তি বিশ্ববিদ্যালয়ের সাবেক উপাচার্য।\n\n\n== প্রারম্ভিক জীবন ==\nসেকুল ইসলাম ১৯৪৯ সালে চাঁদপুরের মতলব দক্ষিণ উপজেলার পশ্চিম বাইশপুর গ্রামে জন্মগ্রহণ করেন।\n\n\n== শিক্ষাজীবন ==\nতিনি ঢাকা বিশ্ববিদ্যালয়ের অ্যাপ্লায়েড ফিজিক্স, ইলেকট্রনিক্স এন্ড কমিউনিকেশন ইঞ্জিনিয়ারিং বিভাগ থেকে স্নাতকোত্তর ডিগ্রি লাভ করেন। ১৯৯৪ সালে তিনি অস্ট্রিয়ার ভিয়েনা ইউনিভার্সিটি অব টেকনোলোজি থেকে পিএইচডি ডিগ্রি অর্জন করেন।\n\n\n== কর্মজীবন ==\nসেকুল ইসলাম ১৯৭৪ সালে ঢাকা বিশ্ববিদ্যালয়ের অ্যাপ্লায়েড ফিজিক্স, ইলেকট্রনিক্স এন্ড কমিউনিকেশন ইঞ্জিনিয়ারিং (বর্তমানে ইলেকট্রিক্যাল এন্ড ইলেকট্রনিক ইঞ্জিনিয়ারিং) বিভাগে প্রভাষক হিসেবে যোগদান করেন। পর্যায়ক্রমে তিনি বিভাগটির সহকারী অধ্যাপক, সহযোগী অধ্যাপক এবং সিলেকশন গ্রেড প্রাপ্ত অধ্যাপক হন। ২০১৬ সালে ঢাকা বিশ্ববিদ্যালয় থেকে অবসর গ্রহণের পর থেকে তিনি অতীশ দীপঙ্কর বিজ্ঞান ও প্রযুক্তি বিশ্ববিদ্যালয়ে অধ্যাপনায় নিয়োজিত ছিলেন।\nকর্মজীবনে তিনি ঢাকা বিশ্ববিদ্যালয়ের শক্তি ইনস্টিটিউটের পরিচালক, ইঞ্জিনিয়ারিং এন্ড টেকনোলজি অনুষদের ডিন, বিভাগীয় প্রধান, একাধিক বিশ্ববিদ্যালয়ের অধ্যাপক নিয়োগ বোর্ডের সদস্য, সিন্ডিকেট ও একাডেমিক কাউন্সিলের সদস্যসহ বিভিন্ন গুরুত্বপূর্ণ পদে দায়িত্ব পালন করেন।\nসেকুল ইসলাম ২০১৭ সালের ১ আগস্ট অতীশ দীপঙ্কর বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে যোগদান করেন।\n\n\n== গবেষণাকর্ম ও প্রকাশনা ==\nজাতীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে। এছাড়া তিনি তিনটি পাঠ্য বইয়ের রচয়িতা।\n\n\n== সদস্যপদ ==\nতিনি বাংলাদেশ ইলেকট্রনিক সোসাইটি, বাংলাদেশ ফিজিক্যাল সোসাইটি, বাংলাদেশ কম্পিউটার সোসাইটি এবং বাংলাদেশ এসোসিয়েশন ফর দি এডভান্সমেন্ট অব সায়েন্স-সহ বিভিন্ন পেশাজীবী সংগঠনের সদস্য ছিলেন।\n\n\n== মৃত্যু ==\nসেকুল ইসলাম ২০২১ সালের ২১ জুলাই ঢাকায় মৃত্যুবরণ করেন।\n\n\n== তথ্যসূত্র =="}