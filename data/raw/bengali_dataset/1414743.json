{"pageid": 1414743, "title": "বিজ্ঞান, প্রযুক্তি, প্রকৌশল এবং গণিত", "url": "https://bn.wikipedia.org/wiki?curid=1414743", "content": "বিজ্ঞান, প্রযুক্তি, প্রকৌশল এবং গণিত (STEM) এমন একটি শব্দ যা সামগ্রিকভাবে বিজ্ঞান, প্রযুক্তি, প্রকৌশল এবং গণিতের স্বতন্ত্র কিন্তু পরস্পর সম্পর্কযুক্ত প্রযুক্তিগত শাখাগুলিকে একত্রিত করতে ব্যবহৃত হয়। এটি সাধারণত শিক্ষানীতি বা বিদ্যালয় পাঠ্যক্রম পছন্দের প্রসঙ্গে ব্যবহৃত হয়। কর্মশক্তি উন্নয়ন, জাতীয় নিরাপত্তা উদ্বেগ (এক্ষেত্রে STEM প্রশিক্ষিত নাগরিকের ঘাটতি কার্যকারিতা হ্রাস করতে পারে) এবং অভিবাসন নীতি সহ বিদেশী ছাত্র এবং প্রযুক্তি কর্মীদের ভর্তির ক্ষেত্রেও এর গুরুত্বপূর্ণ ভূমিকা রয়েছে।\nSTEM-এ অন্তর্ভুক্তিকরণের জন্য কোনও বাঁধা-ধরা বা সার্বজনীন নিয়ম নেই; বিশেষত, মনোবিজ্ঞান, সমাজবিজ্ঞান, অর্থনীতি এবং রাষ্ট্রবিজ্ঞানের মত সামাজিক বিজ্ঞান STEM-এর পাঠ্যক্রমের আওতায় পড়বে কিনা তা দেশ বিশেষে ভিন্ন হতে পারে। উদাহরণস্বরূপ বলা যেতে পারে - মার্কিন যুক্তরাষ্ট্রে সাধারণত ন্যাশনাল সায়েন্স ফাউন্ডেশন (NSF), চাকরি প্রার্থীদের জন্য শ্রম বিভাগের O*Net অনলাইন ডেটাবেস, এবং হোমল্যান্ড সিকিউরিটি ডিপার্টমেন্টের মতো সংস্থাগুলি সংশ্লিষ্ট বিষয়গুলি পাঠ্যক্রমে অন্তর্ভুক্তিকরণের কাজ করে থাকে। অন্যদিকে, ব্রিটেনে সামাজিক বিজ্ঞানগুলিকে আলাদাভাবে শ্রেণীবদ্ধ করা হয়েছে। সেখানে সংশ্লিষ্ট বিষয়গুলিকে মানববিদ্যা ও কলাবিদ্যার সঙ্গে শ্রেণীবদ্ধ করা হয়েছে যেটি আবার সংক্ষিপ্ত আকারে HASS(মানবিক বিজ্ঞান, কলা এবং সামাজিক বিজ্ঞান) নামে পরিচিত। এটি ২০২০ সালে নাম বদলে SHAPE (সামাজিক বিজ্ঞান, মানবিক বিজ্ঞান এবং মানুষ এবং অর্থনীতির জন্য শিল্প) হিসাবে পরিচিতি লাভ করে। এছাড়াও, কিছু ক্ষেত্রে STEM-এর প্রতিরূপ হিসাবে HEAL (স্বাস্থ্য, শিক্ষা, প্রশাসন, এবং সাক্ষরতা) ব্যবহার করা হয়ে থাকে।\n\n\n== পরিভাষা ==\n\n\n=== ইতিহাস ===\nসেন্টার ফর দ্য অ্যাডভান্সমেন্ট অফ হিস্পানিক্স ইন সায়েন্স অ্যান্ড ইঞ্জিনিয়ারিং এডুকেশনের (CAHSEE) প্রতিষ্ঠাতা ও পরিচালক চার্লস ই ভেলা সহ বিভিন্ন শিক্ষাবিদগণ ১৯৯০-এর দশকের গোড়ার দিকে STEM সংক্ষিপ্ত রূপটি ব্যবহার করতে শুরু করেন যা পূর্বে NSF দ্বারা SMET হিসাবে পরিচিত ছিল।"}