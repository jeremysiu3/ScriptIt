{"pageid": 1175303, "title": "জুলফিকার আহমদ কিসমতী", "url": "https://bn.wikipedia.org/wiki?curid=1175303", "content": "মাওলানা জুলফিকার আহমদ কিসমতী ছিলেন একজন বাংলাদেশি সাংবাদিক, গবেষক, বহু গ্রন্থপ্রণেতা ও ইসলামি চিন্তাবিদ। তিনি ফ্রাঙ্কলিন পাবলিকেশন্স কর্তৃক প্রকাশিত প্রথম বাংলা বিশ্বকোষের অন্যতম সম্পাদক ছিলেন। এছাড়াও তিনি বাংলাদেশ বেতারের বহিঃবিশ্ব প্রোগ্রামের আরবি সংবাদ পাঠক ও পর্যালোচক হিসাবে দায়িত্বরত ছিলেন। তিনি দৈনিক সংগ্রাম পত্রিকার সিনিয়র সহকারি সম্পাদক ছিলেন। এর পাশাপাশি তিনি জাতীয় প্রেস ক্লাবের স্থায়ী সদস্য, ইসলামিক ফাউন্ডেশন সম্পাদনা পরিষদের সদস্য ও বাংলা একাডেমির সদস্যও ছিলেন।\n\n\n== জন্ম ও পরিচয় ==\nকিসমতী ১৯৩৫ সালের ২ জানুয়ারি কুমিল্লা জেলার চৌদ্দগ্রাম উপজেলার বাগৈগ্রাম মোক্তার বাড়ি গ্রামের এক মুসলিম পরিবারে জন্মগ্রহণ করেন। তার পিতার নাম মুন্সি সেকান্দার আলি ও মাতার নাম জমিলা খাতুন। \n\n\n== শিক্ষাজীবন ==\nআসমতী প্রাথমিক শিক্ষা গ্রহনের জন্য স্থানীয় হাজতখোলা সরকারি প্রাথমিক বিদ্যালয় ভর্তি হন, প্রাথমিক শিক্ষা সম্পন্ন করার পরে বটগ্রাম হামিদিয়া মাদ্রাসায় ভর্তি হন। এই মাদ্রাসা থেকে তিনি ১৯৫১ সালে দাখিল ও ১৯৫৫ সালে আলিম পাশ করেন। এরপরে তিনি ১৯৫৭ সালে বটগ্রাম হামিদিয়া মাদ্রাসা থেকে বাংলা ও ইংরেজি অতিরিক্ত বিষয় নিয়ে ফাজিল পাশ করেন। পাশাপাশি তিনি চট্টগ্রামের হাটহাজারি মাদ্রাসায় ভর্তি হন, ১৯৫৭ সালে তিনি এখান থেকে দাওরা পাশ করেন। এরপরে কামিল পড়ার জন্য ফেনী আলিয়া মাদ্রাসায় ভর্তি হন, এখানে তিনি তাফসিরে বাইজাবি, তাফসিরে কাশকাফ, বুখারী শরীফ, মুসলিম শরীফসহ নানা ইসলামি বই সমাপ্ত করে ১৯৫৯ সালে কামিল পাশ করেন।\n\n\n== লিখিত অবদান ==\nআহমদ কিসমতীর বহু লিখিত অবদান রয়েছে, তার লেখাগুলো ইসলামি সংস্কারে ভূমিকা রেখেছে। তিনি প্রায় ৩০টি গ্রন্থ রচনা ও অনুবাদ করেছেন। তিনি ১৯৬০ ঢাকা থেকে প্রকাশিত উর্দু সাপ্তাহিক ‘ইনসাফ' পত্রিকায় সহকারি সম্পাদকের দায়িত্ব পালন করতেন। ১৯৬১ সালে তিনি ঢাকার এমদাদিয়া প্রকাশনা বিভাগে কাজ শুরুর মধ্যে দিয়ে সাংবাদিকতা জীবন শুরু করেন। উল্লেখযোগ্য গ্রন্থসমূহ:\nঅনুবাদিত গ্রন্থ\n\nমহানবী (সা:) (আরবি ভাষার সীরাতুন্নবী অনুবাদ)\nআদর্শ কীভাবে প্রচার করতে হবে (তাবলীগ কি হিকমাতের অনুবাদ)\nশরীয়তী রাষ্ট্রব্যবস্থা (আহকামে শারঈয়া, ইমাম ইবনে তাইমিয়া)\nসোভিয়েত ইউনিয়নে মুসলমান (আল মুসলিমুনা ফিল ইত্তেহাদিস সুফিয়াতি', রাবেতা-এ-আলমে ইসলামি)\nমাযহাব সৃষ্টির গোড়ার কথা (\"আল ইনসাফ ফি বাইয়ান\" এবং \"সাবাবিল ইখতিলাফ\", শাহ ওয়ালীউল্লাহ দেহলভী)\nউপমহাদেশে ইসলামী শিক্ষা-সংস্কৃতির ক্রমবিকাশের ইতিহাস (উর্দু ভাষার আবে কাউসার গ্রন্থের অনুবাদ)\nমৌলিক রচিত গ্রন্থ\n\nএই সময় এই জীবন\nশহীদে কারবালা\nআল কুরআনের দৃষ্টিতে সমাজসেবা\nআজাদী আন্দোলনে আলেম সমাজের সংগ্রামী ভূমিকা\nচিন্তাধারা\nবাংলাদেশের সংগ্রামী আলেম-ওলামা পীর-মাশায়েখ\nদার্শনিক শাহ ওয়ালীউল্লাহ দেহলভী ও তার চিন্তাধারা\nআল কুরআনের দৃষ্টিতে সমাজসেবা\nআমাদের মাদরাসা শিক্ষা\nইন্দোনেশিয়ায় কমিউনিস্ট ষড়যন্ত্র\nষড়যন্ত্রের অন্তরালে\nমানবতা বিধ্বংসী দু'টি মতবাদ\nইসলামী শাসনতন্ত্র আন্দোলনের পহেলা শহীদ ইমাম হোসাইন\nআল-উম্মাতুল মুসলিমাহ ওয়াল-লুগাতুল আরাবিয়া (আরবি ভাষার বই)\n\n\n== উত্তরাধিকার ==\nজুলফিকার আহমদ কিসমতীর জীবন কর্মের উপর ঢাকা বিশ্ববিদ্যালয় আরবি বিভাগে ‘মাওলানা জুলফিকার আহমদ কিসমতী: আরবি ও বাংলা ভাষায় সাহিত্য চর্চা ও সাংবাদিকতা’ শিরোনামে একটি অভিসন্দর্ভ উপস্থাপিত হয়েছে। এই থিসিস পেপারটি রচনা করেছেন মো. ইসমাঈল ও এর তত্ত্বাবধায়ক ছিলেন আ জ ম কুতুবুল ইসলাম নোমানী।\n\n\n== মৃত্যু ==\nকিসমতী ২০১৫ সালের ২৭ ডিসেম্বর ইউনাইটেড হাসপাতাল ঢাকায় বিভিন্ন বার্ধক্যজনিত বিভিন্ন অসুখে মৃত্যুবরন করেন।\n\n\n== তথ্যসূত্র =="}