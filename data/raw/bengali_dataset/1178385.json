{"pageid": 1178385, "title": "পিটার কালিস", "url": "https://bn.wikipedia.org/wiki?curid=1178385", "content": "পিটার রাটার কালিস (Pieter Rutter Cullis; ) একজন কানাডীয় পদার্থবিজ্ঞানী ও প্রাণরসায়নবিদ যিনি লিপিড ন্যানোকণা নামক গবেষণাক্ষেত্রে অবদানের জন্য বিশেষ খ্যাতিলাভ করেছেন।  আধুনিক এমআরএনএ (বার্তাবাহক আরএনএ) টিকা প্রযুক্তি দেহে সরবরাহকারক ব্যবস্থাতে লিপিড ন্যানোকণাগুলি অপরিহার্য ভূমিকা পালন করে। কালিস আয়নীকরণযোগ্য ধনাত্মক আয়নভিত্তিক লিপিড সৃষ্টি করার জন্য সবচেয়ে বেশি পরিচিত। এই লিপিডগুলি ঋণাত্মক আহিত নিউক্লিয়িক অ্যাসিডগুলির সাথে নিম্ন পিএইচ (~৪.০) মাত্রাতে জটিল যৌগ গঠনে সক্ষম হয়। ফলে এগুলি মানবদেহের পিএইচ মাত্রাতে (~৭.৪) ধনাত্মক আয়নবিশিষ্ট লিপিডের বিষক্রিয়া দূর করতে বা হ্রাস করতে সক্ষম হয়, কেননা এগুলির নীট আধান নিরপেক্ষ হয়। অবশেষে এগুলি এন্ডোজোমীয় পলায়নে সাহায্য করে কেননা এগুলি অম্লীভূত এন্ডোজোমগুলিতে আবার ধনাত্মকভাবে আহিত হয়ে যায় ও ঋণাত্মকভাবে আহিত লিপিডগুলির সাথে আন্তঃক্রিয়ার মাধ্যমে দ্বিস্তরীয় নয়, এমন কাঠামোর গঠনে উৎসাহ প্রদান করে। এই ধর্মগুলি এমআরএনএ টিকার কার্যপ্রণালীর জন্য অত্যন্ত গুরুত্বপূর্ণ এবং একই সাথে এগুলি রোগীভিত্তিক পরিবেশে বংশাণুভিত্তিক চিকিৎসার ব্যবহার দ্রুত সম্ভবপর করে তুলছে।\nকালিস লিপিড ন্যানোকণা প্রযুক্তির বিকাশ, উন্নতিসাধন ও বাণিজ্যিকীকরণের জন্য একাধিক কোম্পানি বা ব্যবসা প্রতিষ্ঠানের সহ-প্রতিষ্ঠাতা, যাদের মধ্যে অ্যাকুইটাস থেরাপিউটিকস ও প্রিসিশন ন্যানোসিস্টেমস অন্তর্ভুক্ত।\n\n\n== তথ্যসূত্র ==\n\nটেমপ্লেট:Tang Prize winners"}