{"pageid": 1380300, "title": "আমিনুল হক বাদশা", "url": "https://bn.wikipedia.org/wiki?curid=1380300", "content": "আমিনুল হক বাদশা বা খন্দকার আমিনুল হক বাদশা (১৯৪৪–২০১৫) শেখ মুজিবুর রহমানের প্রথম প্রেস সচিব, মুক্তিযুদ্ধের সংগঠক, স্বাধীন বাংলা বেতার কেন্দ্রের অন্যতম প্রতিষ্ঠাতা, সাংবাদিক এবং গ্রন্থকার। প্রখ্যাত অভিনেতা রাজু আহমেদ, বাদশা’র অগ্রজ ছিলেন, যিনি ১৯৭২ সালে একটি হত্যাকাণ্ডের শিকার হন। আমিনুল তার ভাইয়ের লাশ নিয়ে বঙ্গবন্ধুর কাছে যান এবং এ হত্যার বিচার চান।\n\n\n== প্রারম্ভিক জীবন ==\nআমিনুল হক ১৯৪৪ সালের ২৪ অক্টোবর কুষ্টিয়ার এক সাংস্কৃতিক পরিবারে জন্মগ্রহণ করেন। আমিনুলের বাবা খন্দকার লুৎফল হক রাজশাহী বেতারে নিবন্ধিত উচ্চাঙ্গ সঙ্গীতশিল্পী এবং নাট্যশিল্পী ছিলেন। আমিনুল হক ১৯৬২ সালে কুষ্টিয়া সরকারি কলেজে অধ্যায়নকালে কলেজের জিএস-এর দায়িত্ব পালন করেছিলেন। ঢাকা বিশ্ববিদ্যালয় থেকে সমাজবিজ্ঞানে এমএ করেন। পাকিস্তানী সামরিকজান্তা আইয়ুব খানের সময়ে ছাত্র রাজনীতি তথা ছাত্রলীগের রাজনীতিতে জড়িত থাকার কারণে বিভিন্ন সময়ে আমিনুলকে কারাবরণ করতে হয়। আমিনুল তৎকালীন ছাত্রলীগের সাংগঠনিক সম্পাদক ছিলেন।\n\n\n== মুক্তিযুদ্ধে ভূমিকা ==\nআমিনুল স্বাধীন বাংলা বেতার কেন্দ্রের একজন প্রতিষ্ঠাতা এবং কর্মী ছিলেন। আমিনুল মুজিবনগর বাংলাদেশ মিশনের বহিঃপ্রচার বিভাগের সম্পাদক নিয়োজিত ছিলেন।\n\n\n== কর্মজীবন ==\n১৯৬৯ সালের আগরতলা ষড়যন্ত্র মামলা থেকে শেখ মুজিবুর রহমান মুক্তি পাবার পর আমিনুল তার প্রেস সচিব নিযুক্ত হন। ৭ই মার্চের ভাষণের সময়ে শেখ মুজিবুরের পাশে অন্যান্য ছাত্রনেতাদের সাথে আমিনুলও মঞ্চে ছিলেন। ৭৫’র এর পরে আমিনুল দেশ ছাড়তে বাধ্য হন। সেখান থেকে তিনি ভারত ও ইংল্যান্ডের বিভিন্ন সংবাদমাধ্যমের সংবাদদাতা হিসেবে কাজ করেছেন। এছাড়া আমিনুল এটিএন বাংলার যুক্তরাষ্ট্র শাখায় দীর্ঘদিন কাজ করেছেন।\n\n\n== মৃত্যু ==\n১০ ফেব্রুয়ারী ২০১৫ আমিনুল হক ৬৯ বছর বয়সে লন্ডনে ইন্তেকাল করেন। ১৩ ফেব্রুয়ারী সেখানকার ব্রিকলেন জামে মসজিদে আমিনুলের প্রথম জানাজা এবং নাগরিক শোকসভা অনুষ্ঠিত হয়। পরে বাংলাদেশ বিমানের একটি ফ্লাইটে তার মরদেহ দেশে আনা হয়।)\nপ্রখ্যাত লন্ডন প্রবাসী সাংবাদিক আবদুল গাফফার চৌধুরী এ প্রসঙ্গে বলেন\n\n‘আমি অন্তত চেয়েছিলাম বাদশাকে রাষ্ট্রীয় মর্যাদায় দেশে নিয়ে মাটি দেওয়া হোক। এটা তাঁর প্রাপ্য ছিল। কিন্তু কিছুতেই নরম করা গেল না।’\n\n\n== আরও দেখুন ==\nস্বাধীন বাংলা বেতার কেন্দ্র\n\n\n== তথ্যসূত্র ==\n\n\n== বহিঃসংযোগ ==\nবাদশা : দেশ এক আপনজন হারাল -আব্দুল গাফফার চৌধুরী লিখিত ওবিচুয়ারী\nবিদায়, বাদশা ভাই — আমির হোসেন (উপদেষ্টা সম্পাদক, ডেইলি সান) লিখিত ওবিচুয়ারী,"}