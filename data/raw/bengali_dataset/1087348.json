{"pageid": 1087348, "title": "স্বর্গীয় বাহিনী", "url": "https://bn.wikipedia.org/wiki?curid=1087348", "content": "স্বর্গীয় বাহিনী (হিব্রু ভাষায়: צבאות‎ সাবাওথ, \"বাহিনী\") বলতে মূলত হিব্রু বাইবেল ও খ্রিস্টান বাইবেলে উল্লেখিত দেবদূতের বাহিনীকে (লুক ২:১৩) নির্দেশ করা হয়।\nবাইবেল সামরিক দিক থেকে দেবদূতদের ব্যাপারে বেশকিছু বর্ণনা প্রদান করেছে, যেমন তাদের শিবিরস্থাপন সম্পর্কে (আদিপুস্তক ৩২:১-২), নির্দেশনা শৈলী (গীতসংহিতা ৯১:১১-১২; মথি ১৩:৪১; প্রত্যাদেশ ৭:২  ওয়েব্যাক মেশিনে আর্কাইভকৃত ১১ সেপ্টেম্বর ২০২১ তারিখে), ও যুদ্ধশৈলী সম্পর্কে (বিচারকর্ত্তৃগণের বিবরণ ৫:২০; ইয়োব ১৯:১২; প্রত্যাদেশ ১২:৭  ওয়েব্যাক মেশিনে আর্কাইভকৃত ১১ সেপ্টেম্বর ২০২১ তারিখে)। খ্রিস্ট ধর্মের কাহিনী অনুসারে স্বর্গীয় যুদ্ধে অংশগ্রহণ করে স্বর্গীয় বাহিনী।\n\n\n== বাইবেলের উদ্ধৃতি ==\n\nহিব্রু বাইবেলে ঈশ্বরের যিহোভা ও এলোহিম নাম দুটি প্রায়শই সাবাওথ (\"বাহিনী\", হিব্রু: צבאות) শব্দটির সাথে পাওয়া যায় যেমন যিহোভা এলোহে সাবাওথ (\"বাহিনীদের ঈশ্বর যিহোভা\"), এলোহে সাবাওথ (\"বাহিনীদের ঈশ্বর\"), আদোনাই যিহোভা সাবাওথ (\"বাহিনীদের প্রভু যিহোভা\") কিংবা সবচেয়ে ব্যবহৃত, যিহোভা সাব্বাওথ (\"বাহিনীদের যিহোভা\")।\nযিহোশূয়ের পুস্তকের ৫:১৩-১৫ তে যিহোশূয় পবিত্র ভূমির যুদ্ধের প্রথম দিকে ঐশ্বরিক বাহিনীর অধিনায়কের দেখা পান যাকে ঈশ্বর পাঠিয়েছিলেন যিহোশূয়কে পবিত্র ভূমি দখল করতে উৎসাহিত করার জন্য:\n\nযিরীহোর নিকটে অবস্থিতি-কালে যিহোশূয় চক্ষু তুলিয়া চাহিলেন, আর দেখ, এক পুরুষ তাঁহার সম্মুখে দণ্ডায়মান, তাঁহার হস্তে একখানা নিষ্কোষ খড়গ; যিহোশূয় তাঁহার কাছে গিয়া জিজ্ঞাসা করিলেন, আপনি আমাদের পক্ষ, কি আমাদের শত্রুদের পক্ষ? তিনি কহিলেন, না; কিন্তু আমি সদাপ্রভুর সৈন্যের অধ্যক্ষ, এখনই আসিলাম। তখন যিহোশূয় ভূমিতে উবুড় হইয়া পড়িয়া প্রণিপাত করিলেন, ও তাঁহাকে কহিলেন, হে আমার প্রভু, আপনার এ দাসকে কি আজ্ঞা করেন? সদাপ্রভুর সৈন্যের অধ্যক্ষ যিহোশূয়কে কহিলেন, তোমার পদ হইতে পাদুকা খুলিয়া ফেল, কেননা যে স্থানে তুমি দাঁড়াইয়া আছ, ঐ স্থান পবিত্র।\n\nপ্রত্যাদেশ পুস্তকে, সাতানের বিদ্রোহী বাহিনীকে মিকাইল নেতৃত্বাধীন স্বর্গীয় বাহিনী স্বর্গের যুদ্ধে পরাজিত করে (প্রত্যাদেশ ১২:৭-৯  ওয়েব্যাক মেশিনে আর্কাইভকৃত ১১ সেপ্টেম্বর ২০২১ তারিখে)।\n\n\n== ইসলাম ধর্মে ==\nইসলাম ধর্মে স্বর্গীয় বাহিনীর উল্লেখ রয়েছে। এটা বলা হয় যে বদরের যুদ্ধে আল্লাহ ফেরেশতাদের বাহিনী (দেবদূত শব্দের ইসলামি প্রতিশব্দ) পাঠিয়ে সাহায্য করেছিলেন। কুরআনে রয়েছে,\n\n\"স্মরণ কর, যখন তোমরা তোমাদের প্রতিপালকের নিকট সাহায্য প্রার্থনা করেছিলে, তিনি তা কবুল করেছিলেন এবং বলেছিলেন, আমি তোমাদের সাহায্য করব এক হাজার ফেরেশতা দিয়ে, যারা একের পর এক আসবে। আল্লাহ তা করেন, কেবল সুসংবাদ দেওয়ার জন্য এবং এ উদ্দেশ্যে, যাতে তোমাদের চিত্ত প্রশান্তি লাভ করে এবং সাহায্য তো শুধু আল্লাহর নিকট থেকেই আসে, আল্লাহ পরাক্রমশালী, প্রজ্ঞাময়।\"\n\n\n== বাহাই ধর্মে ==\n\"বাহিনীদের ঈশ্বর\" পরিভাষাটি বাহাই ধর্মে আল্লাহর উপাধি হিসেবে ব্যবহৃত হয়। বাহাউল্লাহ, যিনি নিজেকে ঈশ্বরের ইচ্ছার সম্পন্নকারী হিসেবে দাবি করেছিলেন, তিনি পৃথিবীর বিভিন্ন রাজা ও শাসকদের কাছে লিখিত ফলক পাঠিয়ে নিজেকে সমস্ত ধর্ম ও বিশ্বাসের মশীহ হিসেবে মেনে নিতে তাদেরকে আমন্ত্রণ জানান। পরবর্তীতে সেসব ফলকগুলোর লেখার ইংরেজি ভাষায় প্রকাশিত পুস্তকের নাম দেওয়া হয়েছে \"বাহিনীদের ঈশ্বরের আমন্ত্রণ\"।\n\n\n== সাহিত্যে ==\nজন মিল্টন রচিত ইংরেজি মহাকাব্য প্যারাডাইস লস্টে দেবদূত মিকাইল স্বর্গীয় যুদ্ধে শয়তানের অভিশপ্ত দেবদূতদের বাহিনীর বিরুদ্ধে ঈশ্বরের বিশ্বস্ত সেনাদের নেতৃত্ব দেয়। ঈশ্বরের অস্ত্রাগার থেকে নেওয়া তরবারি দিয়ে সে শয়তানকে জখম করা সহ যুদ্ধে বিজয় অর্জন করে।\n\n\n== আরও দেখুন ==\nস্বর্গীয় পরিষদ\n\n\n== তথ্যসূত্র ==\n\nটেমপ্লেট:ইব্রাহিমীয় ধর্মে দেবদূত"}