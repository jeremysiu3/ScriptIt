{"pageid": 1038900, "title": "রবীন্দ্র মৈত্রী বিশ্ববিদ্যালয়", "url": "https://bn.wikipedia.org/wiki?curid=1038900", "content": "রবীন্দ্র মৈত্রী বিশ্ববিদ্যালয় বাংলাদেশের একটি বেসরকারি বিশ্ববিদ্যালয়। এটি কুষ্টিয়ার রাম চন্দ্র রায় চৌধুরী সড়কে অবস্থিত। ২০১৫ সালে বিশ্ববিদ্যালয়টি ইউজিসির অনুমোদন লাভ করে। বর্তমানে চারটি অনুষদের অধীনে বিশ্ববিদ্যালয়টির শিক্ষা কার্যক্রম পরিচালিত হচ্ছে।\n\n\n== ইতিহাস ==\n২০১১ সালে কুষ্টিয়ার ইসলামী বিশ্ববিদ্যালয়ের আইন অনুষদের ডিন মোহাম্মদ জহুরুল ইসলামের নেতৃত্বাধীন ট্রাস্টি বোর্ডে শিক্ষা মন্ত্রণালয়ে লিজেন্ড ট্রাস্ট ইউনিভার্সিটি নামে একটি বিশ্ববিদ্যালয় তৈরির অনুমতি চেয়ে আবেদন করে। সে সময় বিশ্ববিদ্যালয় মঞ্জুরি কমিশনের পক্ষ থেকে ক্যাম্পাস পরিদর্শন করা হলেও অনুমোদন পেতে দেরি হতে থাকে। পরবর্তীতে ২০১৫ সালে কুষ্টিয়ার সংসদ সদস্য হাসানুল হক ইনু বিষয়টি প্রধানমন্ত্রী শেখ হাসিনার কাছে উত্থাপন করলে তিনি রবীন্দ্রনাথ ঠাকুরের নামে বিশ্ববিদ্যালয় করার পরামর্শ দেন।\nপূর্বে কুষ্টিয়ার শিলাইদহে রবীন্দ্র বিশ্ববিদ্যালয়ের একটি ক্যাম্পাস হওয়ার কথা ছিল। কিন্তু ২০১৫ সালের ৮ মে শিলাইদহের কুঠিবাড়িতে রবীন্দ্রজয়ন্তীর এক অনুষ্ঠানে ইনু জানান, শেখ হাসিনা কুষ্টিয়ায় রবীন্দ্রনাথের নামে একটি পৃথক বেসরকারি বিশ্ববিদ্যালয় স্থাপনে সম্মতি দিয়েছেন।\n১১ মে ইনু মন্ত্রীসভার বৈঠকে প্রস্তাবিত বিশ্ববিদ্যালয়ের জন্য চারটি নাম প্রস্তাব করলে শেখ হাসিনা রবীন্দ্র মৈত্রী বিশ্ববিদ্যালয় নামটি পছন্দ করেন। বিশ্ববিদ্যালয়ের ট্রাস্টি বোর্ড এ নামটি গ্রহণ করে এবং হাসানুল হক ইনুকে বোর্ডের চেয়ারম্যান করা হয়। ২০১৫ সালের ২৯ ডিসেম্বর বিশ্ববিদ্যালয়টি সরকারি অনুমোদন লাভ করে।\n\n\n== অনুষদ এবং বিভাগসমূহ ==\nকৃষি অনুষদ\nকৃষি বিভাগ\nবিজ্ঞান ও প্রকৌশল অনুষদ\nকম্পিউটার বিজ্ঞান ও প্রকৌশল বিভাগ\nতড়িৎ প্রকৌশল বিভাগ\nতথ্য ও যোগাযোগ প্রকৌশল বিভাগ\nঅণুজীব বিজ্ঞান বিভাগ\nব্যবসায় শিক্ষা অনুষদ\nব্যবসায় প্রশাসন বিভাগ\nমানবিক ও সামাজিক বিজ্ঞান অনুষদ\nবাংলা বিভাগ\nইংরেজি বিভাগ\nশারীরিক শিক্ষা ও ক্রীড়া বিজ্ঞান বিভাগ\n\n\n== প্রশাসন ==\nবিশ্ববিদ্যালয়টি একটি ট্রাস্টি বোর্ডের অধীনে পরিচালিত হয়, যার চেয়ারম্যান সাবেক তথ্যমন্ত্রী হাসানুল হক ইনু এবং ভাইস চেয়ারম্যান মোহাম্মদ জহুরুল ইসলাম। বর্তমানে বিশ্ববিদ্যালয়টির উপাচার্য হিসেবে দায়িত্ব পালন করছেন ইসলামী বিশ্ববিদ্যালয়ের সাবেক কোষাধ্যক্ষ মোঃ শাহজাহান আলী। আর কোষাধ্যক্ষ ও রেজিস্ট্রার হিসেবে দায়িত্ব পালন করছেন যথাক্রমে মোহাম্মদ মামুন এবং ইসমাত আরা খাতুন।\n\n\n== আবাসিক হল ==\nবিশ্ববিদ্যালয়টিতে ছাত্রীদের থাকার জন্য প্যারীসুন্দরী হল নামে একটি হল রয়েছে। নীল বিদ্রোহের অন্যতম নেত্রী প্যারীসুন্দরী দেবীর নামানুসারে হলটির নামকরণ করা হয়েছে। ২০১৯ সালের ৪ জুলাই হলটি উদ্বোধন করা হয়।\n\n\n== আরও দেখুন ==\nরবীন্দ্রনাথ ঠাকুরের নামে নামকরণের তালিকা\nরবীন্দ্র বিশ্ববিদ্যালয়, সিরাজগঞ্জ\nইসলামী বিশ্ববিদ্যালয়, কুষ্টিয়া\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}