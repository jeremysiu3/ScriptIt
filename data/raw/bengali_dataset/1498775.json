{"pageid": 1498775, "title": "প্রমথলাল সেন", "url": "https://bn.wikipedia.org/wiki?curid=1498775", "content": "প্রমথলাল সেন ( ১৭ ডিসেম্বর ১৮৬৬ – ৩০ জুন ১৯৩০ ) (নালুদা নামে পরিচিত) ছিলেন  ব্রাহ্মসমাজের একজন সক্রিয় সদস্য, প্রচারক ও পিতৃব্য কেশবচন্দ্র সেনের অনুগামী।  তিনি বিনয়েন্দ্রনাথ সেন এবং মোহিতচন্দ্র সেনের সঙ্গে একযোগে পিতৃব্য প্রবর্তিত নবধারার ব্রাহ্মসমাজ অন্যান্য ব্রাহ্ম গোষ্ঠীর সঙ্গে উন্নত করতে আত্মনিয়োগ করেন।\n\n\n== জন্ম ও শিক্ষা জীবন ==\nপ্রমথলাল সেনের জন্ম ১৮৬৬ খ্রিস্টাব্দের ১৭ ডিসেম্বর  ব্রিটিশ ভারতের অধুনা  পশ্চিমবঙ্গের রাজধানী  কলকাতায়। নবীনচন্দ্র সেনের পুত্র এবং  কেশবচন্দ্র সেনের ভ্রাতুষ্পুত্র তিনি। কলকাতার অ্যালবার্ট স্কুল থেকে প্রবেশিকা পরীক্ষা পাশ করার পর প্রথাগত কলেজের পাঠ ছেড়ে ব্রাহ্মসমাজের জন্য কাজ করার সিদ্ধান্ত নেন। ১৮৮৪ খ্রিস্টাব্দে  কেশবচন্দ্র সেনের মৃত্যুর পর কিছুকাল সাধু হীরানন্দ নামে পরিচিত হীরানন্দ শৌকিরাম আদবানির সঙ্গে সিন্ধুদেশের হায়দ্রাবাদে কাটান। কিন্তু ১৮৯৩ খ্রিস্টাব্দে সাধু হীরানন্দের অকাল মৃত্যুতে তিনি কলকাতায় ফিরে আসেন এবং পিতৃব্যের ঘনিষ্ঠ অনুসারী  প্রতাপচন্দ্র মজুমদারের  সহকারিরূপে কাজ করেন। কেশবচন্দ্র সেনের আদর্শে বিনয়েন্দ্রনাথ সেন প্রার্থনাসভা প্রতিষ্ঠা করলে তাকে সহায়তা করেন তিনি ও মোহিতচন্দ্র সেন।\nপ্রমথলাল ১৮৯৭-৯৯ খ্রিস্টাব্দে ইংল্যান্ডের ম্যাঞ্চেস্টার কলেজে ধর্মতত্ত্ব নিয়ে পড়াশোনা করেন। একেশ্বরবাদীরা তাকে 'ডক্টর অব ডিভিনিটি' উপাধি প্রদান করতে চাইলে, তিনি বিনয়ের সাথে তা প্রত্যাখ্যান করেন। \n১৯০৫ খ্রিস্টাব্দে প্রমথলাল ব্রাহ্মসমাজের একজন প্রচারক হতে চাইলে, তিনি গৌরগোবিন্দ রায় দ্বারা অভিষিক্ত হন এবং ব্রজগোপাল নিয়োগী কর্তৃক উপস্থিত হন।\n১৯১০ খ্রিস্টাব্দে তিনি এবং টি এল ভাসওয়ানি বার্লিনে একেশ্বরবাদিদের আয়োজিত বিশ্ব ধর্ম সম্মেলনে ব্রাহ্মসমাজের প্রতিনিধিত্ব করেন।\n\n\n== অন্যান্য ==\nবাল্যকাল থেকেই রবীন্দ্রনাথ ঠাকুর ও ব্রহ্মবান্ধব উপাধ্যায়ের সঙ্গে ঘনিষ্ঠতা ছিল। ১৯১০ খ্রিস্টাব্দে, তিনিই প্রথম ইংল্যান্ডে রবীন্দ্রনাথের ইংরেজি কবিতা প্রকাশ করেন।  তিনি ১৯১৪ থেকে ১৯৩০ খ্রিস্টাব্দ পর্যন্ত কলকাতার ভিক্টোরিয়া ইনস্টিটিউশনের সচিব পদে ছিলেন।  ব্রাহ্মধর্ম প্রচারের জন্য ভারতের বিভিন্ন শহরে ভ্রমণ করেন। তাঁর একনিষ্ঠ অনুসারীরা অধীর আগ্রহে প্রমথলালের সফরের অপেক্ষায় থাকতেন এবং তাকে সাধু বলেই সম্বোধন করতেন।\n\n\n== ব্যক্তিগত জীবন ==\nপ্রমথলাল অবিবাহিত ছিলেন এবং সাধারণ জীবনযাপন করতেন। ১৯০২ খ্রিস্টাব্দে তিনি সেসময়ের হ্যারিসন রোডে (অধুনা মহাত্মা গান্ধী রোড) ছাত্রদের হোস্টেলে থাকতেন। তার ঘরে সামনের বোর্ডে লেখা থাকত- \"অজানার সন্ধান করুন\"। এটি যেন তার জীবনের মনোভাব সারমর্ম প্রকাশ করত। তিনি ছিলেন একজন অসাধারণ পত্রলেখক। জীবনের শেষ পর্যায়ে তিনি অসুস্থ হয়ে পড়েন। ১৯৩০ খ্রিস্টাব্দের ৩০ জুন শেষ নিঃশ্বাস ত্যাগ করেন। তার মৃত্যু শয্যার পাশে যারা ছিলেন সবাই গাইতে থাকেন-\nএবার ডুবিলাম, ডুবিলাম, প্রাণরাম সাগরে। \n\n\n== সম্পাদনা ও রচনা ==\nপ্রমথলাল বহু বছর দ্য ইন্টারপ্রেটার অ্যান্ড দ্য ইয়াং ম্যান , ওয়ার্ল্ড অ্যান্ড দ্য নিউ ডিসপেনসেশন এবং নববিধান পত্রিকার সম্পাদনা করেন। \nপ্রমথলালের বেশ কিছু চিঠি চারটি খণ্ডে নালুদার চিঠি নামে প্রকাশিত হয়েছে।  এছাড়াও, তিনি কেশবচন্দ্র সেন- এ স্টাডি প্রকাশ করেন। \n\n\n== তথ্যসূত্র =="}