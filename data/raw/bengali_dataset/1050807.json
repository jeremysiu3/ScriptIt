{"pageid": 1050807, "title": "সিরুচেরি", "url": "https://bn.wikipedia.org/wiki?curid=1050807", "content": "সিরুচেরি দক্ষিণ ভারতের তামিলনাড়ু রাজ্যের চেঙ্গলপট্টু জেলায় অবস্থিত একটি আবাসিক ও অর্থনৈতিক অঞ্চল। একটি চেন্নাই মহানগরের দক্ষিণ দিকে অবস্থিত শহরতলি। মূল চেন্নাই শহর থেকে ৩৫ কিলোমিটার দক্ষিণে পুরাতন মহাবলীপুরম রোড তথা রাজীব গান্ধী সালাই বরাবর নাবলুর ও কেলমবক্কমের মাঝে অবস্থিত গ্রামটি তিরুপোরূর পঞ্চায়েত সমিতির অন্তর্গত।\n\n\n== তথ্যপ্রযুক্তি উদ্যান ==\nসিরুচেরিতে রয়েছে সিপকট তথ্যপ্রযুক্তি উদ্যান। সিরুচেরি গ্রামে ১,০০০ একর (৪ বর্গকিলোমিটার) জমির ওপর স্টেট ইন্ডাস্ট্রিজ প্রোমোশন কর্পোরেশন অব তামিলনাড়ু বা সংক্ষেপে সিপকট নামে এই উদ্যান প্রতিষ্ঠিত হয়। তামিলনাড়ুর সাইবার কোরিডরও এইখানে নিজেদের একটি দপ্তর খোলার জন্য উৎসাহ দেখিয়েছেন। পৃথক সাব-স্টেশন, বিদ্যুৎ সরবরাহ, টেলিফোন পরিষেবা, উচ্চগতির ডেটা সংযোগ প্রভৃতি প্রাথমিক তথ্যপ্রযুক্তি চাহিদাগুলি পরিকল্পনামাফিক রয়েছে। বেশ কিছু আইটি কোম্পানি এখানে নিজেদের প্লট নির্দিষ্ট করেছে আবার কিছু কোম্পানি তাদের দপ্তর গড়ে নিজেদের সুবিধামতো কাজ শুরু করে দিয়েছে। প্রথম পর্যায়ে ২৫০ একর জমির ওপর কাজ শুরু হয়, যা ২০২১ খ্রিস্টাব্দের জুলাই মাসে পুরোপুরি শেষ হবে বলে আশা করা হচ্ছে।\n\n\n== পরিবহন ==\nসিরুচেরি মূল বাসস্টপটি রয়েছে সিপকটের দিকে রাজীব গান্ধী সালাইয়ের ওপর। বাস পরিষেবার মাধ্যমে সরাসরি সঈদাপেট, কেলমবক্কম, আদিয়ার, তিরুবান্মিয়ুর, তিরুপোরূর, তাম্বরম, কোবলম, চেন্নাই সেন্ট্রাল, ব্রডওয়ে, অম্বাত্তুর, শোলিঙ্গনলুর যাওয়া যায়।\n\n\n== জনতত্ত্ব ==\n২০১১ খ্রিস্টাব্দে ভারতের জনগণনা অনুসারে সিরুচেরির জনসংখ্যা হয় ১,৩৪৬ জন, যেখানে পুরুষ ৬৬৯ জন ও নারী ৬৭৭ জন অর্থাৎ প্রতি হাজার পুরুষে ১,০১২ জন নারী বাস, যা রাষ্ট্রীয় গড়ের তুলনায় অধিক। মোট শিশু সংখ্যা ১৬৪ জন যেখানে শিশুপুত্র সংখ্যা ৮৯ জন এবং শিশুকন্যা সংখ্যা ৭৫ জন। জনসংখ্যা অনুপাতে শিশু ১২.১৮ শতাংশ। লোকালয়ের সাক্ষরতার হার ছিল ৮০.৬৩ শতাংশ যেখানে পুরুষ সাক্ষরতার হার ৮৩.৭৯ শতাংশ ও নারী সাক্ষরতার হার ৭৭.৫৭ শতাংশ। এখানে মোট পরিবার সংখ্যা ৩৩৫ টি। মোট তফশিলি জাতি ও তফশিলি উপজাতি যথাক্রমে ৬১২ ও ১৭৭ জন। মোট শ্রমজীবী ৫৩৫ জন।\n\n\n== তথ্যসূত্র =="}