{"pageid": 1417820, "title": "নিবিড় মণ্ডল", "url": "https://bn.wikipedia.org/wiki?curid=1417820", "content": "নিবিড় মণ্ডল (জন্ম: ১৯৬৩) হলেন একজন ভারতীয় কাঠামোগত ভূতত্ত্ববিদ এবং যাদবপুর বিশ্ববিদ্যালয়ের ভূতাত্ত্বিক বিজ্ঞানের অধ্যাপক। তিনি ভূতাত্ত্বিক কাঠামোর বিবর্তনের উপর অধ্যয়নের জন্য পরিচিত এবং ভারতীয় বিজ্ঞান একাডেমী ‌ও ভারতীয় জাতীয় বিজ্ঞান একাডেমীর একজন নির্বাচিত সভ্য। বৈজ্ঞানিক গবেষণার ক্ষেত্রে তার অসাধারণ অবদানের জন্য ভারত সরকারের শীর্ষ সংস্থা বৈজ্ঞানিক ও শিল্প গবেষণা পরিষদ ২০০৫ সালে তাকে বিজ্ঞান ও প্রযুক্তিতে শান্তি স্বরূপ ভাটনগর পুরস্কার ভূষিত করে, যা পৃথিবী, বায়ুমণ্ডল, মহাসাগর এবং গ্রহ সম্পর্কিত অবদানের জন্য ভারতীয় বিজ্ঞানের সর্বোচ্চ পুরস্কারগুলির মধ্যে একটি।\n\n\n== জীবনী ==\n\nনিবিড় মণ্ডল ১৯৬৩ সালের ৬ নভেম্বর ভারতের পশ্চিমবঙ্গ রাজ্যের মুর্শিদাবাদ জেলার জাহাঙ্গীরপুরে মহাদেব মন্ডল-রেণুকা দম্পতির ঘরে জন্মগ্রহণ করেন। তিনি ১৯৮৪ সালে যাদবপুর বিশ্ববিদ্যালয় হতে বিজ্ঞানে স্নাতক অধ্যয়ন শেষ করেন এবং ১৯৮৭ সালে একই বিশ্ববিদ্যালয় থেকে স্নাতকোত্তর ডিগ্রি অর্জন করেন। তিনি সিএসআইআর রিসার্চ ফেলো হিসাবে তার ডক্টরেট অধ্যয়নের জন্য বিশ্ববিদ্যালয়ে অধ্যয়ন চালিয়ে যান এবং ১৯৯১ সালে পিএইচডি ডিগ্রি অর্জনের পর ১৯৯২ সালে এলাহাবাদ বিশ্ববিদ্যালয়ে একজন প্রভাষক হিসাবে যোগদান করেন, কিন্তু একই বছর প্রভাষক হিসাবে তার মাতৃ শিক্ষা প্রতিষ্ঠানে ফিরে আসেন। তিনি তখন থেকে বিশ্ববিদ্যালয়ের দায়িত্ব পালন করছেন এবং ভূতত্ত্ব বিভাগের অধ্যাপক হওয়ার আগে সেখানে একজন সিনিয়র লেকচারার এবং রিডারের পদে অধিষ্ঠিত ছিলেন। এর মধ্যে তিনি হোক্কাইডো বিশ্ববিদ্যালয়ে জেএসপিএস ভিজিটিং সায়েন্টিস্ট হিসেবে এবং পোস্ট-ডক্টরাল ফেলো হিসেবে ইটিএইচ জুরিখে পোস্ট-ডক্টরাল পড়াশোনা করেন। এছাড়াও তিনি ভারতীয় প্রযুক্তিবিদ্যা প্রতিষ্ঠান কানপুরের আর্থ সায়েন্স বিভাগের সহযোগী অধ্যাপক হিসেবেও কাজ করেন।\n\n\n== অবদান ==\nমণ্ডল ভূতাত্ত্বিক কাঠামোর বিবর্তন নিয়ে গবেষণা করেন। তার পরীক্ষামূলক এবং তাত্ত্বিক কাজের মাধ্যমে তিনি বিবর্তনমূলক এবং ঘূর্ণনগত উভয় সঞ্চালনার মধ্যে থাকা ত্রুটিগুলির সাথে যুক্ত কণা গতির একটি তত্ত্ব প্রস্তাব করেছেন। তার অধ্যয়নগুলি বেশ কয়েকটি পিয়ার পর্যালোচিত জার্নালে প্রকাশিত হয়েছে; বৈজ্ঞানিক নিবন্ধগুলির অনলাইন ভান্ডার \"রিসার্চগেট\"-এ এদের মধ্যে ৭৪টি তালিকাভুক্ত রয়েছে। এছাড়াও, তিনি অন্যদের দ্বারা সম্পাদিত বইয়ের অধ্যায়গুলোতেও অবদান রেখেছেন।\n\n\n== পুরস্কার ও সম্মাননা ==\nমন্ডল ১৯৯২ সালে ভারতীয় জাতীয় বিজ্ঞান একাডেমীর তরুণ বিজ্ঞানী পদক পান। বৈজ্ঞানিক ও শিল্প গবেষণা পরিষদ ২০০৫ সালে তাকে শান্তি স্বরূপ ভাটনগর পুরস্কার প্রদান করে, যা ভারতীয় বিজ্ঞানের সর্বোচ্চ পুরস্কারগুলির মধ্যে একটি। তিনি ২০০৬ সালে ইন্ডিয়ান একাডেমি অফ সায়েন্সেসের একজন সভ্য নির্বাচিত হন এবং ২০১০ সালে ইন্ডিয়ান ন্যাশনাল সায়েন্স একাডেমির একজন সভ্য হন। তিন বছর পরে, তিনি বৈজ্ঞানিক গবেষণার জন্য কে. কে. বিড়লা ফাউন্ডেশন প্রদত্ত জি. ডি. বিড়লা পুরস্কার পান।\n\n\n== তথ্যসূত্র ==\n\n\n== বহিঃসংযোগ ==\n\"On PubFacts\"। List of publications। ২০১৬। \n\"On Current Science\"। List of publications। ২০১৬। \n\"On Indian Academy of Sciences\"। List of publications। ২০১৬। \n\"On Geological Society of India\"। List of publications। ২০১৬।"}