{"pageid": 1503988, "title": "অর্থনীতি শব্দকোষ", "url": "https://bn.wikipedia.org/wiki?curid=1503988", "content": "অর্থনীতি শব্দকোষ শীর্ষক এই ভুক্তিতে সামাজিক বিজ্ঞান হিসেবে অর্থনীতি তথা অর্থশাস্ত্র, এর শাখা ও সম্পর্কিত গবেষণা ক্ষেত্রগুলিতে ব্যবহৃত পরিভাষা ও ধারণাগুলির সংজ্ঞার একটি তালিকা বাংলা বর্ণানুক্রমে সন্নিবিষ্ট হল।\n\n\n== অ ==\n\nঅংশ (মালিকানা)\nকোনও ব্যবসা প্রতিষ্ঠান বা কোম্পানির পুঁজি বা মালিকানাকে সমান সমান অংশে ভাগ করার পরে প্রাপ্ত একেকটি ভাগকে মালিকানার অংশ (share) বলে। সাধারণ জনগণ মালিকানার এই অংশগুলি ক্রয় করতে পারে। এক বা একাধিক অংশের অধিকারী ব্যক্তি আনুপাতিক হারে কোম্পানির লাভের অংশীদার হবার অধিকার রাখেন।\n\nঅগ্রিম (ব্যাংকিং)\nব্যাংকিং খাতে কোনও ব্যাংক বা অর্থায়ন প্রতিষ্ঠান কোনও ব্যক্তি বা ব্যবসা প্রতিষ্ঠানকে তাদের দৈনন্দিন ব্যয় পোষানোর জন্য স্বল্প-মেয়াদী ধার বা ঋণ হিসেবে যে অর্থ প্রদান করে থাকে, তাকে অগ্রিম (advance বা advance payment) বা স্বল্পমেয়াদী ঋণ (short-term credit) বলে।\n\nঅচলিকরণ\nমুদ্রামূল্য রহিতকরণ দেখুন।\n\nঅতিমুদ্রাস্ফীতি\nযখন মুদ্রাস্ফীতি নিয়ন্ত্রণের বাইরে চলে গিয়ে অর্থনীতিতে পণ্য ও সেবার দামের স্তর অতি দ্রুত বৃদ্ধি পায়, তখন তাকে অতিমুদ্রাস্ফীতি (hyperinflation) বলে। সাধারণত মাসে ৫০%-এর বেশি মুদ্রাস্ফীতি ঘটলে তাকে অতিমুদ্রাস্ফীতি বলা হতে পারে। অর্থনীতির উৎপাদন খাতে সমস্যা দেখা দিলে ও এর পাশাপাশি কেন্দ্রীয় ব্যাংক মাত্রাতিরিক্ত অর্থ মুদ্রণ করলে বাজারে অর্থ সরবরাহ দ্রুত বৃদ্ধি পেয়ে উচ্চ মুদ্রাস্ফীতি ঘটে। অতি মুদ্রাস্ফীতির ফলে মানুষের বেতনের মূল্য তথা ক্রয়ক্ষমতা হ্রাস পায়, নিত্য প্রয়োজনীয় পণ্য যেমন খাবার ও জ্বালানির দাম নাগালের বাইরে চলে যায়। অর্থ চাহিদা কমে যায় এবং অর্থের পরিবর্তে মানুষ স্থাবর-অস্থাবর সম্পত্তির প্রতি বেশি আকৃষ্ট হয়। কদাচিৎ মুদ্রার পরিবর্তে বদলা ব্যবস্থার (barter) মাধ্যমে বিনিময় ঘটে।\n\nঅতিরিক্ত ক্ষমতা\nকোনও পণ্য বা সেবা উৎপাদনকারী শিল্পকারখানা বা ব্যবসা প্রতিষ্ঠান সম্ভাব্য যে পরিমাণ পণ্য বা সেবা বাজারে যোগান দিতে পারে, বাজারে সেই পণ্য বা সেবার চাহিদা যদি তার চেয়ে কম হয়, তাহলে সেই উৎপাদন ক্ষমতার আধিক্যকে অতিরিক্ত ক্ষমতা (excess capacity) বলে। অতিরিক্ত ক্ষমতা সুস্থ প্রবৃদ্ধির নির্দেশক হতে পারে, তবে মাত্রাতিরিক্ত ক্ষমতা অর্থনীতির ক্ষতি করতে পারে।\n\nঅতিরিক্ত চাহিদা\nযখন বাজারে কোনও পণ্য বা সেবার যোগানের চেয়ে ক্রেতার চাহিদার পরিমাণ বেশি হয়, তখন সেই পরিস্থিতিকে অতিরিক্ত চাহিদা (excess demand) বা ঘাটতি বা কমতি (shortage) বলে। যখন কোনও পণ্য বা সেবার দাম ভারসাম্য দাম থেকে কম হয়, তখন ভোক্তা বা ক্রেতারা সেটিকে বেশি পরিমাণে কিনতে ইচ্ছুক থাকে, কিন্তু যোগানদাতারা সেটি ঐ দামে বেচতে অনিচ্ছুক থাকে এবং এভাবে অতিরিক্ত চাহিদার সৃষ্টি হয়।\n\nঅতিরিক্ত মজুদ\nকোনও ব্যাংক বা অর্থসংস্থান প্রতিষ্ঠানে যদি কেন্দ্রীয় ব্যাংক বা সংশ্লিষ্ট কর্তৃপক্ষ দ্বারা আইন বা প্রবিধানের মাধ্যম ধার্যকৃত ন্যূনতম আবশ্যকীয় মজুদের স্তরের (minimum reserve level requirment) চেয়ে বেশি পরিমাণে অর্থ মজুদ থাকে, তাহলে সেই অতিরিক্ত অর্থকে অতিরিক্ত মজুদ (excess reserve) বলে। ব্যাংকের হাতে থাকা আইনসিদ্ধ মজুদের পরিমাণ থেকে আবশ্যকীয় মজুদ বিয়োগ করে অতিরিক্ত মজুদ পাওয়া যায়। অতিরিক্ত মজুদ থাকলে ব্যাংক সর্বদা, এমনকি অর্থনীতির অবস্থা খারাপ হলেও গ্রাহকদেরকে ঝামেলাহীন ব্যাংকিং অভিজ্ঞতা দান করতে পারে। তবে ধারের চাহিদা কম হলে বা সুদের হার উচ্চ হলে অনাকাঙ্খিতভা পরিণাম হিসেবে অতিরিক্ত মজুদ থাকতে পারে, যার কারণে ব্যাংকের ধার দেবার সম্ভাবনা বেড়ে যায়।\n \nঅতিরিক্ত মুনাফা\nকোনও ব্যবসা প্রতিষ্ঠানকে টিকে থাকার জন্য বা বন্ধ না হবার জন্য কমপক্ষে যে মুনাফা হওয়া প্রয়োজন (স্বাভাবিক মুনাফা), মুনাফার পরিমাণ তার চেয়ে বেশি হলে সেই মুনাফাকে অতিরিক্ত মুনাফা (excess profits) বলে। সাধারণত তুলনামূলকভাবে একই ঝুঁকি-মাত্রার অন্যান্য ব্যবসায়িক খাতে খাটানো মূলধনের বিপরীতে প্রত্যায়ের হারের (rate of return) সাথে তুলনার ভিত্তিতে কিংবা একই ব্যবসা প্রতিষ্ঠানের অতীতের মুনাফার সাথে তুলনা করে অতিরিক্ত মুনাফা হচ্ছে কি না, তা নির্ধারণ করা হয়। একচেটিয়া ব্যবসাতে প্রায়শই অতিরিক্ত মুনাফা হয়।\n \nঅতিরিক্ত যোগান\nযখন বাজারে কোনও পণ্য বা সেবার ক্রেতার চাহিদার চেয়ে যোগানের পরিমাণ বেশি হয়, তখন সেই পরিস্থিতিকে অতিরিক্ত যোগান (excess supply) বলে। যখন কোনও পণ্য বা সেবার দাম ভারসাম্য দাম থেকে বেশি হয়, তখন যোগানদাতারা সেটি ঐ দামে বেশি পরিমাণে বেচতে ইচ্ছুক থাকে, কিন্তু ভোক্তা বা ক্রেতারা সেটিকে ঐ দামে কম পরিমাণে কিনতে ইচ্ছুক থাকে; এভাবে অতিরিক্ত যোগানের সৃষ্টি হয়।\n\nঅত্যাবশ্যকীয় পরিসংখ্যান\nজনসংখ্যার সাথে সংশ্লিষ্ট তাৎপর্যপূর্ণ ঘটনা যেমন জন্ম, মৃত্যু, বিবাহ, বিবাহবিচ্ছেদ, জনস্থানান্তর, ইত্যাদি বিষয়ে যেসব পরিমাণবাচক বা সাংখ্যিক উপাত্ত সংগ্রহ ও বিশ্লেষণ করা হয়, সেগুলিকে অত্যাবশ্যকীয় পরিসংখ্যান (vital statistics) বলে। এগুলি জনপরিসংখ্যানিক প্রবণতা বিশ্লেষণ করতে এবং শ্রমবাজার, অর্থনৈতিক প্রবৃদ্ধি, জনস্বাস্থ্য, শিক্ষা, সমাজকল্যাণ, ইত্যাদি বিষয়ে সরকারী নীতিসমূহকে নির্দেশনা প্রদান করতে সাহায্য করে।\n\nঅনাপেক্ষিক সুবিধা\nআন্তর্জাতিক বাণিজ্যে যদি কোনও দেশ একটি পণ্য অপর দেশের তুলনায় কম খরচে উৎপাদন করতে পারে, তাহলে ঐ পণ্য উৎপাদনে প্রথম দেশটির অনাপেক্ষিক সুবিধা (absolute advantage) বিদ্যমান বলে গণ্য করা হয়। এক্ষেত্রে দেশটি ঐ পণ্য রপ্তানি করে এবং অন্য দেশটি সেটি আমদানি করে। একইভাবে দ্বিতীয় দেশটিরও অপর কোনও পণ্যে অনাপেক্ষিক সুবিধা থাকে, যার কারণে প্রথম দেশটি অপর সেই পণ্যটি আমদানি করে। এভাবেই আন্তর্জাতিক বাণিজ্য সংঘটিত হয়। অর্থনীতিবিদ অ্যাডাম স্মিথ এই ধারণাটির প্রচলন করেন। আরও দেখুন: আপেক্ষিক সুবিধা।\n\nঅবাধলভ্য দ্রব্য\nযেসব দ্রব্য দুষ্প্রাপ্য নয় বরং প্রকৃতিতে অঢেল পরিমাণে বিদ্যমান, যেগুলি ভোগের জন্য কোনও দাম পরিশোধ করতে হয় না, যেগুলি উৎপাদন করতে কোনও সম্পদের আবশ্যকীয়তা নেই বলে কোনও সুযোগ ব্যয় নেই, যেগুলির চাহিদা মেটানোর জন্য বাজারে কোনওরূপ প্রতিযোগিতা ছাড়াই পর্যাপ্ত যোগান থাকে, সেগুলিকে অবাধলভ্য দ্রব্য (free good) বলে। অবাধলভ্য দ্রব্যগুলি সাধারণত প্রকৃতির দান হয়ে থাকে, যেমন বাতাস বা সূর্যালোক। আর্থিক মূল্যবিশিষ্ট দুষ্প্রাপ্য দ্রব্য বা পণ্যের উপর প্রযুক্ত অর্থনৈতিক নীতিগুলি এগুলির উপর প্রয়োগযোগ্য নয়। তবে বাস্তব বিশ্বে প্রকৃত অবাধলভ্য দ্রব্য নেই বললেই চলে, কেননা আপাতদৃষ্টিতে অবাধলভ্য হলেও এই দ্রব্যগুলি ভোগের সাথে অপ্রত্যক্ষ বা লুক্কায়িত ব্যয় বা সীমাবদ্ধতা (যেমন পরিবেশগত প্রভাব বা আইনি বিধিনিষেধ) জড়িত থাকতে পারে এবং কিছু বিশেষ প্রেক্ষাপটে এগুলি দুষ্প্রাপ্যও (যেমন মরুভূমিতে পানির দুষ্প্রাপ্যতা, বা দূষিত নগরীতে নির্মল বায়ুর দুষ্প্রাপ্যতা) হতে পারে।\n \nঅভাব\nঅর্থনীতিতে কোনও বস্তুগত বা অবস্তুগত পণ্য বা সেবা পাওয়ার আকাঙ্খাকে অভাব (want) বলে।\n\nঅভ্যন্তরীণ বাণিজ্য\nকেবলমাত্র একটি দেশের ভৌগোলিক সীমানার অভ্যন্তরে দেশের অধিবাসী ব্যক্তি, ব্যবসা প্রতিষ্ঠান ও সরকারি সংস্থাগুলির মধ্যে স্থানীয় বাজার থেকে শুরু করে দেশব্যাপী বিস্তৃত সরবরাহ শৃঙ্খল পর্যন্ত বিভিন্ন স্তরে (দেশে উৎপাদিত কিংবা বিদেশ থেকে আমদানিকৃত) পণ্য ও সেবার যে ক্রয়-বিক্রয় তথা বিনিময় ও বিতরণ চলে, তাকে ঐ দেশের অভ্যন্তরীণ বাণিজ্য (domestic trade) বলে। দেশের সীমান্ত-অতিক্রমী লেনদেন বা দেশসমূহের মধ্যে মুদ্রা বিনিময় অভ্যন্তরীণ বাণিজ্যের মধ্যে পড়ে না, এগুলি আন্তর্জাতিক বাণিজ্যের অন্তর্ভুক্ত। দেশের অভ্যন্তরীণ বাজারে সম্পদের দক্ষ নিয়োগ, অর্থনৈতিক কর্মকাণ্ডে উদ্দীপনা দান এবং শ্রম বিভাজন ও বিশেষীকরণের প্রসারের দ্বারা অভ্যন্তরীণ বাণিজ্য দেশের অর্থনৈতিক প্রবৃদ্ধিতে গুরুত্বপূর্ণ ভূমিকা রাখে।\n\nঅর্থ\nপণ্য ও সেবা লেনদেনের সময় বিনিময়ের মাধ্যম, ভবিষ্যতে ঋণ পরিশোধের উপায়, হিসাবরক্ষণে পরিমাপের একক, এবং অর্থনৈতিক মূল্যের সঞ্চয়ভাণ্ডার হিসাবে যে বস্তুর সর্বদা সর্বজনগ্রাহ্যতা আছে, তাকে অর্থ (money) বলে। যেকোনও টেকসই ও দুষ্প্রাপ্য বস্তু অর্থ হিসেবে ব্যবহৃত হতে পারে। অতীতে কড়ি, পাথরের চাকতি, পশুচর্ম, ইত্যাদি অর্থ হিসেবে ব্যবহৃত হত। এরপর মূল্যবান হিসেবে পরিগণিত ধাতু যেমন সোনা ও রূপার ধাতব মুদ্রা অর্থ হিসেবে প্রচলিত হয়। ধাতব মুদ্রার নিজস্ব দ্রব্যগত মূল্য তথা প্রকৃত/অন্তর্নিহিত মূল্য (inherent value) আছে বলে এগুলিকে পণ্য অর্থ (commodity money) বলে। পণ্য অর্থের প্রকৃত/অন্তর্নিহিত মূল্য ও অভিহিত/আপাত মূল্য (face value) একই, তাই এগুলি প্রামাণিক মুদ্রা (standard money)। বর্তমানে মূল্যবান ধাতুমুদ্রাভিত্তিক অর্থের প্রচলন আর নেই, বরং শক্ত পশুচর্মভিত্তিক (পার্চমেন্ট) কাগজী মুদ্রা বা নোট এবং নিকৃষ্ট ধাতু যেমন নিকেলের তৈরি ধাতুমুদ্রা (বা পয়সা) অর্থ হিসেবে প্রচলিত। শুধুমাত্র সরকারি আদেশবলে প্রচলিত এই অর্থের কাগজ বা ধাতুর অন্তর্নিহিত মূল্যের পরিবর্তে অভিহিত/আপাত মূল্য অনেক বেশি এবং এগুলির বিনিময়ে সরকার কোনও সমমূল্যের ধাতু দিতেও আইনত বাধ্য নয়, তাই এগুলিকে আদিষ্ট অর্থ (fiat money) বলে। আদিষ্ট অর্থ প্রামাণিক নয়, বরং নির্দেশক অর্থ (token money)। তবে আধুনিক অর্থব্যবস্থাগুলিতে ব্যবহৃত অর্থের সিংহভাগই আর টাকশালে মুদ্রিত ধাতব বা কাগজী অর্থ হিসেবে নয়, বরং ব্যাংকের হিসাব-বইতে অতি-তরল (চাহিদামাত্র তৎক্ষণাৎ কাগজী মুদ্রায় রূপান্তরযোগ্য) পরিসম্পদ হিসাবে বা কম্পিউটারে (পরিগণক যন্ত্র) রক্ষিত ডিজিটাল/পরিগাণনিক/সাংখ্যিক মুদ্রা হিসেবে বিদ্যমান। যে অর্থ/মুদ্রা সবাই আইনত গ্রহণে বাধ্য, তাকে বিহিত মুদ্রা (legal tender) বলে। সংজ্ঞানুযায়ী অর্থ হল সর্বাধিক তরল পরিসম্পদ (liquid asset), কেননা এটি যেকোনও সময় সর্বত্র বিনা বাধায় বিনিময়ের মাধ্যম হিসেবে ব্যবহার করা যায়। সঞ্চিত অর্থ ব্যক্তির ক্রয়ক্ষমতা ধরে রাখলেও এর একটি অসুবিধা হল মুদ্রাস্ফীতির সময় সেই ক্রয়ক্ষমতা হ্রাস পায়।\n\nঅর্থনীতি (সামাজিক বিজ্ঞান)\nসামাজিক বিজ্ঞানের যে শাখাতে ব্যক্তি, গোষ্ঠী ও সমাজসমূহের অফুরন্ত অভাব ও প্রয়োজনীয়তা মেটানোর উদ্দেশ্যে দুষ্প্রাপ্য সম্পদগুলিকে কাজে লাগানোর জন্য বাছাইকরণ, পণ্য ও সেবার  উৎপাদন, বিতরণ, বিনিময় ও ভোগ, বিত্ত সৃষ্টি ও হস্তান্তর এবং সম্পদের সর্বোৎকৃষ্ট ব্যবহারের মাধ্যমে সমাজের দীর্ঘমেয়াদী আর্থিক কল্যাণ ও উন্নতিসাধন অধ্যয়ন করা হয়, তাকে অর্থনীতি (economics) বলে। একে অর্থশাস্ত্র, অর্থবিদ্যা, অর্থনীতিবিদ্যা, ইত্যাদি নামেও ডাকা হতে পারে। সুযোগ ব্যয়, সুযোগের বিনিময় (trade-off), উৎপাদক ও ভোক্তার আচরণ, পছন্দ ও সিদ্ধান্ত-গ্রহণ, সামাজিক বিষয়াদি, বাজারশক্তি (চাহিদা ও যোগান) এবং সরকারী নীতি (যেমন রাজস্ব ও মুদ্রানীতি) কীভাবে ব্যক্তিগত, আঞ্চলিক, জাতীয় ও আন্তর্জাতিক পরিসরে ঐসব কর্মকাণ্ডের ফলাফলকে প্রভাবিত করে, তা-ও অর্থনীতির আলোচ্য।\n\nঅর্থনৈতিক কর্মকাণ্ড\nকোনও অর্থনীতিতে ব্যক্তি, পরিবার, ব্যবসা প্রতিষ্ঠান, সরকার বা অনানুষ্ঠানিক খাতের (যেমন বিলগ্ন/স্বাধীন কাজ, সড়ক বিক্রেতা, অনিবন্ধিত কারবার, ইত্যাদি) দ্বারা গৃহীত এমন সব কাজ বা প্রক্রিয়া, যেগুলি পণ্য ও সেবার উৎপাদন, বিতরণ ও ভোগের সাথে জড়িত, সেগুলিকে অর্থনৈতিক কর্মকাণ্ড (economic activities) বলে। এগুলি উপরোক্ত অর্থনৈতিক কারকদের মধ্যে উৎপাদনের উপকরণ যথা শ্রম, পুঁজি/মূলধন ও কাঁচামালের চক্রাকার প্রবাহের দ্বারা চালিত হয়। অর্থনৈতিক কর্মকাণ্ডের উদ্দেশ্য মূল্য ও বিত্ত সৃষ্টি, মানুষের প্রয়োজনীয়তা ও অভাব পূরণ ও জীবনযাত্রার মান উন্নয়ন। সম্প্রতি টেকসই উৎপাদন, শিল্পখাতে নবায়নযোগ্য শক্তির ব্যবহার ও বর্জ্য ব্যবস্থাপনাতে চক্রাকার অর্থনৈতিক প্রতিমান, ইত্যাদি চর্চার মাধ্যমে দীর্ঘস্থায়িত্বের সমস্যার বিহিত করাও অর্থনৈতিক কর্মকাণ্ডের একটি উদ্দেশ্যে পরিণত হয়েছে। অর্থনৈতিক কর্মকাণ্ডগুলিকে প্রাথমিক খাত (কৃষিকাজ ও খনিজ আহরণ), মাধ্যমিক খাত (শিল্পোৎপাদন ও নির্মাণ), তৃতীয়-বর্গীয় খাত (সেবা ও বাণিজ্য), চতুর্থ-বর্গীয় খাত (জ্ঞান ও তথ্য) এবং পঞ্চম-বর্গীয় খাত (উচ্চস্তরের সিদ্ধান্ত গ্রহণ) - এই পাঁচটি খাতে শ্রেণীবদ্ধ করা যায়। এই কাজগুলি অর্থনৈতিক প্রবৃদ্ধি, কর্মসংস্থান ও অর্থনীতির স্বাভাবিক ক্রিয়া-প্রক্রিয়া চালু রাখে। অন্যদিকে বিশ্বায়ন, বিশেষ করে বর্ধমান বাণিজ্য, বিনিয়োগ প্রবাহ ও প্রযুক্তির হস্তান্তর এগুলির উপর প্রভাব ফেলতে পারে।\n\nঅর্থনৈতিক উন্নয়ন\nকোনও দেশ বা অঞ্চলের যখন দীর্ঘমেয়াদী অর্থনৈতিক প্রবৃদ্ধি ও প্রসারণ (expansion) ঘটে এবং অধিবাসীদের মাথাপিছু জাতীয় আয় দীর্ঘকাল বৃদ্ধি পেয়ে তাদের জীবনযাত্রার মান ও অর্থনৈতিক ক্ষমতা উন্নত হয়, তখন অর্থনীতির সেই গুণবাচক রূপান্তরকে অর্থনৈতিক উন্নয়ন (economic development) বলে। অর্থনৈতিক উন্নয়নের ফলে অর্থনীতির একটি কাঠামোগত পরিবর্তন ঘটে, যেখানে সাধারণত সেটি কৃষিনির্ভরতা থেকে বেরিয়ে এসে অধিকতর শিল্প ও সেবাখাত নির্ভর হয়ে ওঠে এবং পাশাপাশি শ্রমশক্তিও পুনর্গঠিত হয়ে উচ্চতর দক্ষতা ও অধিকতর উৎপাদনশীল খাতে নিযুক্ত হয়। এই ধ্রুপদী সংজ্ঞার পাশাপাশি অর্থনৈতিক উন্নয়নে দারিদ্র্য হ্রাস, মানব উন্নয়ন (শিক্ষা, স্বাস্থ্যসেবা ও সুপেয় পানির লভ্যতা), টেকসই পরিবেশ ও সুশাসনের মতো ব্যাপকতর কিছু লক্ষ্য অন্তর্ভুক্ত থাকে। আধুনিক প্রেক্ষাপটে প্রযুক্তিগত উদ্ভাবন-নবপ্রবর্তন, প্রাতিষ্ঠানিক (আইনি, আর্থিক ও রাজনৈতিক) বলবৃদ্ধিকরণ, এবং বাহ্যিক আঘাতের (যেমন জলবায়ু পরিবর্তন, অর্থনৈতিক সঙ্কট, ভূরাজনৈতিক পরিবর্তন) বিরুদ্ধে সহ্যক্ষমতা গঠন, সমাজের সকল সদস্যের অন্তর্ভুক্তিমূলক ও সুষম অগ্রগতি নিশ্চিতকরণ এবং ভবিষ্যৎ প্রজন্মের জন্য সম্পদ সুরক্ষিতকরণের মতো বিষয়গুলি অর্থনৈতিক উন্নয়নের সাথে অঙ্গাঙ্গীভাবে জড়িত বলে মনে করা হয়।\n\nঅর্থনৈতিক প্রবৃদ্ধি\nকোনও অর্থনীতির পণ্য ও সেবাসমূহের দামস্তর নয়, বরং সেগুলির দীর্ঘমেয়াদী প্রকৃত/নিখাদ উৎপাদনের বৃদ্ধিকে অর্থনৈতিক প্রবৃদ্ধি (economic growth) বলা হয়, যা ক্রমবর্ধমান স্থূল অভ্যন্তরীণ উৎপাদন (জিডিপি), মাথাপিছু জিডিপি ও উৎপাদনশীলতা স্তরের মতো পরিমাণবাচক রাশিগুলির মাধ্যমে প্রতিফলিত হয়। প্রাকৃতিক সম্পদ এবং মানব ও বস্তুগত মূলধনের (পুঁজির) দক্ষ ব্যবহার এবং নবনব প্রযুক্তির উদ্ভাবন-প্রবর্তন এর চালিকাশক্তি। সুদের হার, সঞ্চয়ের হার, বাণিজ্য-জিডিপি অনুপাত, গবেষণা ও বিকাশ ব্যয়, পরিচালন ব্যবস্থার গুণমান, প্রাতিষ্ঠানিক কাঠামো ও সামষ্টিক অর্থনৈতিক স্থিতাবস্থা অর্থনৈতিক প্রবৃদ্ধি অর্জনে অতি-গুরুত্বপূর্ণ ভূমিকা রাখে। এর আরেকটি নির্দেশক হল জীবনযাত্রার সামগ্রিক মানের উৎকর্ষসাধন, যেমন গড় আয়ু বৃদ্ধি, শিশুমৃত্যুহার হ্রাস, সাক্ষরতা ও শিক্ষাগত যোগ্যতা বৃদ্ধি, খাদ্য-বস্ত্র-বাসস্থানের সুসংস্থান, ইত্যাদি।\n   \nঅর্থনৈতিক পণ্য\nযে দ্রব্য উৎপাদন করতে সম্পদ আবশ্যক এবং ফলে সেটির একটি সুযোগ ব্যয় বিদ্যমান, তাকে অর্থনৈতিক পণ্য (economic good) বলে।\n\nঅর্থমিতি\nঅর্থনীতি শাস্ত্রের যে শাখায় পরিসংখ্যানিক পদ্ধতি ব্যবহার করে অর্থনৈতিক উপাত্ত বিশ্লেষণ করে অর্থনৈতিক তত্ত্ব পরীক্ষণ, অর্থনৈতিক চলরাশিগুলির মধ্যে সম্পর্ক পরিমাপযোগ্য সংখ্যায় ব্যক্তকরণ ও অর্থনৈতিক নীতির কার্যকারণগত ফলাফল মূল্যায়ন, ইত্যাদি কাজ সম্পাদন করা হয়, তাকে অর্থমিতি (econometrics) বলে। বাস্তব বিশ্বের জটিল সমস্যাগুলির প্রেক্ষিতে নীতিনির্ধারক, ব্যবসা প্রতিষ্ঠান ও গবেষকদের তথ্যাভিজ্ঞ সিদ্ধান্ত গ্রহণে ও সেই সিদ্ধান্ত কার্যকরভাবে মূল্যায়নে অর্থমিতি মূল্যবান অন্তর্দৃষ্টি প্রদান করে। অর্থমিতিতে কালীন সারি, প্রস্থচ্ছেদ উপাত্ত, প্যানেল উপাত্ত, স্থানিক উপাত্ত, ইত্যাদি উপাত্ত বিশ্লেষণ করা হয় এবং বাস্তব বিশ্বের উপাত্ত সংক্রান্ত বিভিন্ন সমস্যা যেমন বহু-সমরৈখিকতা (multicollinearity), প্রতিমান-অন্তর্ভুক্তি (endogeneity), বিষম বিস্তৃতি (heteroscedasticity), পরিমাপের ত্রুটি, বৃহৎ উপাত্ত (big data), ইত্যাদির বিহিত করা হয়।\n\n\n== আ ==\n\nআদেশবদ্ধ অর্থনীতি\nযে অর্থনৈতিক ব্যবস্থাতে একটি কেন্দ্রীয় পরিকল্পনা কর্তৃপক্ষ (সাধারণত সরকার) সমস্ত প্রধান প্রধান অর্থনৈতিক কর্মকাণ্ডের উপর আদেশ-নির্দেশের মাধ্যমে নিয়ন্ত্রণ প্রতিষ্ঠা করে, তাকে আদেশবদ্ধ অর্থনীতি (command economy) বলে। একে নির্দেশনির্ভর অর্থনীতি বা নির্দেশচালিত অর্থনীতিও বলা হয়। কর্তৃপক্ষটি সরাসরি আদেশের দ্বারা সম্পদের বণ্টন, পণ্য ও সেবার উৎপাদনের মাত্রা নির্ধারণ এবং সেগুলির বিতরণ পরিচালনা করে। এক্ষেত্রে চাহিদা ও যোগানের মতো বাজারশক্তির ভূমিকা সীমিত বা ন্যূনতম এবং সরকারের সিদ্ধান্ত ভোক্তার পছন্দ ও বাজারের প্রতিযোগিতার চেয়ে বেশি গুরুত্বপূর্ণ হয়ে থাকে। আদেশবদ্ধ অর্থনীতিতে সরকার বিশেষ অর্থনৈতিক ও সামাজিক লক্ষ্যকে অগ্রাধিকার প্রদান করতে পারে, যার মধ্যে অর্থনৈতিক সাম্য, দেশের দ্রুত শিল্পায়ন, পূর্ণ কর্মসংস্থান অর্জন, নাগরিকদের পূর্ণাঙ্গ সমাজকল্যাণ কর্মসূচি প্রদান, ইত্যাদি উল্লেখ্য। তবে এই অর্থনৈতিক ব্যবস্থার সবচেয়ে বড় সমস্যা হল এটির সহজাত অদক্ষতা এবং মুনাফার জন্য কর্মকাণ্ড ও প্রতিযোগিতার অভাব, যার ফলে প্রায়শই অর্থনৈতিক স্থবিরতা, সম্পদের ত্রুটিপূর্ণ বণ্টন, ভোক্তার সীমিত পছন্দ ও ব্যাপক আমলাতন্ত্রের সৃষ্টি হয়। বিশ্বায়ন ও প্রযুক্তিগত অগ্রগতির ফলে দ্রুত-পরিবর্তনশীল বিশ্ব বাজারগুলির সাথে খাপ খাইয়ে নেওয়া আদেশবদ্ধ অর্থনীতিগুলির জন্য আরও দুরূহ হয়ে পড়েছে।\n\nআন্তর্জাতিক বাণিজ্য\nএক দেশের সাথে অন্য দেশের পণ্য ও সেবার ক্রয়-বিক্রয় তথা বিনিময়কে আন্তর্জাতিক বাণিজ্য (international trade বা foreign trade) বলে। তুলনামূলক সুবিধা, আঞ্চলিক শ্রমবিভাজন ও দেশসমূহের আন্তর্জাতিক স্তরে বিশেষীকরণ (অ্যাডাম স্মিথের পরম ব্যয় পার্থক্য তত্ত্ব), দ্রব্য উৎপাদনে দেশসমূহের মধ্যে তুলনামূলক ব্যয়ের পার্থক্য (ডেভিড রিকার্ডোর তত্ত্ব), ভোক্তার চাহিদা, প্রযুক্তিগত অগ্রগতি এবং দ্বিপাক্ষিক বা আঞ্চলিক বাণিজ্য চুক্তিসহ আরও অনেক নিয়ামক আন্তর্জাতিক বাণিজ্যের চালিকাশক্তি। আন্তর্জাতিক বাণিজ্যে কাঁচামাল ও কৃষিপণ্য থেকে শুরু করে শিল্পোৎপাদিত পণ্য ও প্রযুক্তি পর্যন্ত বহু বিভিন্ন ধরনের উৎপাদিত দ্রব্য ও সেবার আমদানি ও রপ্তানি ঘটে, যার ফলে বিভিন্ন দেশের ব্যক্তি, ব্যবসা ও সরকারের মধ্যে সংযোগ স্থাপিত হয়। অংশগ্রহণকারী দেশসমূহের অর্থনৈতিক প্রবৃদ্ধি ত্বরান্বিতকরণ, কর্মসংস্থান সৃষ্টি, ক্রেতার কাছে বহু বিচিত্র পণ্য লভ্যকরণ, ভোগ্যপণ্যের দাম হ্রাসকরণ, ইত্যাদির মাধ্যমে আন্তর্জাতিক বাণিজ্য বিশ্ব অর্থনীতিতে একটি গুরুত্বপূর্ণ ভূমিকা রাখে। এর বিপরীতে কিছু খাতে কর্মসংস্থান হ্রাস, অভ্যন্তরীণ শিল্পগুলির জন্য অধিকতর প্রতিযোগিতা, উৎপাদন ও পরিবহনজনিত পরিবেশগত সমস্যা এবং বাণিজ্য নীতি, কোটা, ভর্তুকি ও শুল্কের প্রভাব, ইত্যাদি আন্তর্জাতিক বাণিজ্যের কিছু সমস্যা।\n\nআয়\nকোনও ব্যক্তি, ব্যক্তিসমষ্টি, পরিবার, ব্যবসা প্রতিষ্ঠান বা রাষ্ট্র কোনও প্রদত্ত সময়সীমাতে (দিন, সপ্তাহ, মাস, বছর, ইত্যাদি) মোট যে অর্থ বা বস্তুগত সম্পদ অর্জন করে, তাকে আয় (income) বলে। অর্থনৈতিক উৎপাদনমূলক কর্মকাণ্ড আয়ের উৎস হতে পারে; যেমন শ্রমের মজুরি, চাকুরির বেতন, জমি বা ভৌত উপকরণাদির খাজনা, পুঁজির সুদ ও লভ্যাংশ, ব্যবসায়িক উদ্যোগের জন্য মুনাফা, ইত্যাদি; এগুলিকে উপার্জিত আয় বলে। এছাড়া উৎপাদনমূলক নয়, এমন উৎস থেকেও আয় হতে পারে, যেমন দান, ভিক্ষা, উত্তরাধিকারসূত্রে প্রাপ্ত অর্থ ও সম্পদ, অবসর ভাতা, বেকার ভাতা, একচেটিয়া ব্যবসার অতিরিক্ত মুনাফা; এগুলিকে অনুপার্জিত আয় বলে। ব্যক্তি ও পরিবারের মৌলিক প্রয়োজনীয়তা (খাদ্য, বাসস্থান, চিকিৎসা) মেটানো ও জীবনের গুণমান উন্নতকরণ, ব্যবসা প্রতিষ্ঠানের ব্যয় নির্বাহ ও পুনর্বিনিয়োগ, সরকারের বিভিন্ন পরিষেবা ও অবকাঠামোর জন্য তহবিল গঠনে আয়ের গুরুত্ব অপরিসীম। কর ও ব্যয়ের আগে প্রাপ্ত আয়কে স্থূল আয় এবং সেগুলি বাদ দিয়ে হিসাবকৃত আয়কে নিখাদ বা নিট আয় বলে।\n\n\n== উ ==\n\nউৎপাদনের উপকরণ\nযেসব অর্থনৈতিক সম্পদকে পণ্য ও সেবা উৎপাদনের কাজে লাগানো হয়, তাদেরকে উৎপাদনের উপকরণ (factors of production) বলে। অর্থনীতিবিদেরা ভূমি বা প্রাকৃতিক সম্পদ, শ্রম, পুঁজি ও ব্যবসায়িক উদ্যোগ বা সংগঠনকে উৎপাদনের চারটি উপকরণ হিসেবে গণ্য করেন।\n\nউৎপাদনশীলতা\nএক ঘণ্টায় প্রতিটি উৎপাদনের উপকরণ দ্বারা উৎপন্ন দ্রব্যের পরিমাণকে সেটির উৎপাদনশীলতা (productivity) বলে।\n\nউদ্যোগ\nবিনিয়োগকৃত অর্থ হারানোর অনিশ্চিত ঝুঁকি বহন করা ও ব্যবসায়িক সিদ্ধান্ত গ্রহণ করার স্বতঃপ্রণোদনা ও সামর্থ্যকে উদ্যোগ (enterprise) বলে।\n\nউপযোগ\nকোনও পণ্য বা সেবার মানব অভাব পূরণ করা এবং ভোক্তাকে সন্তুষ্টি প্রদান করার ক্ষমতা বা সামর্থ্যকে সেটির উপযোগ বা উপযোগিতা (utility) বলে। উপযোগ ধারণাটিতে একাধারে উপকারিতা ও ভোক্তার ব্যক্তিনিষ্ঠ অভিজ্ঞতার ব্যাপারটি জড়িত। উপযোগকে পরিমাপযোগ্য ধরে একে পরম সংখ্যামান দিয়ে প্রকাশ করলে তাকে সংখ্যাতাত্ত্বিক উপযোগ (cardinal utility) বলে। কিন্তু বাস্তব বিশ্বে উপযোগ মনস্তাত্ত্বিক, ব্যক্তিভেদে ভিন্ন ও আপেক্ষিক হয়ে থাকে। সন্তুষ্টির পরিমাণ গণনা না করে বিভিন্ন পণ্যের উপযোগ কেবলমাত্র পছন্দের ক্রম অনুযায়ী সাজালে তাকে ক্রমতাত্ত্বিক উপযোগ (ordinal utility) বলে। এছাড়া অর্থনীতিবিদেরা উদ্ঘাটিত পছন্দ তত্ত্ব (revealed preference theory) ব্যবহার করে বাস্তব বিশ্বে ভোক্তার পণ্য বাছাইয়ের তথ্য থেকে তার জন্য বিভিন্ন পণ্যের উপযোগ বের করেন। কোনও পণ্যের সমগ্র ভোগ থেকে প্রাপ্ত উপযোগকে মোট উপযোগ (total utility) এবং একটি বাড়তি একক ভোগ থেকে প্রাপ্ত বাড়তি উপযোগকে প্রান্তিক উপযোগ (marginal utility) বলে, যা পণ্যের ক্রমাগত ভোগের সাথে সাথে হ্রাস পায় (ক্রমহ্রাসমান প্রান্তিক উপযোগ বিধি দেখুন)। সনাতন অর্থনীতি শাস্ত্রের একটি মূল অনুমান হল যে ভোক্তা যুক্তিবাদী, স্থিতিশীল পছন্দের অধিকারী এবং উপযোগ সর্বোচ্চকরণে ইচ্ছুক। তবে আচরণমূলক অর্থনীতিবিদদের মতে এই আদর্শ যুক্তিবাদী ভোক্তা বাস্তব বিশ্বে নেই, বরং সংজ্ঞানগত পক্ষপাত (cognitive bias) ও আবেগিক নিয়মকগুলি ভোক্তার পছন্দ ও সিদ্ধান্তগ্রহণে তাৎপর্যপূর্ণ প্রভাব বিস্তার করে এবং সেক্ষেত্রে ভোক্তার উপযোগ-সর্বোচ্চকারী যুক্তিবাদী প্রতিমানটি আর কাজ করে না। অর্থনীতিবিদেরা প্রায়ই উপযোগকে ব্যক্তিগত ও সামাজিক স্তরে কল্যাণের একটি পরিমাপ হিসেবে গণ্য করেন।\n\n\n== এ ==\n\nএকচেটিয়া কারবার\nকোনও বাজার কাঠামোতে যদি কেবলমাত্র একজন উৎপাদক-বিক্রেতা এমন একটি পণ্য বা সেবা বহুসংখ্যক ক্রেতার কাছে বিক্রয় করে, যে পণ্য বা সেবার কোনও ঘনিষ্ঠ বিকল্প (close alternative) নেই এবং এভাবে এই অপূর্ণাঙ্গ বাজারে বিক্রেতা বা প্রতিষ্ঠানটি নিজের কর্তৃত্ব প্রতিষ্ঠা করে, তাহলে ঐ বিক্রেতার একচেটিয়া কারবার (monopoly) আছে বলা হয় এবং বিক্রেতাকে একচেটিয়া উৎপাদক-বিক্রেতা/কারবারী (এক্ষেত্রেও একই ইংরেজি পরিভাষা monopoly) বলা হয়। একচেটিয়া উৎপাদক-বিক্রেতা নিজের মুনাফা সর্বোচ্চ করার লক্ষ্যে পণ্য বা সেবার যোগানের উপর সম্পূর্ণ নিয়ন্ত্রণ খাটিয়ে সেটির দামের হ্রাস-বৃদ্ধি করতে পারে এবং এভাবে স্বাভাবিকের চেয়ে বেশি মুনাফা অর্জন করে। একচেটিয়া বাজার কাঠামোতে এমন একটি প্রতিযোগিতাহীন পরিবেশ সৃষ্টি হয়, যেখানে অন্যান্য বিক্রেতারা বাজারে অবাধে প্রবেশ করার পরিবর্তে উচ্চমাত্রায় বাধার সম্মুখীন হয়, তাই প্রতিযোগিতামূলক বাজারের তুলনায় একচেটিয়া বাজারে ঐ পণ্য বা সেবার লেনদেন কম হয়। জাতীয় সম্পদের বৃদ্ধি ও যথার্থ ব্যবহার এবং জাতীয় আয়ের ন্যায়সঙ্গত বণ্টনের পরিপন্থী বলে অর্থনীতি নিয়ন্ত্রক সংস্থাগুলি একচেটিয়া কারবারগুলির উপর নজর রাখে।\n \n\n\n== ক ==\n\nক্রয়ক্ষমতা\nকোনও মুদ্রা বা অর্থের একক পরিমাণ দ্বারা যে পরিমাণবাস্তব পণ্য ও সেবা ক্রয় করা যায়, তাকে ঐ মুদ্রা বা অর্থের ক্রয়ক্ষমতা (purchasing power) বলে। যদি কারও আয় একই থাকে কিন্তু বাজারে পণ্যের দাম বৃদ্ধি পায়, তাহলে তাদের ক্রয়ক্ষমতা হ্রাস পায়। মুদ্রাস্ফীতি তথা মূল্যস্ফীতি ঘটলে পণ্য ও সেবার মূল্যস্তর বৃদ্ধি পায়, কিন্তু একই সাথে যদি আয়ও একই অনুপাতে বা আরও বেশি অনুপাতে বৃদ্ধি পায়, তাহলে ক্রয়ক্ষমতা হ্রাস পায় না।\n\nকর\nসরকারের নানাবিধ অর্থনৈতিক কার্যকলাপের ব্যয় নির্বাহের উদ্দেশ্যে জনসাধারণ ও বেসরকারি খাত আইনত বাধ্যতামূলকভাবে এবং কোনও রকম প্রত্যক্ষ প্রতিদান বা সুবিধার প্রত্যাশা না করে সরকারকে যে অর্থ প্রদান করে, তাকে কর (Tax) বলে। কর সরকারের রাজস্বের একটি উৎস।\n\nকর রাজস্ব\nকরের মাধ্যমে সরকার যে রাজস্ব আদায় করে, তাকে কর রাজস্ব (Tax revenue) বলে।\n\n\n== গ ==\n\nগিফেন পণ্য\nযদি কোনও পণ্যের দাম বৃদ্ধি পেলে সেটির চাহিদা বৃদ্ধি পায় এবং দাম কমলে চাহিদা হ্রাস পায়, তাহলে সেটিকে গিফেন পণ্য (Giffen good) বলে।\n\n\n== চ ==\n\nচাহিদা\nপণ্য বা সেবা ক্রয়ের ইচ্ছা ও সামর্থ্যকে চাহিদা (demand) বলে। আরও সঠিকভাবে বললে, নির্দিষ্ট কোনও দামে ক্রেতা বা ভোক্তা যে পরিমাণ পণ্য বা সেবা ক্রয় করতে ইচ্ছুক ও সক্ষম, তা-ই হল বাজারে ঐ পণ্য বা সেবার চাহিদা। ভিন্ন ভিন্ন দামে ভোক্তার চাহিদা তথা সম্ভাব্য ক্রয়ের পরিমাণ ভিন্ন ভিন্ন হয়।\n\nচাহিদা বিধি\nকোনও নির্দিষ্ট সময়ে অন্যান্য অবস্থা অপরিবর্তিত থাকলে কোনও পণ্যের দাম কমলে চাহিদা বৃদ্ধি এবং দাম বাড়লে চাহিদা হ্রাস পায়, চাহিদার তত্ত্বের এই বিবৃতি বা দাবিটিকে চাহিদা বিধি (law of demand) বলে। একে চাহিদার সূত্র বা চাহিদার নিয়মও বলা হয়। নামে বিধি/সূত্র/নিয়ম হলেও এটি আসলে কোনও নিয়ম নয়। বাস্তব জীবনে মানুষের আয়, পছন্দ, রুচি, অন্যান্য পণ্যের দাম, ইত্যাদি অসংখ্য চাহিদা-নির্ধারক বিষয়াদি চাহিদাকে প্রভাবিত করে। এছাড়া দামের সাথে চাহিদার এই বিপরীতমুখী সম্পর্ক স্বাভাবিক পণ্যের জন্য প্রযোজ্য হলেও আভিজাত্যের পরিচায়ক পণ্য এবং গিফেন পণ্যগুলির জন্য কিংবা ফটকাবাজির ক্ষেত্রে চাহিদার এই ধ্রুপদী নিয়মটি প্রযোজ্য নয়।\n\n\n== দ ==\n\nদাম\nঅর্থের বিনিময়ে কোনও পণ্য বা সেবা লেনদেনের সময় ক্রেতা ও বিক্রেতা সেটির যে আর্থিক মূল্যের ব্যাপারে একমত হন, তাকে সেটির দাম (price) বলে। চাহিদা ও যোগানের আন্তঃক্রিয়ার ফলে যখন যোগানকৃত দ্রব্যের পরিমাণ চাহিদার সমান হয়, তখন বাজার ভারসাম্যকারী দাম নির্ধারিত হয়। দাম আপেক্ষিক দুষ্প্রাপ্যতার সংকেত হিসেবে কাজ করে। এটি উচ্চ চাহিদার পণ্য উৎপাদনকে প্রোৎসাহিত করে ও নিম্ন চাহিদার পণ্যের উৎপাদনকে নিরুৎসাহিত করে সম্পদের (উৎপাদনের উপকরণ) বণ্টনের উপর প্রভাব ফেলে। এছাড়া এটি ভোক্তার আচরণ (কী কিনতে হবে) এবং উৎপাদকের কৌশলসমূহকে (কী কত দামে উৎপাদন করতে হবে) নির্দিষ্ট রূপদান করে। বিভিন্ন বাজারশক্তির কারণে দামের ওঠানামা হতে পারে, যাদের মধ্যে প্রতিযোগিতা, উৎপাদন ব্যয়, মুদ্রাস্ফীতি, সরকারি হস্তক্ষেপ (যেমন কর, ভর্তুকি), প্রযুক্তিগত পরিবর্তন, ভোক্তার পছন্দ, বৈশ্বিক ঘটনা ও অন্যান্য বহিঃস্থ নিয়ামক উল্লেখ্য। দামের পরিবর্তনের প্রতিক্রিয়া হিসেবে পণ্যের যোগান ও চাহিদার পরিমাণে যে পরিবর্তন আসে (যাকে দামের স্থিতিস্থাপকতা বলে), তা বাজারের পরিস্থিতির পরিবর্তনের সাথে কীভাবে দাম উপযোজিত হয়, তা নির্ণয়ে সহায়তা করে।\n\nদুষ্প্রাপ্যতা\nযে পরিস্থিতিতে সবার অভাব মেটানোর জন্য যথেষ্ট পরিমাণ পণ্য বা সেবা নেই, তাকে দুষ্প্রাপ্যতা (scarcity) বলে।\n\nদোসরদের পুঁজিবাদ\nযে পুঁজিবাদী অর্থনৈতিক ব্যবস্থায় ব্যবসা প্রতিষ্ঠানগুলি যোগ্যতা বা বাজারে প্রতিযোগিতার বলে নয়, বরং মূলত সরকারি কর্মকর্তাদের সাথে দোসরসুলভ ঘনিষ্ঠ এবং প্রায়শই দুর্নীতিগ্রস্ত সম্পর্কের কারণে উন্নতি লাভ করে, এবং যার ফলে পক্ষপাতদুষ্টতা, অনুপার্জিত আয় অন্বেষণ ও বাজারে অন্যায্য সুবিধার উদ্ভব ঘটে, তাকে দোসরদের পুঁজিবাদ (crony capitalism) বলে। এই অর্থনৈতিক ব্যবস্থাতে মুক্ত বাজারের মূলনীতি বিকৃত হয়, ন্যায্য প্রতিযোগিতা ক্রমে নষ্ট হয়, এবং অর্থনৈতিক দক্ষতা ও জনস্বার্থের ক্ষতি হয়।\n\n\n== প ==\n\nপুঁজিবাদ\nযে অর্থনৈতিক ব্যবস্থায় সম্পত্তি ও উৎপাদনের উপকরণসমূহ (তথা পুঁজি) বেসরকারি ব্যক্তিগত মালিকানাধীন থাকে এবং ব্যক্তি বা ব্যবসা প্রতিষ্ঠানগুলি নিজস্ব স্বার্থে সেগুলির অবাধ ব্যবহারের মাধ্যমে মুনাফার উদ্দেশ্যে একটি প্রতিযোগিতামূলক ও মুক্ত বাজারে অংশগ্রহণ করে থাকে, তাকে ধনতন্ত্র বা পুঁজিবাদ (capitalism) বলে। পুঁজিবাদে সরকারের ভূমিকা ও হস্তক্ষেপ খুবই সীমিত; সরকার মূলত বেসরকারি নাগরিকদের অধিকার রক্ষা, বাজারের কর্মকাণ্ড সঠিক ও প্রতিযোগিতামূলক রাখার সুশৃঙ্খল পরিবেশ বজায় রাখা, জনস্বাস্থ্য ও জননিরাপত্তার জন্য প্রবিধান প্রণয়ন ও প্রাকৃতিক পরিবেশ সুরক্ষিত রাখার কাজে নিয়োজিত থাকে। পুঁজিবাদে ভোক্তা ও উৎপাদকের পছন্দের স্বাধীনতা থাকে; অসন্তুষ্ট ক্রেতা ভিন্ন পণ্য কিনতে পারে, বিনিয়োগকারীরা আরও লাভজনক উদ্যোগে অংশ নিতে পারে, শ্রমিকেরা অধিকতর মজুরির জন্য চাকুরি বদল করতে পারে, ইত্যাদি। কোন পণ্য বা সেবাতে পুঁজি ও শ্রম খাটানো হবে, তা  বাজারের চাহিদা ও যোগান স্বতস্ফূর্তভাবে নির্ধারণ করে। পুঁজিবাদে আয়কৃত মুনাফা মালিকেরা পুনরায় বিনিয়োগ করে, ফলে পুঁজি ক্রমে বৃদ্ধি পায়, উৎপাদনশীলতা বৃদ্ধি পায়, মুনাফা বৃদ্ধি পায়, অর্থনৈতিক প্রবৃদ্ধি ঘটে, জাতীয় বিত্ত বৃদ্ধি পায়, নতুন নতুন শিল্পখাত তৈরি হয়। পুঁজিবাদীরা বিশ্বাস করে যে পূর্ণ প্রতিযোগিতামূলক বাজারে চাহিদা ও যোগান অবাধ হলে বাজারকৌশল (market mechanism) বা বাজারশক্তি (market force) পণ্যের এমন একটি দাম নির্ধারণ করে, যাতে মূল্য শোষণ সম্ভব হয় না, মুনাফা স্বাভাবিক স্তরে থাকে, উদ্বৃত্ত চাহিদা বা যোগানের অপচয় হয় না, সম্পদ ও উৎপাদনের প্রতিটি উপকরণের যোগ্যতম ও দক্ষতম ব্যবহার নিশ্চিত হয় এবং উৎপাদিত পণ্যের গুণ সর্বশ্রেষ্ঠ হয়, ফলে সামগ্রিকভাবে সমাজের (অর্থাৎ ভোক্তা ও উৎপাদকের) উন্নতি ও কল্যাণ ঘটে।\n\nপারেতো দক্ষতা\nকল্যাণ অর্থশাস্ত্রে পারেতো দক্ষতা (Pareto efficiency) বা পারেতো-র কাম্যতম অবস্থা (Pareto optimum/optimality) বলতে এমন একটি অবস্থা বোঝায় যেখানে কোনও অর্থব্যবস্থা তথা অর্থনীতির কিংবা কোনও প্রতিষ্ঠানের সব সম্পদ এমনভাবে সর্বাধিক দক্ষতার সাথে উৎপাদন কাজে নিয়োজিত থাকে, যে একজনের ক্ষতি সাধন না করে আরেকজনের কল্যাণ সাধন করা যায় না। ইতালীয় অর্থনীতিবিদ ভিলফ্রেদো পারেতো এই ধারণাটি প্রথম উল্লেখ করেন। তাত্ত্বিকভাবে পারেতো দক্ষতা অর্জিত না হওয়া বাজারের ব্যর্থতার একটি দৃষ্টান্ত, কেননা এক্ষেত্রে সম্পদের বণ্টনের উন্নতি করা সম্ভব। যদি কোনও উন্নয়ন কর্ম সমাজের সবার জন্য আগের চেয়ে ভালো হয়, কিংবা অন্ততপক্ষে কারও জন্য ক্ষতির কারণ না হয়, তাহলে তাকে পারেতো উন্নয়ন (Pareto improvement) বলে। যে শর্তে কারও ক্ষতি না করে অন্ততঃ একজনের কল্যাণ সাধিত হয়, তাকে পারেতো নির্ণায়ক (Pareto determinant) বলে।\n\nপ্রান্তিক উপযোগ\nভোক্তা কোনও পণ্য বা সেবার একটি বাড়তি একক ভোগের ফলে যে বাড়তি সন্তুষ্টি বা উপকারিতা লাভ করে, তাকে ঐ ভোক্তার জন্য সেটির প্রান্তিক উপযোগ (marginal utility) বলে। প্রান্তিক উপযোগ ভোগের সিদ্ধান্ত ও সম্পদের বণ্টনের উপর প্রভাব ফেলে এবং প্রতিটি বাড়তি এককের জন্য অনুভূত উপকারিতার ভিত্তিতে কোনও ভোক্তা কোনও পণ্যের কী পরিমাণ অর্জনে ইচ্ছুক, তা নির্ণয়ে সাহায্য করে। অন্য সব নিয়ামক অপরিবর্তনশীল থাকলে ভোগের বৃদ্ধির সাথে সাথে প্রতিটি বাড়তি এককের জন্য বাড়তি সন্তুষ্টির পরিমাণ হ্রাস পায়, যাকে ক্রমহ্রাসমান প্রান্তিক উপযোগ বিধি বলে। কিছু ক্ষেত্রে অতিরিক্ত ভোগের ফলে প্রান্তিক উপযোগ নেতিবাচক হতে পারে, অর্থাৎ বাড়তি একক ভোগের কারণে সন্তুষ্টি বা উপযোগ সামগ্রিকভাবে হ্রাস পেতে পারে। ভোক্তার আচরণ, দাম নির্ধারণ কৌশল ও চাহিদা রেখার নিম্নমুখী ঢালের পেছনে এই মূলনীতিটি কাজ করে। প্রয়োজন ক্রমান্বয়ে মিটে যাবার ফলে সৃষ্ট পরিতৃপ্তি, বাড়তি এককের জন্য আকাঙ্খা হ্রাস এবং বিকল্প পণ্যের লভ্যতা প্রান্তিক উপযোগ হ্রাসের কয়েকটি কারণ। প্রান্তিক উপযোগ বস্তুনিষ্ঠভাবে পরিমাপযোগ্য নয়, বরং ব্যক্তিনিষ্ঠ এবং ব্যক্তি ও প্রেক্ষাপটভেদে এটি ভিন্ন হয়। অর্থনীতিবিদেরা ক্রমতাত্ত্বিক উপযোগ (পছন্দের মর্যাদাক্রম) ব্যবহার করে কিংবা পর্যবেক্ষণকৃত ভোক্তা আচরণের (প্রকৃত ক্রয় সিদ্ধান্ত) উপর উদ্ঘাটিত পছন্দ তত্ত্ব প্রয়োগ করে প্রান্তিক উপযোগ অনুমান করেন।\n\n\n== ব ==\n\nবাজার\nযে স্থানে ক্রেতা ও বিক্রেতারা উপস্থিত হয়ে পণ্য, সেবা বা সম্পদ বিনিময় করে, তাকে বাজার (market) বলে। চিরায়তভাবে বাজার একটি ভৌত স্থান হয়ে থাকে (যেমন কৃষকের হাট), তবে ডিজিটাল যুগে এসে আন্তর্জালভিত্তিক অপ্রকৃত (ভার্চুয়াল) বাজারও (আন্তর্জালিক মঞ্চ তথা অনলাইন প্ল্যাটফর্ম হিসেবে) বিদ্যমান। বাজার চাহিদা ও যোগান  দ্বারা প্রভাবিত হয়, যেগুলি পণ্য ও সেবার দাম ও সম্পদের বণ্টন নির্ধারণ করে। বাজার স্থানীয়, আঞ্চলিক, জাতীয় ও আন্তর্জাতিক বা বৈশ্বিক পরিধির হতে পারে। পণ্য ও সেবা ছাড়াও উৎপাদনের উপকরণ যেমন শ্রম, পুঁজি, ইত্যাদিরও বাজার আছে। আর্থিক বাজারগুলি কোনও নির্দিষ্ট ভৌগোলিক অবস্থানে বিরাজ না করে দালালদের টেলিযোগাযোগ বা তথ্যপ্রযুক্তিভিত্তিক জালকব্যবস্থার রূপ নিতে পারে। বাজার অর্থনৈতিক কর্মকাণ্ডের জন্য মৌলিক একটি উপাদান, যা বাণিজ্য, প্রতিযোগিতা এবং সম্পদের দক্ষ বণ্টন সহজ করে।\n\nবাজার অর্থনীতি\nযে অর্থনৈতিক ব্যবস্থাতে পণ্য ও সেবাসমূহের দাম, উৎপাদন ও বিতরণ ন্যূনতম সরকারি হস্তক্ষেপে মূলত প্রতিযোগিতামূলক বাজারের যোগান ও চাহিদা দ্বারা নির্ধারিত হয়, তাকে বাজার অর্থনীতি (market economy) বলে। বাজার অর্থনীতিতে সম্পদের (উৎপাদনের উপকরণ) ব্যক্তিগত/বেসরকারি মালিকানা, ব্যবসাসমূহের মুনাফালাভের অভিপ্রায় এবং ভোক্তা-চালিত সিদ্ধান্ত গ্রহণ প্রক্রিয়ার মাধ্যমে সম্পদসমূহের দক্ষ বণ্টন এবং নতুন নতুন প্রযুক্তি ও দ্রব্যের উদ্ভাবন ও প্রবর্তন ঘটে।  ব্যবসাগুলির মধ্যে প্রতিযোগিতার ফলে দাম হ্রাস পায়, পণ্যের গুণমান বৃদ্ধি পায়, নব নব উদ্ভাবন ঘটে এবং বাজার মূলত এই কর্মকৌশলগুলির মাধ্যমে নিজেই নিজেকে নিয়ন্ত্রণ করে। তবে ন্যূনতম কিন্তু কার্যকর সরকারি হস্তক্ষেপ বাজারের বিভিন্ন ব্যর্থতা যেমন একচেটিয়া বাজার (একচেটিয়া/যোগসাজশ বিরোধী আইন), নেতিবাচক বহিঃস্থ প্রভাব (দূষণ কর), তথ্যের অপ্রতিসাম্য (ভোক্তা সুরক্ষা আইন), ইত্যাদির বিহিত করে বাজারকৌশলের দক্ষতার ক্ষতি না করে নায্য প্রতিযোগিতা ও সামাজিক কল্যাণ সুরক্ষিত ও নিশ্চিত করে। বিভিন্ন উপকারিতা সত্ত্বেও বাজার অর্থনীতিতে আয় বৈষম্য, গণভোগ্য পণ্যের ঘাটতি (যেমন অবকাঠামো, শিক্ষা ও স্বাস্থ্যসেবা) এবং বাণিজ্যচক্রের কারণে অর্থনৈতিক অস্থিতিশীলতা ঘটতে পারে, তাই অর্থনৈতিক স্বাধীনতা বজায় রেখে ঐ সব সমস্যা নিরসনের জন্য সমাধানমূলক সরকারি নীতি প্রণয়ন আবশ্যক।\n\nবাজার ভারসাম্যকরণ\nযে প্রক্রিয়াতে কোনও বাজারে কোনও পণ্যের যোগান ও চাহিদা এমনভাবে সমান হয়, যাতে কোনও অতিরিক্ত যোগান বা চাহিদা না থাকে, অর্থাৎ বাজারে ঐ পণ্যের কোনও ঘাটতি বা উদ্বৃত্ত না থাকে, সেই ভারসাম্যকারী প্রক্রিয়াকে বাজার ভারসাম্যকরণ (market clearing) বলে। যে দামে বাজারে ভারসাম্য স্থাপিত হয়, তাকে বাজার ভারসাম্যকারী দাম (market clearing price) বলে। নব্য-ধ্রুপদী অর্থনীতিবিদদের অনুমান অনুযায়ী কোনও প্রদত্ত বাজারে সব ক্রেতা ও বিক্রেতার কাছে একই অর্থনৈতিক তথ্য বিদ্যমান থাকলে কোনও \"ঘর্ষণ\" ছাড়াই দাম স্বতঃস্ফূর্তভাবে ওঠা-নামা করে উপযোজিত হয়ে বাজারে ভারসাম্য স্থাপিত হয়।\n\nবিনিয়োগকোষ\nকোনও বিনিয়োগকারী ব্যক্তি, প্রতিষ্ঠান বা তহবিলের মালিকানাধীন অংশপত্র (শেয়ার), নিশ্চয়তাপত্র (সিকিউরিটি), ঋণপত্র (বন্ড), নগদ অর্থ, স্থাবর সম্পত্তি, প্রাথমিক খাতের পণ্য (কমোডিটি), উদ্ভূত চুক্তিপত্র (ডেরিভেটিভ) বা বিকল্প পরিসম্পদ যেমন শিল্পকর্ম ও গুপ্তমুদ্রা, ইত্যাদি আর্থিক পরিসম্পদের সমাহারকে বিনিয়োগকোষ, বিনিয়োগ তালিকা, বিনিয়োগ পত্রকোষ বা পরিসম্পদকোষ (portfolio) বলে। আয়/মুনাফা সৃষ্টি, ঝুঁকি ব্যবস্থাপনা, বিত্ত সংরক্ষণ, বিভিন্ন মাত্রার নগদতাবিশিষ্ট (moneyness) পরিসম্পদের দ্বারা তারল্য সংরক্ষণ, ইত্যাদি বিশেষ বিশেষ আর্থিক লক্ষ্য অর্জন করা বিনিয়োগকোষের উদ্দেশ্য। নির্দিষ্ট সময় অন্তর পরিসম্পদের বণ্টনে উপযোজন সাধন করে ঝুঁকি, আয়/মুনাফা ও তারল্য বাঞ্ছিত স্তরে ধরে রাখাকে বিনিয়োগকোষের ভারসাম্য বিধান বলে। এভাবে বিনিয়োগকারী পরিবর্তনশীল বাজার পরিস্থিতির সাথে তার আর্থিক লক্ষ্যসমূহ ও ঝুঁকি সহনশীলতাকে খাপ খাইয়ে নিতে পারে। উচ্চমাত্রায় নগদতাবিশিষ্ট পরিসম্পদ যেমন নগদ অর্থ বা স্বল্পমেয়াদী নিশ্চয়তাপত্র স্থিতিশীলতা ও তারল্য প্রদান করে; আবার অংশপত্র ও স্থাবর সম্পত্তি অপেক্ষাকৃত বেশি ঝুঁকিপূর্ণ হলেও এগুলি থেকে সম্ভাব্য মুনাফা বেশি হয়।\n\n\n== ভ ==\n\nভূমি\nউৎপাদনের জন্য লভ্য জলে-স্থলে-আকাশে-বাতাসে পরিব্যাপ্ত সমস্ত দ্রব্য ও শক্তি যা প্রকৃতির দান, তাকে অর্থনীতির পরিভাষায় ভূমি বা জমি (land) নামে ডাকা হয়।\n\nভোক্তা\nসরবরাহ শৃঙ্খলের শেষ প্রান্তে চূড়ান্ত পণ্য বা সেবার অন্তিম ব্যবহারকারী ব্যক্তিকে ভোক্তা (consumer) বলে। ভোক্তা নিজেই পণ্য বা সেবার প্রকৃত ক্রেতা হলে সেই ঘটনাকে প্রত্যক্ষ ভোগ বলে। ভোক্তার পণ্য বা সেবা অন্য কেউ ক্রয় করলে তাকে পরোক্ষ ভোগ বলে (যেমন অভিভাবক খেলনা কিনলেও ভোক্তা হল তার সন্তান)। ভোক্তারা ব্যক্তিগত সন্তুষ্টি, বিনোদন, আরাম, দৈনন্দিন জীবনযাপনের প্রয়োজন মেটানো, আত্ম-উন্নয়ন, সামাজিক প্রয়োজন, আবেগিক প্রয়োজন, ইত্যাদি কারণে ঐসব পণ্য ব্যবহার করে থাকে। এই পণ্যগুলিকে ভোগ্যপণ্য বলা হয়। এর বিপরীতে উৎপাদকদের দ্বারা অর্থনৈতিক উৎপাদনের কাজে ব্যবহৃত পণ্যকে মূলধনী দ্রব্য বলে। ভোক্তারা খুচরা বা পাইকারি বিক্রেতা তথা বাণিজ্যিক ক্রেতাদের মতো ভবিষ্যতে পুনরায় বিক্রয় করা বা অতিরিক্ত আয় করার উদ্দেশ্যে কোনও পণ্য ক্রয় করে না। ভোক্তাদের কর্মকাণ্ড, বিশেষ করে অর্থ সঞ্চয় ও অর্থ ব্যয়ের প্রবণতা অর্থনীতির উপর তাদের আস্থার একটি অতি-গুরুত্বপূর্ণ সূচক। অর্থনীতিবিদ ও নীতিনির্ধারকেরা অর্থনীতির সামগ্রিক স্বাস্থ্য ও অভিমুখ পরিমাপের জন্য ভোক্তাদের কর্মকাণ্ডের উপর নজর রাখেন। ভোক্তারা যাতে অনায্য আচরণের শিকার না হয়, পণ্য সম্পর্কে সম্যকভাবে অবহিত থাকে এবং জালিয়াতি বা ত্রুটিপূর্ণ পণ্যের ক্ষেত্রে প্রতিবিধান লাভ করতে পারে, সে জন্য ভোক্তা অধিকার ও সুরক্ষা অতীব গুরুত্বপূর্ণ।\n\nভোক্তার দাম সূচক\nগড়পড়তা দৈনন্দিন জীবনযাপনের জন্য একজন ভোক্তাকে বিভিন্ন আপেক্ষিক গুরুত্বের (weight) যেসব পণ্য ও সেবার (যেমন খাদ্য, বস্ত্র, বাসস্থান, পরিবহন, ইত্যাদি) ঝুড়ি (basket) ক্রয় করতে হয়, সেগুলির সামগ্রিক দাম তথা ভোক্তার সামগ্রিক ব্যয়ের একটি পরিমাপ হল ভোক্তার দাম সূচক (consumer price index)। একটি ভিত্তি বছরের পণ্য ও সেবার ঝুঁড়ির জন্য ভোক্তার দাম সূচক মান ১০০ ধরে চলতি বছরের ভোক্তার দাম সূচক নির্ণয় করা হয়। যদি তা ১০০-র চেয়ে বেশি বা কম হয়, তাহলে তা সামগ্রিকভাবে জিনিসপত্রের দাম তথা জীবনযাত্রার ব্যয়ের পরিমাণ বৃদ্ধি বা হ্রাস পাওয়াকে নির্দেশ করে।\n\nভোগ\nজাতীয় আয় বিশ্লেষণের ক্ষেত্রে উৎপাদিত পণ্য ও সেবার ব্যবহারের জন্য (নতুন গৃহ ক্রয় ব্যতীত) পরিবারের (household) ব্যয়কে ভোগ (consumption) বলে।\n\nভোগ্য পণ্য\nযেসব উৎপাদিত পণ্য ও সেবা পরিবারেরা (household) নিজেদের উপভোগ বা সন্তুষ্টির জন্য ক্রয় করে, সেগুলিকে ভোগ্য পণ্য (consumer good) বলে।\n\n\n== ম ==\n\nমন্দা\nকোনও অর্থনীতিতে শিল্প কর্মকাণ্ড, ব্যবসায়িক কর্মকাণ্ড, বাণিজ্যিক কর্মকাণ্ড বা বাজার দরের হ্রস্বমেয়াদী ও দ্রুত কিংবা দীর্ঘমেয়াদী ধীরগতির পতন ঘটলে এবং কর্মসংস্থান কমে গিয়ে বেকারত্ব বেড়ে গেলে সেই ব্যাপারটিকে সাধারণভাবে অর্থনৈতিক মন্দা (slump) বলে। মন্দা কোনও সুস্পষ্টভাবে সংজ্ঞায়িত পরিভাষা নয়, বরং একটি কথ্য শব্দ। অর্থনৈতিক মন্দা অর্থনৈতিক মহামন্দার শুরু হতে পারে। যদি একাধিক মাস ধরে অর্থনৈতিক মন্দা প্রলম্বিত হয়, তাহলে এক পর্যায়ে সেটিকে মহামন্দা (recession) হিসেবে ঘোষণা করা হতে পারে।\n\nমিশ্র অর্থনীতি\nযে অর্থনৈতিক ব্যবস্থাতে অর্থনৈতিক দক্ষতার সাথে সামাজিক সমতার ভারসাম্য বিধানের লক্ষ্যে পুঁজিবাদ ও সমাজতন্ত্রের বিভিন্ন উপাদানের সংমিশ্রণ সাধন করা হয়, তাকে মিশ্র অর্থনীতি (mixed economy) বলে। মিশ্র অর্থনীতিতে বেসরকারি উদ্যোগের ভূমিকা তাৎপর্যপূর্ণ, যেখানে মুনাফার অভিপ্রায় ও বাজারের প্রতিযোগিতার দ্বারা চালিত হয়ে ব্যবসা প্রতিষ্ঠানগুলি নব-নব উদ্ভাবনের প্রবর্তন ঘটায় ও বিত্তের সৃষ্টি করে। কিন্তু একই সাথে সরকারও বাজার নিয়ন্ত্রণে অতি-গুরুত্বপূর্ণ ভূমিকা পালন করে; সরকার গণভোগ্য দ্রব্য ও সেবা সরবরাহ করে (যেমন শিক্ষা, অবকাঠামো, স্বাস্থ্যসেবা, ইত্যাদি), কিছু বিশেষ শিল্পখাত সরকারী মালিকানাধীন রাখে (যেমন পানি, গ্যাস ও বিদ্যুতের মত সাধারণ উপযোগ, পরিবহন, ইত্যাদি), বাজারের ব্যর্থতাগুলির (একচেটিয়া বাজার, বহিঃস্থ প্রভাবাদি, তথ্যের অপ্রতিসাম্য, ইত্যাদি) বিহিত করার উদ্দেশ্যে নীতি বাস্তবায়ন করে, সামাজিক কল্যাণের (বেকার ভাতা, স্বাস্থ্যসেবা, সামাজিক নিরাপত্তা, ইত্যাদি) প্রসার ঘটায় এবং বিত্ত ও সুযোগের অধিকতর সমতামূলক বিতরণ নিশ্চিত করে। সরকারি হস্তক্ষেপের মাত্রা সব মিশ্র অর্থনীতিতে সমান হয় না; কতগুলিতে সরকারি নিয়ন্ত্রণ সীমিত হয় (যেমন মার্কিন যুক্তরাষ্ট্রে), আবার কতগুলিতে সামাজিক কর্মসূচিগুলি অনেক ব্যাপক হয় (যেমন নর্ডীয় দেশগুলিতে)। সময়ের সাথে সাথে অর্থনৈতিক পরিস্থিতি, রাজনৈতিক অগ্রাধিকার ও সামাজিক মূল্যবোধের উপর নির্ভর করে বেসরকারি ও সরকারি খাতের মধ্যে ভারসাম্যে পরিবর্তন আসতে পারে।\n\nমুদ্রামূল্য রহিতকরণ\nকোনও মুদ্রা বা তার অংশবিশেষের (যেমন কোনও পয়সা, নোট বা মূল্যবান ধাতু) আইনগত গ্রহণযোগ্যতা (legal acceptability) বা বিহিত মুদ্রার মর্যাদা (legal tender status) সরকারিভাবে তুলে নিয়ে সেটিকে অচল ঘোষণা করাকে মুদ্রামূল্য রহিতকরণ (demonetization) বলে। একে অচলিকরণ, বি-মুদ্রায়ন, ইত্যাদি নামেও ডাকা হয়। সাধারণত কালো টাকা হ্রাস করার উদ্দেশ্যে নির্দিষ্ট নোট বা পয়সা অচলিকরণ করা হয়। নির্দিষ্ট মূল্যের নোট অচল করাকে নোট বাতিল করা বা ভারতীয় বাংলা পরিভাষায় \"নোটবন্দি\" বলা হতে পারে। সরকারিভাবে পুরাতন মুদ্রা এককের (currency unit) বদলে সম্পূর্ণ নতুন কোনও সরকারি মুদ্রা (official currency) প্রচলন করার সময় পুরাতন মুদ্রাটিকে অচল ঘোষণা করা হয়। সোনা, রূপা, অন্য কোনও মূল্যবান ধাতুকে মুদ্রামান (monetary standard) থেকে অব্যাহতি দেয়াকেও মুদ্রামূল্য রহিতকরণ অচলিকরণ বলে।\n\nমুদ্রাস্ফীতি\nকোনও অর্থনীতিতে পণ্য ও সেবার দাম বা মূল্যের সামগ্রিক স্তর বৃদ্ধি পাওয়াকে মুদ্রাস্ফীতি (inflation) বলে। একে মূল্যস্ফীতি বা অতিসার নামেও ডাকা হতে পারে। সাধারণত ভোক্তা মূল্য সূচকের (consumer price index) পরিবর্তন হিসাব করে এই মূল্যস্ফীতি পরিমাপ করা হয়। এক বছরে সাধারণ মূল্য সূচকের বৃদ্ধির শতকার হারকে মূল্যস্ফীতি হার বলে, যা মূল্যস্ফীতির সবচেয়ে বেশি ব্যবহৃত পরিমাপ। মূল্যস্ফীতি ঘটলে প্রতি একক মুদ্রা দিয়ে অপেক্ষাকৃত কম পণ্য ও সেবা ক্রয় করা যায়, অর্থাৎ অর্থের বা মুদ্রার ক্রয়ক্ষমতা হ্রাস পায়। পণ্যসামগ্রীর সাকুল্য যোগানের তুলনায় সাকুল্য চাহিদা বেড়ে গেলে, উৎপাদন ব্যয় বৃদ্ধি পেলে বা কাঠামোগত কারণে মুদ্রাস্ফীতি ঘটতে পারে। মূল্যস্ফীতির বিপরীত ধারণাটি হল মুদ্রা সংকোচন/মূল্য সংকোচন/অবসার (deflation)।\n\nমূলধনী পণ্য\nযদি কোনও মানবনির্মিত দ্রব্যকে ভোগের জন্য নয়, বরং অন্য কোনও কিছু উৎপাদনের কাজে লাগানো হয়, তাহলে তাকে মূলধনী পণ্য (capital good) বলে।\n\nমূল্যস্ফীতি\nমুদ্রাস্ফীতি দেখুন।\n\n\n== য ==\n\nযোগান\nনির্দিষ্ট সময়ে ও নির্দিষ্ট দামে বিক্রেতা বা উৎপাদনকারী প্রতিষ্ঠান বাজারে কোনও পণ্যের যে পরিমাণ উৎপাদন করতে বা বাজারে বিক্রি করতে প্রস্তুত বা ইচ্ছুক থাকে, তাকে ঐ সময়ে ঐ দামের জন্য ঐ পণ্যের যোগান (supply) বলে। অন্যভাবে বললে কোনও প্রদত্ত সময়ে বিভিন্ন দামের জন্য বিক্রেতারা কোনও পণ্যের যে পরিমাণ বাজারে বিক্রি করতে ইচ্ছুক, তা হল ঐ সময়ে বাজারে ঐ পণ্যের যোগান। যোগান বিধি অনুযায়ী সাধারণত পণ্যের দাম বাড়লে যোগান বাড়ে ও দাম হ্রাস পেলে যোগান হ্রাস পায়। দাম ছাড়াও প্রদত্ত প্রাকৃতিক পরিবেশ ও আবহাওয়া উৎপাদনের জন্য সুবিধাজনক কি না, উৎপাদনের উপকরণসমূহের (যেমন শ্রম, মূলধন, কাঁচামাল) ব্যয়, কারিগরি প্রযুক্তির পরিবর্তন, বাজারে ঐ পণ্য উৎপাদনকারী অন্যান্য ব্যবসা প্রতিষ্ঠানের সংখ্যা, সরকারি কর ও ভর্তুকি, সংশ্লিষ্ট বা সম্পূরক বা বিকল্প পণ্যসমূহের দাম, ভবিষ্যৎ সম্ভাবনা বা প্রত্যাশা, ইত্যাদি নিয়ামক যোগানকে প্রভাবিত করতে পারে।\n\nযোগান-পার্শ্ব\nঅর্থনীতির যে পার্শ্বে বাজারে কোনও নির্দিষ্ট দামে কী পরিমাণ পণ্যদ্রব্য যোগান হবে, তা নির্ণীত হয়, তাকে যোগান-পার্শ্ব (supply side) বলে। যোগান-পার্শ্বের সাথে চাহিদা-পার্শ্বের আন্তঃক্রিয়া ঘটে এবং বাজারে ভারসাম্য আনীত হয়ে এমন একটি নির্দিষ্ট দাম ও পরিমাণ নির্ধারিত হয়, যাতে বাজারে পণ্যের অপরিকল্পিত উদবৃত্ত বা ঘাটতি না থাকে। নব্য-ধ্রুপদী অর্থনীতিবিদদের মতে বাজার কোনও বহিঃস্থ (সরকারি) হস্তক্ষেপ ছাড়াই নিজেই স্বতঃস্ফূর্তভাবে যথাযথ পরিবর্তন সাধন করে বাজার ভারসাম্য আনয়নকারী সঠিক দাম ও পরিমাণ নির্ধারণ করতে পারে। কেইনসীয় ও মার্ক্সবাদী অর্থনীতিবিদেরা এ ব্যাপারে একমত নন।\n\nযোগান-পার্শ্ব প্রাধান্যবাদী নীতি\nঅর্থনীতিতে সাকুল্য যোগান বৃদ্ধি করার উদ্দেশ্যে সরকারি পদক্ষেপ গ্রহণের নীতিকে যোগান-পার্শ্ব প্রাধান্যবাদী নীতি (supply side policy) বলে। এই সব নীতির উদ্দেশ্য হল বাজারকে কম প্রতিরোধপ্রবণ (sticky) করা ও আরও দ্রুত বাজার ভারসাম্য আনয়ন করা।\n\nযোগান রেখা\nলেখচিত্রে অঙ্কিত যে রেখার মাধ্যমে বিভিন্ন দামে বাজারে কোনও পণ্য বা সেবার যোগানের পরিমাণ নির্দেশ করা হয়, তাকে যোগান রেখা (supply curve) বলে। লেখচিত্রের উল্লম্ব অক্ষ বরাবর দাম ও অনুভূমিক অক্ষ বরাবর পণ্যের পরিমাণ মাপা হয়। যোগান বিধি অনুযায়ী দ্রব্যের দাম বাড়লে বা কমলে দ্রব্যের যোগানের যথাক্রমে প্রসারণ ও সংকোচন ঘটে। তাই সাধারণত যোগান রেখা বাম থেকে ডান দিকে ঊর্ধ্বগামী হয়। দাম অপরিবর্তিত থাকলেও অন্যান্য নিয়ামকের মধ্যে কোনও একটির পরিবর্তন ঘটলে সব দামের জন্য যোগানের হ্রাস-বৃদ্ধি ঘটে। নির্দিষ্ট দামে যোগান বৃদ্ধি পেলে যোগান রেখা ডান দিকে স্থানান্তরিত হয় এবং যোগান হ্রাস পেলে রেখাটি বাম দিকে স্থানান্তরিত হয়।\n\n\n== শ ==\n\nশুল্ক\nআমদানিকৃত পণ্যের (অর্থাৎ যেসব পণ্য বিদেশে উৎপাদিত হয় ও দেশে বিক্রয় করা হয়) উপর আরোপিত করকে শুল্ক (tariff বা কদাচিৎ duty) বলে। সরকারি আয় বৃদ্ধি করতে, দেশীয় অপরিপক্ক শিল্পখাতকে সুরক্ষা প্রদান করতে বা অযাচিত পণ্যদ্রব্যের আমদানি হ্রাস করতে শুল্ক আরোপ করা হয়।\n\nশ্রম\nকোনও পণ্য বা সেবা উৎপাদন প্রক্রিয়ায় নিয়োজিত যেকোনও শারীরিক ও মানসিক (এমনকি বুদ্ধির) কাজকে শ্রম (labour) বলে। এটি উৎপাদনের একটি উপকরণ। সাধারণত ঘণ্টাপ্রতি কাজ দিয়ে শ্রম পরিমাপ করা হয়। শ্রম করে প্রাপ্ত আয়কে মজুরি (wage) বলে। শ্রমের যোগান ও চাহিদা উভয়ে মিলে মজুরি নির্ণীত হয়। শ্রমিকদের যোগান কোনও দেশের অর্থনৈতিক প্রবৃদ্ধির একটি গুরুত্বপূর্ণ নিয়ামক। শ্রমিক-বয়সের জনসংখ্যা হ্রাস কোনও উন্নত দেশের প্রবৃদ্ধিকে ভবিষ্যতে সীমাবদ্ধ করতে পারে।\n\nশ্রমশক্তি\nযেসব ব্যক্তির কর্মসংস্থান হয়েছে এবং যেসব ব্যক্তি কাজ খুঁজছেন, তাদেরকে একত্রে শ্রমশক্তি (labour force বা working population) বলে। সাধারণত বিদ্যালয়-উত্তীর্ণ হবার বয়স থেকে অবসর গ্রহণের বয়স পর্যন্ত ব্যক্তিরা শ্রমশক্তি গঠন করে।\n\nশ্রম সচলতা\nশ্রমিকদের পেশা ও কাজের স্থান পরিবর্তন করার সামর্থ্যকে শ্রম সচলতা (labour mobility) বলে। প্রথমটিকে বৃত্তিগত/পেশাগত সচলতা (occupational mobility) ও দ্বিতীয়টিকে ভৌগোলিক সচলতা (geographical mobility) বলে।\n\n\n== স ==\n\nসম্পদ (উৎপাদনের উপকরণ)\nপরিবেশে বিদ্যমান যে সব প্রযুক্তিগতভাবে আহরণযোগ্য ও অর্থনৈতিকভাবে মূল্যবান উপাদান দিয়ে মানুষের চাহিদা ও আকাঙ্ক্ষা মেটানো যায়, তাদেরকে সম্পদ (resources) বলে। উৎপাদনের সব উপকরণ যেমন ভূমি, মূলধন, শ্রম ও উদ্যোগ সম্পদের মধ্যে পড়ে। সম্পদের যোগান সীমিত এবং এর বণ্টন ও চলমানতা অর্থনীতির বিশেষ আলোচ্য বিষয়।\n\nসম্পদ (বিত্ত)\nকারও স্বত্বাধীনে থাকা অর্থ, সম্পত্তি ও অন্যান্য মূল্যবান বস্তুর প্রাচুর্যকে সম্পদ বা বিত্ত (wealth) বলে। স্থাবর অস্থাবর যা কিছুর বাজারমূল্য আছে, তাই সম্পদ।\n\nসরকারি আয়-ব্যয়\nসরকার কীভাবে কর ও অন্যান্য উৎস থেকে রাজস্ব আয় করে, কীভাবে সরকারের অর্থ গণভোগ্য ও সেবার পেছনে ব্যয় করে, কীভাবে সরকারি ঋণের ব্যবস্থাপনা করে এবং কীভাবে অর্থনীতি এবং সম্পদ ও আয়ের বণ্টনের উপর এগুলির প্রভাব পড়ে, সেই ব্যাপারগুলি অর্থনীতির যে অংশে অধ্যয়ন করা হয়, তাকে সরকারি আয়ব্যয় বা রাজস্ব আয়ব্যয় (Public finance) বলে।\n\nসাকুল্য চাহিদা\nকোনও নির্দিষ্ট সময়ে কোনও অর্থনীতি বা অর্থব্যবস্থার সমস্ত অন্তিম পণ্য ও সেবাসামগ্রী ক্রয়ের মোট চাহিদাকে সাকুল্য চাহিদা (aggregate demand) বলে। সমস্ত সম্ভাব্য দামস্তরে যে পরিমাণ পণ্য ও সেবা ক্রয় করা হবে, এটি তা পরিমাপ করে। এটিকে কোনও দেশের স্থূল (মোট) অভ্যন্তরীণ (জাতীয়) উৎপাদনের চাহিদা হিসেবেও ব্যাখ্যা করা যায়, তাই সাকুল্য চাহিদাকে অভ্যন্তরীণ অন্তিম চাহিদা (Domestic final demand) নামেও ডাকা হয়। ভোক্তাদের ব্যয়, বিনিয়োগ, সরকারি ব্যয়, রপ্তানি বাদ দিয়ে আমদানি, ইত্যাদি যোগ করে সাকুল্য চাহিদা নির্ণয় করা হয়। দেশের অর্থনৈতিক উৎপাদন বাড়তে হলে সাকুল্য চাহিদা বৃদ্ধি পাওয়া একটি আবশ্যকীয় শর্ত, তবে যথেষ্ট নয়।\n\nসুযোগের বিনিময়\nঅর্থনীতিতে ব্যক্তি, ব্যবসা বা সরকার লাভের উদ্দেশ্যে দুই বা ততোধিক কাঙ্ক্ষিত সুযোগের মধ্যে যেকোনও একটিকে পছন্দ করে সেটির পেছনে সময়, অর্থ বা অন্য কোনও সীমিত সম্পদ (অভাব) ব্যয় করলে যদি অপর সুযোগ বা সুযোগগুলি থেকে সম্ভাব্য লাভ বলি দিতে হয়, তখন সেই ব্যাপারটিকে সুযোগের বিনিময় (trade-off) বলে। সম্পদের দক্ষ বণ্টন, দীর্ঘমেয়াদী বা স্বল্পমেয়াদী লাভ-ক্ষতি, ব্যক্তিগত বা প্রাতিষ্ঠানিক পছন্দ ও মূল্যবোধ, সংশ্লিষ্ট ঝুঁকি ও অনিশ্চয়তার মাত্রা, ইত্যাদি মানদণ্ডের ভিত্তিতে কোনও সুযোগকে অন্য সুযোগের তুলনায় অগ্রাধিকার দেওয়া হয়। যেমন একজন ব্যক্তি তার অর্জিত অর্থ সঞ্চয় করে আর্থিক নিরাপত্তা লাভ করা বা বিনোদনে সেই অর্থ ব্যয় করে সুখ লাভ করা - এই দুইটি সুযোগের বিনিময় করতে পারে, অর্থাৎ একটি পছন্দ করে অপরটি বলি দিতে পারে। সরকার সীমিত বাজেটে স্বাস্থ্যখাত ও শিক্ষাখাতে ব্যয়ের ক্ষেত্রে সুযোগের বিনিময় করতে পারে। সুযোগের বিনিময়ের সাথে সুযোগ ব্যয় ধারণাটি ওতপ্রোতভাবে জড়িত; একটি সুযোগ পছন্দ করার ফলে বিকল্প শ্রেষ্ঠ সুযোগের থেকে যে সম্ভাব্য লাভ বলি দিতে হয়, তা হল সুযোগ ব্যয়। এই দুইটি ধারণা অর্থনৈতিক সিদ্ধান্ত গ্রহণ ও সম্পদের দক্ষ নিয়োগ বা বণ্টনের জন্য কেন্দ্রীয় ভূমিকা রাখে।\n\nসুযোগ ব্যয়\nএকাধিক বিকল্প থেকে যেকোনও একটি বিকল্প নির্বাচন করার সমস্যাতে যেকোনও একটি বিকল্প নির্বাচন করলে অন্য বিকল্পগুলি থেকে যে সম্ভাব্য মুনাফা বা উপকারিতা হারানো যায়, তাকে ঐ নির্বাচিত বিকল্পের সুযোগ ব্যয় (opportunity cost) বলে।\n\nসেবা\nযেসব অর্থনৈতিক কর্মকাণ্ড শিল্পকারখানায় ভৌত বা বস্তগত দ্রব্য উৎপাদনের সাথে সংশ্লিষ্ট নয়, কিন্তু যেগুলি উৎপাদন, বণ্টন ও বিনিময় করা সম্ভব, তাদেরকে সেবা বলে। বেশিরভাগ উন্নত দেশের অর্থনীতির স্থূল অভ্যন্তরীণ উৎপাদনের সিংহভাগ সেবা সামগ্রী দিয়ে গঠিত।\n\nস্থূল অভ্যন্তরীণ উৎপাদন\nকোনও প্রদত্ত সময়সীমার মধ্যে (সাধারণত এক বছরে) কোনও দেশ বা অঞ্চলের সীমানার ভেতরে উৎপাদিত সমস্ত চূড়ান্ত পণ্য ও সেবার বাজারমূল্যের যোগফলকে সেই দেশ বা অঞ্চলের স্থূল অভ্যন্তরীণ উৎপাদন বা মোট অভ্যন্তরীণ উৎপাদন (gross domestic product বা সংক্ষেপে GDP জিডিপি) বলে। চূড়ান্ত পণ্য বলতে ভোগ্যপণ্য ও পুঁজিপণ্যকে বোঝানো হয়, মাধ্যমিক দ্রব্য ও অসম্পূর্ণ পণ্যকে হিসাবে গণনা করা হয় না।\n\nসামষ্টিক অর্থনীতি\nঅর্থনীতি শাস্ত্রের যে শাখায় নির্দিষ্ট ব্যক্তি, কারবার বা বাজারের কর্মকাণ্ডের পরিবর্তে সামগ্রিকভাবে কোনও অর্থব্যবস্থাকে বিশ্লেষণ করা হয়, তাকে সামষ্টিক অর্থনীতি (macroeconomics) বলে। অর্থ যোগান, সামগ্রিক কর্মসংস্থান, সুদের হার, সরকারি ব্যয়, বিনিয়োগ, ভোগ, মুদ্রাস্ফীতি, প্রবৃদ্ধি, স্থূল জাতীয় উৎপাদন, জাতীয় অর্থনীতিতে সরকারের ভূমিকা, আমদানি-রপ্তানি, ইত্যাদি এর আলোচ্য বিষয়। স্বল্পমেয়াদে তেজীভাব ও মন্দার কারণ কী, দীর্ঘমেয়াদে কোনও দেশের প্রবৃদ্ধি, দামস্তর, ইত্যাদিও বিশ্লেষণ করা হয়।\n\n\n== আরও দেখুন ==\nঅর্থনীতির রূপরেখা\n\n\n== তথ্যসূত্র =="}