{"pageid": 1527752, "title": "কাদির বক্স বেদিল", "url": "https://bn.wikipedia.org/wiki?curid=1527752", "content": "ফকির কাদির বক্স বেদিল ( সিন্ধি: فقير قادر بخش بيدل   ‎ (১৮১৪–১৮৭৩) তাঁর ছদ্মনাম বেদিল (হৃদয়হীন) নামে বেশি পরিচিত।  তিনি একজন সুফি কবি এবং পণ্ডিত ছিলেন। শাহ আব্দুল লতিফ ভিট্টাই এবং সচল সর্মস্তের সিন্ধি কবিতার দুই উজ্জ্বল নক্ষত্র ছিলেন।  তাদের পরে বেদিল এবং তার ছেলে বেকাস কবিতায় শ্রেষ্ঠত্ব দেখিয়েছিলেন। তারা সারাইকি, সিন্ধি এবং ফারসি ভাষায় কবিতা লিখতেন।\n\n\n== নাম ==\nতার আসল নাম ছিল \"মিয়াঁ আব্দুল কাদির কোরেশি\"। কিন্তু আব্দুল কাদির জিলানির প্রতি শ্রদ্ধার কারণে তিনি তার নাম পরিবর্তন করে \"কাদির বক্স বেদিল\" রাখেন।\n\n\n== জীবনের প্রথমার্ধ ==\nবেদিল রোহরির এক অত্যন্ত ধার্মিক পরিবারে জন্মগ্রহণ করেন।তাঁর পিতা খলিফা মুহাম্মদ মহসিন ছিলেন সৈয়দ মীর জানুল্লাহ শাহ রিজভীর শিষ্য। মির জানুল্লাহ শাহ ছিলেন একজন মহান সুফি সাধক। তিনি ঝোক শরিফের সুফি শাহ ইনায়েত শহীদের চল্লিশজন প্রধান অনুসারীর নেতা ছিলেন। তাই বেদিল মির সাহেবের তত্ত্বাবধানে একটি সুন্দর পরিবেশে বড় হন।\nআব্দুল হুসেন মুসাভির \" দীওয়ান-ই-বেদিল\" বইতে বর্ণিত আছে যে, ধাত্রী এসে সুফি জানুয়াল্লাহ শাহের সাথে মজলিসে বসা বাবার কাছে সন্তানের জন্মের সংবাদ ঘোষণা করেন। সে বলল, \"আপনার একটি সন্তান হয়েছে, কিন্তু দুঃখের বিষয়, তার এক পা বাঁকা।\"  এই কথা শুনে বাবা বলেন, \"সে পঙ্গু নয়, বরং রোহরি শহরের গর্ব হবে।\"  তার বাবার কথা বহু বছর পরে সত্য প্রমাণিত হল।  জন্মের সময় তার নাম রাখা হয় আব্দুল কাদির। কিন্তু তিনি \"কাদির বক্স\" নামটি পছন্দ করতেন।\nতিনি কঠোরভাবে শরিয়া আইন অনুসরণ করে জীবনযাপন করতেন। তিনি খুবই সরল ও মিতব্যয়ী জীবন যাপন করতেন। তিনি যা কিছু পেতেন, অভাবীদের মধ্যে দান করে দিতেন। তিনি মরমী মতবাদের পথ অনুসরণ করতেন। তিনি ইশক-ই-হাকিকি (আধ্যাত্মিক প্রেম) অর্জনের জন্য ইশক-ই-মাজাযী (পার্থিব প্রেম) অনুসরণ করতেন। তিনি সেহওয়ানের লাল শাহবাজ কলন্দরের ভক্ত ছিলেন। তার এক পায়ে সমস্যা ছিল। তবুও তিনি সেহওয়ানে লাল শাহবাজ কলন্দরের মাজার জিয়ারত করতে দীর্ঘ ভ্রমণ করেন। তিনি ঝোক শরীফের সুফি শাহ ইনায়েত শহীদের মাজার জিয়ারত করেন। তিনি দারাজায় সচল সর্মস্তের মাজার জিয়ারত করেন।\n\n\n== কাজ ==\nবেদিল সিন্ধের সবচেয়ে প্রচুর কবিতা লেখা কবি ছিলেন। এমনকি শাহ লতিফের চেয়েও তার কবিতার পরিমাণ বেশি ছিল। তার নামে ১০টি কবিতার বই রয়েছে। তার বেশিরভাগ কবিতা পারস্য, সারাইকি, সিন্ধি, আরবি এবং উর্দু ভাষায় লেখা হয়েছিল। তার বিখ্যাত সিন্ধি রচনার মধ্যে ছিল \"ওয়াহদত নামো\" (ঐক্যের বই) এবং \"সুরূদ নামো\" (সুরের বই)। তিনি পারস্য, সিন্ধি, সারাইকি এবং উর্দু ভাষায় গদ্য ও পদ্য মিলিয়ে মোট ২৩টি বই সংকলন করেছিলেন। যার মধ্যে সবচেয়ে পরিচিত হল:\n\nমাসানাভি রিয়াজ-উল-ফকর\nদিওয়ান-ই-সুলুক-উল-তালবিন\nদিওয়ান মিনহাজ-উল-হাকীকত\nরুমুজ-উল-কাদরি\nমাসানাভি নাহর-উল-বাহর\nপুঞ্জ গঞ্জ\nদিওয়ান মুসবাহ-উল-তরিকাত\nওয়াহাদাত নমো\nসরুদ নমো\nদিওয়ান-ই-বেদিল (সিন্ধি)\nমসনবী দিলকুশা\nদিওয়ান-ই-বেদিল (ফার্সি)\nফে বাতন আহাদিস\nতাকভিয়াত-উল-কুলুব\nজহুর নামা\nকুরাত-উল-আইন ফে মানাকিব-উল-সিবতাইন\nইনশা-ই-কাদরি\nতারিকাই ওয়াফাত\nখুতবাতে জুমা\nফাওয়াইদ-ই-মানবী \nকুরসি নামা\nরামুজ-উল-আরফিন\nদিওয়ান-ই-বেদিল (ফার্সি)\nপণ্ডিত নবী বক্স খান বালুচ ফকির কাদির বক্স বেদিলকে শেষ সুফি সাধক হিসেবে অভিহিত করেছেন। তিনি তাসাউফ এবং সিন্ধুর ইতিহাস নিয়ে লিখেছেন। তার কবিতার মাধ্যমে রহস্যবাদ শিক্ষা দিয়েছেন। \"\"ওয়াহদত নামো\" একটি চিন্তাশীল বই লিখেছেন। এর মাধ্যমে বেদিল ফকির সুফিবাদের সারাংশ তুলে ধরেছেন। বেদিল প্রথম পণ্ডিত হিসেবে ঝোক শরিফের ইতিহাস লিখেছেন। তিনি সিন্ধের সুফি শাহ ইনায়েত শহীদের বলিদানের কথাও লিখেছেন।\nতাঁর কাব্যিক রচনার মধ্যে, সচল সর্মস্তের মৃত্যুতে রচিত তাঁর বিখ্যাত শোকগাথা রয়েছে। এই শোকগাথার কিছু পংক্তি হল:\nদারাজার প্রেম ছিল সত্যিই জাদুকরী। সেখানে ছিল আমার বন্ধু সচু—একজন মগ্ন সাধক ও জ্ঞানী। প্রেমের সেই নায়কের ব্যাকুলতা বৃষ্টি হয়ে ঝরছিল। বিরহের যন্ত্রণা  দৃশ্যমান ও অদৃশ্যভাবে ছিল। তিনি প্রকৃতপক্ষে ঐক্যের উন্মাদনায় ছিলেন। তিনি প্রেমিকদের সারিতে এক সাহসী নেতা। বেদিল প্রেমের অনুগ্রহের জন্য দাতার দরজায় দাঁড়িয়ে থাকেন। তিনি সচলের ভাব ও ভঙ্গিতে নিজেকে প্রকাশ করেন:\"আমি তো আমিই। বিভিন্ন পোশাক পরি, আবার সেগুলো খুলেও ফেলি।\"\n\n\n=== কিছু আয়াতের অনুবাদ ===\nযাকে তুমি খুঁজে ফিরছো, \nসে আর কেউ নয়, কেবল তোমার নিজ সত্তা। \nযদি নিজেকে চিনতে পারো, \nতবে অন্য কিছু আর থাকে না।\nএটা ওটা একই জিনিস, \nযেমন কণ্ঠস্বর, ধ্বনি আর প্রতিধ্বনি।\nবেদিল! হাতছাড়া কোরো না, \nএই ঐক্যের পথ, \nহে সুফি পথের পথিক! এই চিন্তাই লাভজনক।\nবেদিল, ভালো-মন্দের ঊর্ধ্বে উঠো, \nযাও, প্রেমের সন্ধান করো। \nদিব্য প্রেম এলে, যুক্তি বিলীন হয়ে যায়, দুঃখের ভার এসে পড়ে, \nবিরহের কথা শুনেছিলাম, বুকের ভেতর যন্ত্রণার ঝড় উঠলো। \nপ্রেমহীন জীবন, বেদিল এই দুনিয়ায় অর্থহীন।\nতাঁর বাইরে যা কিছু জেনেছি, \nহে বেদিল! প্রেম তা ভুলিয়ে দিয়েছে। \nমরার আগে মরে যাও, \nতবে তুমি, ও বীর, প্রকৃত মুসলমান হবে।\nতোমার প্রেম এক মহামূল্যবান ধন, \nপ্রতিটি নিঃশ্বাস এক অমূল্য রত্ন, \nবিশ্বাস করো হে সাহসী মানুষ, \nএই ঐক্যের পথে নিজে্কে যুক্ত করো, \nনিজেকে বিলীন করো, \nচিরস্থায়ী জীবনের ফল ভোগ করো, \nতোমার চোখ দিয়ে দেখবে প্রতিটি মুহূর্ত, \nস্বর্গীয় আলোর প্রদর্শনী\nদাঁড়িয়ে, বসে, কথা বলে বা শোনার সময়, \nএই স্মরণ হৃদয়ে ধরে রাখো, \nআয়নার মরিচা পরিষ্কার করো, এই প্রেমের জ্যোতি দিয়ে।\n\n\n== উরস ==\n\nতাঁর বার্ষিক মেলা বা ওরস (মৃত্যুবার্ষিকী উদযাপন) রোহরিতে তাঁর মাজারে (দরগাহ) ১৪, ১৫, ১৬ জ্বিলকদ  অনুষ্ঠিত হয়। এখানে তাঁর হাজার হাজার মুরিদ (শিষ্য) তাকে  শ্রদ্ধা জানাতে সমবেত হয়।\n\n\n== তথ্যসূত্র =="}