{"pageid": 1513886, "title": "চাচা, হেনা কোথায়?", "url": "https://bn.wikipedia.org/wiki?curid=1513886", "content": "চাচা, হেনা কোথায়? হলো ১৯৯৬ সালের বাংলা ভাষার বাংলাদেশী চলচ্চিত্র প্রেমের সমাধি-এর একটি সংলাপ যা বাপ্পারাজ অভিনীত বকুল চরিত্রকে দিয়ে বলানো হয়।\n\n\n== উৎপত্তি ==\nসংলাপটি ১৯৯৬ সালের বাংলাদেশী বাংলা ভাষার চলচ্চিত্র প্রেমের সমাধি-এর একটি দৃশ্যের। সেই দৃশ্যে চলচ্চিত্রের নায়িকা হেনার (শাবনাজ) অন্ধ চোখ ঠিক করতে অপারেশনের জন্য নায়ক বকুল (বাপ্পারাজ) শহরে গিয়ে টাকার বিনিময়ে নিজের কিডনি বিক্রি করে। তারপর গ্রামে ফিরে হেনার বাড়িতে এসে বকুল হেনার ব্যাপারে জিজ্ঞেস করলে হেনার বাবা খালেক মিয়া (আনোয়ার হোসেন) জানান যে তার মেয়ের বিয়ে হয়ে গেছে। শোনার পর বকুল অবিশ্বাসের সাথে প্রতিক্রিয়া দেখায়।\n\n\n== জনপ্রিয়তা ও প্রতিক্রিয়া ==\n২০২৫ সালে কোন এক অজ্ঞাত কারণে সংলাপটির পরিমার্জিত সংস্করণ ভাইরাল হয়ে যায় এবং এর ভিডিও ক্লিপ সামাজিক যোগাযোগমাধ্যমে শেয়ার করা শুরু হয়। এরপর চলচ্চিত্রটির প্রধান অভিনেত্রী শাবনাজ ভাইরাল হওয়ার প্রতিক্রিয়ায় রসবোধের অংশ হিসেবে বাপ্পারাজকে ফেসবুক মারফত সংলাপের ভিডিও ক্লিপগুলো পাঠান এবং সবার উদ্দেশ্যে বলেন যে \"এত বছর পরও এ প্রজন্ম সেই ছবির সংলাপ, দৃশ্য ও গানের সঙ্গে নিজেদের কানেক্ট করছে—এটাই ভীষণ ভালো লাগার। কারণ, এ প্রজন্মের ছেলে–মেয়েদের চিন্তাভাবনা তো একেবারেই আলাদা\"। সংলাপের রচয়িতা দেলোয়ার জাহান ঝন্টু প্রতিক্রিয়ায় জানান যে সংলাপটি লেখার চেয়ে তিনি বেশি খুশি হয়েছেন এটি ফেসবুকে ভাইরাল হতে দেখে এবং এটি যারা ভাইরাল করেছেন তাদের প্রতি তিনি কৃতজ্ঞতা প্রকাশ করেন।\n\n\n== অন্যান্য ব্যবহার ও জনপ্রিয় সংস্কৃতি ==\n২০২৫ বাংলাদেশ প্রিমিয়ার লিগ চলাকালে খুলনা টাইগার্স জিতে সেমিফাইনালে আসার পর ঢাকা ক্যাপিটালসকে উদ্দেশ্য করে একটি পোস্ট করে যেখানে সংলাপটি পরিবর্তন করে ব্যবহার করা হয়েছিল।\nসংলাপটি ব্যবহার করা ফেসবুকে তৈরি মিমের ব্যবহার লক্ষ্য করা গেছে। সংলাপের প্রশ্নের উত্তর হিসেবে মিম শেয়ার শুরু হয় যেখানে হেনা চরিত্রে অভিনয়কারী শাবনাজের স্বামী নাঈমকে ইঙ্গিত করে উত্তর দেওয়া হয় যে হেনা তার কাছে আছে। পরবর্তীতে টাঙ্গাইলের এক অনুষ্ঠানে নাঈম ও শাবনাজের মেয়ের অনুরোধে সংলাপ যুক্ত দৃশ্য অবলম্বনে বাপ্পারাজ, শাবনাজ ও নাঈম ভিডিও কনটেন্ট তৈরি করে শেয়ার করেন।\n৫ ফেব্রুয়ারি ২০২৫ সালে ঢাকায় শেখ মুজিবুর রহমানের প্রাক্তন বাসভবন তথা বঙ্গবন্ধু স্মৃতি জাদুঘর ধ্বংসপ্রাপ্ত হওয়ার পর সাংবাদিক ও ইউটিউবার ইলিয়াস হোসাইন ফেসবুকে শেখ মুজিবুর রহমানের মেয়ে ও প্রাক্তন প্রধানমন্ত্রী শেখ হাসিনাকে উদ্দেশ্য করে সংলাপটির অনুকরণ করেন। ১২ ফেব্রুয়ারি ২০২৫ সালে শেখ হাসিনার পদত্যাগ ও ভারতে পলায়ন নিয়ে ইঙ্গিত করে সংলাপটির মতো বাক্য সিলেট জেলার একটি বিপণিবিতানের একটি দোকানের ডিজিটাল সাইনবোর্ডে দেখা যায়। \nএটি অবলম্বনে একই শিরোনামে একটি মিউজিক ভিডিও নির্মিত হয়েছে যার কণ্ঠশিল্পী প্রমিত কুমার।\n\n\n== তথ্যসূত্র =="}