{"pageid": 1136598, "title": "মদিনা হারাম পিয়াজ্জা", "url": "https://bn.wikipedia.org/wiki?curid=1136598", "content": "মদিনা হারাম পিয়াজ্জার ছাতা বা মসজিদে নববির ছাতা হলো সৌদি আরবের মদিনার মসজিদে নববির প্রাঙ্গণে স্থাপিত এক ধরনের রূপান্তরযোগ্য ছাতা। চতুষ্কোণাকৃতির ছাতাগুলো সম্প্রসারিত অবস্থায় প্রায় ১,৪৩,০০০ বর্গমিটার আয়তনে ছায়া প্রদান করে। নামাজকালীন মুসল্লিদের সরাসরি সূর্যের তাপ থেকে বাঁচাতে ও বৃষ্টির সময় পানির ফোঁটা ও মেঝের পিচ্ছিলতা রোধে ছাতাগুলো স্থাপনা করা হয়। মসজিদে নববিতে মোট ২৫০টি ছাতা রয়েছে। বিশ্বব্যাপী বেশ কয়েকটি মসজিদ-প্রাঙ্গণে অনুরূপ ছাতা বসানো হয়েছে।\n\n\n== প্রকল্প ==\nমসজিদ চত্বরে ছাতা বসানোর প্রকল্পটি মূলত বাদশাহ আবদুল্লাহ বিন আবদুল আজিজের নির্দেশে চালু করা হয়। প্রকল্পটি খাদেমুল হারামাইন শরিফাইনের তত্ত্বাবধানে ছিল। মূল মসজিদের পিলারগুলোর সাথে একই রেখা বরাবর ১৮২টি ছাতা বসানো হয়। ২০১০ সালের আগস্ট মাসে প্রকল্পটি সম্পন্ন হয়। পরবর্তীতে পূর্বদিকে আরও ৬৮টি ছাতা যুক্ত হয়ে মোট ২৫০টি পূর্ণ হয়। সম্পূর্ণ প্রকল্পে মোট ৪.৭ বিলিয়ন রিয়াল খরচ হয়।\n\n\n== নকশা ==\nপ্রকল্পের অবকাঠামোগত পরিকল্পনার জন্য সৌদি বিনলাদেন গ্রুপের সাথে জার্মান স্থাপত্য প্রতিষ্ঠান এসএল রাশ চুক্তিবদ্ধ হয়। স্থপতি মাহমুদ বোডো রাশের নেতৃত্বাধীন কোম্পানিটি মধ্যপ্রাচ্যের বেশ কিছু স্থাপত্যপ্রকল্প সম্পন্ন করেছিল। প্রকল্পের শুরু থেকেই পলিটেট্রাফ্লুরোইথিলিন (পিটিএফই) বা টেফলন পলিমার শিটের দরকার পড়ে। অন্যান্য পলিমার টেফলনের মতো অতিবেগুনি রশ্মি থেকে সুরক্ষা দিতে পারে না। এই পলিমার উচ্চশক্তি ও বায়ুশক্তির প্রতি নমনীয়, রঙ স্থায়ী, অগ্নিপ্রতিরোধক এবং সুবিধাজনক আলো প্রবেশযোগ্য। এসইএফআর আর্কিটেকচার প্রকল্পের জন্য বিশেষায়িত সাদা রঙের টেফলন পলিমার তৈরি করে। আলোর তীব্রতা বিবেচনায় এর রঙ সাদা রাখা হয়। আলোর উচ্চ প্রবেশ্যতার জন্য ছাতার নিচে চোখ ধাঁধানোর সম্ভাবনা এড়াতে বালুকাময় নকশা করা হয়। পাশাপাশি ছাতার নিচে নীল টেফলন পলিমারের ফিতা দিয়ে প্রাচ্য ধাঁচের নকশা উৎকীর্ণ করা হয়েছে।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\n\n== আরও দেখুন ==\nফ্যান ভল্টিং\nঅনিং\nপরোক্ষ শীতলায়ন\nকুচেহ\n\n\n== তথ্যসূত্র =="}