{"pageid": 1005755, "title": "লারিসা (প্রাকৃতিক উপগ্রহ)", "url": "https://bn.wikipedia.org/wiki?curid=1005755", "content": "লারিসা (ইংরেজি: Larissa) বা নেপচুন ৭ (ইংরেজি: Neptune VII) হল নেপচুনের পঞ্চম নিকটতম অভ্যন্তরীণ প্রাকৃতিক উপগ্রহ। এটির নামকরণ করা হয়েছে গ্রিক পুরাণে উল্লিখিত নিম্ফ লারিসার (পসেইডন অর্থাৎ রোমান পুরাণের নেপচুনের প্রেমিকা তথা গ্রিসের থেসালির লারিসা শহরের সমনামী নিম্ফ) নামানুসারে।\n\n\n== আবিষ্কার ==\nহ্যারোল্ড জে. রিটসেমা, উইলিয়াম বি. হুবার্ড, ল্যারি এ. লেবফস্কি ও ডেভিড জে. থোলেন পৃথিবীর মাটি থেকে একটি আকস্মিক নাক্ষত্রিক অকাল্টেশন পর্যবেক্ষণের মাধ্যমে লারিসাকে আবিষ্কার করেন। ১৯৮১ সালের ২৪ মে এটির সাময়িক নামকরণ করা হয় এস/১৯৮১ এন ১ (ইংরেজি: S/1981 N 1)। ১৯৮৯ শালে ভয়েজার ২ ফ্লাইবাই অতিক্রমণের সময় এটি পুনরাবিষ্কৃত হয় এবং এটির কক্ষপথে এটিই যে একমাত্র বস্তু সে সম্বন্ধে বিজ্ঞানীরা নিশ্চিত হন। এরপর ১৯৮৯ সালের ২ অগস্ট এটির অতিরিক্ত নামকরণ করা হয় এস/১৯৮৯ এন ২ (ইংরেজি: S/1989 N 2)। স্টিফেন পি. সিনোট কর্তৃক এই ঘোষণায় “৫ দিনে তোলা ১০টি ছবি”র কথা উল্লেখ করা হয়েছিল, যা থেকে অনুমিত হয় এই পুনরাবিষ্কারের ঘটনাটি ঘটেছিল ২৮ জুলাইয়ের আগে। ১৯৯১ সালের ১৬ সেপ্টেম্বর উপগ্রহটির স্থায়ী নামকরণ করা হয়েছিল।\n\n\n== বৈশিষ্ট্য ==\n\nনেপচুনের চতুর্থ বৃহত্তম উপগ্রহ লারিসা অনিয়তাকার (অ-গোলকাকৃতি) এবং আপাতদৃষ্টিতে বহু-সংখ্যক সংঘাত গহ্বরের দ্বারা পরিকীর্ণ। এই উপগ্রহে ভূতাত্ত্বিক বিবর্তনের কোনও লক্ষণ দেখা যায় না। সম্ভবত নেপচুনের আদি উপগ্রহগুলির ধ্বংসাবশেষের নুড়িগুলি পুনঃসৃজিত হয়ে এই উপগ্রহটিরও উদ্ভব ঘটিয়েছিল। উল্লেখ্য, ট্রাইটন নেপচুনের মাধ্যাকর্ষণের জালে আবদ্ধ হয়ে প্রাথমিকভাবে একটি উচ্চ উৎকেন্দ্রিকতা-সম্পন্ন কক্ষপথে স্থাপিত হয়ে প্রাকৃতিক উপগ্রহে পরিণত হওয়ার সময় উক্ত আদি উপগ্রহগুলির কক্ষপথ বিঘ্নিত হয় এবং সেগুলি চূর্ণবিচূর্ণ হয়ে যায় বলেই বিজ্ঞানীরা মনে করেন।\nলারিসার কক্ষপথ প্রায় বৃত্তাকার। নেপচুনের সমলয় কক্ষপথ ব্যাসার্ধের অভ্যন্তরে অবস্থিত হওয়ার দরুন জোয়ার-সংক্রান্ত গতিহ্রাসের ফলে এটি ধীরে ধীরে পেঁচিয়ে পেঁচিয়ে ভিতরের দিকে ঢুকছে। বিজ্ঞানীরা অনুমান করেন, ভবিষ্যতে হয়তো নেপচুনের রচ সীমা পার হওয়ার সময় জোয়ার-সংক্রান্ত প্রসারণের ফলে গ্যালাটিয়ার সঙ্গে নেপচুনের সংঘর্ষ লাগবে এবং গ্যালাটিয়া চূর্ণবিচূর্ণ হয়ে একটি নতুন গ্রহীয় বলয় সৃষ্টি করবে।\n\n\n== অভিযান ==\n\nকেবলমাত্র ভয়েজার ২ মহাকাশযানটিই লারিসায় পৌঁছেছে। প্রোবটি লারিসার আলোকচিত্র গ্রহণে সক্ষম হয়েছিল, যেগুলিতে দেখা গিয়েছিল উপগ্রহটির পৃষ্ঠভাগ সংঘাত গহ্বরে সমাকীর্ণ।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nLarissa Profile by NASA's Solar System Exploration\nNeptune's Known Satellites (by Scott S. Sheppard)"}