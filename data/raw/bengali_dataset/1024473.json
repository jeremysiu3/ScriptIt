{"pageid": 1024473, "title": "স্ট্যানলি ডি সিলভা", "url": "https://bn.wikipedia.org/wiki?curid=1024473", "content": "দেব লোকেশ স্ট্যানলি ডি সিলভা (সিংহলি: ස්ටැන්ලි ද සිල්වා; জন্ম: ১৭ নভেম্বর, ১৯৫৬ - মৃত্যু: ১২ এপ্রিল, ১৯৮০) আম্বালাঙ্গোদা এলাকায় জন্মগ্রহণকারী শ্রীলঙ্কান আন্তর্জাতিক ক্রিকেটার ছিলেন। শ্রীলঙ্কা ক্রিকেট দলের অন্যতম সদস্য ছিলেন তিনি। ১৯৭০-এর দশকের শেষদিকে অত্যন্ত সংক্ষিপ্ত সময়ের জন্যে শ্রীলঙ্কার পক্ষে আন্তর্জাতিক ক্রিকেটে অংশগ্রহণ করেছেন।\nদলে তিনি মূলতঃ ডানহাতি ফাস্ট-মিডিয়াম বোলিং করতেন। এছাড়াও, ডানহাতে নিচেরসারিতে ব্যাটিং করতেন স্ট্যানলি ডি সিলভা।\n\n\n== খেলোয়াড়ী জীবন ==\nগালের মাহিন্দ কলেজে অধ্যয়ন করেছেন তিনি। সেখানে থাকাকালেই ক্রিকেটের প্রতি আকৃষ্ট হন। ডানহাতি মিডিয়াম-ফাস্ট সুইং বোলার হিসেবে বেশ প্রতিশ্রুতিশীল ছিলেন। ১৯৭৯ সালে এক বছরব্যাপী স্ট্যানলি ডি সিলভা’র প্রথম-শ্রেণীর খেলোয়াড়ী জীবন চলমান ছিল। ১৯৭৯ সালে শ্রীলঙ্কা দলের সদস্যরূপে ইংল্যান্ড ও আয়ারল্যান্ড গমন করেন।\nসমগ্র খেলোয়াড়ী জীবনে দুইটিমাত্র ওডিআইয়ে অংশগ্রহণ করেছেন স্ট্যানলি ডি সিলভা। ৯ জুন, ১৯৭৯ তারিখে নটিংহামে নিউজিল্যান্ড দলের বিপক্ষে একদিনের আন্তর্জাতিকে অভিষেক ঘটে তার। এরপর, ১৬ জুন, ১৯৭৯ তারিখে ম্যানচেস্টারে ভারত দলের বিপক্ষে সর্বশেষ ওডিআইয়ে অংশ নেন তিনি। সবগুলো খেলাই তিনি ১৯৭৯ সালে ইংল্যান্ডে অনুষ্ঠিত ক্রিকেট বিশ্বকাপের দ্বিতীয় আসরে খেলেছিলেন। ঐ সময়ে শ্রীলঙ্কা দলের টেস্ট মর্যাদা ছিল না।\nনটিংহামের ট্রেন্ট ব্রিজে নিউজিল্যান্ডের বিপক্ষে ওডিআইয়ে অভিষেক ঘটে তার। পরের খেলায় ওল্ড ট্রাফোর্ডে ভারতের বিপক্ষে শ্রীলঙ্কার প্রথম ওডিআই জয়ে অন্যতম ভূমিকা রাখেন। নির্ধারিত ১২ ওভারে ৩৬ রানের বিনিময়ে অংশুমান গায়কওয়াড় ও কপিল দেবের উইকেট লাভ করেছিলেন তিনি।\n\n\n== ব্যক্তিগত জীবন ==\nসিলন টোব্যাকো কোম্পানির কর্মকর্তা হিসেবে কাজ করেন। সালাগামা গোত্রের সদস্য তিনি। ২ এপ্রিল, ১৯৮০ তারিখে বালাপিতিয়ায় মোটরসাইকেল দূর্ঘটনার কবলে পড়েন। অতঃপর, ১২ এপ্রিল, ১৯৮০ তারিখে মাত্র ২৩ বছর বয়সে বালাপিতিয়া এলাকায় স্ট্যানলি ডি সিলভা’র জীবনাবসান ঘটে। ১৯৮০-এর দশকে শ্রীলঙ্কার দলের টেস্ট মর্যাদা প্রাপ্তিতে তার অকাল মৃত্যু বেশ আঘাত হানে।\n\n\n== তথ্যসূত্র ==\n\n\n== আরও দেখুন ==\nবিনোদন জন\nসুনীল জয়াসিংহে\nপ্রথম-শ্রেণীর ক্রিকেট দলসমূহের বর্তমান তালিকা\nশ্রীলঙ্কান একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে স্ট্যানলি ডি সিলভা  (ইংরেজি)\nক্রিকেটআর্কাইভে স্ট্যানলি ডি সিলভা   (সদস্যতা প্রয়োজনীয়) (ইংরেজি)"}