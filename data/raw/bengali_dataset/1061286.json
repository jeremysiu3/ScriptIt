{"pageid": 1061286, "title": "ওয়াগাদুগু", "url": "https://bn.wikipedia.org/wiki?curid=1061286", "content": "ওয়াগাদুগু (ফরাসি: Ouagadougou;  WAH-gə-DOO-goo, টেমপ্লেট:IPA-mos, ফরাসি : [waɡaduɡu]) বুর্কিনা ফাসোর রাজধানী ও বৃহত্তম শহর। এটি দেশটির প্রশাসনিক, যোগাযোগ, সাংস্কৃতিক ও অর্থনৈতিক কেন্দ্র। ২০১৯ সালের হিসাবে নগরীটির জনসংখ্যা ২৪ লক্ষেরও বেশি। এটিকে প্রায়ই সংক্ষেপে \"ওয়াগা\" নামে ডাকা হয়। ফরাসিতে শহরের অধিবাসীদেরকে \"ওয়াগালে\" নামে ডাকা হয়।\nবস্ত্র ও খাদ্য প্রক্রিয়াজাতকরণ ওয়াগাদুগু-র প্রধান দুই শিল্প। এখানে একটি আন্তর্জাতিক বিমানবন্দর আছে, যার নাম তোমা সাঙ্কারা আন্তর্জাতিক বিমানবন্দর। শহরটি রেলপথে প্রতিবেশী দেশ কোত দিভোয়ারের (আইভরি কোস্ট) আবিজঁ নগরীর সাথে সংযুক্ত। এছাড়া কায়া নগরীর সাথে মালামালবাহী রেলগাড়ির সংযোগ আছে। এখান থেকে অনেকগুলি মহাসড়ক উৎসারিত হয়েছে, যেগুলির মাধ্যমে নাইজারের নিয়ামে ও দক্ষিণ-পশ্চিমে কোত দিভোয়ারের সাথে শহরটি সড়কপথে সংযুক্ত। ওয়াগাদুগুতে পশ্চিম আফ্রিকার বৃহত্তম বাজারগুলির একটি অবস্থিত। ২০০৩ সালে বাজারটি পুড়ে গিয়েছিল; তবে সম্প্রতি এটিকে পুনরায় চালু করা হয়েছে। এছাড়া এখানকার দর্শনীয় স্থানের মধ্যে আছে বুর্কিনা ফাসো-র জাতীয় জাদুঘর, মোরো-নাবা প্রাসাদ, বুর্কিনা ফাসো-র জাতীয় সঙ্গীত জাদুঘর এবং অনেকগুলি কারুশিল্প বাজার।\n\n\n== তথ্যসূত্র ==\n\n\n== বহিঃসংযোগ =="}