{"pageid": 1434001, "title": "আহমদ গাজ্জালী", "url": "https://bn.wikipedia.org/wiki?curid=1434001", "content": "আহমদ গাজ্জালী বা আহমদ গাজালি (ফার্সি: احمد غزالی; পূর্ণ নাম: মাজদ আল-দ্বীন আবু আল-ফোতুহ আহমদ গজালি) ছিলেন একজন সুন্নি মুসলিম পার্সিয়ান সুফি মিষ্টিক, লেখক, প্রচারক এবং বাগদাদের আল-নিজামিয়া মাদ্রাসার প্রধান (প্রায় ১০৬১–১১২৩ বা ১১২৬)। তিনি ইসলামের ইতিহাসে প্রধানত তাঁর বই সওয়ানেহ-এ প্রকাশিত প্রেম এবং প্রেমের অর্থ সম্পর্কিত ধারণাগুলির জন্য সর্বাধিক পরিচিত।\n\n\n== জীবন ==\nমুসলিম ধর্মতত্ত্ববিদ, আইনবিদ এবং সুফি আবু হামিদ মুহাম্মদ আল-গজালির ছোট ভাই, আহমদ গজালি খোরাসানের তুসের নিকটবর্তী একটি গ্রামে জন্মগ্রহণ করেন। এখানেই তিনি প্রাথমিকভাবে ফিকহশাস্ত্রে শিক্ষা লাভ করেন। তিনি অল্প বয়সেই সুফি মতাদর্শে ঝুঁকে পড়েন এবং প্রথমে আবু বকর নাছাজ তুসি (মৃত্যু ১০৯৪) এবং পরে আবু আলী ফারমাদির (মৃত্যু ১০৮৪) শিষ্য হন। ১০৯৫ সালের মধ্যে তিনি সুফিবাদে অগ্রগতি লাভ করেন এবং তার ভাই আবু হামিদ তাকে বাগদাদের নিজামিয়ায় তার স্থলাভিষিক্ত হওয়ার এবং পরিকল্পিত অনুপস্থিতিতে দায়িত্ব গ্রহণের জন্য শিক্ষক হিসেবে নিযুক্ত করেন।\nপ্রেমের ধারণাকে কেন্দ্র করে আহমদ গজালীর চিন্তাধারা ফারসি ইসলামি রহস্যময় সাহিত্যের বিকাশে, বিশেষ করে প্রেমের জয়গান গাওয়া কবিতায় গভীর ছাপ ফেলেছে। পরবর্তী কবিরা যেমন ʿআত্তার, সাদী, ʿইরাকী ও হাফেজ (কেবল কয়েকজনের নাম উল্লেখ করা হল) যারা তাদের রচনায় বিভিন্ন বিষয়বস্তু (মাজামিন) ব্যবহার করেছেন, তাদের অনেক কিছুই তার রচনা, বিশেষ করে ‘সাওয়ানেহ’ থেকে উদ্ভূত বলে ধরা হয়।\nপূর্বসূরীদের মধ্যে তিনি সবচেয়ে বেশি প্রভাবিত হয়েছিলেন হালাজের দ্বারা, এবং তিনি হালাজের মূল প্রেমের ধারণাকে নিজের চিন্তাধারার ভিত্তি করে তুলেছিলেন। সৃষ্ট সকল সৌন্দর্যই ঐশী সৌন্দর্যের অংশ - এই বিশ্বাসও ঐতিহাসিকভাবে হালাজীয় বা নব্য-প্লেটোনিক মতবাদ থেকে উদ্ভূত। যেহেতু ঈশ্বর একই সাথে পরম সৌন্দর্য এবং সকল জাগতিক সৌন্দর্যের প্রেমিক, তাই আহমদ গজালী মনে করতেন, যে কোনো সৌন্দর্যের বস্তুকে পূজা করা হলো ঐশী প্রেমের কর্মকাণ্ডে অংশগ্রহণ করা। এইভাবেই তরুণ ও সুন্দর মুখমণ্ডলে দৃষ্টিপাত করার – ‘নজর-বাজি’ বা ‘শাহেদ-বাজি’ নামক – অভ্যাসটি গড়ে ওঠে, যার জন্য তিনি সমালোচিত হয়েছেন।\n\n\n== তথ্যসূত্র =="}