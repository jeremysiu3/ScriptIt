{"pageid": 1005648, "title": "আন্টভের্প", "url": "https://bn.wikipedia.org/wiki?curid=1005648", "content": "আন্টভের্প (ওলন্দাজ: Antwerpen [ˈɑntʋɛrpə(n)] ()) বা অঁভের্স (ফরাসি: Anvers [ɑ̃vɛʁs] ()) পশ্চিম ইউরোপের রাষ্ট্র বেলজিয়ামের একটি নগরী। এটি দেশটির ফ্লেমিশ অঞ্চলের আন্টভের্প প্রদেশের রাজধানী নগরী। এর জনসংখ্যা প্রায় ৫ লক্ষ ২০ হাজার। মূল শহরের জনসংখ্যার বিচারে এটি বেলজিয়ামের বৃহত্তম নগরী। আন্টভের্প মহানগর এলাকার জনসংখ্যা প্রায় ১২ লক্ষ, ফলে এটি বেলজিয়ামের রাজধানী ব্রাসেল্‌স নগরীর পরে দেশটির দ্বিতীয় বৃহত্তম মহানগরী।  ইংরেজিতে নগরীটিকে \"অ্যান্টওয়ার্প\" নামে ডাকা হয়।\nআন্টভের্প নগরীটি শেল্ট নদীর তীরে দাঁড়িয়ে আছে। এটি নদীটির ভেস্টারশেল্ডে (পশ্চিম শেল্ট) মোহনার মাধ্যমে উত্তর সাগরের সাথে সংযুক্ত। নগরীটি বেলজিয়ামের রাজধানী ব্রাসেলস থেকে প্রায় ৪০ কিলোমিটার (২৫ মাইল) উত্তরে এবং নেদারল্যান্ডস-বেলজিয়াম সীমান্ত থেকে প্রায় ১৫ কিলোমিটার (৯ মাইল) দক্ষিণে অবস্থিত। আন্টভের্প বন্দর বিশ্বের অন্যতম বৃহৎ সমুদ্র বন্দর এবং ইউরোপের দ্বিতীয় বৃহত্তম সমুদ্র বন্দর। এটি বিশ্বের সবচেয়ে ব্যস্ত ২০টি সমুদ্রবন্দরের একটি। এছাড়া নগরীটি হীরার শিল্প ও বাণিজ্যের জন্য সুপরিচিত।\nঅর্থনৈতিক ও ঐতিহাসিক দৃষ্টিকোণ থেকে আন্টভের্প নগরী বহুদিন ধরেই নিম্নভূমি দেশগুলির একটি গুরুত্বপূর্ণ নগরী। বিশেষ করে ১৫৭৬ খ্রিস্টাব্দে স্পেনের আন্টভের্প লুটতরাজ-এর ঘটনার আগে ও পরে এবং এর পরিণতি হিসেবে ওলন্দাজ বিদ্রোহ চলাকালে ও তার পরে নগরীটি বিশেষভাবে তাৎপর্যপূর্ণ ছিল। আন্টভের্পের শেয়ারবাজার (আন্টভের্পের বুর্স), যেটি প্রাথমিকভাবে ১৫৩১ সালে ও ১৮৭২ সালে পুনর্নির্মাণ করা হয়, ছিল বিশ্বের ইতিহাসের সর্বপ্রথম উদ্দেশ্যমূলকভাবে নির্মিত পণ্য বিনিময় কেন্দ্র। তখনও অংশীদারী পত্র বা শেয়ারের বা স্টকের ধারণার জন্ম হয়নি, তাই সংকীর্ণ অর্থে সেটি তখনও শেয়ারবাজার ছিল না।\nআন্টভের্প নগরীর অধিবাসীদেরকে \"সিনিয়োরেন\" ডাকনামে ডাকা হয়। কথাটি স্পেনীয় উপাধি \"সেনিয়োর\" (señor) থেকে এসেছে, কেননা ১৭শ শতকে স্পেনের অভিজাত শ্রেণীর লোকেরা নগরীটি শাসন করতেন। নগরীটি ১৯২০ সালের গ্রীষ্মকালীন অলিম্পিক ক্রীড়া প্রতিযোগিতাটির আয়োজক ছিল।\n\n\n== তথ্যসূত্র =="}