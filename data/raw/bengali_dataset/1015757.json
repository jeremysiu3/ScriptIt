{"pageid": 1015757, "title": "লিসা সু", "url": "https://bn.wikipedia.org/wiki?curid=1015757", "content": "লিসা সু (Lisa Su) (জন্ম ৭ই নভেম্বর ১৯৬৯) একজন তাইওয়ানি-বংশোদ্ভূত মার্কিন ব্যবসায়িক নির্বাহী কর্মকর্তা ও তড়িৎ প্রকৌশলী। তিনি অ্যাডভান্সড মাইক্রো ডিভাইসেস (এএমডি) নামক অর্ধপরিবাহী সমন্বিত বর্তনী নির্মাতা প্রতিষ্ঠানের প্রধান ও প্রধান নির্বাহী কর্মকর্তা। কর্মজীবনের শুরুতে তিনি টেক্সাস ইন্সট্রুমেন্টস, আইবিএম এবং ফ্রিস্কেল সেমিকন্ডাক্টর নামক প্রতিষ্ঠানগুলিতে প্রকৌশলী ও ব্যবস্থাপক হিসেবে কাজ করেন। তিনি আইবিএম প্রতিষ্ঠানের অর্ধপরিবাহী গবেষণা ও উন্নয়ন কেন্দ্রে অন্তরকের উপরে সিলিকন নামক অর্ধপরিবাহী শিল্পোৎপাদন প্রযুক্তি উদ্ভাবনের জন্য এবং অধিকতর কর্মদক্ষ অর্ধপরিবাহী চিলতে নির্মাণের জন্য পরিচিতি লাভ করেন।\n২০১৪ খ্রিস্টাব্দের অক্টোবর মাসে সু এএমডি প্রতিষ্ঠানের প্রধান ও প্রধান নির্বাহী কর্মকর্তা হিসেবে নিযুক্ত হন। এর আগে তিনি ২০১২ সালে প্রতিষ্ঠানটিতে যোগদান করেছিলেন এবং এএমডি'র বৈশ্বিক ব্যবসায় বিভাগের জ্যেষ্ঠ উপপ্রধান ও প্রধান পরিচালন কর্মকর্তা হিসেবে দায়িত্ব পালন করেছিলেন। বর্তমানে তিনি অ্যানালগ ডিভাইসেস, গ্লোবাল সেমিকন্ডাক্টর অ্যালায়েন্স (বিশ্ব অর্ধপরিবাহী মৈত্রী) ও মার্কিন অর্ধপরিবাহী শিল্প সংস্থার পরিষদ সদস্য। এছাড়া তিনি তড়িৎ ও ইলেকট্রনীয় প্রকৌশলী ইন্সটিটিউটের একজন সভ্য। একাধিক পুরস্কার ও সম্মাননাসূচক স্বীকৃতি বিজয়ী লিসা সু\n ২০১৪ সালে ইই টাইমস সাময়িকী কর্তৃক বছরের সেরা নির্বাহী কর্মকর্তা এবং ২০১৭ সালে ফর্চুন ম্যাগাজিন সাময়িকী কর্তৃক বিশ্বের সেরা ব্যবসায়িক নেতাদের একজন হিসেবে স্বীকৃতি লাভ করেন।\n\n\n== তথ্যসূত্র =="}