{"pageid": 1385572, "title": "কেপ ক্যানাভেরাল", "url": "https://bn.wikipedia.org/wiki?curid=1385572", "content": "কেপ ক্যানাভেরাল হচ্ছে মার্কিন যুক্তরাষ্ট্রের ফ্লোরিডা রাজ্যের ব্রেভার্ড কাউন্টিতে অবস্থিত একটি অন্তরীপ। ১৯৬৩ থেকে ১৯৭৩ পর্যন্ত এটি সরকারিভাবে কেপ কেনেডি (Cape Kennedy) নামে পরিচিত ছিল। এটি ফ্লোরিডা রাজ্যের আটলান্টিক উপকূলের প্রায় মাঝখানে মেরিট আইল্যান্ডের পূর্বদিকে অবস্থিত এবং বানানা নদী দ্বারা এটি মেরিট আইল্যান্ড থেকে বিচ্ছিন্ন। এই অন্তরীপটি স্পেস কোস্টের অংশ এবং এখানে কেপ ক্যানাভেরাল স্পেস ফোর্স স্টেশন অবস্থিত। যেহেতু যুক্তরাষ্ট্রের বহু মহাকাশযান কেপ ক্যানাভেরাল ও নিকটবর্তী কেনেডি স্পেস সেন্টার থেকে উৎক্ষিপ্ত হয়েছে, সেহেতু এই দুই মহাকাশ বন্দরের মধ্যে অনেকসময় বিভ্রান্তির সৃষ্টি হয়।\nএই অন্তরীপের অন্যান্য বৈশিষ্ট্য হচ্ছে পোর্ট ক্যানাভেরাল, বিশ্বের ব্যস্ততম ক্রুজ বন্দরের অন্যতম, এবং কেপ ক্যানাভেরাল লাইট। কেপ ক্যানাভেরাল শহরটি পোর্ট ক্যানাভেরালের দক্ষিণে অবস্থিত।\n\n\n== ইতিহাস ==\n\n\n=== রকেট উৎক্ষেপণ কেন্দ্র ===\n\nকেপ ক্যানাভেরাল থেকে উৎক্ষিপ্ত প্রথম রকেট হচ্ছে বাম্পার ৮ নামক একটি ভি-২ রকেট। ২৪ জুলাই ১৯৫০-এ লঞ্চ কমপ্লেক্স ৩ থেকে এই রকেটটি উৎক্ষিপ্ত হয়েছিল। ৬ ফেব্রুয়ারি ১৯৫৯-এ টাইটান আন্তঃমহাদেশীয় নিক্ষেপী ক্ষেপণাস্ত্রের প্রথম পরীক্ষামূলক ফায়ারিং সম্পন্ন করা হয়েছিল। নাসার মার্কারি ও জেমিনি মহাকাশ যাত্রা কেপ ক্যানাভেরাল থেকে শুরু হয়েছিল। এছাড়া স্যাটার্ন ১ ও স্যাটার্ন ১বি রকেট ব্যবহার করে অ্যাপোলো মহাকাশ যাত্রাও কেপ ক্যানাভেরাল থেকে শুরু হয়েছিল।\n\n\n=== নাম পরিবর্তন ===\n১৯৬৩ সালে মার্কিন রাষ্ট্রপতি লিন্ডন বি. জনসন এই অঞ্চলকে পূর্ববর্তী রাষ্ট্রপতি জন এফ. কেনেডির নামানুসারে \"কেপ কেনেডি\" নাম রাখার এক এগজিকিউটিভ অর্ডার জারি করেছিলেন। নভেম্বর ১৯৬৩-এ কেনেডির গুপ্তহত্যার পর তাঁর বিধবা জ্যাকলিন কেনেডি জনসনকে পরামর্শ দিয়েছিলেন যে কেপ ক্যানাভেরাল ফ্যাসিলিটির নাম পরিবর্তন হলে তা কেনেডির উপযুক্ত স্মারক হবে। জনসন সমগ্র অন্তরীপের নাম পরিবর্তনের সুপারিশ দিয়েছিলেন, যা গুপ্তহত্যার ছয় দিন পরে ২৮ নভেম্বর ১৯৬৩-এ থ্যাঙ্কসগিভিঙের বিকালে টেলিসম্প্রচার করা হয়েছিল। এর ফলে কেপ ক্যানাভেরালের নাম সরকারিভাবে কেপ কেনেডিতে পরিণত হয়েছিল। ১৬ নভে ১৯৬৩-এ, তাঁর মৃত্যুর ছয় দিন আগে কেপ ক্যানাভেরাল মহাকাশ বন্দরে রাষ্ট্রপতি কেনেডির শেষ ভ্রমণ সম্পন্ন হয়েছিল।\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ =="}