{"pageid": 1427231, "title": "নিলস কাজ জারনে", "url": "https://bn.wikipedia.org/wiki?curid=1427231", "content": "নিলস কাজ জারনে, এফআরএস (২৩ ডিসেম্বর ১৯১১-৭ অক্টোবর ১৯৯৪) একজন ডেনিশ ইমিউনোলজিস্ট ছিলেন। তিনি ১৯৮৪ সালে জর্জেস জেএফ কোহলার এবং সিজার মিলস্টেইনের সাথে যৌথভাবে \"ইমিউন সিস্টেমের বিকাশ ও নিয়ন্ত্রণের নির্দিষ্টতা সম্পর্কিত তত্ত্ব এবং মনোক্লোনাল অ্যান্টিবডি তৈরির নীতি আবিষ্কারের জন্য\" ১৯৮৪ সালে ফিজিওলজি বা মেডিসিনে নোবেল পুরস্কার পান।\nজারনে তিনটি উল্লেখযোগ্য ধারণার জন্য পরিচিত। প্রথমত, অ্যান্টিজেনের প্রতিক্রিয়ায় শরীরে অ্যান্টিবডি তৈরি করার পরিবর্তে, জারনে অনুমান করেছিলেন যে, ইমিউন সিস্টেমে ইতিমধ্যেই প্রয়োজনীয় নির্দিষ্ট অ্যান্টিবডি রয়েছে, অ্যান্টিজেনের সাথে শুধু লড়াই করতে হবে। দ্বিতীয়ত, এটা জানা যায় যে ইমিউন সিস্টেম ব্যক্তির নিজের প্রতি সহনশীল হতে শেখে। জারনে অনুমান করেছিলেন যে, এই শিক্ষা থাইমাসে সঞ্চালিত হয়। তৃতীয়ত, এটি জানা যায় যে টি-কোষ এবং বি-কোষ একে অপরের সাথে যোগাযোগ করে।\nজারনে’র নেটওয়ার্ক তত্ত্ব প্রস্তাব করেছিল যে, অ্যান্টিবডিগুলির সক্রিয় সাইটগুলি নির্দিষ্ট অ্যান্টিজেন (ইডিওটাইপ) এবং একই সাইটে আবদ্ধ অন্যান্য অ্যান্টিবডিগুলির প্রতি আকৃষ্ট হয়। অ্যান্টিবডিগুলি ভারসাম্য বজায় রাখে, যতক্ষণ না পর্যন্ত- একটি অ্যান্টিজেন ভারসাম্যকে বিরক্ত করে, একটি ইমিউন প্রতিক্রিয়াকে উত্তেজিত করে।\n\n\n== প্রারম্ভিক বছর এবং শিক্ষা ==\nতাঁর পূর্বপুরুষরা বহু শতাব্দী ধরে ছোট ডেনিশ দ্বীপ ফানোতে বসবাস করতেন; কিন্তু, ১৯১০ সালে, তাঁর বাবা-মা লন্ডনে চলে যান, যেখানে ১৯১১ সালে জারনে’র জন্ম হয়।\nপ্রথম বিশ্বযুদ্ধের সময় তাঁর বাবা-মা নেদারল্যান্ডে চলে যান এবং জারনে তাঁর যৌবনকাল কাটান, রটার্ডামে। লিডেন ইউনিভার্সিটিতে দুই বছর পদার্থবিদ্যা অধ্যয়ন করার পর, জারনে কোপেনহেগেনে চলে আসেন এবং চিকিৎসা ক্ষেত্রে তাঁর পড়াশোনা পরিবর্তন করেন। তিনি কোপেনহেগেন বিশ্ববিদ্যালয় থেকে ১৯৪৭ সালে মেডিসিনে ডিগ্রি নিয়ে স্নাতক হন। চার বছর পর, তিনি তাঁর থিসিস, ‘ডিপথেরিয়া টক্সিন-অ্যান্টিটোক্সিন মিক্সচারে খরগোশের ত্বকের প্রতিক্রিয়া ভিত্তিক অ্যাভিডিটি স্টাডি’র জন্য ডক্টরেট উপাধিতে ভূষিত হন।\n\n\n== গবেষণা অবস্থান ==\n১৯৪৩ থেকে ১৯৫৬ সাল পর্যন্ত জারনে ডেনিশ ন্যাশনাল সিরাম ইনস্টিটিউটের একজন গবেষণা কর্মী ছিলেন এবং এই সময়ে তিনি অ্যান্টিবডি গঠনের উপর একটি তত্ত্ব তৈরি করেছিলেন। বলা হয়ে থাকে যে, কর্মক্ষেত্র থেকে বাড়ি ফেরার পথে কোপেনহেগেনের ল্যাঞ্জেব্রো ব্রিজ দিয়ে সাইকেল চালানোর সময় জারনে তাঁর এই বৈপ্লবিক বৈজ্ঞানিক ধারণা পেয়েছিলেন।\nঅ্যান্টিবডি গঠনের তত্ত্ব জারনে’কে আন্তর্জাতিক স্বীকৃতি এনে দেয় এবং ১৯৫৬ সালে জারনে জেনেভায় বিশ্ব স্বাস্থ্য সংস্থার জন্য কাজ করতে যান; যেখানে তিনি জৈবিক মান ও ইমিউনোলজি বিভাগের বিভাগীয় প্রধান হিসেবে দায়িত্ব পালন করেন। তিনি ১৯৬২ সালে মার্কিন যুক্তরাষ্ট্র ও পিটসবার্গ বিশ্ববিদ্যালয়ে অণুজীববিজ্ঞানের অধ্যাপক এবং চার বছর মাইক্রোবায়োলজি বিভাগের চেয়ারম্যান হিসাবে কাজ করার পূর্ব পর্যন্ত ছয় বছর ধরে উক্ত পদে অধিষ্ঠিত ছিলেন। জারনে ১৯৬২ সাল থেকে, ইমিউনোলজির বিশেষজ্ঞ উপদেষ্টা প্যানেল-এর সদস্য হিসাবে বিশ্ব স্বাস্থ্য সংস্থার জন্য কাজ চালিয়ে যান।\n১৯৬৬ সালে জারনে ইউরোপে ফিরে আসেন এবং ফ্রাঙ্কফুর্টের জোহান উলফগ্যাং গোয়েথে বিশ্ববিদ্যালয়ে পরীক্ষামূলক থেরাপির অধ্যাপকের পদ গ্রহণ করেন। ১৯৬৬ থেকে ১৯৬৯ সাল পর্যন্ত তিনি ফ্রাঙ্কফুর্টে পল-এহরলিচ-ইনস্টিটিউটেরও পরিচালক ছিলেন। ১৯৬৯ সালে জারনে পুনরায় চাকরি বদল করেন, এবার সুইজারল্যান্ডের বাসেলে, যেখানে তিনি ১৯৮০ সালে অবসর গ্রহণের পূর্ব পর্যন্ত ব্যাসেল ইনস্টিটিউট ফর ইমিউনোলজির পরিচালক ছিলেন। ১৯৭০ এবং ১৯৮০-এর দশকে, জারনে ইমিউন নেটওয়ার্ক তত্ত্বের বিকাশে অগ্রদূত ছিলেন।\nজারনের জীবনীকার টমাস সোডারকভিস্টের মতে, জারনে একজন বেঞ্চ-বিজ্ঞানী ছিলেন না, সঠিকভাবে ইচ্ছাশক্তির প্রকাশ করতে পারতেন না এবং পরীক্ষামূলক কাজ উপভোগ করতেন না। আবিষ্কারের পরিবর্তে তত্ত্বের জন্যই তাঁকে নোবেল পুরস্কার দেওয়া হয়। জারনে ৫০ বছর আগে পল এরলিখ দ্বারা প্রস্তাবিত \"ইমিউনোলজির প্রাকৃতিক নির্বাচন তত্ত্বে’র বিকাশ ঘটান, যদিও তিনি ডেভিড তালমেজ এবং ফ্র্যাঙ্ক ম্যাকফারলেন বার্নেট দ্বারা প্রস্তাবিত ক্লোনাল নির্বাচন উপাদানটি অনুপস্থিত রেখেছিলেন। এটি প্রথমে তাঁর সহকর্মীদের মধ্যে সংশয় তৈরি করেছিলো, উদাহরণস্বরূপ জেমস ওয়াটসন জারনে’কে স্পষ্টভাবে বলেছিলেন যে, তাঁর তত্ত্ব \"বিরক্তিকর\"।\n\n\n== পারিবারিক জীবন ==\nজারনে তিনবার বিয়ে করেছিলেন। তেজেক জারনের (একজন চিত্রশিল্পী) ঘরে, ইভার জারনে (জন্ম ১৯৩৬) এবং ডোনাল্ড জারনে (জন্ম ১৯৪১) দুই পুত্র; গারট্রুড ওয়েটস্টেইনের ঘরে ১৯৭১ সালে জারনের তৃতীয় পুত্র আন্দ্রেয়াস ওয়েটস্টেইনের জন্ম হয়।\nসোডারকভিস্টের মতে, তেজেক (৩৫), যখন জানতে পারে যে নিলস তার প্রিয় বন্ধু, আড্ডা সুন্দসিগ-হ্যানসেন-এর সাথে সম্পর্ক করছে তখন ক্ষীপ্ত হয়ে যায়। তেজেক আড্ডাকে তার নিজের বিষয় সম্পর্কে বলে এবং আড্ডা নীলসকে সেগুলি সম্পর্কে বলে দেয়। নিলস বিবাহবিচ্ছেদের দাবি করে। তেজেক তাকে থাকার জন্য অনুরোধ করল। জারনে থাকতে অস্বীকার করার পরে, তেজেক আত্মহত্যা করেন। ইভার সকালে ঘুম থেকে উঠে গ্যাসের গন্ধ পেয়ে তার মাকে ওভেনের কাছে মৃত অবস্থায় দেখতে পান। জারনে তাঁর দ্বিতীয় স্ত্রীর সাথে একজন ভৃত্য এবং আয়াদের মতো আচরণ করতেন বলে জানা যায়। তিনি তাঁর স্ত্রীদের প্রতি অবিশ্বস্ত ছিলেন।\n\n\n== পুরস্কার ও সম্মাননা ==\nমার্সেল বেনোইস্ট পুরস্কার (১৯৭৮)\nপল এহরলিচ এবং লুডভিগ ডার্মস্টেডটার পুরস্কার (১৯৮২)\nতাঁকে সম্মানসূচক ডক্টরেট প্রদান করে-\n\nশিকাগো বিশ্ববিদ্যালয় (১৯৭২)\nকলম্বিয়া বিশ্ববিদ্যালয় (১৯৭৮)\nকোপেনহেগেন বিশ্ববিদ্যালয় (১৯৭৯)\nবাসেল বিশ্ববিদ্যালয় (১৯৮১)\nইরাসমাস ইউনিভার্সিটি রটারডাম (১৯৮৩)\nতিনি সদস্য ছিলেন-\n\nআমেরিকান একাডেমি অফ আর্টস অ্যান্ড সায়েন্সেস-এর বিদেশী অনারারি সদস্য (১৯৬৭)\nরয়্যাল ডেনিশ একাডেমি অফ সায়েন্সেস অ্যান্ড লেটারস-এর সদস্য (১৯৬৯)\nএসএসআই অনারারি সদস্য (১৯৭০)\nন্যাশনাল একাডেমি অফ সায়েন্সেস-এর বিদেশী সহযোগী (১৯৭৫)\nআমেরিকান ফিলোসফিক্যাল সোসাইটির বিদেশী সদস্য (১৯৭৯)\n১৯৮০ সালে রয়্যাল সোসাইটির (এফআরএস) একজন ফেলো নির্বাচিত হন\nঅ্যাকাডেমি ডেস সায়েন্সেস-এর সদস্য (১৯৮১)\n\n\n== তথ্যসূত্র ==\n\n\n== গ্রন্থপঞ্জি ==\nJerne, N. K. (১৯৫৫)। \"The Natural-Selection Theory of Antibody Formation\" (পিডিএফ): 849–857। ডিওআই:10.1073/pnas.41.11.849 । পিএমআইডি 16589759। পিএমসি 534292 । \nJerne, N. K. (১৯৭৪)। \"Towards a network theory of the immune system\": 373–389। পিএমআইডি 4142565। \nJerne, N.K. (১৯৮৪), Nobel lecture: The Generative Grammar of the Immune System (PDF), Nobelprize.org, সংগ্রহের তারিখ ৮ জুলাই ২০১৯ .\nHoffmann, G.W. (১৯৯৪), \"Niels Jerne, Immunologist 1911–1994\", Vaccine Research, Mary Ann Liebert, Inc., 3, পৃষ্ঠা 173–174, ৬ অক্টোবর ২০১৪ তারিখে মূল থেকে আর্কাইভ করা .\nDubiski, S. (২০০৪)। \"Science as Autobiography: The Troubled Life of Niels Jerne\": 1267–1268। ডিওআই:10.1001/jama.291.10.1267। \n\n\n== বহিঃসংযোগ ==\n\nNiels K. Jerne on Nobelprize.org\nInterviews with Nobel Prize winning scientists: Niels Jerne, BBC, ২৫ এপ্রিল ১৯৮৭ . Video of an interviewed with Lewis Wolpert. Duration 37 minutes.\nটেমপ্লেট:FRS 1980"}