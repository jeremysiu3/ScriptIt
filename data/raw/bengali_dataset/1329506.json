{"pageid": 1329506, "title": "দ্য ব্যানশিজ অব ইনিশেরিন", "url": "https://bn.wikipedia.org/wiki?curid=1329506", "content": "দ্য ব্যানশিজ অব ইনিশেরিন (ইংরেজি: The Banshees of Inisherin) হল মার্টিন মাকডনা রচিত, পরিচালিত ও সহ-প্রযোজিত ২০২২ সালের তিক্ত বিগোয়ান্ত হাস্যরসাত্মক চলচ্চিত্র। আয়ারল্যান্ডের পশ্চিম উপকূলের দূরবর্তী একটি দ্বীপের পটভূমিতে নির্মিত চলচ্চিত্রটিতে শ্রেষ্ঠাংশে অভিনয় করেন কলিন ফ্যারল ও ব্রেন্ডান গ্লিসন এবং পার্শ্ব চরিত্রে অভিনয় করেন কেরি কনডন ও ব্যারি কিওগান। এই চলচ্চিত্রের মধ্য দিয়ে ফ্যারল ও গ্লিসন মাকডনার প্রথম চলচ্চিত্র ইন ব্রুজেস (২০০৮)-এর পর পুনরায় একত্রে কাজ করেন।\n২০২২ সালের ৫ই সেপ্টেম্বর ভেনিস আন্তর্জাতিক চলচ্চিত্র উৎসবে চলচ্চিত্রটির উদ্বোধনী প্রদর্শনী হয়। ফ্যারল সেখানে শ্রেষ্ঠ অভিনেতা বিভাগে ভোল্পি কাপ এবং মাকডনা শ্রেষ্ঠ চিত্রনাট্য বিভাগে গোল্ডেন ওসেয়া অর্জন করেন। সার্চলাইট পিকচার্স ২০২২ সালের ২১শে অক্টোবর  চলচ্চিত্রটি আয়ারল্যান্ড, যুক্তরাজ্য ও মার্কিন যুক্তরাষ্ট্রে মুক্তি দেয়। চলচ্চিত্রটি বিপুল প্রশংসা অর্জন করে, বিশেষ করে মাকডনার পরিচালনা ও চিত্রনাট্য, প্রধান অভিনয়শিল্পীদের অভিনয় এবং কার্টার বারওয়েলের সুরের। ন্যাশনাল বোর্ড অব রিভিউ ২০২২ সালের সেরা ১০ চলচ্চিত্রের তালিকায় এই চলচ্চিত্রটিকে স্থান দেয়। অধিকন্তু, ২০ মিলিয়ন মার্কিন ডলারে নির্মিত চলচ্চিত্রটি বিশ্বব্যাপী ৪১.২ মিলিয়ন মার্কিন ডলার আয় করে।\nচলচ্চিত্রটি অসংখ্য পুরস্কার ও মনোনয়ন লাভ করে, তন্মধ্যে রয়েছে ৯৫তম একাডেমি পুরস্কারে শ্রেষ্ঠ চলচ্চিত্র, শ্রেষ্ঠ পরিচালনা, শ্রেষ্ঠ অভিনেতা (ফ্যারল)-সহ ৯টি মনোনয়ন; ৮০তম গোল্ডেন গ্লোব পুরস্কারে ৮টি মনোনয়ন থেকে ৩টি জয়: শ্রেষ্ঠ সঙ্গীতধর্মী বা হাস্যরসাত্মক চলচ্চিত্র, শ্রেষ্ঠ সঙ্গীতধর্মী বা হাস্যরসাত্মক অভিনেতা ও শ্রেষ্ঠ চিত্রনাট্য; ৭৬তম ব্রিটিশ একাডেমি চলচ্চিত্র পুরস্কারে শ্রেষ্ঠ চলচ্চিত্র-সহ ৯টি মনোনয়ন, ক্রিটিকস চয়েস চলচ্চিত্র পুরস্কারে শ্রেষ্ঠ চলচ্চিত্র-সহ ৮টি মনোনয়ন; এবং স্ক্রিন অ্যাক্টরস গিল্ড পুরস্কারে সেরা অভিনয়শিল্পীদল-সহ ৫টি বিভাগে মনোনয়ন।\n\n\n== অভিনয়শিল্পীদল ==\nকলিন ফ্যারল - পাদ্রেইক সুলিভেইন\nব্রেন্ডান গ্লিসন - কোম ডোহার্টি\nকেরি কনডন - সিওভান সুলিভেইন\nব্যারি কিওগান - ডমিনিক কির্নি\nগ্যারি লাইডন - গার্ডা পিডার কির্নি\nপ্যাট শর্ট - জঞ্জো ডিভাইন\nশিলা ফ্লিটন - মিসেস ম্যাকরমিক\nব্রিড নি নিচটেইন - মিসেস ও'রিওরডান\nজন কেনি - গেরি\nঅ্যারন মোনাগান - ডেক্লান\nডেভিড পিয়ার্স - যাজক\nলাসেয়ারফিওনা নি চোনাওলা - গায়িকা\nজন কার্টি - বৃদ্ধ সঙ্গীতজ্ঞ\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট মুভি ডেটাবেজে দ্য ব্যানশিজ অব ইনিশেরিন  (ইংরেজি)\nচিত্রনাট্য"}