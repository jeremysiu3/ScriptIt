{"pageid": 1392548, "title": "খালেকদাদ নূরী", "url": "https://bn.wikipedia.org/wiki?curid=1392548", "content": "খালেকদাদ নূরী (জন্ম: ১লা জানুয়ারি, ১৯৮৪) হলেন একজন আফগান ক্রিকেটার। তিনি একজন ডানহাতি ব্যাটসম্যান,  যিনি ডানহাতি ফাস্ট-মিডিয়াম বোলিং করতেন। তিনি আফগানিস্তান জাতীয় ক্রিকেট দলের হয়ে খেলেন। তিনি আফগান ক্রিকেটের জনক আল্লাহ দাদ নূরীর ছোট ভাই। \n\n\n== প্রাথমিক কর্মজীবন ==\nখালেকদাদের জন্ম আফগানিস্তানের বাগলন প্রদেশে। খালেকদাদ আফগানিস্তানে সোভিয়েত আক্রমণ এবং সোভিয়েত প্রত্যাহারের পর সংঘটিত পরবর্তী গৃহযুদ্ধ থেকে পালিয়ে এসে তার পরিবারের সাথে শরণার্থী শিবিরে জীবনের বেশিরভাগ সময় কাটিয়েছেন। তিনি নিজের অনেক সতীর্থের মতোই প্রতিবেশী পাকিস্তানে খেলা শিখেছেন।\nখালেকদাদ আফগানিস্তানের হয়ে ২০০১ সালের ১৫ ই অক্টোবর নওশেরার বিপক্ষে কায়েদ-ই-আজম ট্রফিতে প্রতিনিধিত্ব করেছিলেন।  আফগানিস্তানে ন্যাটো আক্রমণের এক সপ্তাহের মধ্যে এই খেলাটি হয়েছিল।\nআফগানিস্তানের হয়ে দাদের আন্তর্জাতিক অভিষেক ২০০৪ সালের এসিসি ট্রফিতে ওমানের বিপক্ষে হয়। ২০০৬ সালে তিনি ইংল্যান্ড সফর করে এসেক্স দ্বিতীয় একাদশের বিপক্ষে একটি একক ম্যাচে খেলেন। পরে ২০০৬ সালে, তিনি ২০০৬ এসিসি ট্রফিতে তার দলের প্রতিনিধিত্ব করেন, যেখানে তিনি ইরান  ও নেপালের বিপক্ষে ২টি ম্যাচে খেলেন। \n\n\n== ২০০৯ - বর্তমান ==\nতিনি ২০০৯ আইসিসি বিশ্বকাপ বাছাইপর্বে আফগান জাতীয় স্কোয়াডের সদস্য ছিলেন। কেনিয়ার বিরুদ্ধে টুর্নামেন্টে তিনি তার লিস্ট-এ অভিষেক করেন  এবং পরবর্তীতে টুর্নামেন্টে স্কটল্যান্ডের বিপক্ষে একদিনের আন্তর্জাতিক তার অভিষেক হয়, যেখানে তিনি ২/২৫ নেন।  এখন পর্যন্ত এটাই খালেকদাদের একমাত্র ওয়ানডে।\nপরবর্তীতে ২০০৯ সালের নভেম্বরে আফগানিস্তানের হয়ে চীনের বিপক্ষে  ২০০৯ এসিসি টি-টুয়েন্টি কাপে তার অনানুষ্ঠানিক টি-টোয়েন্টি অভিষেক হয়। তিনি টুর্নামেন্টের ফাইনালে খেলেন, যেখানে আফগানিস্তান সংযুক্ত আরব আমিরাতকে ৮৪ রানে পরাজিত করে। \n২০১০ খ্রিস্টাব্দের অক্টোবরে আফগানিস্তানের কেনিয়া সফরের আগে তিনি ঋয়টি একদিনের আন্তর্জাতিকে আফগানিস্তানের প্রতিনিধিত্ব করেছিলেন এবং প্রথম-শ্রেণীর ক্রিকেটে তার অভিষেক হয় আফগানিস্তানের কেনিয়া সফরের সময়, যখন আফগানিস্তান ২০০৯-১০ আইসিসি ইন্টারকন্টিনেন্টাল কাপে কেনিয়ার বিপক্ষে খেলেছিল। ম্যাচ চলাকালীন তিনি প্রথম ২টি প্রথম-শ্রেণীর উইকেট নেন, যার মধ্যে নেহেমিয়া ওধিয়াম্বো ও ডেভিড ওবুয়া ছিলেন। \n\n\n== পরিবার ==\nখালেকদাদের ভাই আল্লাহ দাদ নূরী আফগানিস্তান জাতীয় ক্রিকেট দলের প্রথম অধিনায়ক ছিলেন। \n\n\n== তথ্যসূত্র =="}