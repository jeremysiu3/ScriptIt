{"pageid": 1443632, "title": "ঝুলন্ত পাথর", "url": "https://bn.wikipedia.org/wiki?curid=1443632", "content": "ঝুলন্ত পাথর ( রুশ: Висячий камень) এরগাকি প্রকৃতি উদ্যানের একটি ৫০০ টন ভরের গ্রানাইট শিলা, আপাতদৃষ্টিতে রাশিয়ার ক্রাসনোয়ারস্ক ক্রাইয়ের পশ্চিম সায়ান পর্বতমালায় রাদুঝনয় হ্রদের উপরে  ১,০০০ মিটার (৩,৩০০ ফুট) উচ্চতায় একটি পাহাড়ের ধারে রয়েছে। পাথরটি এরগাকি প্রকৃতি উদ্যানের অন্যতম পর্যটন আকর্ষণ।\n\n\n== কিংবদন্তি ==\n\nধারণা করা হয় পাথর সম্পর্কিত কিংবদন্তি কাহিনিগুলো তুর্কিয় জনগণ এবং সায়ান আদিবাসীদের মাধ্যমে প্রচলিত হয়েছে। তারা বিশ্বাস করে,পাথর নিচে পড়লে পৃথিবী ধ্বংস হয়ে যাবে। এই অঞ্চলে পাথরের একটি শিকল বা খাজ আছে, যা দূর থেকে একজন অন্ধকারাচ্ছন্ন ঘুমন্ত ব্যক্তির মত দেখায়, এটি \"ঘুমন্ত সায়ান\" নামে পরিচিত স্থানীয় কিংবদন্তি ব্যক্তির প্রতিনিধিত্ব করে।  কিংবদন্তি অনুসারে পাথরটি যদি রাদুজনয় হ্রদে পড়ে যায়, তবে ঘুমন্ত সায়ান জেগে উঠবে। আরেকটি কিংবদন্তি অনুসারে একশিলার পাথরটি ঘুমন্ত সায়ানের হৃদয়। স্থানীয় আদিবাসীদের মতে পাথরটি 'হৃৎস্পন্দনে' কম্পিত হয়। কিছু লোকের বিশ্বাস শিলাটি রাশিয়ার পৌরাণিক নায়ক স্ব্যাটোগরের প্রতিনিধিত্ব করে।\nপর্যটকদের বেশ কয়েকটি দল ঝুলন্ত পাথর ঠেলে পাহাড়ের নিচে ফেলার চেষ্টা করেছে, কিন্তু ব্যর্থ হয়েছে। কিছু লোক পাথরটি ধাক্কা দেওয়ার জন্য উইঞ্চ এবং জ্যাক নিয়ে এসেছে। নড়াতে পারেনি; এটি তার ভিত্তিতে সংযুক্ত থেকেছে। এলাকায় ঘন ঘন ভূমিকম্প হলেও পাথরটি ২০২৪ সাল পর্যন্ত নড়ে নি।\n\n\n== বর্ণনা ==\nপাথরটি একটি ঢালের উপর প্রাকৃতিক ভাবে স্থাপিত । ওজন আনুমানিক ৫০০ টন। এটির অবস্থান হ্রদ থেকে ১,০০০ মিটার (৩,৩০০ ফুট) উপরে। পাথরটির দৈর্ঘ্য ১৫ মিটার (৪৯ ফুট)। এক সময় পাথরটি সরেছিল বলে জানা গেছে, কিন্তু সময়ের সাথে সাথে এটির নিম্নভাগের খাঁজগুলো ভিত্তির সাথে আটকে যায় এবং পাদদেশে জমাট বাঁধে।\n\n\n== গতায়ন ==\nজুন থেকে সেপ্টেম্বরের মধ্যে একটি পায়ে হাঁটা পথে পাথরের কাছে যাওয়া যায়। পথটি ১২ কিলোমিটার (৭.৫ মাইল) দীর্ঘ। ঝুলন্ত পাথরের কাছে পৌঁছতে পাঁচ থেকে সাত ঘন্টা সময় লাগে। এরগাকি প্রকৃতি উদ্যানে পাথরটি দেখতে পর্যটকদের ৪,৮০০ রুবেল খরচ হয়। এই অঞ্চলের আবহাওয়া দ্রুত পরিবর্তিত হয় এবং জুন মাসেও তুষারপাত হতে পারে।\n\n\n== তথ্যসূত্র =="}