{"pageid": 13993, "title": "বোগোতা", "url": "https://bn.wikipedia.org/wiki?curid=13993", "content": "বোগোতা (স্পেনীয়: Bogotá; , স্পেনীয় উচ্চারণ: [boɣoˈta] ()), আনুষ্ঠানিকভাবে বোগোতা, ডিস্ট্রিটো ক্যাপিটালা, সংক্ষেপে বোগোতা, ডিসি, এবং পূর্বে পরিচিত সান্তা ফে দে বোগোতা (স্পেনীয়: [ˌsanta ˈfe ðe βoɣoˈta]; আক্ষ. 'Holy Faith of Bogotá') কলম্বিয়ার রাজধানী শহর, এবং বিশ্বের বৃহত্তম শহরগুলির মধ্যে একটি। শহরটি সমুদ্রতল থেকে প্রায় ২৬৪০ মিটার উঁচুতে আন্দেস পর্বতমালার পূর্ব কোর্দিয়েরা (Cordillera Oriental কোর্দ়িয়েরা ওরিয়েন্তাল্‌) পর্বতশ্রেণীর একটি পর্বতবেষ্টিত মালভূমির উপর অবস্থিত। শহরের জলবায়ু মৃদু; বাৎসরিক গড় তাপমাত্রা ১৪° সেলসিয়াস। শহরটির জনসংখ্যা ৬৫ লক্ষেরও বেশি।\nবোগোতা কলম্বিয়ার বৃহত্তম শহর এবং দক্ষিণ আমেরিকার সবচেয়ে দ্রুত বর্ধনশীল পৌর এলাকাগুলির একটি। বোগোতার আশেপাশে অবস্থিত প্রধান শহরতলীগুলির মধ্যে আছে বোসা, এঙ্গাতিবা, ফোন্তিবন, সুবা, উসাকেন এবং উসমে। এখানকার শিল্পগুলির মধ্যে আছে মুদ্রণ ও প্রকাশনা শিল্প, মোটরযান নির্মাণ শিল্প, খাদ্য প্রক্রিয়াকরণ, এবং বস্ত্র, ধাতু, মেশিন, ও বৈদ্যুতিক যন্ত্রাদি নির্মাণ শিল্প। এই শহরে অনেক ব্যাংক ও কর্পোরেশনের সদর দপ্তর অবস্থিত। আন্তঃ-আমেরিকান মহাসড়ক এবং অন্যান্য রেলপথ ও মহাসড়ক শহরটিকে অন্যান্য বড় শহরের সাথে যুক্ত করেছে। শহরটির কাছেই এল দোরাদো আন্তর্জাতিক বিমানবন্দর অবস্থিত।\nবোগোতাকে কখনো কখনো \"দক্ষিণ আমেরিকার আথেন্স\" নামে ডাকা হয়। ১৮৬৭ সালে প্রতিষ্ঠিত কলম্বিয়ার জাতীয় বিশ্ববিদ্যালয় এবং আরও অনেক বিশ্ববিদ্যালয় এখানে অবস্থিত, ফলে বোগোতা কলম্বিয়ারতে শিক্ষার প্রধান কেন্দ্র। শহরের দর্শনীয় স্থানগুলির মধ্যে আছে বিখ্যাত স্বর্ণ যাদুঘর, যেখানে কলম্বাস-পূর্ব যুগের স্বর্ণশিল্পের সংগ্রহশালা আছে; জাতীয় যাদুঘর; ১৫৬৭ সালে নির্মিত সান ফ্রান্সিস্কো গির্জা; এবং প্রাচীন আদিবাসী আমেরিকান মন্দিরের স্থানে নির্মিত বোগোতার প্রথম গির্জা (১৫৬৫) ও জাতীয় ক্যাথিড্রাল। কাছের একটি পাহাড়ে আছে মোন্সেরাতের তীর্থালয়; এখান থেকে বোগোতার দৃশ্য বিখ্যাত। বোগোতা পৌর এলাকার বাইরে সিপাকিরাতে একটি অনন্য ভূগর্ভস্থ লবণ ক্যাথিড্রাল এবং বিখ্যাত তেকেনদামা জলপ্রপাতের কথা উল্লেখ করা যায়।\nস্পেনীয় কঙ্কিস্তাদোর গন্সালো হিমেনেস ১৫৩৮ সালে একটি জনবহুল চিবচা লোকালয় বাকাতা-র কাছে বোগোতা শহরের পত্তন করেন। শহরটি ১৭১৭ সালে নতুন গ্রানাডার উপরাজধানীতে পরিণত হয়। ১৮১৯ সালে সিমোন বলিভার এটি দখল করেন এবং তারপর এটি বৃহত্তর কলম্বিয়ার (বর্তমান কলম্বিয়া, ইকুয়েডর, পানামা, ও ভেনেজুয়েলা) রাজধানীতে পরিণত হয়। ১৮৩০ সালে বৃহত্তর কলম্বিয়ার পতনের পর এটি নতুন গ্রানাডার রাজধানী হয়। নতুন গ্রানাডার নাম পরে বদলে কলম্বিয়া রাখা হয়। ১৯৪০ সালের পর বহুসংখ্যক গ্রামীণ কলম্বীয় নাগরিক অর্থনৈতিক সুযোগের আশায় শহরটিরতে আগমন করতে শুরু করলে শহরটির দ্রুত সম্প্রসারণ ঘটে।\n\n\n== তথ্যসূত্র ==\n\n\n== বহিঃসংযোগ =="}