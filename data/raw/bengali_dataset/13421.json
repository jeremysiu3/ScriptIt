{"pageid": 13421, "title": "বাগর্থবিজ্ঞান", "url": "https://bn.wikipedia.org/wiki?curid=13421", "content": "বাগর্থবিজ্ঞান (ইংরেজি: Semantics সেম্যান্টিক্‌স) ভাষাতে অর্থ বিষয়ক গবেষণা। একে শব্দার্থবিদ্যা, শব্দার্থতত্ত্ব, অর্থতত্ত্ব,অর্থবিজ্ঞান ইত্যাদি নামেও বাংলায় ডাকা হয়।\nআপাতদৃষ্টিতে অর্থকে বেশ অস্পষ্ট, বিমূর্ত, ধরা-ছোঁয়ার বাইরের একটি বস্তু বলে মনে হতে পারে। তবে বাগর্থবিজ্ঞানীরা ভাষার ব্যবহার নিয়ে অত্যন্ত সচেতনভাবে চিন্তা করেন যাতে তাঁরা অর্থ সম্পর্কে কিছু নির্দিষ্ট সিদ্ধান্তে পৌঁছাতে পারেন।\nবাগর্থবিজ্ঞানীরা অর্থকে দুইটি প্রধান ভাগে ভাগ করেন: বাচ্যার্থ (বা আক্ষরিক অর্থ বা অভিধার্থ বা আভিধানিক অর্থ) এবং ব্যঞ্জনার্থ। বাচ্যার্থ বলতে কোনও ভাষার শব্দ বা বাক্যের সমতুল্য কোনও কিছুকে বোঝায়; অর্থাৎ এটি শব্দ বা বাক্যটির আভিধানিক অর্থ। অন্যদিকে ব্যঞ্জনার্থ বলতে কোনও বক্তা কোনও একটি ভাষাংশ ব্যবহারের মাধ্যমে আসলে কী বোঝাতে চাচ্ছেন তাকে বোঝায়; বক্তার উদ্দিষ্ট অভিব্যক্তি-ই এখানে মুখ্য। একই বাক্য বা শব্দ ভিন্ন ভিন্ন বক্তা পরিস্থিতিভেদে ভিন্ন ভিন্ন অর্থে প্রয়োগ করতে পারেন। এমনকি কোনও কোনও বাক্যের বাচ্যার্থ বা আক্ষরিক অর্থ স্ববিরোধী বা অবাস্তব হলেও ঐ বাক্যগুলির মাধ্যমে বক্তা কোনও বিশেষ অনুভূতি অপরের কাছে প্রকাশ করতে পারেন।\nবাগর্থবিজ্ঞানীরা রৌপ বিধিসম্মতভাবে ও প্রণালীবদ্ধভাবে এই ঘটনাগুলি ব্যাখ্যা করতে চেষ্টা করেন। তাঁরা রসায়ন, ভূ-বিজ্ঞান ও অন্যান্য ভৌত বিজ্ঞানের মত ভাষার অর্থ সম্পর্কিত তত্ত্ব দাঁড় করানোর চেষ্টা করেন। তাঁরা অর্থ সম্পর্কে কতগুলি সুনির্দিষ্ট, পরস্পর-সম্পর্কিত ও সাশ্রয়ী সংজ্ঞা ও বিবৃতি গঠন করার চেষ্টা করেন, যেগুলি ভাষাতে অর্থ সম্পর্কিত বিপুল পরিমাণ বাস্তব তথ্য (fact) ব্যাখ্যা করতে সক্ষম। দেখা গেছে, বিভিন্ন ভাষার অর্থ সম্পর্কিত প্রাথমিক তথ্য বা ঘটনাবলির মধ্যে অনেক মিল আছে (অনেক অমিল-ও আছে, কিন্তু বাগর্থবিজ্ঞানীরা মিলগুলির প্রতিই আগ্রহী)। বাগর্থবিজ্ঞানীরা এই সাদৃশ্যগুলি বিবেচনা করে মানুষের বলা সব ভাষার জন্য প্রযোজ্য একটি সাধারণ অর্থ বিষয়ক তত্ত্ব নির্মাণের চেষ্টা করেন।\nপাশ্চাত্যে প্রাচীন গ্রিক দার্শনিক আরিস্তোত্‌ল ভাষাতে অর্থ নিয়ে প্রথম গবেষণা শুরু করেন, তবে তার পর বাগর্থবিজ্ঞানের অনেক উন্নতি ঘটেছে। বর্তমান বাগর্থবিজ্ঞানীরা প্রতীকী যুক্তিবিজ্ঞান, সৃষ্টিশীল ব্যাকরণ, ইত্যাদি আধুনিক কলাকৌশলের সহায়তা নিয়ে থাকেন, যেগুলি আরিস্তোত্‌লের কাছে লভ্য ছিল না।\n\n\n== উক্তি, বাক্য ও বচন ==\nউক্তি, বাক্য ও বচন এবং এদের মধ্যকার পার্থক্য বাগর্থবিজ্ঞানের অত্যন্ত মৌলিক বিষয়।\nকোনও ব্যক্তির উচ্চারিত কথা, যার আগে ও পরে ব্যক্তিটি নৈঃশব্দ্য রাখেন, তাকে উক্তি (utterance) বলে। উক্তির সমার্থক কিছু শব্দ হল কহন, বাচন, কথন, ভাষণ ইত্যাদি। উক্তি কোনও ব্যক্তি দ্বারা সম্পাদিত একটি ক্ষণস্থায়ী ভৌত ঘটনা, যা সম্পাদন শেষে বাতাসে মিলিয়ে যায়। উক্তি হল কোনও ব্যক্তি কর্তৃক ভাষার একটি অংশের ব্যবহার। এটি একটিমাত্র শব্দ হতে পারে, একটি শব্দগুচ্ছ হতে পারে, এক বা একাধিক বাক্যও হতে পারে। উক্তির সাথে বক্তার বলার ভঙ্গি, স্বরাঘাত, ও কণ্ঠস্বর, ইত্যাদি ব্যাপারগুলি জড়িত।\nঅন্যদিকে বাক্য (sentence) কোনও ভৌত ঘটনা বা বস্তু নয়। এটি একটি বিমূর্ত মানসিক ধারণা। প্রচলিত সংজ্ঞামতে বাক্য হল কোনও ভাষার ব্যাকরণের নিয়ম মেনে সৃষ্ট কতগুলি শব্দের গুচ্ছ বা ইংরেজি পরিভাষায় \"স্ট্রিং\", যা একটি সম্পূর্ণ অর্থ প্রকাশ করে। বাক্যকে একাধিক শব্দের সহযোগে গঠিত কোনও ভৌত, মূর্ত রূপে রূপায়িত উক্তির পেছনের আদর্শ বিমূর্ত রূপ হিসেবে গণ্য করা যায়। বাক্যের ধারণার সাথে বক্তার বলার ভঙ্গি, স্বরাঘাত, ও কণ্ঠস্বর, ইত্যাদি ব্যাপারগুলি জড়িত নয়। বাস্তব বিশ্বে বেশির ভাগ মানুষের উচ্চারিত বিভিন্ন উক্তি পূর্ণাঙ্গ বাক্য হিসেবে উচ্চারিত হয় না। কিন্তু এই উক্তিগুলি বিশ্লেষণ করার সময় এগুলিকে পূর্ণাঙ্গ বাক্যের খণ্ডিত অংশ হিসেবে গণ্য করলে বিশ্লেষণে সুবিধা হয়।\nবাগর্থবিজ্ঞানে কোনও একটি ব্যাকরণগতভাবে পূর্ণাঙ্গ বাক্যের অর্থের সাথে বচনের  (proposition) ধারণাটি অঙ্গাঙ্গীভাবে জড়িত এবং অত্যন্ত গুরুত্বপূর্ণ। কোনও বর্ণনামূলক বাক্যে যখন উক্ত হয় (অর্থাৎ এটিকে কোনও উক্তি হিসেবে ব্যবহার করা হয়), তখন ঐ উক্তির অর্থের যে অংশটুকু কোনও ঘটনার বিবরণ দেয়, তাকে বচন বলে। কোনও ব্যক্তি একটি বর্ণনামূলক বাক্য উক্তি হিসেবে ব্যবহার করে (অর্থাৎ বাক্যটি উক্ত করে) কোনও একটি বচন প্রকাশ করেন।\nদুইটি বচন একই কি না, তা নির্ণয় করার জন্য সত্যের ধারণা কাজে লাগানো যায়। যদি একই পরিস্থিতিতে কোনও একটি বচন সত্য হয় এবং অপরটি মিথ্যা হয়, তবে বচন দুইটি ভিন্ন। সত্য বচনগুলি সত্য ঘটনা (fact)-র সাথে সম্পর্কিত। মিথ্যা বচনগুলি সত্য ঘটনার সাথে জড়িত নয়। আমরা মনের ভেতরে সত্য বা মিথ্যা দুই ধরনের বচনই তৈরি করতে পারি এবং এগুলি বিশ্বাসও করতে পারি, কিন্তু কেবল সত্য বচনগুলিই \"জানা\" সম্ভব। অর্থাৎ জ্ঞান (knowledge) হল সমস্ত সত্য বচনের সমষ্টি।\nবচন কেবল বর্ণনামূলক বাক্যের সাথেই সম্পর্কিত নয়, প্রশ্নবাচক ও আদেশমূলক বাক্যের অর্থের সাথেও বচন জড়িত। যখন কোনও ব্যক্তি কোনও বিবরণমূলক বাক্য উচ্চারণ করেন, তখন তিনি বাক্যটির অন্তর্নিহিত বচনের সত্যতা মুখে ব্যক্ত করেন। কিন্তু যখন তিনি একটি প্রশ্ন করেন বা আদেশ দেন, তখন তিনি সরাসরি বাক্যটির সঙ্গে সংশ্লিষ্ট বচনের সত্যতা-অসত্যতা ব্যক্ত করেন না। একই বচন বিভিন্ন ধরনের বাক্যে বাস্তবায়িত হতে পারে।\nউক্তি বা বাক্যের মত বচন কোনও নির্দিষ্ট ভাষার বৈশিষ্ট্য নয়। বিভিন্ন ভাষার বাক্য একই বচন নির্দেশ করতে পারে। যেমন - ইংরেজি ভাষার I love you, বাংলা ভাষার আমি তোমাকে ভালবাসি এবং ফরাসি ভাষার Je t'aime বাক্যগুলি একই বচন নির্দেশ করে।\nউক্তি, বাক্য ও বচনের সম্পর্ক আরও পরিষ্কারভাবে বোঝার জন্য নিচের সারণিটির সহায়তা নেয়া যেতে পারে।\n\nএকটি বচন বিভিন্ন রকম বাক্যে প্রকাশিত হতে পারে, আবার এই বাক্যগুলি একাধিক ব্যক্তির অসংখ্য ভৌত উক্তিতে প্রকাশিত হতে পারে --- সংক্ষেপে এই হল বচন, বাক্য ও উক্তির মধ্যকার সম্পর্ক।\nবচন বিমূর্ত ও মানসিক; কোনও ব্যক্তি মনের মাধ্যমে বচন অনুধাবন করতে পারেন। এ অর্থে বচন চিন্তার অংশ। কিন্তু চিন্তা ও বচন একই বস্তু নয়, যদিও অনেক সময় আমরা কথা বলার সময় \"চিন্তা\" শব্দটা দিয়ে বচনকে বুঝিয়ে থাকি (যেমন - \"আমার মাথাতেও এই একই চিন্তা এসেছিল।\" --- এই বাক্যে \"চিন্তা\" দিয়ে আসলে বচন বোঝানো হচ্ছে।)। চিন্তা হল মানসিক প্রক্রিয়া, বচন হল বিমূর্ত আর্থিক একক, বাক্য হল বিমূর্ত ভাষিক বস্তু এবং উক্তি হল স্থান-কাল-নির্দিষ্ট ভৌত কাজ বা ঘটনা। এই চারটির আন্তঃসম্পর্ক জটিল ও সমস্যাবহুল।\n\n\n== অর্থ ও নির্দেশন ==\nবাগর্থবিজ্ঞানীরা অর্থ-বিষয়ক আরও দুইটি মৌলিক ধারণা আলাদাভাবে গণ্য করেন, যেগুলি হল অর্থ (sense) এবং নির্দেশন (reference)। প্রথমটি ভাষার ভিতরের আর্থ সম্পর্ক বর্ণনায় ব্যবহার করা হয়, আর দ্বিতীয়টি ভাষা ও বাস্তব বিশ্বের মধ্যকার সম্পর্ক বর্ণনায় ব্যবহৃত হয়।\nনির্দেশন বলতে শব্দ বা শব্দগুচ্ছের মাধ্যমে কোনও বক্তার বাস্তব বিশ্বের কোনও ব্যক্তি, বস্তু, ঘটনা, ইত্যাদিকে নির্দেশ করাকে বোঝায়। যেমন - তামীম একটা খেলনা গাড়ি উপহার পেল। বাক্যটিতে \"খেলনা গাড়ি\" শব্দগুচ্ছটি দিয়ে বক্তা একটি বাস্তব খেলনা গাড়িকে নির্দেশ করছেন এবং \"তামীম\" শব্দটি দিয়ে সম্ভবত একটি বাস্তব মনুষ্যশিশুকে নির্দেশ করছেন। একই শব্দ, শব্দগুচ্ছ বা বাক্য দিয়ে পরিস্থিতিভেদে বিভিন্ন বাস্তব বস্তু নির্দেশ করা যেতে পারে। যেমন - \"তামীম\" শব্দটি ঐ নামের অসংখ্য মানুষের যেকোনও একটিকে নির্দেশ করতে পারে। \"খেলনা গাড়ি\" শব্দদ্বয় পৃথিবীর অসংখ্য খেলনা গাড়ির যেকোনওটিকে নির্দেশ করতে পারে। আবার উলটোভাবে দুইটি ভিন্ন শব্দ, শব্দগুচ্ছ বা বাক্য একই বস্তু বা ব্যক্তিকে বোঝাতে পারে। যেমন - \"২০০৫ সালে মার্কিন রাষ্ট্রপতি ও সেনাপ্রধান\" এবং \"জর্জ ওয়াকার বুশ\" একই ব্যক্তিকে নির্দেশ করে। যাকে নির্দেশ করা হয়, তাকে বলা হয় নির্দেশিত (referent)।\nঅন্যদিকে অর্থ (ইংরেজি sense-এর বাংলা প্রতিশব্দ হিসেবে) বলতে একটি আর্থিক সম্পর্কের সংশ্রয়ে (system of semantic relationship) অন্যান্য কথার (expressions) প্রেক্ষিতে কোনও একটি কথার অবস্থানকে বোঝায়। ভিন্ন ভিন্ন শব্দ বা শব্দগুচ্ছ কোনও বাক্যে একই অর্থে (sense-এ) ব্যবহৃত হতে পারে। যেমন - লাঠিটা খাড়া দাঁড়িয়ে আছে এবং \"লাঠিটা উল্লম্ব দাঁড়িয়ে আছে\" বাক্য দুইটিতে \"খাড়া\" ও \"উল্লম্ব\" একই অর্থে ব্যবহৃত হয়েছে।\nএকই শব্দ ভিন্ন অর্থে ব্যবহৃত হতে পারে। যেমন - \"নদীর পাড়\" এবং \"শাড়ির পাড়\"-এ \"পাড়\" শব্দটি দুইটি ভিন্ন অর্থে ব্যবহৃত। এই ধরনের ঘটনাকে বাগর্থবিজ্ঞানীরা বহু-অর্থকতা (polysemy) বা সমরূপিতা (homonymy) --- এই দুইটি ধারণার যেকোনও একটির সাহায্যে ব্যাখ্যা করেন। কোন্‌ ধারণাটি প্রযুক্ত হবে, তা সাধারণত নির্ভর করে আলোচ্য শব্দগুলির বুৎপত্তির (etymology)-র উপর।\nঅর্থ (sense) কোনও বাস্তব বস্তুকে নির্দেশ করে না। এটা আসলে ঠিক কী নির্দেশ করে তা সংজ্ঞার মাধ্যমে ব্যাখ্যা করা কঠিন। অর্থ বিমূর্ত ও মানসিক। যখন একজন ব্যক্তি কোনও কথা বুঝতে পারেন, তখন তিনি কথাটির অর্থ (sense) ধরতে পেরেছেন বলে গণ্য করা হয়।\nসমস্ত কথা বা ভাষিক অভিব্যক্তির অর্থ (sense) আছে, তবে কোনও অভিব্যক্তিতে নির্দেশন, অর্থাৎ বাস্তব জগতের কোনও বস্তু, ব্যক্তি, ইত্যাদির প্রতি নির্দেশ থাকতেও পারে, না-ও থাকতে পারে।\nকোনও শব্দ বা শব্দগুচ্ছের যেমন একটি পূর্ণ বাক্যের মত ব্যাকরণগত সম্পূর্ণতা নেই, ঠিক একইভাবে কোনও শব্দ বা শব্দগুচ্ছের অর্থ (sense) একটি বচনের মত আর্থিক সম্পূর্ণতা ও স্বাধীনতার অধিকারী নয়। কোনও শব্দ বা শব্দের অর্থ জেনেই এটি কোন্‌ অর্থে ব্যবহৃত হচ্ছে তা বলা যায় না, একটি বৃহত্তর বচনের কাঠামোয় ফেলে এর অর্থ (sense) বিশ্লেষণ করতে হয়।\nঅর্থ (sense) বলতে আসলেই কী বোঝায়, তা সম্পর্কে বাগর্থবিজ্ঞানীরাও পুরোপুরি নিশ্চিত নন। এটা অনেকটা বিদ্যুতের মত, আমরা বিদ্যুত ব্যবহার করি এবং বিদ্যুৎ কীভাবে কাজ করে, তা নিয়ে অনেক কথা বলতে পারি কিন্তু এটা আসলে যে কী, তা আমরা পুরোপুরি কখনোই হয়ত বুঝতে পারব না।\n\n\n== পাদটীকা ও তথ্যসূত্র ==\n\n\n=== ইংরেজি ===\nLeech, Geoffrey N. (১৯৮১), Semantics (2nd সংস্করণ), Harmondsworth: Penguin Books উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\nPalmer, F. R. (১৯৮২), Semantics (2nd সংস্করণ), Cambridge: Cambridge University Press উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nKempson, R. (১৯৭৭), Semantic Theory, Cambridge: Cambridge University Press উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nLevinson, S. (১৯৮৩), Pragmatics, Cambridge: Cambrudge University Press উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nLeech, Geoffrey N. (১৯৮৩), Principles of Pragmatics, London: Longman উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nLyons, John (১৯৭৭), Semantics (2 volumes), Cambridge: Cambridge University Press উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n=== বাংলা ===\nদাস, রমাপ্রসাদ (১৯৯৫), শব্দ ও অর্থ: শব্দার্থের দর্শন, কলকাতা: আনন্দ পাবলিশার্স উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}