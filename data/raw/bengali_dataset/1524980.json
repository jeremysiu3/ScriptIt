{"pageid": 1524980, "title": "হাওয়ার সমাধি", "url": "https://bn.wikipedia.org/wiki?curid=1524980", "content": "হাওয়ার কবর বা হাওয়ার সমাধি একটি প্রত্নতাত্ত্বিক স্থান। সৌদি আরবের  জেদ্দা  শহরের লাল সাগরের উপকূলের কাছে আমারিয়া নামক এলাকায় দক্ষিণ-পশ্চিমে অবস্থিত। এটি খোদাই করা পাথর দিয়ে নির্মিত হয়েছিল। মুসলমানদের বিশ্বাস যে হাওয়া এই জেদ্দা শহরে মারা গিয়েছিলেন এবং এখানেই তাঁকে সমাহিত করা হয়েছিল। এটি জেদ্দা শহরের নামকরণের একটি উৎস হিসেবেও বিবেচিত হয়। ড. খালিদ আল-গাইথ বলেছেন যে সঠিক উচ্চারণ হবে \"জুদ্দা\" (উপরে জোর দিয়ে), যার অর্থ পথ, রাস্তা বা মহাসড়ক। কিন্তু যারা এটিকে \"জাদ্দা\" (নিচে জোর দিয়ে) বলেন, তারা এটিকে হাওয়ার সাথে সম্পর্কিত করতে চেয়েছে।  \"জাদ্দা\" শব্দের অর্থ দাদি বা নানি । জেদ্দার বাসিন্দারা এই নামটির উৎপত্তি মানবজাতির মা হাওয়ার সঙ্গে যুক্ত  আছে বলে মনে করেন। তিনি জান্নাত থেকে এখানে নেমেছিলেন বলে তারা বিশ্বাস করেন। আদম  ভারতে নেমেছিল। পরে তারা আরাফাত পর্বতে মিলিত হন। পরে হাওয়া মারা গেলে  জেদ্দায় সমাহিত করা হয়। এটি ইবনে কাসির তাঁর \"আল-বিদায়া ওয়ান-নিহায়া\" গ্রন্থে উল্লেখ করেছেন।\nকিছু  ইতিহাসবিদদের মতে  হাওয়ার বর্তমান সমাধিস্থলটি ইসলাম ধর্ম আসার আগে কুদা'আ গোত্রের দ্বারা পূজিত একটি মন্দির ছিল। ইসলাম ধর্ম আসার পরে সেখানে কবর স্থাপন করা হয়। ষষ্ঠ হিজরি শতাব্দীতে জেদ্দা সফরের সময় ইবনে জুবাইর উল্লেখ করেছেন যে তিনি সেখানে একটি প্রাচীন গম্বুজযুক্ত স্থান দেখেছিলেন। তিনি একে হাওয়ার বাসস্থান বলে উল্লেখ করেন। সপ্তম হিজরি শতাব্দীতে জেদ্দা সফরের সময় ইবনে বতুতাও এই গম্বুজের উল্লেখ করেছেন এবং এর প্রাচীনত্বের প্রমাণের কথা বলেছেন। তুর্কি পরিব্রাজক আওলিয়া চেলেবি ১০৮২ হিজরি সালে তাঁর হিজাজ ভ্রমণের সময়  হাওয়ার সমাধি সম্পর্কে নিম্নলিখিত বর্ণনা দিয়েছেন:\n\"যেখানে হাওয়া শায়িত আছেন, সেখানে একটি ছোট গম্বুজ রয়েছে। এটি মরুভূমির মাঝে বালুকাময় হলেও দেখতে সাধারণ ও সজ্জাহীন। তবে কবরটি সবুজ সাটিন রেশম দ্বারা আবৃত রয়েছে।  সমাধির বাইরে ও চারপাশে তাঁর পবিত্র মাথা ও পায়ের দিকে নুড়ি পাথর দিয়ে ঢেকে দেয়া হয়েছে।\" \n\n\n== আকৃতি ==\nএছাড়া, পরিব্রাজক মুহাম্মদ লাবিব আল-বাশনুনি আমাদের মা হাওয়ার কবরকে এভাবে বর্ণনা করেছেন: \"জেদ্দার মুসলিম কবরস্থানে একটি দীর্ঘ কবর রয়েছে। এর দৈর্ঘ্য ১৫০ মিটার, উচ্চতা ১ মিটার এবং প্রস্থ ৩ মিটার। এটিকে আমাদের মা হাওয়ার কবর বলা হয়। মাথা ও পায়ের স্থান চিহ্নিত করার জন্য নিদর্শক স্থাপন করা হয়েছে।\"\nআউন আর-রফিক (১৮৮২-১৯০৫ সালে হিজাজের আমির) কবরটি ভেঙে ফেলার চেষ্টা করেছিলেন। কিন্তু এটি জনসাধারণের মধ্যে তীব্র ক্ষোভের সৃষ্টি করে। তখন তিনি বলেছিলেন: \"কিন্তু তোমরা কি মনে করো যে 'আমাদের মা' এত লম্বা ছিলেন? যদি এই মূর্খতা আন্তর্জাতিক হয়, তবে কবরটি থাকুক।\" তবে এটি আসলে খুব আশ্চর্যজনক নয়,। কারণ সহিহ আল-বুখারির (হাদিসের সবচেয়ে খাঁটি সংকলন হিসেবে পরিচিত) ৩৩২৬ নম্বর হাদিসে, আবু হুরায়রা থেকে বর্ণিত আছে যে, আদমকে ৬০ হাত লম্বা (প্রায় ৩০ মিটার) সৃষ্টি করা হয়েছিল এবং জান্নাতের মানুষেরা আদমের মতো দেখতে হবে।\n১৯৭৫ সালে আমর বিল মারুফ সংস্থার নির্দেশে এই স্থানটি সিমেন্ট দিয়ে ভরাট করে বন্ধ করে দেওয়া হয়। কারণ সেই বছরের হজের পর কিছু হাজি সেখানে নামাজ পড়েছিলেন।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}