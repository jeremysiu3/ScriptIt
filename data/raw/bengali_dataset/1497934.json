{"pageid": 1497934, "title": "ওয়ালিউল্লাহ ও আল-মুকাদ্দাস অপহরণ", "url": "https://bn.wikipedia.org/wiki?curid=1497934", "content": "ওয়ালিউল্লাহ ও আল মুকাদ্দাস অপহরণ ২০১২ সালে সংগঠিত বাংলাদেশের গুমের ইতিহাসের একটি চাঞ্চল্যকর ঘটনা। এই গুমের ঘটনায় তৎকালীন সরকার প্রবল সমালোচনার সম্মুখীন হয়। এই ঘটনায় অ্যামনেস্টি ইন্টারন্যাশনাল উদ্বেগ প্রকাশ করে এবং জরুরি পদক্ষেপের আহ্বান জানায়। জাতিসংঘের মানবাধিকার পরিষদের কার্যকরি বিভাগ বাংলাদেশে গুম হওয়া ৭৬ জন ব্যক্তির তালিকায় এই দুইজনকে ৯ ও ১০ নং সিরিয়ালে সংজ্ঞায়িত করেছিলো। এছাড়াও বিশ্ব নির্যাতন বিরোধী সংস্থা, হিউম্যান রাইটস ওয়াচ, ইন্টারন্যাশনাল ফেডারেশন ফর হিউম্যান রাইটস এই গুমের সমালোচনা ও তাদের স্ব-স্ব তালিকায় অন্তর্ভুক্তি করে। তারা দুইজনই ইসলামী বিশ্ববিদ্যালয় কুষ্টিয়া শাখার ছাত্রশিবিরের সদস্য ছিলো। এই দুই সদস্য গুমের পরে ছাত্রশিবিরের সদস্যরা সারা বাংলাদেশেই প্রতিবাদ ও বিক্ষোভ মিছিল করেছিলো। ২০১২ সালের পর থেকে ২০২৪ সাল পর্যন্ত ছাত্রশিবিরের সদস্যরা ও সাধারণ শিক্ষার্থীরা তাদের গুম থেকে অব্যাহতির দাবী জানিয়ে আসছে।\n\n\n== প্রেক্ষাপট ==\n২০১২ সালের ৫ ফেব্রুয়ারি রাত ১টার দিকে ইসলামী বিশ্ববিদ্যালয়ের দাওয়াহ অ্যান্ড ইসলামিক স্টাডিজ বিভাগের মাস্টার্সের শিক্ষার্থী মুহাম্মাদ ওয়ালিউল্লাহ এবং আল ফিকহ এন্ড লিগ্যাল স্টাডিজ বিভাগের চতুর্থ বর্ষের ছাত্র আল-মুকাদ্দাসকে র‍্যাব পরিচয়ে অপহরণ করা হয়। আল-মুকাদ্দাস পিরোজপুর জেলার সদর থানার ২নং কদমতলি ইউনিয়নের খানাকুনিয়ারী গ্রামের সন্তান, তার পিতার নাম মাওলানা আব্দুল হালিম। ওয়ালিউল্লাহ ঝালকাঠি জেলার কাঠালিয়া উপজেলার সোলজালিয়া ইউনিয়নের পশ্চিম সোলজালিয়া গ্রামের সন্তান, তার পিতার নাম মাওলানা ফজলুর রহমান। তারা উভয়ই বাংলাদেশ ইসলামী ছাত্র শিবিরের সদস্য ছিলেন। ওয়ালিউল্লাহ ইসলামী বিশ্ববিদ্যালয় শাখার তৎকালীন অর্থ সম্পাদক এবং মুকাদ্দাস সাংস্কৃতিক সম্পাদক দায়িত্বরত ছিলেন। দুইজনই কুষ্টিয়া ইসলামী বিশ্ববিদ্যালয়ের বঙ্গবন্ধু শেখ মুজিবুর রহমান হলের দেশীয় ব্লকের ২১১ নম্বর কক্ষে থাকতেন।\nআল মুকাদ্দাস ২ ফেব্রুয়ারি দেশাত্ববোধক গানের অ্যালবাম বের করার জন্য কুষ্টিয়া ইসলামী বিশ্ববিদ্যালয় থেকে তার চাচার বাসা মালিবাগের ৮/২ শান্তিবাগ এলাকায় আসেন। ৩ ফেব্রুয়ারি তার বন্ধু ও রুমমেট ওয়ালিউল্লাহ প্রিন্টিং প্রেসের কাজের জন্য ঢাকায় আসে এবং একই সঙ্গে মালিবাগ এলাকায় তারা অবস্থান করে। তারা কাজ শেষ করে ৪ ফেব্রুয়ারি সন্ধ্যার পরে মুকাদ্দাস ও ওয়ালিউল্লাহ ঢাকার কল্যাণপুর বাসস্ট্যান্ড থেকে হানিফ পরিবহনের ৩৭৫০ নং বাসে উঠেন। বাসটি কল্যাণপুর থেকে ইসলামী বিশ্ববিদ্যালয়ের উদ্দেশ্যে টিকিট কেটে রওনা দিয়েছিলো। তাদের বহনকারী গাড়িটি আনুমানিক রাত ১২.৩০ থেকে ১.০০টার মধ্যে সাভার থানার নবীনগর এলাকায় পৌঁছালে জ্যামের কারণে থেমে যায়। তখন ৮-১০ জনের একদল লোক র‍্যাব-৪ পরিচয় দিয়ে বাসটিতে তল্লাশি চালায়। তারপর মুকাদ্দাস ও ওয়ালিউল্লাহকে বাস থেকে নামিয়ে নিয়ে যান। বাসের সুপারভাইজারের জানান, ৫ ফেব্রুয়ারি রাত ১২ টার পরপরই তাদের বাস থেকে জোর করে নামিয়ে নিয়ে যাওয়া হয়।\n\n\n== মামলা ==\nগুমের পরের দিন ৬ ফেব্রুয়ারি মুকাদ্দাসের চাচা আবদুল হাই মিরপুরের দারুস সালাম থানায় মুকাদ্দাসকে উঠিয়ে নিয়ে যাওয়ার ঘটনায় একটি জিডি ও অভিযোগ দায়ের করেন। ৮ ফেব্রুয়ারি নিখোঁজ ওয়ালিউল্লাহর জন্য তার বড় ভাই খালেদ সাইফুল্লাহ আশুলিয়া থানায় একটি জিডি করেন। এরপর নিখোঁজ পরিবারের সদস্যরা র‍্যাব, পুলিশ ও প্রশাসনের নিকট তাদের খোঁজাখুঁজি শুরু করেন। কিন্তু পুলিশ, র‍্যাব তাদের উঠিয়ে আনার ব্যাপারটি অস্বীকার করে এবং কেউই এই দুই ছাত্রের খোঁজ দিতে অপারগতা প্রকাশ করে। এরমধ্যে আশুলিয়া থানার এসআই বদলি হয়ে এই জিডি তদন্তের দায়িত্ব পান এসআই জাকারিয়া। তিনি নিজেই বাদী হয়ে ৩৪ দণ্ডবিধি অনুসারে একটি অপহরণ মামলা করেন এবং নিজেই মামলাটির তদন্তকারী হিসাবে কাজ করেন। ফলে দুই পরিবার হাইকোর্টে দুটি রিট পিটিশন করেন। ১৫ ফেব্রুয়ারি বিচারপতি আবদুল আউয়াল ও বিচারপতি মো. আকরাম হোসেন চৌধুরীর সমন্বয়ে গঠিত বেঞ্চ শুনানি হয়। বিচারকদ্বয় সরকারের নিকট কেন তাদের সশরীর হাজির করা হবে না? এই মর্মে রুল জারি করেন। স্বরাষ্ট্রসচিব ও আইজিপিসহ ৯ কর্মকর্তাকে তিন সপ্তাহের মধ্যে রুলের জবাব দিতে বলেন। র‍্যাব বিবৃতি জানিয়ে এই দুই ব্যক্তিকে আটক করার অভিযোগ অস্বীকার করে। তবে বিভিন্ন সূত্রের বরাত ও তৎকালীন সময়ে র‍্যাব কর্তৃক নিয়মিত গুমের ঘটনা ঘটতে থাকায় , র‍্যাবের এই অস্বীকৃতি বিশ্বাসযোগ্য ছিল না।\nনির্ধারিত তিন সপ্তাহের মধ্যে ৯ কর্মকর্তা দুই ছাত্রকে খুঁজে বের করতে ব্যর্থ হয়। এরপরে রাষ্ট্রপক্ষ আপিল বিভাগের নিকট আবেদন করে। ৯ মে আপিল বিভাগের চেম্বার জজ বিচারপতি সৈয়দ মাহাবুব হোসেন হাইকোর্টে তলবের আদেশ স্থগিত করেন এবং আপিল বিভাগ হাইকোর্টের আদেশের বিরুদ্ধে লিভ টু আপিল করতে নির্দেশ দেন। লিভ টু আপিলের শুনানি শেষে আপিল বিভাগ হাইকোর্ট আদেশ বাতিল করে দেয় এবং রিট পিটিশনটি নিষ্পত্তির নির্দেশ প্রদান করা হয়। আপিল বিভাগ বিচারপতি বজলুর রহমান ও বিচারপতি আকরাম হোসেন চৌধুরীর সমন্বয়ে একটি বেঞ্চ গঠন করে, বেঞ্চটি কয়েকটি পর্যবেক্ষণ করে রিটটি খারিজ করে দেয়।\n\n\n== হয়রানির অভিযোগ ==\nনিখোঁজের পরিবারের সদস্যরা অভিযোগ করেন, রিট পিটিশন দাখিল করার পর থেকেই ডিবি পুলিশ সদস্যরা গভীর রাতে তাদের স্বজনদের বাসায় বার বার অভিযান চালিয়েছে। এমনকি অপরিচিত মোবাইল নম্বর থেকে ফোন দিয়ে হুমকি দেওয়া হচ্ছে এবং এ বিষয় নিয়ে বাড়াবাড়ি না করার জন্য চাপ দেওয়া হচ্ছে। এমনকি মালিবাগের আল মুকাদ্দাসের চাচা বাসাতে অবস্থান করতে শংকা বোধ করছেন।\n\n\n== প্রতিবাদ ও প্রতিক্রিয়া ==\n\n\n=== আন্তর্জাতিক ===\nবিশ্ব নির্যাতন বিরোধী সংস্থা এই ঘটনায় গভীরভাবে উদ্বেগ প্রকাশ করে এবং বাংলাদেশ সরকারের সমালোচনা করে। জাতিসংঘের মানবাধিকার পরিষদের গুমবিষয়ক ওয়ার্কিং গ্রুপ বাংলাদেশের গুম সম্পর্কে উদ্বেগ প্রকাশ করে। ২০২২ সালে গুম হওয়া ৭৬ জনের একটি তালিকা প্রদান করে, এই তালিকার ৯ ও ১০ নং সিরিয়ালে ওয়ালিউল্লাহ ও আল মুকাদ্দাসের নাম ছিলো। অ্যামনেস্টি ইন্টারন্যাশনাল মানবাধিকার প্রসঙ্গে এই গুমের বিষয়ে উদ্বেগ প্রকাশ করেছে এবং জরুরি পদক্ষেপের আহ্বান জানিয়েছে। অ্যামনেস্টি ইন্টারন্যাশনাল একাধিকবার স্পষ্টভাষায় এই গুমের সমালোচনা ও বিজ্ঞপ্তি প্রকাশ করেছে। যুক্তরাজ্যের কনসালটেন্ট সাইকিয়াট্রিস্ট ও সাবেক পুলিশ সার্জেন ডাক্তার আলী জাহান সরকারের সমালোচনা করেন এবং রেপরেয়ো হয়ে গিয়েছে বলে মন্তব্য করেন। হিউম্যান রাইটস ওয়াচ ওয়ালিউল্লাহ ও মুকাদ্দাসের গুমের বিরোধিতা ও সমালোচনা করে সচিত্র প্রতিবেদন ও ছবি ফিচার করেছে। ফ্রান্সের আন্তর্জাতিক সংস্থা ইন্টারন্যাশনাল ফেডারেশন ফর হিউম্যান রাইটস (এফআইডিএইচ) বাংলাদেশের গুমের বিস্তর সমালোচনা করেছে, এবং আল মুকাদ্দাসের নাম তালিকার ২৭ অন্তর্ভুক্ত করেছে। জাতিসংঘ শরণার্থী বিষয়ক হাইকমিশনার মার্কিন যুক্তরাষ্ট্রের স্টেট ডিপার্টমেন্টের ২০১৩ সালের প্রতিবেদনে দুই নিখোঁজ সম্পর্কে উদ্বেগ প্রকাশ করে।\n\n\n=== জাতীয় ===\nবাংলাদেশ ইসলামী ছাত্রশিবির এই ঘটনাকে রাষ্ট্রীয় গুম বলে অভিহিত করেছিলো। ২০১২ সালের পর থেকেই নানা সময়ে ইসলামী বিশ্ববিদ্যালয়ের শিক্ষক-শিক্ষার্থীরা এই গুমের বিরুদ্ধে মানববন্ধন ও প্রতিবাদ জানিয়েছে। ২০১২ সালের ৮ ফেব্রুয়ারি ইবি ক্যাম্পাসে ছাত্র-শিক্ষকদের সমন্বয়ে মানববন্ধনের আয়োজন করা হয়। ১৮ মার্চ সালে প্রতিবাদ স্বরূপ ছাত্রশিবিরের সদস্যরা কুষ্টিয়া ইসলামী বিশ্ববিদ্যালয়ে, কুষ্টিয়া শহরে, মানিকগঞ্জ যশোরের মনিরামপুর বিক্ষোভ মিছিলের আয়োজন করে। নিখোঁজ দুই পরিবার ১০ই ফেব্রুয়ারি জাতীয় প্রেসক্লাবে একটি সংবাদ সম্মেলন করেন, ১১ই ফেব্রুয়ারি জাতীয় প্রেসক্লাবের সামনে মানববন্ধন কর্মসূচি পালন করেন। মার্চ মাসে পরপর দুইদিন ছাত্র ও শিক্ষকের অবস্থান ধর্মঘট করা হয়েছিলো। এরপরে ২০১৭ সালে নিখোঁজ দুই পরিবারের স্বজনরা বরিশাল রিপোর্টার্স ইউনিটিতে নিখোঁজ দুই ছাত্রের সন্ধান সংবাদ সম্মেলনে করে। ১০ ডিসেম্বর ২০২৪ ইসলামিক ইউনিভার্সিটি হিউম্যান রাইটস সাপোর্ট সোসাইটির উদ্যোগে মানববন্ধনের আয়োজন করা হয়। এবং গুমের কারণ উদঘাটনে তদন্ত কমিটি গঠনের দাবি জানায়। বাংলাদেশী মানবাধিকার সংস্থা \"অধিকার\" র‍্যাব ও ডিবি পুলিশ অভিযুক্ত করে একটি ফ্যাক্ট ফাইন্ডিং রিপোর্ট প্রকাশ করে, এটিই পরবর্তীতে বিশ্ব মিডিয়ার দৃষ্টি আকর্ষণ করে।\n\n\n== পরবর্তী অবস্থা ==\n৫ আগস্ট গনঅভ্যুত্থানে শেখ হাসিনা সরকার পতনের পরে ছাত্রশিবির প্রকাশ্যে আসা শুরু করে। নিখোঁজ দুই ছাত্র খুজে না পাওয়ায় ছাত্রশিবির ২০২৪ সালের ২১ অক্টোবর আনুষ্ঠানিকভাবে আন্তর্জাতিক অপরাধ ট্রাইব্যুনালের নিকট এই গুমের অভিযোগ দায়ের করে। এছাড়াও ওয়ালিউল্লাহ ও আল মুকাদ্দাস গুমসহ ছাত্রশিবিরের অন্যান্য সদস্যের গুমের কথা উল্লেখ করে হুমায়ুন কবির নামে এক ব্যবসায়ী সাবেক প্রধানমন্ত্রী শেখ হাসিনাসহ ৪২ জনের বিরুদ্ধে মামলা করেন। এছাড়াও ইবি ছাত্রশিবির নিরাপদ ক্যাম্পাস নিশ্চিত করতে প্রশাসনের কাছে ১১০ দফা দাবীর মধ্যে ওয়ালিউল্লাহ-মুকাদ্দাসের খোঁজের তদন্ত চান।\n\n\n== তথ্যসূত্র =="}