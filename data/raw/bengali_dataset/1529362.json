{"pageid": 1529362, "title": "ভূমিকম্পের তীব্রতার মাপনী", "url": "https://bn.wikipedia.org/wiki?curid=1529362", "content": "ভূমিকম্পের তীব্রতার মাপনী বলতে এমন এক ধরনের মাপনীকে বোঝায় যাতে ভূমিকম্পের ফলে নির্দিষ্ট ভৌগোলিক অবস্থানে অনুভূত ভূমির কম্পনের তীব্রতা বা গুরুত্বকে শ্রেণীবিন্যস্ত করা হয়। এই মাপনী ভূমিকম্পের মাত্রার মাপনী থেকে ভিন্ন। শেষোক্তটিতে ভূমিকম্পের মাত্রা বা সামগ্রিক শক্তি পরিমাপ করা হয়, যে ভূমিকম্প ভূপৃষ্ঠে অনুভবযোগ্য মাটির কম্পন না-ও সৃষ্টি করতে পারে।\nতীব্রতার মাপনী কম্পনের পর্যবেক্ষণকৃত প্রভাবের উপর ভিত্তি করে তৈরি করা হয়। যেমন মানুষ বা প্রাণীকূল কতটা চমকিত বা আতঙ্কিত হয়েছিল, এবং বিভিন্ন ধরনের মানবনির্মিত কাঠামো বা প্রাকৃতিক বৈশিষ্ট্যের ক্ষয়ক্ষতির পরিমাণ এবং তীব্রতা কতটুকু ছিল, সেগুলি এর ভিত্তি। পর্যবেক্ষণকৃত সর্বাধিক তীব্রতা এবং ভূমির কম্পন অনুভূত হয়েছে, এমন এলাকার বিস্তৃতি (নিচে সমভূকম্প মানচিত্র দেখুন), ভূমিকম্পের উৎসের অবস্থান ও মাত্রা অনুমান করতে ব্যবহার করা যেতে পারে। যেসব ঐতিহাসিক ভূমিকম্পের জন্য কার্যকর যেখানে কোনও যন্ত্রপাতিভিত্তিক নথিপত্র  নেই, সেগুলির জন্য এগুলি বিশেষ উপকারী।\n\n\n== ভূমির কম্পন ==\nভূমির কম্পন বিভিন্ন কারণে ঘটতে পারে (আগ্নেয়গিরির কম্পন, হিমানি সম্প্রপাত, বড় বিস্ফোরণ, ইত্যাদি), তবে ক্ষতির কারণ হওয়ার মতো তীব্র কম্পন সাধারণত পৃথিবীর ভূত্বকে ফাটলের কারণে হয়, যা ভূমিকম্প নামে পরিচিত। কম্পনের তীব্রতা বিভিন্ন কারণের উপর নির্ভর করে:\n\nউৎস ভূমিকম্পের \"আকার\" বা শক্তি, যা বিভিন্ন ভূমিকম্পের মাত্রার মাপনী দ্বারা পরিমাপ করা হয়।\nউৎপন্ন ভূকম্পীয় তরঙ্গের ধরন এবং এর অভিমুখ।\nভূমিকম্পের উৎসের গভীরতা।\nভূমিকম্পের উৎস থেকে দূরত্ব।\nস্থানীয় ভূতত্ত্বের কারণে স্থানিক প্রতিক্রিয়া।\nস্থানিক প্রতিক্রিয়া বিশেষভাবে গুরুত্বপূর্ণ, কারণ কিছু নির্দিষ্ট অবস্থা, যেমন অববাহিকায় অসংহত পলি ভূমির গতিকে দশ গুণ পর্যন্ত বাড়িয়ে তুলতে পারে।\n\nযেখানে ভূমিকম্প ভূকম্পমাপক যন্ত্রে ধারণ করা হয় না, সেখানে বিভিন্ন অঞ্চলে অনুভূত তীব্রতা প্রদর্শনকারী সমভূকম্প মানচিত্র ব্যবহার করে ভূমিকম্পের অবস্থান এবং মাত্রা অনুমান করা যেতে পারে। এই ধরনের মানচিত্রগুলি ভূমির কম্পনের তীব্রতা অনুমান করার জন্যও কার্যকর, এবং এভাবে ভবিষ্যতে অনুরূপ মাত্রার ভূমিকম্প থেকে প্রত্যাশিত ক্ষয়ক্ষতির সম্ভাব্য মাত্রাও নির্ধারণ করার জন্য এগুলি উপকারী। জাপানে ভূমিকম্পের সময় বিভিন্ন অঞ্চলে প্রত্যাশিত ক্ষয়ক্ষতির গুরুত্ব অনুমান করার জন্য এই ধরনের তথ্য ব্যবহার করা হয়। \nস্থানীয় ভূমির কম্পনের তীব্রতা উৎস ভূমিকম্পের মাত্রা ছাড়াও আরও কয়েকটি কারণের উপর নির্ভর করে, যার মধ্যে সবচেয়ে গুরুত্বপূর্ণ হল মাটির অবস্থা। উদাহরণস্বরূপ, নরম মাটির পুরু স্তর (যেমন ভরাটকৃত জমি) উৎস থেকে যথেষ্ট দূরত্বে অবস্থান করা স্বত্ত্বেও প্রায়শই ভূমিকম্পের তরঙ্গকে বিবর্ধিত করতে পারে। একই সময়ে পাললিক অববাহিকাগুলি প্রায়শই অনুরণিত হয়, যা কম্পনের স্থায়িত্ব বা সময়কাল বৃদ্ধি করে। এই কারণে ১৯৮৯ সালের লোমা প্রিটা ভূমিকম্পে সান ফ্রান্সিসকোর মেরিনা প্রশাসনিক এলাকাটি সবচেয়ে ক্ষতিগ্রস্ত এলাকাগুলির মধ্যে একটি ছিল, যদিও এটি ভূমিকম্পের উপকেন্দ্র থেকে প্রায় ১০০ কিলোমিটার (৬০ মাইল) দূরত্বে অবস্থিত ছিল। ভূতাত্ত্বিক কাঠামোও তাৎপর্যপূর্ণ ছিল, যেমন সান ফ্রান্সিসকো উপসাগরের দক্ষিণ প্রান্তের নিচ দিয়ে প্রবাহিত ভূমিকম্পের তরঙ্গ পৃথিবীর ভূত্বকের ভিত্তি থেকে সান ফ্রান্সিসকো এবং ওকল্যান্ডের দিকে প্রতিফলিত হয়েছিল। একই রকম প্রভাবে এলাকার অন্যান্য প্রধান চ্যুতিগুলির মধ্যে ভূমিকম্পের তরঙ্গ প্রবাহিত হয়েছিল।\n\n\n== ইতিহাস ==\nইতালীয় চিকিৎসক দোমেনিকো পিনিয়াতারো ১৭৮০-এর দশকে ভূমিকম্পের তীব্রতার প্রথম সরল শ্রেণীবিভাগটি তৈরি করেন। এরপর ১৮২৮ সালে জার্মান গণিতবিদ পেটার কাসপার নিকোলাউস এগেন আধুনিক অর্থে ভূমিকম্পের তীব্রতার প্রথম স্বীকৃত মাপনীটি নকশা করেছিলেন। তবে, ভূমিকম্পের তীব্রতার প্রথম আধুনিক মানচিত্রণটি নির্মাণ করেছিলেন রবার্ট ম্যালেট। তিনি একজন আইরীয় প্রকৌশলী যাকে লন্ডনের ইম্পেরিয়াল কলেজ ১৮৫৭ সালের ডিসেম্বরের ব্যাসিলিকাটা ভূমিকম্প গবেষণা করতে প্রেরণ করেছিল, যে ভূমিকম্পটি ১৮৫৭ সালের নিয়াপোলিটান মহা-ভূমিকম্প নামেও পরিচিত। ১৯ শতকের শেষের দিকে  ১০-ধাপবিশিষত রসি-ফোরেল মাপনীটির প্রচলন ঘটে, যা ছিল ইতিহাসের প্রথম ব্যাপকভাবে গৃহীত  তীব্রতা মাপনী। ১৯০২ সালে  ইতালীয় ভূকম্পবিজ্ঞানী জুসেপ্পে মেরকাল্লি মেরকাল্লি মাপনীটি তৈরি করেন, যা ছিল একটি নতুন ১২-ধাপবিশিষ্ট মাপনী। এরপর মাপনীগুলির উল্লেখযোগ্য উন্নয়ন সাধিত হয়। মূলত ১৯৫০-এর দশকে মার্কিন ভূকম্পবিজ্ঞানী চার্লস ফ্রান্সিস রিখটার এই উন্নতিগুলি সাধন করেন। এ সময় (১) ভূমিকম্পের তীব্রতা এবং শীর্ষ ভূমি ত্বরণের মধ্যে একটি সম্পর্ক পাওয়া যায় (ক্যালিফোর্নিয়ার জন্য রিখটার যে সমীকরণটি খুঁজে পেয়েছিলেন তা দেখুন) এবং (২) ভবনগুলির সহ্যক্ষমতা এবং তাদের বিভিন্ন দলে বিভক্তকরণের (যাকে ভবনের ধরন বলা হয়) একটি সংজ্ঞা তৈরি করা হয়। তারপর নির্দিষ্ট ধরনের ভবন বা কাঠামোর ক্ষতির মাত্রার উপর ভিত্তি করে ভূমিকম্পের তীব্রতা মূল্যায়ন করা হয়। এর ফলে মের্কাল্লি মাপনীতে এবং পরবর্তীকালে ইউরোপীয় এমএসকে-৬৪ মাপনীতে ভবনের ধরনের আক্রান্তপ্রবণতার প্রতিনিধিত্বকারী একটি পরিমাণবাচক উপাদান অন্তর্ভুক্ত করা হয়। তখন থেকে, সেই মাপনীটিকে পরিবর্তিত মের্কালি তীব্রতা মাপনী (MMS) নামে ডাকা হয় এবং এটির দ্বারা ভূমিকম্পের তীব্রতার মূল্যায়ন আরও বেশি নির্ভরযোগ্য হয়ে ওঠে।\nউপরেরগুলি ছাড়াও আরও বেশ কিছু তীব্রতার মাপনী তৈরি করা হয়েছে এবং বিশ্বের বিভিন্ন স্থানে ব্যবহৃত হচ্ছে, যেগুলির একটি তালিকা নিচে দেয়া হল :\n\n\n== আরও দেখুন ==\nভূমিকম্প প্রকৌশল\nশীর্ষ ভূমি ত্বরণ\nভূকম্পীয় কার্যসাধন\nবর্ণালীয় ত্বরণ\n\n\n== তথ্যসূত্র ==\n\n\n== উৎসপঞ্জি ==\n\n\n== আরও পড়ুন ==\nWald, David; Loos, Sabine; Spence, Robin; Goded, Tatiana; Hortacsu, Ayse (২০২৩)। \"A Common Language for Reporting Earthquake Intensities\"। Eos। 104। আইএসএসএন 2324-9250। ডিওআই:10.1029/2023eo230160 । উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== বহিঃসংযোগ ==\nUSGS ShakeMap উল্লেখযোগ্য ভূমিকম্পের পরে ভূমির গতি এবং কম্পনের তীব্রতার প্রায়-তাৎক্ষণিক মানচিত্র প্রদান করে।"}