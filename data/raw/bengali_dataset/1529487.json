{"pageid": 1529487, "title": "সি. কোলান্দাই আম্মাল", "url": "https://bn.wikipedia.org/wiki?curid=1529487", "content": "সি. কোলান্দাই আম্মাল (জন্ম: ১০ই জুন ১৯২৪) তামিলনাড়ুর একজন ভারতীয় শিক্ষাবিদ, লেখক, সম্প্রচারক এবং ভারতীয় জাতীয় কংগ্রেসের রাজনীতিবিদ। তিনি মাদ্রাজ আইনসভায় দুই মেয়াদে (১৯৫৭-৬৭) দায়িত্ব পালন করেন।\n\n\n== প্রারম্ভিক জীবন ==\nকোলান্দাই আম্মালের জন্ম ১৯২৪ সালের ১০ই জুন। তিনি সর্বজন উচ্চ বিদ্যালয়ে পড়াশোনা করেছেন। পরে তিনি আন্নামালাইনগরের আন্নামালাই বিশ্ববিদ্যালয় থেকে স্নাতক ডিগ্রি অর্জন করেন।\n\n\n== কর্মজীবন ==\nকোলান্দাই আম্মাল ১৯৫১ সালে ভারতীয় জাতীয় কংগ্রেস (আইএনসি) দলে যোগদান করেন। তিনি কোয়েম্বাটুরের নির্মলা কলেজ এবং সাঁওতালিঙ্গ স্বামীগল তামিল কলেজে তামিল ভাষার প্রভাষক ছিলেন। অল ইণ্ডিয়া রেডিওর নিয়মিত সম্প্রচারক হিসেবে কাজ করার পাশাপাশি তিনি আরাম ভালার্থ মাঙ্গাইয়ার নামে একটি বই লিখেছিলেন।\n১৯৫৭ সালের মাদ্রাজ বিধানসভা নির্বাচনের সময় কংগ্রেস তাঁকে সুলুর আসনের জন্য তাদের প্রার্থী করে। তিনি ভারতের কমিউনিস্ট পার্টি (সিপিআই) প্রার্থীকে পরাজিত করে বিধানসভায় প্রবেশ করেন। পরবর্তী নির্বাচনে (১৯৬২) তিনি পুনরায় নির্বাচিত হন, আবারও সিপিআইয়ের একজন রাজনীতিবিদকে পরাজিত করেন। ১৯৬৭ সালের নির্বাচনে তিনি মোদাক্কুরিচি থেকে দাঁড়ান কিন্তু স্বতন্ত্র পার্টির কে আর নাল্লাসিভমের কাছে হেরে যান। পরিষদের সদস্য হিসেবে তিনি জনসংখ্যা নিয়ন্ত্রণ, তফসিলি জাতি, কৃষক এবং মহিলাদের কল্যাণের পক্ষে কথা বলেছিলেন।\n\n\n== ব্যক্তিগত জীবন ==\nকোলান্দাই আম্মাল দুই সন্তানের মা ছিলেন।\n\n\n== তথ্যসূত্র =="}