{"pageid": 1092162, "title": "রামিজে এরার", "url": "https://bn.wikipedia.org/wiki?curid=1092162", "content": "রামিজে এরার (জন্ম ১৯৬৩) হলেন একজন তুর্কি মহিলা কার্টুন শিল্পী, চিত্রশিল্পী, ছোটগল্পকার এবং নারীবাদী। তিনি নিষেধাজ্ঞা ভেঙেছেন এবং নিজের আঁকা কার্টুনে নারী ব্যক্তিত্বের সাথে ঐতিহ্যগত লিঙ্গের ভূমিকাকে আক্রমণ করেছেন। তিনি ২০১৭ সালে ক্রিয়েটিভ কারেজ পুরস্কারে সম্মানিত হন।\n\n\n== প্রাথমিক বছরগুলি ==\nরামিজে এরার ১৯৬৩ সালে তুরস্কের কার্ক্লারেলিতে জন্মগ্রহণ করেছিলেন। পেশাগতভাবে হিসাবরক্ষক বাবা এবং গৃহিণী মায়ের পাঁচ সন্তানের মধ্যে তিনি ছিলেন চতুর্থ সন্তান। তিনি তাঁর শৈশব কার্ক্লারেলিতে তাঁর দাদু - ঠাকুমার বাড়িতে কাটিয়েছিলেন এবং তাঁর কৈশোর কেটেছিল ইস্তাম্বুলে। সেখানে থাকাকালীন, তিনি গ্রীষ্মের ছুটি তাঁর ভাইবোনদের সাথে কার্ক্লারেলিতে কাটাতেন। সেখানে তিনি তাঁর দাদু -ঠাকুমার বাড়ির দেয়ালের ভূদৃশ্যের চিত্রশিল্পগুলির প্রতিলিপি করার চেষ্টা করেছিলেন। চার্লস ডিকেন্সের অলিভার টুইস্ট উপন্যাসের আঁকা ছবিগুলি এরারকে মুগ্ধ করেছিল। তিনি মিমার সিনান চারুকলা বিশ্ববিদ্যালয়ে চিত্রশিল্প অধ্যয়ন করেছিলেন, এবং ১৯৯০ সালে স্নাতক হন। বয়ঃসন্ধিকালে এরার নারীবাদী সাহিত্য পড়েছিলেন। এটি তাঁকে শক্তিশালী বোধ করতে সাহায্য করেছিল এবং তিনি বুঝতে পেরেছিলেন যে তাঁর অভিজ্ঞতাও অন্যান্য মহিলাদের মতই।\n\n\n== কার্টুন শিল্পী ==\n১৬ বছর বয়সে, তিনি সাপ্তাহিক হাস্যরস পত্রিকা গির্গারের জন্য কার্টুন আঁকা শুরু করেন, এটির নির্মাতা ছিলেন বিখ্যাত তুর্কি কার্টুনিস্ট ওউজ আরাল। তিনি ১৯৯০ সালে তাঁর প্রথম বই বীর ব্যায়াকসোজ (একটি গোঁফ) প্রকাশ করেছিলেন। তিনি বিশেষভাবে পরিচিত হয়েছিলেন তাঁর কার্টুন চরিত্র কোটু কিজ (দ্য ব্যাড গার্ল) এর জন্য, এটি তিনি ১৯৯৯ সালে তৈরি করেছিলেন। ছয় মাস তুর্কি দৈনিক পত্রিকা কুমুহুরিয়েতে থাকার পর, তাঁকে বহিস্কার করা হয়েছিল, কর্তৃপক্ষের মনে হয়েছিল তাঁর আঁকা কার্টুনগুলো অশ্লীল। তিনি তুর্কি দৈনিক রাডিকালে দশ বছরেরও বেশি সময় ধরে কোটি কোজ কে নিয়ে কার্টুন প্রকাশ করেছিলেন, এছাড়াও তিনি 'ফেমিনিস্ট পজার্তেসি' (দ্য ফেমিনিস্ট সোমবার) পত্রিকার জন্য টুপকু (দ্য প্রোপেন-বটল ডেলিভারি ম্যান) চরিত্রটি তৈরি করেছিলেন।\nডেনমার্কে যখন মুহাম্মদের কার্টুন বিতর্ক ঘিরে বিশ্বজুড়ে উত্তেজনা এবং তীব্র বাদ প্রতিবাদের সৃষ্টি হয়েছিল, তিনি জাতিসংঘের আঞ্চলিক তথ্য কেন্দ্রের আন্তর্জাতিক ভ্রমণ প্রদর্শনীর শান্তির জন্য কার্টুনগুলিতে গভীর আগ্রহ নিয়েছিলেন, কার্টুন নিয়ে বিতর্কে নিজের অবস্থান তুলে ধরে বলেছিলেন যে \"ব্যঙ্গের স্বাধীনতা প্রয়োজন।\"\nপত্রিকায় তাঁর নিজের কাজ ছাড়াও, এরার হাস্যরস পত্রিকা \"হিবির\" এবং \"লেম্যান\" এর জন্য কার্টুন এঁকেছিলেন। ২০১১ সালের মার্চ মাসে, অন্যদের সাথে তিনি নারীবাদী হাস্যরস পত্রিকা বায়ান ইয়ানি প্রতিষ্ঠা করেছিলেন, এটি বিশ্বের একমাত্র কমিক পত্রিক ছিল যার নকশা করেছিলেন শুধুমাত্র নারীরা। তুরস্কে তাঁর বিরুদ্ধে হুমকি দেওয়ার পর তিনি তাঁর নির্বাসনের সময় প্যারিস থেকে এটি বার করতেন। ২০১৩ সালের মে মাসে ইস্তাম্বুলে গেজি পার্ক বিক্ষোভ সম্পর্কে তাঁর কার্টুনগুলি বিশেষভাবে জনপ্রিয় ছিল। তাঁর কর্মজীবনের পথ ধরে, এরার দশ হাজারেরও বেশি কার্টুন এবং গল্প এঁকেছেন বা চিত্রিত করেছেন।\nএরার অন্য এক কার্টুনিস্টকে বিবাহ করেছেন, এবং তাঁদের একটি ছেলে ও একটি মেয়ে রয়েছে।\n\n\n== তথ্যসূত্র =="}