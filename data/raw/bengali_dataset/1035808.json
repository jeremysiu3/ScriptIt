{"pageid": 1035808, "title": "গোলাম রব্বানী ছোটন", "url": "https://bn.wikipedia.org/wiki?curid=1035808", "content": "গোলাম রব্বানী ছোটন (জন্ম: ২ জুলাই ১৯৬৮; গোলাম রব্বানী নামে সুপরিচিত) হলেন একজন বাংলাদেশী ফুটবল ম্যানেজার এবং সাবেক ফুটবল খেলোয়াড়। তিনি বর্তমানে বাংলাদেশ সেনাবাহিনী ফুটবল দলের  ম্যানেজারের দায়িত্ব পালন করছেন। তিনি বাংলাদেশ জাতীয় মহিলা দল এবং বাংলাদেশের বয়সভিত্তিক নারী দলের সাবেক প্রধান কোচের দায়িত্ব পালন করেছিলেন। ছোটন তার খেলোয়াড়ি জীবনের অধিকাংশ সময় ফকিরেরপুল এবং আরামবাগের হয়ে একজন রক্ষণভাগের খেলোয়াড় হিসেবে খেলেছেন।\n\n\n== ক্লাব ক্যারিয়ার ==\n১৯৮৩–৮৪ মৌসুমে, বাংলাদেশী ক্লাব বাসাবোর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি ৩ মৌসুম অতিবাহিত করেছিলেন। অতঃপর ১৯৮৭–৮৮ মৌসুমে তিনি ফকিরেরপুলে যোগদান করেছিলেন। ফকিরেরপুলে ৩ মৌসুম অতিবাহিত করার পর ওয়ারীর সাথে চুক্তি স্বাক্ষর করেছিলেন। পরবর্তীকালে, তিনি ফকিরেরপুল এবং আরামবাগের হয়ে খেলেছিলেন। সর্বশেষ ২০০১–০২ মৌসুমে, তিনি আরামবাগ হতে বিআরটিসিতে যোগদান করেছিলেন; বিআরটিসির হয়ে মাত্র ১ মৌসুম খেলার পর তিনি অবসর গ্রহণ করেছিলেন।\n\n\n== ম্যানেজারিয়াল ক্যারিয়ার ==\n১৯৯৩ সালে, ছোটন বাংলাদেশী ফুটবল ক্লাব টিএন্ডটির ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেন। টিএন্ডটির হয়ে মাত্র ১ মৌসুম ম্যানেজারের দায়িত্ব ছাড়ার পর ১৯৯৬–৯৭ মৌসুমে তিনি পুনরায় টিএন্ডটির ম্যানেজারের দায়িত্ব গ্রহণ করেছেন, দ্বিতীয় বার তিনি টিএন্ডটির ম্যানেজার হিসেবে প্রায় ১০ মৌসুম অতিবাহিত করেছেন। অতঃপর তিনি দিপালীতে ম্যানেজার হিসেবে যোগদান করেন। ২০০৯ সালে বাংলাদেশ জাতীয় মহিলা দলের ম্যানেজারের দায়িত্বের পাশাপাশি বাংলাদেশ মহিলা অনূর্ধ্ব-২০ দলের ম্যানেজারের দায়িত্ব গ্রহণ করেছেন। পরবর্তীতে তিনি বাংলাদেশ মহিলা অনূর্ধ্ব-১৪ এবং বাংলাদেশ মহিলা অনূর্ধ্ব-১৭ দলের ও ম্যানেজারের দায়িত্ব গ্রহণ করেছেন। ম্যানেজার হিসেবে, ছোটন এপর্যন্ত ৭টি শিরোপা জয়লাভ করেছেন, যার মধ্যে ২০১৮ সাফ অনূর্ধ্ব-১৮ মহিলা চ্যাম্পিয়নশিপ এবং ২০২২ সাফ মহিলা চ্যাম্পিয়নশিপের শিরোপা জয় অন্যতম। ২০২৩ সালের ২৬ মে, গোলাম রব্বানী ছোটন চমকপ্রদ খবর নিয়ে এসেছিলেন কারণ তিনি মে মাসের শেষে মহিলা দলের প্রধান কোচের দায়িত্ব থেকে সরে দাঁড়ানোর সিদ্ধান্ত নিয়েছিলেন। এরপর তিনি বাংলাদেশ সেনাবাহিনী ফুটবল দলের ম্যানেজার হিসেবে দায়িত্ব নেন।\n\n\n== প্রারম্ভিক জীবন ==\nগোলাম রব্বানী ছোটন ১৯৬৮ সালের ২রা জুলাই তারিখে বাংলাদেশের বগুড়ায় জন্মগ্রহণ করেছেন এবং তার শৈশব সেখানে অতিবাহিত করেছেন।\n\n\n== অর্জন ==\n\n\n=== ম্যানেজার ===\nসাফ মহিলা চ্যাম্পিয়নশিপ\nবিজয়ী (১) : ২০২২\nরানার-আপ (১) : ২০১৬\nদক্ষিণ এশীয় গেমস\nব্রোঞ্জ পদক (২) : ২০১০, ২০১৬\nসাফ অনূর্ধ্ব-১৯ মহিলা চ্যাম্পিয়নশিপ\nবিজয়ী (১) : ২০২১\nসাফ অনূর্ধ্ব-১৮ মহিলা চ্যাম্পিয়নশিপ\nবিজয়ী (১) : ২০১৮\nবঙ্গমাতা অনূর্ধ্ব-১৯ নারী আন্তর্জাতিক গোল্ডকাপ\nবিজয়ী (১) : ২০১৯\nসাফ অনূর্ধ্ব-১৫ মহিলা চ্যাম্পিয়নশিপ\nবিজয়ী (১) : ২০১৭\nরানার-আপ (২) : ২০১৮, ২০১৯\nএএফসি অনূর্ধ্ব-১৪ নারী আঞ্চলিক চ্যাম্পিয়নশিপ – দক্ষিণ এবং মধ্য\nবিজয়ী (২) : ২০১৫, ২০১৬\n\n\n== তথ্যসূত্র ==\n\n\n== বহিঃসংযোগ ==\n\nগ্লোবাল স্পোর্টস অ্যাকটিভে গোলাম রব্বানী ছোটন (ইংরেজি)\nসকারওয়েতে গোলাম রব্বানী ছোটন (ইংরেজি)"}