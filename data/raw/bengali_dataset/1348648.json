{"pageid": 1348648, "title": "শাবান ভেলি", "url": "https://bn.wikipedia.org/wiki?curid=1348648", "content": "শাবান ভেলি (তুর্কি: Şaban-ı Veli) (বিকল্প লেখ্যরূপ শাবান ওলি) (মৃত্যু: ৯৭৬ হিজরি/১৫৬৯ ইংরেজি) ছিলেন উসমানীয় সাম্রাজ্যের কাস্তামনু এলাকার একজন সুফি সাধক যিনি খালওয়াতিয়া তরিকার শাবানিয়া শাখার প্রতিষ্ঠাতা ছিলেন।  তিনি বলু শহরের হাইরেদ্দিন তোকাদির অধীনে প্রশিক্ষিত হন এবং তার মুরিদ ছিলেন। \n\n\n== জীবন ==\nতিনি কাস্তামনুর তাস্কপ্রু জেলায় জন্মগ্রহণ করেন। তার জীবন সম্পর্কে গুরুত্বপূর্ণ তথ্য মূলত সংগ্রহ করা হয়েছে শাবান ভেলি দরগার পঞ্চম শেখ ওমের ফুয়াদির লেখা মেনাকিব সেরিফ পির হজরত শাবান ভেলি। ওমের ফুয়াদি শাবান ভেলির জন্ম তারিখ সম্পর্কে কোনো তথ্য দেননি। সাম্প্রতিক সুত্রগুলো তার জন্ম সাল হিসেবে ৯০২ হিজরি (১৪৯৭ ইংরেজি)  এবং ৯০৫ হিজরি (১৪৯৯-১৫০০ ইংরেজি)  সালকে উল্লেখ করেন। একটি শাবানি অনুমোদনপত্রের (ইজাজত) সুত্র ধরে তার জন্ম সাল হিসেবে আবার ৮৮৬ হিজরি (১৪৮১ ইংরেজি) কেও দাবি করা হয় এবং একই তারিখটি শাবান ভেলি জাদুঘরে পাওয়া একটি তালিকার সঙ্গে সঙ্গতিপূর্ণ।  অল্প বয়সে শাবান ভেলির পিতা মাতা মৃত্যুবরণ করেন এবং তাকে তার এক বোন হানিম ইভালদি দত্তক নেন। তাস্কপ্রুতে প্রাথমিক শিক্ষা শেষ করে তিনি তাফসির ও হাদিস অধ্যয়ন করেন এবং ওসমানের পুত্র হদজা ভেলির কাছ থেকে অনুমোদন (ইজাজত) লাভ করেন, যাকে কনস্টান্টিনোপলের কাস্তামনুর আবদুর রাজ্জাক মসজিদ কবরস্তানে সমাহিত করা হয়েছিল। পরবর্তিতে তিনি লেখাপড়ার উদ্দেশ্যে ইস্তাম্বুল গমন করেন এবং ফাতিহ জেলার একটি মাদ্রাসায় অবস্থান করেন।  যতটুকু জানা যায় তিনি কারাদেনিজ বাশকিরসুনলু মাদ্রাসায় পড়েছিলেন যেখানে তিনি পবিত্র বিজ্ঞান অর্থাৎ কুরআন, তাফসির এবং হাদিস নিয়ে নয় বছর যাবত লেখাপড়া করেছিলেন। তিনি ইয়ুপ সুলতাম মসজিদের শেখ এবং প্রভাষক ছিলেন।  পুরনো তথ্যসূত্রে এই তথ্যগুলির উল্লেখ নেই। \nওমের ফাউদির পাশাপাশি শাবানি শেখদের একজন ইব্রাহিম, শাবান ভেলিকে নিয়ে তাজকেরাতুল-হাস নামে একটি মানাকিবনাম (জীবনী) লিখেন।  শাবান ভেলি দরগার শেষ শেখ মেহমেদ আতাউল্লাহ এফেন্দি (আর্মে) ওমের ফাউদির মানাকিবনামে শাবান ভেলি সম্পর্কে একটি রচনা সংযোজন করেছিলেন। খালওয়াতি তরিকায় সর্বাধিক শাখা প্রশাখা আছে, এই তরিকার অধীনে শাবানিয়া তরিকা হলো সবচেয়ে বেশি শাখা প্রশাখা সম্পন্ন তরিকা। শাবানিয়া তরিকা আনাতোলিয়া থেকে বলকান, ইরাক, সিরিয়া এবং হেজাজ থেকে ভারত ও আফ্রিকার অভ্যন্তর পর্যন্ত বিরাট এলাকা জুড়ে ছড়িয়ে ছিল। \n\n\n== আনাতোলিয়ার চার স্তম্ভ ==\nশাবান ভেলিকে আনাতোলিয়ার চার স্তম্ভের একটি (আকতাব) হিসেবে সকল তরিকা চক্র স্বীকৃতি দিয়েছে। অন্য চার স্তম্ভ হল জালাল উদ্দিন মুহাম্মদ রুমি, হাজী বেকতাশ ভেলি এবং হাজি বয়রাম ভেলি। \n\n\n== তথ্যসূত্র =="}