{"pageid": 1524363, "title": "আন্না রাজম মালহোত্রা", "url": "https://bn.wikipedia.org/wiki?curid=1524363", "content": "আন্না রাজম মালহোত্রা (জন্ম: ১৭ই জুলাই ১৯২৭ - মৃত্যু: ১৭ই সেপ্টেম্বর ২০১৮) একজন ভারতীয় প্রশাসনিক পরিষেবা কর্মকর্তা ছিলেন। তিনিই ভারতের প্রথম মহিলা যিনি এই পদে অধিষ্ঠিত ছিলেন। আন্না রাজম ১৯৫১ সালের আইএএস ব্যাচের ছিলেন এবং তাঁর ব্যাচমেট আরএন মালহোত্রাকে বিয়ে করেছিলেন।\n\n\n== প্রাথমিক জীবন এবং শিক্ষা ==\nআন্না মালহোত্রার জন্ম ১৯২৭ সালে নিরানাম, তিরুভাল্লা, পত্তনমতিট্টায়। তাঁর বাবার নাম ওট্টাভেলিল ও এ জর্জ এবং মায়ের নাম আনা পল। তিনি ছিলেন মালায়ালাম লেখক পাইলো পলের নাতনী। তিনি কালিকটে (কেরালার কোঝিকোড় জেলা) বড় হয়ে ওঠেন। তিনি প্রভিডেন্স মহিলা কলেজ থেকে ইন্টারমিডিয়েট এবং কালিকটের মালাবার খ্রিস্টান কলেজ থেকে স্নাতক ডিগ্রি অর্জন করেন। ১৯৪৯ সালে, তিনি মাদ্রাজ বিশ্ববিদ্যালয় থেকে ইংরেজি সাহিত্যে স্নাতকোত্তর ডিগ্রি অর্জন করেন। তিনি ১৯৫০ সালে সিভিল সার্ভিস পরীক্ষায় উত্তীর্ণ হন এবং তিনি ছিলেন দ্বিতীয় মহিলা যিনি এই যোগ্যতা অর্জন করেন।\n\n\n== কর্মজীবন ==\nইউপিএসসির চেয়ারম্যান আর এন বন্দ্যোপাধ্যায়ের নেতৃত্বে চারজন আইসিএস অফিসারের সমন্বয়ে গঠিত বোর্ড আন্না মালহোত্রাকে চাকরিতে যোগদানে নিরুৎসাহিত করেছিল। পরিবর্তে তাঁকে পররাষ্ট্র পরিষেবা এবং কেন্দ্রীয় পরিষেবাগুলির প্রস্তাব দেওয়া হয়েছিল কারণ সেগুলি 'মহিলাদের জন্য আরও উপযুক্ত'। কিন্তু, তিনি নিজস্ব যুক্তি উপস্থাপন করেছিলেন এবং নিজের অবস্থানে অটল ছিলেন।\nএকজন সরকারি কর্মচারী হিসেবে তাঁর প্রথম পোস্টিং ছিল মাদ্রাজ রাজ্যে এবং জানা গেছে যে মুখ্যমন্ত্রী চক্রবর্তী রাজাগোপালাচারী একজন মহিলাকে জেলা উপ-কালেক্টরের দায়িত্ব দেওয়ার বিষয়ে সন্দিহান ছিলেন। পরিবর্তে তিনি তাঁকে সচিবালয়ে একটি পোস্ট দেওয়ার প্রস্তাব দিয়েছিলেন। আন্না মালহোত্রা ঘোড়সওয়ারী, রাইফেল ও রিভলবার শুটিং এবং ম্যাজিস্ট্রেট ক্ষমতা ব্যবহারের প্রশিক্ষণ নিয়েছিলেন। তাই তিনি তা মেনে চলেননি এবং অবশেষে মাদ্রাজ রাজ্যের তিরুপত্তুরের সাব কালেক্টর হিসেবে নিযুক্ত হন, তিনিই প্রথম মহিলা যিনি এই কাজটি করেছিলেন। তিনি মাদ্রাজ সরকারের অন্যান্য পদেও দায়িত্ব পালন করেছিলেন, যার মধ্যে রয়েছে কৃষি বিভাগের আণ্ডার সেক্রেটারি, জনসাধারণের আণ্ডার সেক্রেটারি এবং ডেপুটি সেক্রেটারি এবং কৃষি বিভাগের সরকার সচিব। তিনি ভারত সরকারের বিভিন্ন গুরুত্বপূর্ণ পদেও দায়িত্ব পালন করেছেন, যার মধ্যে রয়েছে অর্থ মন্ত্রণালয়ের রাজস্ব বিভাগের উপ-সচিব, কৃষি মন্ত্রণালয়ের অতিরিক্ত সচিব, জাতীয় বীজ কর্পোরেশনের চেয়ারপারসন এবং ভারত সরকারের শিক্ষা ও সংস্কৃতি মন্ত্রণালয়ের সচিব।\nতিনি সাতজন মুখ্যমন্ত্রীর অধীনে কাজ করেছিলেন এবং এশিয়াড প্রকল্পে রাজীব গান্ধীর সাথে ঘনিষ্ঠভাবে কাজ করেছিলেন। তিনি কিছুদিন ইন্দিরা গান্ধীর সাথেও কাজ করেছিলেন।\nনাভা শেভা পোর্ট ট্রাস্টের চেয়ারপারসন হিসেবে, আন্না মালহোত্রা মুম্বাইতে ভারতের প্রথম কম্পিউটারাইজড বন্দর, নাভাশেভা নির্মাণের দায়িত্বে ছিলেন। ভারত সরকারের সচিব হিসেবেও তিনি প্রথম মহিলা ছিলেন।\n১৯৮৯ সালে তিনি পদ্মভূষণ পুরস্কারে ভূষিত হন।\nমালহোত্রা ২০১৮ সালের সেপ্টেম্বরে ৯১ বছর বয়সে মারা যান।\n\n\n== তথ্যসূত্র =="}