{"pageid": 1516835, "title": "অ্যানা অরান্তেস", "url": "https://bn.wikipedia.org/wiki?curid=1516835", "content": "অ্যানা অরান্তেস রুইজ (গ্রানাডা, স্পেন, ৬ই ফেব্রুয়ারি, ১৯৩৭ - কুলার ভেগা, ১৭ই ডিসেম্বর, ১৯৯৭) ছিলেন একজন স্প্যানিশ মহিলা যিনি লিঙ্গ সহিংসতার শিকার ছিলেন। একটি টেলিভিশন অনুষ্ঠানে তাঁর সাক্ষ্য প্রচারের পর, ১৯৯৭ সালের ১৭ই ডিসেম্বর তারিখে ৬০ বছর বয়সে তাঁর প্রাক্তন স্বামী হোসে পারেজো আভিভার তাঁকে হত্যা করেন। তাঁর মৃত্যু লিঙ্গ সহিংসতা সম্পর্কে জাতীয়ভাবে সমালোচনার জন্ম দেয় এবং ফলস্বরূপ, স্পেনের ফৌজদারি আইনে লিঙ্গ এবং পারিবারিক সহিংসতার বিরুদ্ধে আইনি সুরক্ষা যুক্ত করা হয়।\nবিয়ের পরপরই হোসে পারেজো অরান্তেসের ওপর নির্যাতন শুরু করেন এবং পরবর্তী ৪০ বছর ধরে এই আচরণ আরও তীব্র হয়ে ওঠে। যদিও তিনি পালিয়ে যাওয়ার চেষ্টা করেছিলেন এবং স্বামীর বিরুদ্ধে পুলিশে অভিযোগ করেছিলেন, তবুও স্পেনে, এমনকি ইউরোপের অন্যান্য অংশেও পারিবারিক সহিংসতার শিকারদের সুরক্ষার জন্য কোনও আইন ছিল না। বছরের পর বছর চেষ্টা করার পর, অবশেষে ১৯৯৬ সালে তাঁদের বিবাহবিচ্ছেদ মঞ্জুর হয়।\n\nবিবাহবিচ্ছেদের এক বছর পর, ১৯৯৭ সালের ৪ঠা ডিসেম্বর, তিনি দে তারদে এন তারদে টেলিভিশন অনুষ্ঠানে উপস্থিত হয়েছিলেন। তাঁর ৪০ বছরের দাম্পত্য জীবনে তিনি এবং তাঁর সন্তানরা যে সহিংসতা ও যৌন নির্যাতনের শিকার হয়েছিলেন, তার বর্ণনা করেছিলেন। তাঁর শারীরিক ও মানসিক নির্যাতনের উদাহরণগুলির মধ্যে রয়েছে অন্য কোনও পুরুষ তাঁর দিকে তাকালে তাঁকে শাস্তি দেওয়া, তাঁকে তাঁর পরিবার থেকে বিচ্ছিন্ন করা, তাঁর ভাইবোনদের বিয়েতে যোগদান থেকে বিরত রাখা, নিজের মেয়েদের অনুপযুক্তভাবে স্পর্শ করা এবং প্রচণ্ডভাবে মারধর করে প্রায় মেরে ফেলা। তিনি বর্ণনা করেছেন যে কিভাবে তিনি অনেক বার পুলিশের কাছে গিয়েছিলেন এবং ১৯৮১ সালে বিবাহবিচ্ছেদ বৈধ হওয়ার পর বিচ্ছেদ নেওয়ার চেষ্টা করেছিলেন, কিন্তু কোনও সাফল্য পাননি। ১৯৯৬ সালে যখন অবশেষে বিচ্ছেদ মঞ্জুর করা হয়, তখনও তাঁকে তাঁর স্বামীর সাথে একই বাড়িতে থাকতে বাধ্য করা হয়।\nএই সাক্ষাৎকারের ১৩ দিন পর, অরান্তেসকে মৃত অবস্থায় পাওয়া যায়, তাঁর প্রাক্তন স্বামী তাঁকে মারধর ক'রে, চেয়ারে বেঁধে রেখে জীবন্ত পুড়িয়ে ফেলেন। তাঁর হত্যার ভয়াবহ প্রকৃতি, বিশেষ করে তাঁর আবেগগতভাবে শক্তিশালী সাক্ষাৎকারের পরেই, দেশের মানুষকে ক্ষুব্ধ করে তোলে এবং গার্হস্থ্য সহিংসতার শিকারদের সুরক্ষার আহ্বান জানাতে স্পেন জুড়ে সমাবেশ শুরু হয়ে যায়। রক্ষণশীল সরকার এই সমাবেশগুলিকে বাতিল করে দেয়, অরান্তেসের ঘটনাকে একটি \"বিচ্ছিন্ন\" ঘটনা হিসাবে বর্ণনা করে। এই দাবিকে চ্যালেঞ্জ জানাতে, সমিতিগুলি পারিবারিক সহিংসতার ব্যাপকতা সম্পর্কে প্রমাণ এবং পরিসংখ্যান নথিভুক্ত করতে শুরু করে। ২০০৪ সালেই প্রধানমন্ত্রী হোসে লুইস রদ্রিগেজ জাপাটেরো স্পেনের প্রথম পারিবারিক ও লিঙ্গ সহিংসতা রোধে আইন প্রণয়ন করেন। অতি-ডানপন্থী ভক্স পার্টি তখন থেকে ক্রমবর্ধমানভাবে এই আইনগুলি বাতিলের জন্য চাপ দিচ্ছিল।\nপ্রাক্তন স্ত্রীকে হত্যার দায়ে পারেজোকে ১৭ বছরের কারাদণ্ড দেওয়া হয়েছিল। তবে, হত্যার সাত বছর পর, ২০০৪ সালের ১৭ই নভেম্বর, জেলে হৃৎপেশীর রক্তাভাবে আক্রান্ত হয়ে গ্রানাডার রুইজ ডি আলদা হাসপাতালে হোসে পারেজো মারা যান।\n১৯৯৭ সালে স্পেনে পারিবারিক নির্যাতন-সম্পর্কিত হত্যাকাণ্ডের ৫৯তম শিকার ছিলেন অরান্তেস।\nঅরান্তেসের ছেলেরাও দাবি করেছেযে তারা পারেজোর দ্বারা নির্যাতিত।\n\n\n== তথ্যসূত্র =="}