{"pageid": 1503384, "title": "কাজের পশু", "url": "https://bn.wikipedia.org/wiki?curid=1503384", "content": "কাজের পশু বলতে সাধারণত গৃহপালিত পশুকে বোঝায় যাদেরকে খাদ্য বা প্রাণীজাত দ্রব্য আহরণের জন্য জবাই না করে কোনও কাজ সম্পাদন করতে প্রশিক্ষিত করা হয়। কিছু কিছু পশুকে তাদের শারীরিক শক্তির জন্য ব্যবহার করা হয়, যেমন ষাঁড় বা কাজের ঘোড়া। আবার কতগুলিকে পরিবহনের কাজে লাগানো হয়, যেমন চড়ার ঘোড়া ও উট। আবার অন্য কিছু পশুকে কিছু নির্দিষ্ট বিশেষায়িত কাজ সম্পাদনের জন্য প্রশিক্ষিত করে সেবাদানকারী পশু হিসেবে ব্যবহার করা হয়, যেমন শিকারী কুকুর, পথপ্রদর্শক কুকুর, বার্তাবাহক কবুতর ও মাছশিকারী পানকৌড়ি পাখি। এছাড়া এগুলিকে দুগ্ধদোহন ও পশুর পাল চরানোর কাজেও লাগানো হতে পারে। কর্মজীবনের শেষে এগুলিকে মাংস বা চামড়ার জন্য ব্যবহার করা হতে পারে। খাদ্য ও কৃষি সংস্থা কাজের পশুর একটি সংকীর্ণ সংজ্ঞা ব্যবহার করেছে, যেখানে জমি কর্ষণ ও অন্যান্য কৃষিকাজ এবং পরিবহনে ব্যবহৃত পশুগুলিকেই কাজের পশু হিসেবে সংজ্ঞায়িত করা হয়েছে।\nকাজের পশুর ইতিহাস সম্ভবত কৃষিকাজের চেয়েও প্রাচীন। কেননা আদিম শিকারী-আহরণকারী মানবসমাজে কাজের কুকুরের ব্যবহার প্রচলিত ছিল। সারা বিশ্বজুড়ে কোটি কোটি পশু তাদের মানব মালিকদের সাথে একত্রে কাজ করে। ভিন্ন ভিন্ন ব্যবহার ও পরিস্থিতির জন্য গৃহপালিতকৃত প্রজাতিগুলির সুপ্রজনন ঘটানো হয়; বিশেষ করে কাজের ঘোড়া ও কাজের কুকুরের ক্ষেত্রে এমনটি বেশি ঘটে থাকে। কাজের পশুগুলিকে সাধারণত কৃষিখামারে পালন করা হয়, তবে কিছু কিছু প্রাণীকে এখনও বন্য প্রকৃতি থেকে ধরে নিয়ে আসা হতে পারে, যেমনটি ডলফিন (শুশুক) ও এশীয় হাতির ক্ষেত্রে ঘটে থাকে।\n\nমানুষ পশুর মধ্যে বিভিন্ন ধরনের কাজ করার ক্ষমতা বের করেছে। এমনকি যন্ত্রনির্ভর শিল্পায়িত সমাজেও অনেক পশুকে কাজে খাটানো হয়। মানুষ এক্কাগাড়ি ও ভারি মালামাল টেনে নেবার জন্য ঘোড়া, হাতি ও ষাঁড়ের শক্তিকে কাজে লাগায়। আইন-শৃঙ্খলা বাহিনী বা পুলিশ বাহিনী কুকুরের ঘ্রাণশক্তি ব্যবহার করে বিস্ফোরক দ্রব্য বা অবৈধ মাদকদ্রব্য খুঁজে বের করে এবং একইভাবে দুষ্কৃতিকারীকেও খুঁজে বের করে গ্রেপ্তার করে। অন্যান্যরা কুকুর ব্যবহার করে শিকারের জন্য প্রাণী খুঁজে বের করে বা নিখোঁজ বা ফাঁদে পড়া ব্যক্তিদের খুঁজে বের করে। মানুষ উট, গাধা, ঘোড়া, কুকুর ইত্যাদি প্রাণীকে হয় সেগুলির পিঠে চড়ে কিংবা সেগুলিকে দিয়ে চারচাকার টানাগাড়ি (ওয়াগন) বা স্লেজগাড়ি টানিয়ে পরিবহনের কাজে ব্যবহার করে। অন্যান্য প্রাণী যেমন কুকুর ও বানর অক্ষম ব্যক্তিদের সাহায্য করতে পারে।\nবিরল কিছু পরিস্থিতিতে বন্য প্রাণীদেরকে শুধু পোষই মানানো হয় না, বরং সেগুলিকে জোর করে প্রশিক্ষণ দিয়ে অভিনব বিনোদনমূলক কোনও কাজ করানো হয়। এক্ষেত্রে এইসব প্রাণীর সত্যিকারের গৃহপালিত প্রাণীর মত কোমল মেজাজ বা বিশ্বাসযোগ্যতা থাকে না। আবার এর বিপরীতে সব পোষ মানানো গৃহপালিত পশুই কাজের পশু হয় না। যেমন বিড়াল ইঁদুর ধরলেও এটি তার সহজাত আচরণ, মানুষ তাকে এই কাজ করা শেখায়নি। অন্যান্য গৃহপালিত পশু, যেমন গরু, ছাগল, ভেড়া বা খরগোশের মাংস, দুগ্ধ, চামড়া ও পশম উৎপাদনের মতো কৃষিগত ব্যবহার আছে, কিন্তু এগুলিকে দিয়ে কোনও কাজ করানো যায় না। পরিশেষে কিছু ক্ষুদ্রাকার গৃহপালিত পোষা প্রাণী যেমন সিংহভাগ ছোট পাখি (কিছু বিশেষ ধরনের বার্তাবাহক কবুতর ব্যতীত) সঙ্গ দেওয়া ছাড়া অন্য কোনও কাজ সম্পাদনে সক্ষম নয়।\n\n\n== তথ্যসূত্র =="}