{"pageid": 1522896, "title": "মিঙ্ক ব্রার", "url": "https://bn.wikipedia.org/wiki?curid=1522896", "content": "মিঙ্ক ব্রার (জন্ম ৪ নভেম্বর ১৯৮০) একজন ভারতীয় মডেল, অভিনেত্রী এবং প্রযোজক।  মিঙ্ক বলিউড চলচ্চিত্র এবং ভারতীয় টেলিভিশন অনুষ্ঠানগুলিতে তার কাজের জন্য পরিচিত।  তিনি ২০১২ সালে রিয়েলিটি শো বিগ বস- এ প্রতিযোগী অংশগ্রহণ করেছিলেন।\n\n\n== জীবনের প্রথমার্ধ ==\nমিঙ্ক ব্রার ১৯৮০ সালের ৪ নভেম্বর  জার্মানির ফ্রাঙ্কফুর্টে  বসবাসকারী এক পাঞ্জাবি পরিবারে ঘরে মিংক সিং নামে জন্মগ্রহণ করেন।  তার পরিবার ভারত থেকে জার্মানিতে চলে এসেছিল। তার নাম সম্পর্কে মিঙ্ক ব্রার একটি উক্তিতে বলেছিলেন যে, এটি একটি খুব অনন্য নাম। মিঙ্ক এমন এক প্রাণী যে জল এবং স্বাধীনতা ভালোবাসে এবং তার মূল্যবান পশমের জন্য পরিচিত।  তিনি জার্মানিতেই বড় হয়ে ওঠেন।  ছোটবেলায় তিনি জেলাশাসক হতে চেয়েছিলেন।  তিনি জার্মানি থেকেই তার প্রাথমিক ও উচ্চশিক্ষা লাভ করেন এবং স্নাতক ডিগ্রি অর্জন করেন। \n\n\n=== কর্মজীবন ===\nপ্রবীণ অভিনেতা দেব আনন্দ ব্রারকে ভারতীয় চলচ্চিত্র জগতের সাথে পরিচয় করিয়ে দেন যখন তার বয়স ছিল মাত্র ১৩ বছর।  তিনি ভারতীয় চলচ্চিত্র জগতে তার আত্মপ্রকাশ করেন দেব আনন্দের হিন্দি ছবি প্যার কা তারানা  -এর মাধ্যমে, যা ১৯৯৩ সালের সেপ্টেম্বরে মুক্তি পায়। তারপরে তিনি জং (১৯৯৬), সাত রং কে সপনে (১৯৯৮), যমরাজ (1১৯৯৮), হাম আপকে দিল মে রেহেতে হ্যায় (১৯৯৯), গঙ্গা কি কসম (১৯৯৯), মা কসম (১৯৯৯), জ্বালামুখী (২০০০), আজনাবী (২০০১), জহরীলা(২০০১), পিতা (২০০২), চলো ইশক লড়ায়ে (২০০২), রাজ্ (২০০২), বর্ডার হিন্দুস্তান কা (২০০৩) এবং উফ (২০০৩) ইত্যাদি বেশ কয়েকটি ছবিতে অভিনয় করেছিলেন।  তিনি কিছু দক্ষিণ ভারতীয় ছবিতেও কাজ করেছেন, যার মধ্যে রয়েছে তেলুগু ছবি, প্রেমাথো রা (২০০১) \n\n\n=== ব্রো অ্যান্ড সিস প্রোডাকশনস ===\n২০০৬ সালে, ব্রার একজন প্রযোজক হয়ে ওঠেন এবং তার ভাই পুন্নু ব্রারের সাথে ব্রো অ্যান্ড সিস প্রোডাকশন নামে একটি প্রযোজনা সংস্থা শুরু করেন। তিনি একটি সাক্ষাৎকারে বলেছিলেন, \"চলচ্চিত্র, ধারাবাহিক বা এমনকি অনুষ্ঠান সুপারিশ করা যেকোন রকম কাজই হোক না কেন, আমরা তা করতে প্রস্তুত। ব্রো অ্যান্ড সিস সংস্থা একটি সম্পূর্ণ বিনোদন কেন্দ্র হবে।\"  তাদের প্রথম প্রধান প্রযোজনা প্রকল্প ছিল কাটপুটলি সিনেমা, যা ২০০৬ সালের আগস্টে মুক্তি পায়, যেখানে ব্রার প্রধান ভূমিকায় অভিনয় করেছিলেন।  তবে ছবিটি কোনও ভালো ব্যবসা করতে ব্যর্থ হয়েছে।  প্রযোজনা সংস্থাটি বর্তমানে একটি শিরোনামহীন প্রকল্প প্রযোজনা করছে। \n\n\n=== সঙ্গীত ভিডিও ===\n১৯৯৯ সালের ফেব্রুয়ারিতে, ব্রার তামিল চলচ্চিত্র এন স্বাসা কাতরে -এর জুম্বালাক্কা গানটির জন্য একটি বিশেষ নৃত্য পরিবেশন করেন।  ব্রার ২০০০ সালের ফেব্রুয়ারিতে মুক্তিপ্রাপ্ত বাদল চলচ্চিত্র এবং অ্যালবামের লাল গারারা মিউজিক ভিডিওর অংশ ছিলেন।  ২০০৮ সালের আগস্টে, তার প্রযোজনা সংস্থা একটি সঙ্গীত অ্যালবাম, ঘোংঘাট মিক্স প্রকাশ করে, যেখানে তিনি মুঝকো রানাজি মাফ করনা নামক মিউজিক ভিডিওতে অভিনয় করেন।   কাটপুটলি সিনেমার পর এই মিউজিক অ্যালবামটি ছিল ব্রো অ্যান্ড সিস প্রোডাকশনের দ্বিতীয় বড় কাজ। ব্রার এক সাক্ষাৎকারে বলেছিলেন, \"কাটপুটলি তৈরির পর আমরা এতটাই ক্লান্ত হয়ে পড়েছিলাম যে আমরা আরও উপভোগ্য এবং সহজে করা কিছু করতে চেয়েছিলাম।\" \n\n\n== তথ্যসূত্র =="}