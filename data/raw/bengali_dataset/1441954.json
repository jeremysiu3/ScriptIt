{"pageid": 1441954, "title": "ইসলামী-ইহুদি সম্পর্ক", "url": "https://bn.wikipedia.org/wiki?curid=1441954", "content": "ইসলামী-ইহুদি সম্পর্ক বলতে আরব উপদ্বীপ, উত্তর আফ্রিকা, মধ্যপ্রাচ্য এবং তাদের আশেপাশের অঞ্চলে ইহুদি ও মুসলিমদের মধ্যে পারস্পরিক এবং কূটনৈতিক সম্পর্ককে বোঝায়। ইসলামী-ইহুদী সম্পর্ক বলতে সপ্তম শতাব্দীতে আরব উপদ্বীপে ইসলামের উৎপত্তি এবং বিস্তারের মাধ্যমে শুরু হওয়া ইহুদি ধর্ম ও ইসলামের মধ্যে সাধারণ ও বিতর্কিত মতাদর্শকেও নির্দেশ করতে পারে। এই দুই ধর্মের অনেক মিল রয়েছে, যেমন মূল্যবোধ, নীতিমালা ও আদর্শ। ইসলাম ইহুদি ইতিহাসকে নিজস্ব ইতিহাসের অংশ হিসেবে অন্তর্ভুক্ত করেছে। বনি ইসরাইলকে (ইসরাইলের সন্তান) ইসলামে একটি গুরুত্বপূর্ণ ধর্মীয় ধারণা হিসেবে গণ্য করা হয়। ইহুদি ধর্মের সর্বাপেক্ষা গুরুত্বপূর্ণ নবী মূসা (মোজেস) কে ইসলামেও একজন নবী ও বার্তাবাহক হিসেবে সম্মান করা হয়। কুরআনে মূসার উল্লেখ অন্য যেকোনো ব্যক্তির চেয়ে বেশিবার এসেছে এবং অন্য যেকোনো নবীর তুলনায় তাঁর জীবন সম্পর্কে বিস্তৃত বর্ণনা রয়েছে। কুরআনে বনি ইসরাইল সম্পর্কে প্রায় ৪৩টি উল্লেখ রয়েছে (ব্যক্তিগত নবীদের বাদ দিয়ে) এবং হাদিসে রয়েছে আরো অসংখ্য। পরবর্তী রাব্বাইনীয় কর্তৃপক্ষ এবং মাইমোনাইডিসের মতো ইহুদি পণ্ডিতরা ইসলাম ও ইহুদি আইনের মধ্যে সম্পর্ক নিয়ে আলোচনা করেছেন। যুক্তি দেওয়া হয়েছে যে, মাইমোনাইডিস নিজেই সম্ভবত ইসলামী আইনশাস্ত্র দ্বারা প্রভাবিত ছিলেন।\nআব্রাহামের মাধ্যমে মধ্যপ্রাচ্যে ইসলাম ও ইহুদী ধর্মের একটি সাধারণ উৎপত্তিস্থল রয়েছে বলে উভয়কেই আব্রাহামীয় ধর্ম হিসেবে বিবেচনা করা হয়। এদের মধ্যে রয়েছে বহু মিল; ইহুদি ধর্ম দ্বারা ইসলাম তার মৌলিক ধর্মীয় দৃষ্টিভঙ্গি, কাঠামো, আইনশাস্ত্র ও অনুশীলনে ব্যাপকভাবে প্রভাবিত হয়েছে। এই মিলের কারণে, পাশাপাশি মুসলিম বিশ্বের ইহুদি জনগোষ্ঠীর উপর ইসলামী সংস্কৃতি ও দর্শনের প্রভাবের মাধ্যমে, পরবর্তী ১৪০০ বছরে উভয় ধর্মের মধ্যে উল্লেখযোগ্য এবং অব্যাহত বাস্তব, ধর্মতাত্ত্বিক এবং রাজনৈতিক মিল রয়েছে। উল্লেখযোগ্যভাবে, প্রথম ইসলামী ওয়াকফ (দান) একজন ইহুদি রাব্বি মুখাইরিক দান করেছিলেন। ১০২৭ সালে, স্যামুয়েল ইবনে নাগরেলা নামের একজন ইহুদী গ্রানাডার তাইফার শীর্ষ উপদেষ্টা এবং সামরিক জেনারেল হন।\n\n\n== তথ্যসূত্র =="}