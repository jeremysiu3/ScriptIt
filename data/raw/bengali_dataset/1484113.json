{"pageid": 1484113, "title": "জর্জ কেলি (নাট্যকার)", "url": "https://bn.wikipedia.org/wiki?curid=1484113", "content": "জর্জ এডওয়ার্ড কেলি (ইংরেজি: George Edward Kelly; ১৬ জানুয়ারি ১৮৮৭ - ১৮ জুন ১৯৭৪) একজন মার্কিন নাট্যকার, চিত্রনাট্যকার, পরিচালক ও অভিনেতা ছিলেন। তিনি অভিনেতা ও স্কেচ লেখক হিসেবে ভডভিলে কর্মজীবন শুরু করেন। তার রচিত বিখ্যাত ব্যঙ্গাত্মক নাটক দ্য টর্চ-বেয়ারার্স (১৯২২), দ্য শো-অফ (১৯২৪), ফিলিপ গোজ ফোর্থ (১৯৩১) ও রিফ্লেক্টেড গ্লোরি (১৯৩৬)। তিনি ক্রেইগ্‌স ওয়াইফ (১৯২৫) নাটকের জন্য পুলিৎজার পুরস্কার অর্জন করেন।\n\n\n== প্রারম্ভিক জীবন ==\nকেলি ১৮৮৭ সালের১৬ই জানুয়ারি পেন্সিলভেনিয়ার ফিলাডেলফিয়ায় জন্মগ্রহণ করেন। তার পিতা জন হেনরি কেলি একজন আইরিশ অভিবাসী ও মাতা ম্যারি অ্যান কস্টেলো। কেলি তার পিতামাতার ১০ সন্তানের ৯ম সন্তান। তার ভাই জ্যাক কেলি সিনিয়র মার্কিন ব্যবসায়ী ও অলিম্পিক চ্যাম্পিয়ন স্কুলার। অলিম্পিক চ্যাম্পিয়ন রোয়ার জ্যাক কেলি জুনিয়র তার ভাইপো এবং অভিনেত্রী ও মোনাকোর যুবরাজ্ঞী গ্রেস কেলি তার ভাইঝি।\n\n\n== কর্মজীবন ==\nকেলি তার প্রথম নাটক দ্য টর্চ-বেয়ারার্স (১৯২২)-এ লিটল থিয়েটার আন্দোলনকে ব্যঙ্গ করেন এবং দেখান এই আন্দোলন স্বকীয় ও বিশৃঙ্খল অপেশাদারদের দিয়ে সৃষ্ট। তাদের প্রধান মিসেস জে. ডিউরো পাম্পিনেল্লি স্ব-আনন্দিত দ্বৈততাবাদের একটি উজ্জ্বল ব্যঙ্গচিত্র। প্রথম অঙ্কে কেলি দেখান ট্রুপটি উপযুক্ত মহড়া পরিচালনা করতে অক্ষম; দ্বিতীয়টি অঙ্কে তিনি প্রহসনমূলক উজ্জ্বলতার সাথে দেখান যে জনসম্মুখে তাদের অভিনয় পারদর্শিতা কমে যাচ্ছে। তবে তৃতীয় অঙ্কে বর্ণনাশৈলি আরও আন্তরিক হয়ে ওঠে কারণ অভিনয়শিল্পীরা তাদের ইচ্ছাপূরণের জন্য উত্তেজিত হয়। তার পরের নাটক দ্য শো-অফ (১৯২৪)-এ কেলি বিরক্তিকর হাসি ও পরচুলা পরিহিত উচ্চনিনাদী, মিথ্যাবাদী ও আত্মপ্রতারিত ব্যবসায়ী অব্রি পাইপারের সমালোচনা করেন। এটি তার সবচেয়ে জনপ্রিয় ও ব্যবসাসফল নাটক।  ক্রেইগ্‌স ওয়াইফ (১৯২৫) নাটকে তার ব্যঙ্গ আরও তীব্র রূপ ধারণ করে। এতে দেখা যায় হ্যারিয়েট ক্রেইগ অধিকার এবং বস্তুবাদ দিয়ে তার বিবাহ ভেঙ্গে দেয়। এই নাটকের জন্য তিনি নাটকে পুলিৎজার পুরস্কার অর্জন করেন। তার জীবদ্দশায় এই নাটকটি তিনবার চলচ্চিত্রায়ন হয়, প্রথমটি আইরিন রিচ অভিনীত ১৯২৮-এর নির্বাক চলচ্চিত্র, দ্বিতীয়টি রোজালিন্ড রাসেল অভিনীত ১৯৩৬-এর চলচ্চিত্র, এবং তৃতীয়টি জোন ক্রফোর্ড অভিনীত.১৯৫০ সালের হ্যারিয়েট ক্রেইগ।\nকেলি তার পরবর্তী নাটকগুলোতে আরও বেশি তীব্র ও বিচারপ্রবণ হয়ে ওঠেন, যার ফলে তার দর্শক কমতে থাকে। বিহোল্ড দ্য ব্রাইডগ্রুম (১৯২৭) দেখা যায় একজন পশ্চিমা তরুণীর সাথে একজন ন্যায়পরায়ণ ব্যক্তি পরিচয় ঘটে, যিনি তার মধ্যে এই উপলব্ধি নিয়ে আসেন যে তার চারিত্রিক দুর্বলতা রয়েছে। নাটকটি নিউ ইয়র্কের বিল্টমোর থিয়েটার ১৯২৭ সালের ২৬শে ডিসেম্বর প্রথম মঞ্চস্থ হয়। প্রধান চরিত্রে জুডিথ অ্যান্ডারসনের প্রশংসিত অভিনয় সত্ত্বেও নাটকটি মাত্র ৮৮ বার মঞ্চস্থ হয়। ১৯২৯ সালে রচিত তার দুটি নাটক ম্যাগি দ্য ম্যাগনিফিসেন্ট ও দ্য ডিপ মিসেস সাইকস নেতিবাচক পর্যালোচনা লাভ করে এবং প্রকাশিতও হয়নি। ফিলিপ গোজ ফোর্থ (১৯৩১) একজন যুবকের গল্প যে তার পরিবারের সাথে ঝগড়া করে চিত্রশিল্পীদের বোর্ডিং হাউজে চলে যায়, কিন্তু সেখানে গিয়ে তার উপলব্ধি হয় যে তার কোন প্রতিভা নেই। নাটকটি নিউ ইয়র্কের বিল্টমোর থিয়েটার ১৯৩১ সালের ১২ই জানুয়ারি প্রথম মঞ্চস্থ হয় এবং ৪ঠা এপ্রিল পর্যন্ত মাত্র ৯৭ বার মঞ্চস্থ হয়। বক্স অফিসে ব্যর্থতার পর তিনি হলিউডে চলে যান এবং কদাচিৎ মঞ্চে কাজ করতেন। তার সর্বশেষ ব্রডওয়ে নাটক ছিল দ্য ফ্যাটাল উইকনেস (১৯৪৬)। নাটকটি ১১৯ বার মঞ্চস্থ হয়। তার রচিত ১০টি নাটক ব্রডওয়েতে মঞ্চস্থ হয়।\n\n\n== মৃত্যু ==\nকেলি ১৯৭৪ সালের ১৮ই জুন পেন্সিলভেনিয়ার ব্রিন মার হাসপাতালে মৃত্যুবরণ করেন। মৃত্যুর পূর্বে তিনি কয়েক বছর ক্যালিফোর্নিয়ার রিভারসাইডের সান সিটিতে বসবাস করতেন।\n\n\n== নাটক ==\nদ্য টর্চ-বেয়ারার্স (১৯২২)\nদ্য শো-অফ (১৯২৪)\nক্রেইগ্‌স ওয়াইফ (১৯২৫)\nডেইজি মেইম (১৯২৬)\nবিহোল্ড, দ্য ব্রাইডগ্রুম (১৯২৭)\nদ্য ফ্ল্যাটারিং ওয়ার্ড (১৯২৯)\nম্যাগি দ্য ম্যাগনিফিসেন্ট (১৯২৯)\nফিলিপ গোজ ফোর্থ (১৯৩১)\nরিফ্লেক্টেড গ্লোরি (১৯৩৬)\nদ্য ডিপ মিসেস স্কাইস (১৯৪৫)\nদ্য ফ্যাটাল উইকনেস (১৯৪৭)\n\n\n== তথ্যসূত্র ==\n\n\n== বহিঃসংযোগ ==\n\n Works by or about George Kelly at Wikisource\nগুটেনবের্গ প্রকল্পে George Kelly-এর সাহিত্যকর্ম ও রচনাবলী (ইংরেজি)\nলিব্রিভক্সের পাবলিক ডোমেইন অডিওবুকসে  জর্জ কেলি (নাট্যকার)\nইন্টারনেট ব্রডওয়ে ডেটাবেজে জর্জ কেলি  (ইংরেজি)\nইন্টারনেট মুভি ডেটাবেজে জর্জ কেলি (ইংরেজি)\nফাইন্ড এ গ্রেইভে জর্জ কেলি  (ইংরেজি)"}