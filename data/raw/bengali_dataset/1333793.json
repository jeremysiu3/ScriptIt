{"pageid": 1333793, "title": "অঙ্কুশিতা বোড়ো", "url": "https://bn.wikipedia.org/wiki?curid=1333793", "content": "অঙ্কুশিতা বোড়ো একজন ভারতীয় বক্সার। তিনি ২০১৭ এআইবিএ যুব মহিলা বিশ্ব বক্সিং চ্যাম্পিয়নশিপে স্বর্ণপদক জিতেছেন। তিনি ইম্ফলে, ২০১৮ সালে, প্রথম উত্তর পূর্ব অলিম্পিক গেমসে, স্বর্ণপদক জিতেছিলেন। তিনি ২য় ইন্ডিয়া ওপেন ইন্টারন্যাশনাল বক্সিং টুর্নামেন্টে রৌপ্য পদক এবং ২০২০ সালে ৩য় খেলো ইন্ডিয়া ইয়ুথ গেমসে (কেআইওয়াইজি) একটি স্বর্ণপদক জিতেছেন, দুটিই গুয়াহাটিতে অনুষ্ঠিত হয়েছিল। তিনি ২০১৭ এআইবিএ যুব মহিলা বিশ্ব বক্সিং চ্যাম্পিয়নশিপে 'সেরা বক্সার' খেতাবও জিতেছেন। তিনি হিসারে ৫ম এলিট মহিলা জাতীয় বক্সিং চ্যাম্পিয়নশিপে ব্রোঞ্জ পদক জিতেছিলেন।\nঅঙ্কুশিতা বোড়ো জন্মেছিলেন আসামের মেঘাই জারানি গাঁওতে। তাঁর বাবার নাম রাকেশ কুমার, যিনি একটি প্রাথমিক বিদ্যালয়ের একজন প্রবেশনকালীন শিক্ষক এবং মায়ের নাম রঞ্জিতা, যিনি বর্তমানে একটি এনজিওতে কাজ করছেন। এই পরিবারটি আসামের শোণিতপুর জেলার মেঘাই জারানি গাঁওয়ের বাসিন্দা। তাঁরা অঙ্কুশিতাকে ১৬৫ কিমি ভ্রমণ করে গোলাঘাটে স্পোর্টস অথরিটি অফ ইন্ডিয়া (সাই) কেন্দ্রে ট্রায়ালের জন্য পৌঁছোতে সহায়তা করেছিলেন। অঙ্কুশিতা আকস্মিকভাবেই বক্সিং শুরু করেছিলেন, যখন তাঁর একজন বন্ধু তাঁকে স্থানীয় একটি প্রতিযোগিতায় প্রতিদ্বন্দ্বিতা করতে বলেছিল। তখন তাঁর বয়স ছিল মাত্র ১২। সাই-তে বাছাইয়ের পর কোচ ত্রিদীপ বোরার অধীনে তিনি প্রশিক্ষণ নেওয়া শুরু করেন। তিনি ইতালীয় কোচ রাফায়েল বার্গামস্কোর কাছ থেকে আরও ভালো কৌশল শিখেছেন। ২০১৭ সালের নভেম্বর অনুযায়ী, অঙ্কুশিতা গুয়াহাটির দক্ষিণ জুনিয়র কলেজের ছাত্রী। তিনি তেজপুরে তাঁর দীর্ঘদিনের প্রশিক্ষক ত্রিদীপ বোরাকে বিয়ে করেন।\n\n\n== অর্জন ==\nতিনি ২০১৩ সালে তাঁর জেলার সেরা বক্সার পুরস্কার এবং ২০১৫ সালে তাঁর রাজ্যের জন্য একটি স্বর্ণপদক জিতেছিলেন। ২০১৭ সালের প্রথম দিকে, তিনি জাতীয় যুব চ্যাম্পিয়নশিপে ব্রোঞ্জ পদক অর্জন করেন। বলকান যুব আন্তর্জাতিক বক্সিং চ্যাম্পিয়নশিপ ( বুলগেরিয়া ) এবং আহমেট কমার্ট চ্যাম্পিয়নশিপ ( তুরস্ক ) উভয় স্থানেই তিনি রৌপ্য পদক জিতেছেন।\n\n\n=== ২০১৭ এআইবিএ যুব মহিলা বিশ্ব বক্সিং চ্যাম্পিয়নশিপ ===\n২০১৭ সালের ২৬শে নভেম্বরে, তিনি তুরস্কের অ্যালুক কাগলার বিরুদ্ধে সর্বসম্মত জয়ের সাথে এআইবিএ বিশ্ব যুব মহিলা বক্সিং চ্যাম্পিয়নশিপে লাইট ওয়েল্টারওয়েট (৬৪ কিলোগ্রাম) বিভাগে একটি স্বর্ণপদক অর্জন করেন। মজার বিষয় হল, তিনি প্রথম রাউন্ডে তুরস্কের অ্যালুক ক্যাগলাকে পরাজিত করেছিলেন, যাঁর বিরুদ্ধে তিনি আহমেট কমরেট টুর্নামেন্টে হেরেছিলেন এবং ইতালির রেবেকা নিকোলিকে পরাজিত করেছিলেন, যাঁর বিরুদ্ধে তিনি বুলগেরিয়াতে হেরেছিলেন। ভারতের পাঁচজন মুষ্টিযোদ্ধার মতো তিনিও প্রতিযোগিতার ফাইনালে উঠেছিলেন। এরপর তিনি টুর্নামেন্টের সেরা বক্সারও নির্বাচিত হন।\n\n\n=== ৪র্থ এলিট মহিলা জাতীয় বক্সিং চ্যাম্পিয়নশিপ ===\n২০১৯ সালের ডিসেম্বর মাসে, অঙ্কুশিতা ২ - ৮ ডিসেম্বর পর্যন্ত কেরালার কণ্ণুরে অনুষ্ঠিত ৪র্থ এলিট মহিলা জাতীয় বক্সিং চ্যাম্পিয়নশিপে অংশগ্রহণ করেছিলেন। ৬৪ কেজি শিরোপার ফাইনালে তিনি রেলওয়ের পিভিলাও বসুমাতারির কাছে ৩-২ ব্যবধানে হেরে যান। \n\n\n=== অন্যান্য অর্জনসমূহ ===\n২০১৮ সালে, আসামের মুখ্যমন্ত্রী সর্বানন্দ সোনোয়াল কামরুপ মেট্রোপলিটন জেলার বেটি বাঁচাও, বেটি পড়াও প্রকল্পের ব্র্যান্ড অ্যাম্বাসেডর হিসেবে অঙ্কুশিতাকে নিযুক্ত করেন।\n\n\n== তথ্যসূত্র ==\n\n\n== বহিঃসংযোগ ==\nBoxRec- এ অঙ্কুশিতা বোরো"}