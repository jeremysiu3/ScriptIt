{"pageid": 1091537, "title": "রহিম আলি", "url": "https://bn.wikipedia.org/wiki?curid=1091537", "content": "রহিম আলি (হিন্দি: रहीम अली, ইংরেজি: Rahim Ali; জন্ম: ২১ এপ্রিল ২০০০) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লিগের শীর্ষ স্তর ইন্ডিয়ান সুপার লিগের ক্লাব চেন্নাইয়িন এবং ভারত জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় হিসেবে খেলেন।\n২০১২–১৩ মৌসুমে, ভারতীয় ফুটবল ক্লাব মোহনবাগান নার্সারির হয়ে খেলার মাধ্যমে রহিম ফুটবল জগতে প্রবেশ করেছেন এবং পরবর্তীকালে মোহনবাগান এবং এআইএফএফ এলিটের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৯ মৌসুমে, ভারতীয় ক্লাব ইন্ডিয়ান অ্যারোসের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ইন্ডিয়ান অ্যারোসের হয়ে ২ মৌসুমে ৩০ ম্যাচে ৬টি গোল করার পর ২০-১৯–২০ মৌসুমে তিনি চেন্নাইয়িনে যোগদান করেছেন।\n২০১৭ সালে, রহিম ভারত অনূর্ধ্ব-১৭ দলের হয়ে ভারতের বয়সভিত্তিক পর্যায়ে অভিষেক করেছিলেন। প্রায় ২ বছর যাবত ভারতের বয়সভিত্তিক দলের হয়ে খেলার পর, তিনি ২০২১ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ৫ ম্যাচে অংশগ্রহণ করেছেন।\n\n\n== প্রারম্ভিক জীবন ==\nরহিম আলি ২০০০ সালের ২১শে এপ্রিল তারিখে ভারতের পশ্চিমবঙ্গের ব্যারাকপুরে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nরহিম ভারত অনূর্ধ্ব-১৭, ভারত অনূর্ধ্ব-২০ এবং ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন। ২০১৭ সালের ৬ই অক্টোবর তারিখে তিনি ২০১৭ ফিফা অনূর্ধ্ব-১৭ বিশ্বকাপে মার্কিন যুক্তরাষ্ট্র অনূর্ধ্ব-১৭ দলের বিরুদ্ধে ম্যাচে ভারত অনূর্ধ্ব-১৭ দলের হয়ে আন্তর্জাতিক পর্যায়ে অভিষেক করেছেন। ভারত অনূর্ধ্ব-১৭ দলের হয়ে তিনি ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে তার দল গ্রুপ পর্ব শেষে কোন পয়েন্ট অর্জন করতে ব্যর্থ হয়ে গ্রুপ পর্ব থেকেই বিদায় নিয়েছিল। এই আসরে তিনি ৩ ম্যাচে অংশগ্রহণ করেছিলেন।\n২০২১ সালের ২রা সেপ্টেম্বর তারিখে, মাত্র ২১ বছর, ৪ মাস ও ১২ দিন বয়সে, ডান পায়ে ফুটবল খেলায় পারদর্শী রহিম নেপালের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। উক্ত ম্যাচের ৪৬তম মিনিটে মধ্যমাঠের খেলোয়াড় গ্লান মার্টিন্সের বদলি খেলোয়াড় হিসেবে তিনি মাঠে প্রবেশ করেছিলেন; ম্যাচটি ভারত ১–১ গোলে ড্র করেছিল।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে রহিম আলি  (ইংরেজি)  \nট্রান্সফারমার্কেটে রহিম আলি (ইংরেজি) \nওয়ার্ল্ডফুটবল.নেটে রহিম আলি (ইংরেজি) \nইএসপিএন এফসিতে রহিম আলি (ইংরেজি) \nন্যাশনাল-ফুটবল-টিমস.কমে রহিম আলি (ইংরেজি)"}