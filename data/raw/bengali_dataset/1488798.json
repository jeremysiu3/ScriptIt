{"pageid": 1488798, "title": "জিয়ার আলি", "url": "https://bn.wikipedia.org/wiki?curid=1488798", "content": "জিয়ার আলি (কুর্দি: Jiyar Elî; সোরানি লিপি: ژیار عەلی, টেমপ্লেট:IPA-ku, জন্ম (১৯৯৯-০৯-০২)২ সেপ্টেম্বর ১৯৯৯) হলেন একজন প্রাক্তন প্রাণী অধিকার আন্দোলনকর্মী এবং একজন কুর্দি এলজিবিটি অধিকার আন্দোলনকর্মী। ইরাকের সুলেমানিয়ার আদি বাসিন্দা আলি বর্তমানে নেদারল্যান্ডে বাস করছেন। ইরাকি কুর্দিস্তানে আলি এলজিবিটি আন্দোলনে তাঁর অবদানের জন্য বিশেষভাবে পরিচিত। তিনি কুর্দিস্তান অঞ্চলে এলজিবিটি অধিকার বিষয়টিকে প্রচারের জন্য ইয়েকসানি নামে একটি গোষ্ঠী প্রতিষ্ঠা করেন। তিনি বর্তমানে ইয়েকসানির নির্বাহী অধিকর্তা এবং কুর্দিস্তান ভেগানস নামে ইরাকের প্রথম ভেগানপন্থী প্রাণী অধিকার গোষ্ঠী কুর্দিস্তান ভেগানসের একজন প্রতিষ্ঠাতা সদস্যও বটে। সেই সঙ্গে তিনি সংবাদপত্র বিক্রয়কেন্দ্রের জন্য ফ্রিল্যান্স সাংবাদিক হিসেবেও কাজ করেন। সংগীত-বিষয়ক সাংবাদিকতা এবং সেই সঙ্গে রাজনৈতিক ও সামাজিক সমস্যা বিষয়ে সাংবাদিকতাতেও তাঁর বিশেষ দক্ষতা রয়েছে।\n২০২০ সালে এলজিবিটি সম্প্রদায়ের বিরুদ্ধে প্রচাররত একাধিক সংবাদমাধ্যমের বিবৃতি আক্রমণ করে আলি। তাঁকে মারধর ও হত্যার হুমকিও দেওয়া হয়।২০২০ সালের ২৭ জুন ইন্টারপ্রাইড আয়োজিত গ্লোবাল প্রাইডে আলির ভাষণের পর এই-জাতীয় আক্রমণ আরও মারাত্মিক হয়ে ওঠে। কুর্দিস্তান অঞ্চলে এলজিবিটি সম্প্রদায়ভুক্ত ব্যক্তিবর্গের হেনস্থা রুখতে যথাযথ ব্যবস্থা নিতে অপারগ হওয়ায় কুর্দিস্তান আঞ্চলিক সরকারের তীব্র সমালোচনা করেন আলি।\nরক্ষণশীল রাজনীতিবিদ ও তাঁদের প্রতিনিধিত্বকারী সংবাদমাধ্যমগুলি এমন একটি ভ্রান্ত ধারণা প্রচার করেছিল যে, সকল সমকামীই যৌনকর্মী। মিডল ইস্ট আই-তে দেওয়া একটি সাক্ষাৎকারে আলি এই ভুল ধারণাটি খণ্ডন করতে চেয়েছিলেন। তিনি বলেন যে, কুর্দিস্তান অঞ্চলের এলজিবিটি সম্প্রদায়ের কিছু মানুষ অর্থনৈতিক দুরবস্থার কারণে দেহব্যবসায় নামতে বাধ্য হয়েছেন। কুর্দিস্তান আঞ্চলিক সরকারের বিরুদ্ধে অভিযোগ এনে তিনি বলেন যে, সরকার এই সমস্যাটির প্রতি উদাসীন। তিনি বলেন, দেহব্যবসা অনেকের কাছেই জীবনধারণের শেষ অবলম্বন।\n\n\n== ব্যক্তিগত জীবন ==\n২০১৭ সালে মাকানাটি.নেট-এ দেওয়া একটি সাক্ষাৎকারে আলি জানান যে, সেই বছরই তিনি নিজের মা ও দিদির কাছে স্বীকার করেন যে তিনি সমকামী এবং মোটামুটি সেই সময়েই তিনি এলজিবিটি বিষয়গুলি সম্পর্কে সচেতনতা প্রসারে লাভা ফাউন্ডেশন নামে একটি অ-নিবন্ধীকৃত সংস্থা প্রতিষ্ঠা করেন। এলজিবিটি মানবাধিকার প্রচারের জন্য একটি মামলার প্রেক্ষিতে সংস্থাটি নিষ্ক্রিয় করে দেওয়া হওয়ার আগে লাভার সংবাদমাধ্যম-সংক্রান্ত কাজকর্মগুলি রাসান গ্রহণ করে নেয়। তারপর আলি নিজের কাজকর্ম স্বাধীনভাবে চালিয়ে যাওয়ার জন্য ইয়েকসানি প্রতিষ্ঠা করেন।\nএলজিবিটি অধিকার আন্দোলনের পাশাপাশি আলি নিরামিশাষী জীবনযাত্রার পক্ষে প্রচার করতেন। ২০১৮ সালে ইরাকের প্রথম ভেগান সংস্থা কুর্দিস্তান ভেগানসের তিনি ছিলেন সহ-প্রতিষ্ঠাতা। এই সংস্থাটি পরিবেশ-সচেতনতা প্রসার, স্বাস্থ্যকর জীবন নির্বাহ এবং ভেগানবাদী জীবনযাত্রার কথা প্রচার করত। তিনি পাঁচ বছর ভেগান জীবন যাপন করেন। পরে তিনি ইরাকে ভেগান খাদ্যতালিকা ধরে জীবনধারণের অসুবিধাগুলির কথা জানান। কারণ সেদেশে ভেগান দ্রব্যগুলি খুবই কম পাওয়া যায় এবং তার দামও অনেক বেশি। তিনি এও দাবি করেন যে এই সংস্থার আন্দোলনের ফলে একটি ভেগান রেস্তোরাঁও খোলা হয়েছিল।\n\n\n== কর্মজীবন ==\n\n২০১৭ সালে এলজিবিটি বিষয়ে সচেতনতা প্রসারে লাভা ফাউন্ডেশন নামে একটি গোষ্ঠী প্রতিষ্ঠার মাধ্যমে আলির কর্মজীবনের সূত্রপাত ঘটে। ২০১৯ সালের শেষের দিকে একই বিষয় নিয়ে কর্মরত রাসান গোষ্ঠী তাঁকে নিযুক্ত করার পর লাভা ফাউন্ডেশনের উদ্যোগগুলিও রাসানের সঙ্গে মিশে যায়। এক বছরেরও বেশি সময় রাসানের সঙ্গে কাজ করার পর আলি সেই সংস্থা ত্যাগ করে কুর্দিস্তান অঞ্চলে এলজিবিটি অধিকার প্রচারের জন্য ইয়েকসানি নামে একটি সংগঠন স্থাপনের সিদ্ধান্ত নেন।\nএলজিবিটি অধিকার আন্দোলনের পাশাপাশি আলি প্রাণী অধিকারের সপক্ষেও আন্দোলন করেন। ইতিপূর্বে তিনি কুর্দিস্তান ভেগানসের প্রকল্প ব্যবস্থাপকের কাজও করেছিলেন। সেই সময় তিনি পর পর দুই বছর বিশ্ব ভেগান দিবস আয়োজন করেন। স্থানীয় একটি স্বাধীন সংবাদ বিপণনকেন্দ্রের জন্য তিনি সংগীত-বিষয়ক সাংবাদিকতা এবং মধ্যপ্রাচ্যের সংঘর্ষ, ইরাকে এলজিবিটি অধিকার ও সামাজিক ও অসামরিক সমস্যা নিয়ে লিখতেন।\n\n\n=== এলজিবিটি অধিকার আন্দোলন ===\n\nআলি মনে করেন, তাঁর আন্দোলনের মাধ্যমে স্থানীয় এলজিবিটি জনতার সমস্যা সম্পর্কে জনসাধারণের জ্ঞান বৃদ্ধি পাবে, সেই সমস্যাগুলি জাতীয় ও আন্তর্জাতিক স্তরে উঠে আসবে এবং কুর্দিশ সমাজের সঙ্গে গোষ্ঠীটি একাত্ম হয়ে যাবে। তিনি মনে করেন যে, জনগণের সচেতনতা ও বোঝাপড়ার অভাবের জন্য কুর্দিস্তানে এলজিবিটি+ মানুষদের জীবনযাত্রার মান খুবই অনুন্নত।\n\nকুর্দিশ নেতারা কী টুইট করছেন বা কনস্যুলেট ও এমব্যাসিগুলিকে সম্মেলনে কী বলছেন তা নিয়ে আমার আগ্রহ নেই, আমরা তাঁদের ‘গভীর উদ্বেগ’ ও দায়সারা উদ্যোগ চাই না; আমরা চাই সত্যিকারের কাজ। আমাদের আইন প্রণয়ন করা দরকার। আমরা চাই রাজনীতিতে প্রতিনিধিত্ব, - একটি সাক্ষাৎকারে মিডল ইস্ট আইকে আলি।\n\nএলজিবিটি অধিকার আন্দোলনকর্মী হিসেবে জিয়ার আলি সামাজিক মাধ্যমকে সচেতনতা প্রসার ও পরিবর্তন আনয়নের উপায় হিসেবে ব্যবহার করেন। যে আইনি ছিদ্রগুলি এলজিবিটি সম্প্রদায়ের মানুষদের আটক করা ও তাদের সঙ্গে দুর্ব্যবহারের সুযোগ করে দেয়, সেগুলির উপর আলোকপাত করার জন্য তিনি বিশেষভাবে পরিচিত। এগুলির মধ্যে আইনের ৩৯৩, ৩৯৪, ৪০০ ও ৪০১ নং ধারাগুলি বিশেষভাবে উল্লেখযোগ্য। বিবিসি পার্সিয়ানকে দেওয়া একটি সাক্ষাৎকারে তিনি উল্লেখ করেন, কীভাবে এই আইনগুলি ব্যবহারে বেআইনিভাবে এলজিবিটি সম্প্রদায়ের মানুষজনকে আটক ও নিপীড়ন করা হচ্ছে।\n\n\n==== প্রাইড পতাকার সমালোচনা ====\n২০২০ সালের ১৭ মে ইউরোপীয় ইউনিয়ন, ব্রিটিশ ও কানাডিয়ান দূতাবাস বাগদাদে তাদের সদর দফতরে প্রাইড পতাকা উত্তোলন করে। এই ঘটনা প্রচুর সমালোচিত হয়। ইউরোপীয় ইউনিয়ন দূতাবাসকে কয়েক ঘণ্টার মধ্যে সেই পতাকা নামিয়ে ফেলতে বাধ্য করা হয়। এই ঘটনার ফলে ইরাকে এলজিবিটি সম্প্রদায়ের বিরুদ্ধে ঘৃণামূলক প্রচারাভিযান শুরু হয়, যাকে সমর্থন করেন কয়েকজন বিশিষ্ট ইরাকি রাজনীতিবিদ।\nএর প্রতিক্রিয়ায় আলি রাসানের ওয়েবসাইটে ইরাকের এলজিবিটি মানুষজনের অবস্থা নিয়ে একটি বিস্তারিত প্রতিবেদন লেখেন। এই প্রতিবেদনে সমকামী হিসেবে অভিযুক্ত মানুষদের কীভাবে নিপীড়ন ও হত্যা করা হয় এবং এলজিবিটি সম্প্রদায়ের বিরুদ্ধে জাতীয় টেলিভিশনে কীভাবে ঘৃণামূলক বিবৃতি প্রচার করা হয় তা তুলে ধরা হয়েছিল। এই প্রতিবেদনটি পরে ওই অঞ্চলের এলজিবিটি অধিকার বিষয়ে মূল্যায়ন ও আরো পর্যালোচনার সূত্র হিসেবে ব্যবহার করা হয়।\n\n\n== আরও দেখুন ==\nরাসান\nইরাক্যুয়ার\nকুর্দিস্তান অঞ্চলে মানবাধিকার\nইসলামে এলজিবিটি\nইরাকে এলজিবিটি অধিকার\n\n\n== তথ্যসূত্র ==\n\n\n== বহিঃসংযোগ =="}