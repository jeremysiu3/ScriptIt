{"pageid": 1473586, "title": "সিরিয়ায় নৈরাজ্যবাদ", "url": "https://bn.wikipedia.org/wiki?curid=1473586", "content": "সিরিয়ায় নৈরাজ্যবাদ আসাদ সরকারের স্বৈরাচারী শাসনের সময় একটি অসংগঠিত আন্দোলন হিসাবে আবির্ভূত হয়েছিল। আরব বসন্ত পরবর্তী সিরিয়ার গৃহযুদ্ধে রোজাভা সংঘাতের একটি উল্লেখযোগ্য কারণ হলো নৈরাজ্যবাদ।\n\n\n== ইতিহাস ==\nউনিশ শতকের শেষের দিকে, মিশর এবং বৈরুত ভিলায়েতে সিরীয়রা আরব নৈরাজ্যবাদী আন্দোলনের অগ্রণী ছিল এবং তারা \"আল হিলাল\" এবং \"আল মুকতাতাফ\" নামক বামপন্থী পত্রিকা প্রকাশনার মাধ্যমে এবং বৈপ্লবিক নাটক আয়োজনের মাধ্যমে নৈরাজ্যবাদী ধারণা প্রচার করত।\nদ্বিতীয় বিশ্বযুদ্ধের শেষে ফ্রান্সের কাছ থেকে সিরিয়ার স্বাধীনতা লাভের পর, নতুন সিরীয় প্রজাতন্ত্র একটি সংসদীয় গণতন্ত্র হিসেবে গঠিত হয়। ১৯৫০-এর দশকের প্রথম দিকে আদিব শিষাকলির নেতৃত্বে একটি স্বল্পমেয়াদী সামরিক একনায়কতন্ত্র শুরু হয়, ১৯৫৪ সালে সংসদীয় ব্যবস্থা পুনঃপ্রতিষ্ঠিত হয়। কিন্তু সংসদীয় ব্যবস্থার দুর্বলতার কারণে ক্ষমতা সর্বদাই মূলত সামরিক বাহিনীর হাতে কেন্দ্রীভূত ছিল । প্রতিক্রিয়া স্বরূপ সমাজতান্ত্রিক এবং জাতীয়তাবাদী মতাদর্শের, বিশেষ করে নাসেরিজম এবং বাথিজমের উত্থান ঘটে। মিশরের সাথে মিলিত হয়ে সংযুক্ত আরব প্রজাতন্ত্র গঠনের পর, একটি অভ্যুত্থান ১৯৬১ সালে সিরিয়ার স্বাধীনতা পুনঃপ্রতিষ্ঠা করে। তবে অস্থির রাজনৈতিক পরিস্থিতি আরেকটি অভ্যুত্থান ঘটায় ১৯৬৩ সালে, যা সিরিয়াকে আরব সমাজতান্ত্রিক বাথ পার্টির শাসনের অধীনে নিয়ে আসে।\nপার্টির মধ্যে ক্ষমতার লড়াই শেষ পর্যন্ত হাফেজ আল-আসাদের নেতৃত্বে সামরিক গোষ্ঠীর দ্বারা ক্ষমতা দখলের মাধ্যমে সমাপ্ত হয়, যিনি সিরিয়ার রাষ্ট্রপতি হন। আসাদ সিরিয়াকে একটি একদলীয় স্বৈরাচারী রাষ্ট্রে রূপান্তরিত করেন, বেসরকারি সম্পত্তির জন্য আরও স্থান দেন, সাম্প্রদায়িক ভিত্তিতে রাষ্ট্রীয় পরিষেবা সংগঠিত করেন । হাফেজ আল-আসাদ ২০০০ সালে মারা গেলে, তার পুত্র বাশার আল-আসাদ রাষ্ট্রপতি হন। নতুন রাজনৈতিক পরিস্থিতি বেশ কিছু সংস্কারের দাবি জানায়, যার মধ্যে ১৯৬৩ সাল থেকে আরোপিত জরুরি অবস্থার অবসানও অন্তর্ভুক্ত ছিল। তবে, এই আন্দোলন সরকার দ্বারা দমন করা হয়, যা দেশে স্বৈরাচারী শাসন তীব্র করে এবং বেশ কিছু উদারবাজার সংস্কার প্রবর্তন করে।\nআসাদ সরকারের স্বৈরাচারিতার কারণে, নৈরাজ্যবাদী আন্দোলন তাদের সংগঠিত ক্ষমতায় বেশ সীমাবদ্ধ ছিল। তবুও, কয়েকজন সিরিয়ান ব্যক্তি বিস্তৃত আরব নৈরাজ্যবাদী আন্দোলনে গুরুত্বপূর্ণ হিসেবে আবির্ভূত হন, এর মধ্যে মাযেন কামালমাজ, নাদার আতাসি এবং ওমর আজিজ উল্লেখযোগ্য। ২০১১ সালে নাগরিক বিদ্রোহের প্রাদুর্ভাব না হওয়া পর্যন্ত নৈরাজ্যবাদী আন্দোলন আর সংগঠিত রূপ নেয়নি।\n১৫ মার্চ ২০১১ সিরিয়ান গৃহযুদ্ধের প্রথম অভ্যুত্থান শুরু হলে কয়েকজন নৈরাজ্যবাদী তাতে অংশগ্রহণ করেন। ওমর আজিজ, যিনি সম্প্রতি দেশে ফিরে এসেছিলেন, দামাস্কাসের আক্রমণের অধীনে থাকা এলাকাগুলিতে মানবিক সাহায্য বিতরণে সহায়তা করতে থাকেন। তিনি যে সংহতি ও পারস্পরিক সহায়তা অনুভব করেছিলেন তাতে অনুপ্রাণিত হয়ে ২০১১ সালের নভেম্বরে ফর্মেশন অফ লোকাল কাউন্সিলস' প্রকাশ করেন, যেখানে রাষ্ট্র থেকে মুক্তির একটি পথ হিসাবে স্ব-শাসনের একটি দৃষ্টিভঙ্গি তুলে ধরা হয়েছিল। এই তত্ত্ব শীঘ্রই বিপ্লবী কৌশলের জন্য একটি মৌলিক তাত্ত্বিক প্রস্তাব হয়ে ওঠে, যা আসাদ সরকারের বিরুদ্ধে বিদ্রোহকারী সিরীয়দের মধ্যে প্রচারিত হয়। বিপ্লবী কাউন্সিলগুলি পরে বিদ্রোহী ও সরকার-নিয়ন্ত্রিত উভয় অঞ্চলে জেলা এবং শহর স্তরে গঠিত হতে শুরু করে, যাতে জনগণকে মৌলিক পরিষেবাগুলি প্রদান করা যায়, স্থানীয় কমিটিগুলিকে সমন্বয় করা যায় এবং উদীয়মান সশস্ত্র প্রতিরোধের সাথে যোগাযোগ করা যায়, যা পূর্বে রাষ্ট্রের হাতে ছিল এমন অনেকগুলি কার্যক্রম গ্রহণ করতে শুরু করে। এই স্থানীয় সংগঠনগুলি থেকে, বেশ কয়েকটি ছাতা সংগঠন আঞ্চলিক এবং জাতীয় স্তরে পদক্ষেপের সমন্বয় করার জন্য গঠিত হয়েছিল, যার মধ্যে লোকাল কোঅর্ডিনেশন কমিটি (এলসিসি) এবং সিরিয়ান রেভল্যুশন জেনারেল কমিশন (এসআরজিসি) অন্তর্ভুক্ত ছিল।\nতবে, সংঘাতের তীব্রতা বৃদ্ধির সাথে সাথে সিরিয়ার সরকার এবং বিদ্রোহী উভয়পক্ষই নৈরাজ্যবাদীদের উপর দমন পীড়ন চালাতে থাকে। সরকার-নিয়ন্ত্রিত অঞ্চলে, ওমর আজিজকে এয়ার ফোর্স ইন্টেলিজেন্স ডিরেক্টরেট দ্বারা গ্রেপ্তার করা হয় এবং কারাগারে আটক করা হয়। সেখানে তিনি ২০১৩ সালের ফেব্রুয়ারিতে স্বাস্থ্য সংক্রান্ত জটিলতার কারণে মারা যান। রাক্কা, ইদলিব এবং আলেপ্পোর মতো বিদ্রোহী-নিয়ন্ত্রিত অঞ্চলে, আল-নুসরা ফ্রন্ট এবং ইরাক এবং লেভান্তের ইসলামিক স্টেটের মতো ইসলামি গোষ্ঠীগুলি স্থানীয় কাউন্সিলগুলির থেকে ক্ষমতা কেড়ে নিয়ে তা শরিয়া আদালতের হাতে হস্তান্তর করতে শুরু করে, স্থানীয় জনগণ এর প্রতিবাদ করে।\nতা সত্ত্বেও স্থানীয় কাউন্সিলগুলি সিরিয়ার বিভিন্ন অংশে শক্তিশালী হতে থাকে। ২০১৩ সালের জুলাইতে, সিরিয়ান ননভায়োলেন্স মুভমেন্ট দ্বারা ১২৮টি স্থানীয় কাউন্সিলের তালিকা করা হয়েছিল।  লোকাল অ্যাডমিনিস্ট্রেশন কাউন্সিল ইউনিটের মতে, ২০১৬ সালের মার্চের মধ্যে, বিদ্রোহী-নিয়ন্ত্রিত অঞ্চলে আনুমানিক ৩৯৫টি স্থানীয় কাউন্সিল বিদ্যমান ছিল। কিন্তু এই নতুনভাবে তৈরি কাউন্সিলগুলি সিরিয়ান ন্যাশনাল কাউন্সিল দ্বারা রাজনৈতিক অংশগ্রহণ থেকে অধিকাংশত বাদ পড়েছিল, তাই তারা তাদের নিজস্ব জাতীয় সংগঠন গঠনের সিদ্ধান্ত নেয়।\n\n\n== রোজাভা সংঘর্ষ ==\nTevgera Civaka Demokratîk (TEV-DEM)(গণতান্ত্রিক সমাজ আন্দোলন) গঠিত হয় ২০১১ সালের ১৬ জানুয়ারি। লক্ষ্য ছিল উত্তর সিরিয়াকে গণতান্ত্রিক কনফেডারেলিজমের ধারায় সংগঠিত করা। এটি একরকম স্বশাসন ব্যবস্থা যা মুরেই বুকচিনের  স্বাধীনতাবাদী সমাজতান্ত্রিক তত্ত্ব দ্বারা অনুপ্রাণিত। ২০১২ সালের জুলাই মাসে, পিপলস প্রোটেকশন ইউনিট (YPG) কোনো প্রতিরোধ ছাড়াই কোবানী, আমুদা এবং এফরিন শহরগুলি দখল করে এবং উত্তর সিরিয়ায় একটি স্বায়ত্তশাসিত অঞ্চল প্রতিষ্ঠা করেছিল। ৯ জানুয়ারি ২০১৪ সালে, PYD আনুষ্ঠানিকভাবে উত্তর সিরিয়ার ক্যান্টনগুলির স্বায়ত্তশাসন ঘোষণা করে। একটি স্বায়ত্তশাসিত প্রশাসন গঠিত হয় এবং বাসিন্দাদের দ্বারা কয়েকটি জন পরিষদ প্রতিষ্ঠিত হয়।\n২০১৪ সালের ১৫ সেপ্টেম্বর, ইরাক ও লেভান্টের ইসলামিক স্টেট কোবানী শহরে অবরোধ শুরু করে, যা উত্তর সিরিয়ায় এক বছরের দীর্ঘ আক্রমণের চূড়ান্ত পর্ব ছিল। ২০১৫ সালের জানুয়ারির শেষের দিকে, YPG-নেতৃত্বাধীন বাহিনী শহরটি পুনরুদ্ধার করে এবং ISIL-কে পিছু হঠতে বাধ্য করে । কোবানীর প্রতিরক্ষাকারীদের মধ্যে অনেক আন্তর্জাতিক নৈরাজ্যবাদী স্বেচ্ছাসেবকও ছিলেন। এরা ইউনাইটেড ফ্রিডম ফোর্সেস গঠন করেন। এর মধ্যে উল্ল্যেখযোগ্য তুর্কি সবুজ নৈরাজ্যবাদী গোষ্ঠী  সোশ্যাল ইনসারেকশনও ছিল, যা ২০১৩ সালে তুজলুচাইরে প্রতিষ্ঠিত হয়েছিল। কোবানীর জন্য যুদ্ধে আন্তজার্তিক অংশগ্রহণ IFB-এর গঠনে অনুপ্রাণিত করে, যা স্বায়ত্তশাসিত রোজাভা প্রশাসনের সমর্থনে বিদেশি বামপন্থী যোদ্ধাদের একত্রিত করে থাকে।\nপ্রথম যে নৈরাজ্যবাদী দলটি স্বেচ্ছাসেবী হিসেবে যোগ দেয় তা ছিল আন্তজার্তিক সংহতির জন্য বিপ্লবী ইউনিয়ন (RUIS), একটি গ্রিক অ্যানার্কো-কমিউনিস্ট বাহিনি । ৩১ মার্চ, ২০১৭ সালে, আন্তর্জাতিক বিপ্লবী জনতার গেরিলা বাহিনী (IRPGF) প্রতিষ্ঠিত হয় এবং IFB-এর সাথে যুক্ত হয়। এরা হলো দ্বিতীয় আন্তর্জাতিক নৈরাজ্যবাদী দল যারা স্বেচ্ছাসেবী হিসেবে যোগ দিয়েছে।\nরাক্কা অভিযানের সময়, RUIS এবং IRPGF সিরিয়ান ডেমোক্রেটিক ফোর্সেসের (SDF) পক্ষে অংশগ্রহণকারীদের মধ্যে ছিল। একইসঙ্গে এই  সময় কিছু নৈরাজ্যবাদী স্বেচ্ছাসেবক সরাসরি YPG-তে যোগ দিয়েছিলেন। অভিযানের সময় নৈরাজ্যবাদীরা তাবকা যুদ্ধ এবং রাক্কা যুদ্ধে লড়াই করেছিল এবং রাক্কা ফ্রন্টে SDF-এর বিজয়ে উল্ল্যেখযোগ্য ভূমিকা পালন করেছিল। রাক্কা দখলের পর, IRPGF দ্য কুইয়ার ইনসারেকশন অ্যান্ড লিবারেশন আর্মি (TQILA) গঠনের ঘোষণা করে, যা ISIL দ্বারা LGBT দের নিপীড়নের বিরুদ্ধে লড়াই করার জন্য গঠিত একটি কুইয়ার অ্যানার্কিস্ট দল। প্রায় একই সময়ে, দ্য অ্যানার্কিস্ট স্ট্রাগল (TA) প্রতিষ্ঠিত হয়, যা IFB-এর সাথে সংহত হওয়া চতুর্থ আন্তর্জাতিক নৈরাজ্যবাদী বাহিনী হয়ে ওঠে।\n২০১৮ সালের শুরুতে, তুর্কি সশস্ত্র বাহিনী (TAF) এবং সিরিয়ান ন্যাশনাল আর্মি (SNA) এফরিন আক্রমণ শুরু করে। RUIS এবং TA সহ নৈরাজ্যবাদী দলগুলি সেই আন্তর্জাতিকবাদীদের মধ্যে ছিল যারা ক্যান্টনটি রক্ষা করার চেষ্টা করেছিল। ২৪ ফেব্রুয়ারি, আইসল্যান্ডের নৈরাজ্যবাদী হাউকুর হিলমারসন RUIS-এর পক্ষে লড়াই করার সময় নিহত হন। ৪ মার্চ তুর্কি নৈরাজ্যবাদী Şevger Ara Makhno TA-এর অংশ হিসেবে লড়াই করার সময় নিহত হন। প্রতিরোধ সত্ত্বেও, ১৮ মার্চ, তুর্কি নেতৃত্বাধীন বাহিনী এফরিন শহর দখল করে নেয়।\nএরপর TA পুনরায় শুরু হওয়া দেইর ইজ-জোর অভিযানে লড়াই করতে থাকে, এর লক্ষ্য ছিল ইউফ্রেটিসের তীরে ISIL-এর অধিকৃত অঞ্চলগুলির অবশিষ্ট অংশ দখল করা । ২০১৯ সালের ১৮ মার্চ, বাঘুজ ফাউকানি যুদ্ধে, TA-এর পক্ষে লড়াই করার সময় ইতালীয় নৈরাজ্যবাদী লরেঞ্জো ওরসেটি এক আক্রমণে নিহত হন।\n\n\n== তথ্যসূত্র =="}