{"pageid": 1434532, "title": "বিসিজি হারিকেন-শ্রেণীর বোট", "url": "https://bn.wikipedia.org/wiki?curid=1434532", "content": "বিসিজি হারিকেন-শ্রেণীর বোট হলো নেদারল্যান্ডে নির্মিত উদ্ধারকারী নৌযানের শ্রেণী যা বাংলাদেশ কোস্ট গার্ড কর্তৃক ব্যবহৃত হয়। উক্ত নৌযানসমূহ ডাচ হেলথ বিভি, নেদারল্যান্ড এবং ইউরো অফশোর ট্রেডিং- ওয়ারকেন্ডাম-হল্যান্ড কোম্পানি দ্বারা নির্মিত হয়। প্রতিটি নৌযান সামুদ্রিক এবং উপকূলীয় অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nবাংলাদেশ কোস্ট গার্ড-এর জন্য \"দি প্রজেক্ট ফর দি ইমপ্রুভমেন্ট অফ রেসকিউ ক্যাপাসিটিস ইন দি কোস্টাল অ্যান্ড ইনল্যান্ড ওয়াটার্স\" শীর্ষক প্রকল্পের আওতায় বিশ্ব ব্যাংকের অর্থায়নে ৪টি হারিকেন-শ্রেণীর উদ্ধারকারী নৌযান সংগ্রহের পরিকল্পনা অনুমোদিত হয়। এরই অংশ হিসেবে উক্ত নৌযানসমূহ ডাচ হেলথ বিভি, নেদারল্যান্ড এবং ইউরো অফশোর বিভি-ওয়ারকেন্ডাম-হল্যান্ড কোম্পানি কর্তৃক নির্মাণ করা হয়। নির্মাণকাজ শেষে ২ ডিসেম্বর, ২০১৫ সালে দুর্যোগ ব্যবস্থাপনা ও ত্রাণ মন্ত্রণালয়-এর তৎকালীন মন্ত্রী মোফাজ্জল হোসেন চৌধুরী মায়া, বীর বিক্রম বাংলাদেশ কোস্ট গার্ডের নিকট নৌযানসমূহ হস্তান্তর করেন। বর্তমানে কোস্ট গার্ডের বহরে ৩টি নৌযান সক্রিয় রয়েছে।\n\n\n== বৈশিষ্ট্য ও যান্ত্রিক কাঠামো ==\nবিসিজি হারিকেন-শ্রেণীর রেসকিউ বোটের দৈর্ঘ্য ১৪ মিটার (৪৬ ফুট), প্রস্হ ৪.২৫ মিটার (১৩.৯ ফুট), গভীরতা ১.২০০ মিটার (৩.৯৪ ফুট) এবং ওজন ১১.৮ টন।\nনৌযানে প্রচালনশক্তি হিসেবে রয়েছে: \n\n২টি ৯৬৫ অশ্বশক্তি (৭২০ কিলোওয়াট) বিশিষ্ট মেরিন ডিজেল ইঞ্জিন (জাপান);\n২টি ২১ অশ্বশক্তি (১৬ কিলোওয়াট) (১,৫০০ আরপিএম) বিশিষ্ট কোহলার ১৭ ইএফওজেডডি জেনারেটর (মার্কিন যুক্তরাষ্ট্র);\n২টি জেডএফ ৩১১এ গিয়ার বক্স (জার্মানি);\n২টি ৪ পাখাযুক্ত ফিক্সড পিটচ প্রোপেলার;\n২টি শ্যাফট।\nনৌযানের সর্বোচ্চ গতিবেগ ঘন্টায় ২৫ নট (৪৬ কিলোমিটার প্রতি ঘণ্টা; ২৯ মাইল প্রতি ঘণ্টা)। এছাড়াও নৌযানসমূহ ৩৬ জন সদস্য নিয়ে একনাগাড়ে ৭ দিন সি স্টেট-৪ মাত্রায় ৩০০ নটিক্যাল মাইল (৫৬০ কিলোমিটার; ৩৫০ মাইল) বিস্তীর্ণ সমুদ্র এলাকা জুড়ে অভিযান পরিচালনা করতে পারে এবং সি স্টেট-৬ মাত্রা অবধি টিকে থাকতে সক্ষম। সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\nজাহাজের কর্মকর্তা এবং নাবিকদের জন্য রয়েছে:\n\n১টি কেবিন (কর্মকর্তার জন্য);\n১টি কেবিন (নাবিকদের জন্য- ৪টি বেডসহ);\n১টি কেবিন (অতিথিদের জন্য)।\nপ্রতিটি কেবিন রান্না, খাবার এবং বিনোদনের জন্য উপযুক্ত আসবাবপত্র এবং জিনিসপত্র সহ সজ্জিত।\n\n\n== জাহাজসমূহ ==\n বাংলাদেশ কোস্ট গার্ড\n\n\n== তথ্যসূত্র =="}