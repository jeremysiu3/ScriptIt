{"pageid": 1447148, "title": "হরিনারায়ণপুর শাহী মসজিদ", "url": "https://bn.wikipedia.org/wiki?curid=1447148", "content": "হরিনারায়ণপুর শাহী মসজিদ কুষ্টিয়া জেলার সদর উপজেলার হরিনারায়ণপুরে অবস্থিত একটি মুঘল আমলের মসজিদ। মসজিদটি হরিনারায়ণপুর শাহ সুজা মসজিদ নামেও পরিচিত।\n\n\n== ইতিহাস ==\nমসজিদটিতে কোনো শিলালিপি না পাওয়ায় সঠিক প্রতিষ্ঠাকাল জানা যায় না। জনশ্রুতিতে প্রচলিত আছে আওরঙ্গজেবের সাথে যুদ্ধকালে শাহ সুজা (১৬৩৯-১৬৬০) কিছুকাল হরিনারায়ণপুরে অবস্থান করেছিলেন। সেই সময় ইবাদত বন্দেগীর প্রয়োজনে মসজিদটি শাহ সুজা নির্মাণ করেন। হরিনারায়ণপুরে অবস্থিত ও শাহ সুজার সাথে সম্পর্কিত হওয়ায় কারণে মসজিদটি হরিনারায়ণপুর শাহ্ সুজা মসজিদ নামেও পরিচিত। তবে মসজিদটি হরিনারায়ণপুর শাহী মসজিদ নামেই অধিক পরিচিত।\n\n\n== অবস্থান ==\nমসজিদটি কুষ্টিয়া জেলার সদর উপজেলার হরিনারায়ণপুর ইউনিয়নের সদর দপ্তর হরিনারায়ণপুরে অবস্থিত। কুষ্টিয়া শহর থেকে কুষ্টিয়া-ঝিনাইদহ মহাসড়ক হয়ে মসজিদটির দুরত্ব ২১ কিলোমিটার।\n\n\n== গঠনশৈলী ==\nমসজিদটি তিন গম্বুজ বিশিষ্ট ও পূর্ব-পশ্চিমে আয়তাকার। মসজিদের দৈর্ঘ্য ১৩.৭১ মিটার ও প্রস্থ ৫.১৮ মিটার। পুরো মসজিদটি পোড়ামাটির ইট ও চুন-সুরকি দিয়ে নির্মিত। মুঘল মসজিদ নির্মাণরীতি অনুযায়ী মসজিদের তিনটি গম্বুজ সমান আয়তন ও উচ্চতা বিশিষ্ট। গম্বুজ গুলো উচ্চতা ৩.৬ মিটার। মসজিদে প্রবেশের জন্য ০৫টি দরজা রয়েছে। কেন্দ্রীয় প্রবেশ দরজাটি অন্যান্য দরজা থেকে অপেক্ষাকৃত উঁচু যার উচ্চতা প্রায় ১.৯ মিটার ও প্রস্থ প্রায় ১.১৯ মিটার।\nমসজিদের ০২টি কাতার আছে যেখানে প্রতি কাতারে ২০ জন মুসল্লি সালাত আদায় করতে পারে। ২০০০ সালে মসজিদের সাথে নতুন ভবন নির্মাণের মাধ্যমে আরও ০৫টি কাতার বৃদ্ধি পেয়েছে যার প্রতি কাতারে ২৬ জন মুসল্লি সালাত আদায় করতে পারে। এই অনুযায়ী মসজিদের বর্তমান ধারণ ক্ষমতা ১৭০ জন।\n\n\n== তথ্যসূত্র ==\n\n\n== গ্রন্থপঞ্জিকা ==\nমোঃ রেজাউল করিম, সম্পাদক (২০২৩)। কুষ্টিয়ার প্রত্ননিদর্শন। ঢাকা: গতিধারা। পৃষ্ঠা ১৪৪–১৪৯। আইএসবিএন 978-984-34608-1-3। \nড. মুহাম্মদ এমদাদ হাসনায়েন; ড. সারিয়া সুলতানা (২০২০)। ধর্মীয় ইতিহাস স্থাপত্যে কুষ্টিয়া। ৭/৩খ সাহিত্যিক মীর মশাররফ হোসেন সড়ক, কুষ্টিয়া ৭০০০: কন্ঠধ্বনি প্রকাশনী। পৃষ্ঠা ৮৭–৮৯। আইএসবিএন 978-984-94435-0-6।"}