{"pageid": 1069367, "title": "সান সালভাদোর", "url": "https://bn.wikipedia.org/wiki?curid=1069367", "content": "সান সালভাদোর (স্পেনীয়: San Salvador; স্পেনীয় উচ্চারণ: [san salβaˈðoɾ]) মধ্য আমেরিকার রাষ্ট্র এল সালভাদোরের রাজধানী ও বৃহত্তম শহর এবং দেশটির নামহীন বিভাগ। এটি দেশটির রাজনৈতিক, সাংস্কৃতিক, শিক্ষা ও আর্থিক কেন্দ্র। সান সালভাদোর মহানগর এলাকা, যা রাজধানী নিজেই এবং এর 13টি পৌরসভা নিয়ে গঠিত, এর জনসংখ্যা ২,৪০৪,০৯৭। সান সালভাদরের শহুরে এলাকা জনসংখ্যা ১,৬০০,০০০ জন। \nভৌগোলিকভাবে সান সালভাদোর শহরটি সালভাদোরীয় উচ্চভূমিতে আগ্নেয়গিরি পরিবেষ্টিত ও ভূমিকম্পপ্রবণ একটি অঞ্চলে অবস্থিত। আরও সঠিকভাবে এটি লাস আমাকাস (Las Hamacas) নামক উর্বর সমতল উপত্যকার একটি কফি-উৎপাদনী অঞ্চলে আসে কাউতে নদীর তীরে সমুদ্র সমতল থেকে ৬৮২ মিটার উচ্চতায় অবস্থিত। শহর থেকে মাত্র ১১ কিলোমিটার পশ্চিম দিক ও উত্তর-পশ্চিম দিকের মাঝামাঝি দিকে সান সালভাদোর আগ্নেয়গিরিটি অবস্থিত। সান সালভাদোর একটি ভূমিকম্পপ্রবণ এলাকায় অবস্থিত। শহরটি ১৮৫৪, ১৮৭৩, ১৯১৭ ও ১৯৮৬ সালে ভূমিকম্পের কারণে এবং ১৯৩৪ সালে গুরুতর বন্যার কারণে ধ্বংসের শিকার হয়। \nশহরের জলবায়ু গ্রীষ্মমণ্ডলীয় বা ক্রান্তীয় প্রকৃতির।\nসান সালভাদোর মধ্য আমেরিকার একটি গুরুত্বপূর্ণ আর্থিক কেন্দ্র। এখানে এল সালভাদোরের মন্ত্রিপরিষদ (Concejo de Ministros de El Salvador কোনসেহো দে মিনিস্ত্রোস দে এল সালভাদোর), আইনসভা (La Asamblea Legislativa লা আসেম্বলা লেহিসলাতিভা), সর্বোচ্চ আদালত (Corte Suprema de Justicia কোর্তে সুপ্রেমা দে হুস্তিসিয়া) এবং অন্যান্য সরকারী প্রতিষ্ঠানগুলি ছাড়াও রাষ্ট্রপতির সরকারী বাসভবনটি অবস্থিত। এখানে একটি রোমান ক্যাথলিক মহাধর্মপ্রদেশের কার্যালয় অবস্থিত। এছাড়া এখানে খ্রিস্টধর্মের অনেকগুলি প্রতিবাদী শাখারও উপস্থিতি আছে, যাদের মধ্যে সুসমাচারবাদী, উত্তরদিনের সাধুগণ, দীক্ষাবাদী ও পঞ্চাশত্তমীবাদীরা উল্লেখ্য। সান সালভাদোরে মধ্য আমেরিকার দ্বিতীয় বৃহত্তম ইহুদি সম্প্রদায়টি এবং একটি ক্ষুদ্র মুসলমান সম্প্রদায় বাস করে। অন্যান্য দর্শনীয় স্থানের মধ্যে আছে জাতীয় বিজ্ঞান ও শিল্প জাদুঘর, এল সালভাদোরের জাতীয় জাদুঘর (যেখানে মায়া সভ্যতার অনেক ঐতিহাসিক নিদর্শন-বস্তু রক্ষিত আছে)। শিক্ষা প্রতিষ্ঠানের মধ্যে আছে এল সালভাদোর জাতীয় বিশ্ববিদ্যালয় এবং হোসে সিমেওন কানিয়াস মধ্য আমেরিকান বিশ্ববিদ্যালয়। আরও আছে একাধিক গ্রন্থাগার। বর্তমানের সান সালভাদোর শহরটিকে আধুনিক সরকারি ভবন, দৃষ্টিনন্দন উদ্যান ও চত্বরের সাথে পুনর্নির্মাণ করা হয়েছে। ভূমিকম্পের কারণে শহরে কোনও প্রাচীন ঔপনিবেশিক স্থাপত্যশৈলীতে নির্মিত ভবন বা স্থাপনা অবশিষ্ট নেই। উদ্ভিদতাত্ত্বিক উদ্যান ও চিড়িয়াখানাও আছে। গ্রীষ্মকালীন অবকাশযাপন কেন্দ্রটি শহরের কাছেই ইলোপাংগো হ্রদের কাছে একটি সুদৃশ্য এলাকায় অবস্থিত।\nসান সালভাদোর শহরে বস্ত্র, পোশাক, চামড়ার দ্রব্য, কাঠের দ্রব্য, ঔষধ, সিগারেট ও সিগারের কারখানা আছে। এছাড়া মাংস মোড়কজাতকরণ ও মদ্যপানীয় শোধনাগারও এখানে অবস্থিত। শহরটি সড়কপথ ও রেলপথের মাধ্যম্য প্রশান্ত মহাসাগরের উপকূলস্থিত আকাহুতলা, লা উনিওন ও লা লিবেরতাদ বন্দরগুলির সাথে সংযুক্ত। আন্তর্জাতিকভাবে শহরটি সর্ব-আমেরিকান মহাসড়কে অবস্থিত একটি গুরুত্বপূর্ণ পরিবহন কেন্দ্র। শহর থেকে ৪০ কিলোমিটার উত্তর-পশ্চিমে কোমালাপা নামক ছোট শহরে একটি আন্তর্জাতিক বিমানবন্দর আছে। \nসান সালভাদোর বিভিন্ন আঞ্চলিক ও আন্তর্জাতিক ক্রীড়া, রাজনৈতিক ও সামাজিক অনুষ্ঠানের আয়োজক নগরী হয়েছে। ১৯৩৫ ও ২০০২ সালে এখানে মধ্য আমেরিকা ও ক্যারিবীয় অঞ্চলের ক্রীড়া প্রতিযোগিতাটির দুইটি আসর অনুষ্ঠিত হয়। এছাড়া এখানে ১৯৭৫ সালের মিস ইউনিভার্স সুন্দরী প্রতিযোগিতার আসর বসে। ২০০৮ সালে অনুষ্ঠিত ১৮তম ইবেরো-আমেরিকার সম্মেলনটি এখানে আয়োজিত হয়, যা স্পেনীয় ও পর্তুগিজভাষী বিশ্বের সর্বাধিক গুরুত্বপূর্ণ সামাজিক-রাজনৈতিক অনুষ্ঠান। মধ্য আমেরিকার সমন্বয় ব্যবস্থা নামক প্রতিষ্ঠানের প্রধান কার্যালয়টি সান সালভাদোরে অবস্থিত। এছাড়া অর্থনৈতিক সমন্বয়ের জন্য মধ্য আমেরিকার ব্যাংকটির প্রধান কার্যালয়টিও এখানে অবস্থিত।\n১৫২৫ খ্রিস্টাব্দে সুচিতোতো-র নিকটে স্পেনীয় সমরনেতা (কোনকিস্তাদোর) পেদ্রো দে আলভারেদো এই এলাকাতে একটি বসতির পত্তন করেন। এরপর ১৫২৮ সালে লোকালয়টিকে দক্ষিণ-পশ্চিমে প্রায় ৩২ কিলোমিটার দূরত্বে স্থানান্তর করে শহরের বর্তমান অবস্থানে নিয়ে আসা হয়। ১৫৪৬ সালে এটিকে একটি নগরীর মর্যাদা দেওয়া হয়। শহরটি এরপর কুসকাতলান ঔপনিবেশিক প্রদেশের রাজধানী হিসেবে এবং ১৮৩৪ থেকে ১৯৩৯ সাল পর্যন্ত মধ্য আমেরিকার সংযুক্ত প্রদেশসমূহের রাজধানীর মর্যাদা পায়। ১৮৩৯ সাল থেকে এটি এল সালভাদোরের রাজধানী। বিংশ শতাব্দীর শেষভাগে এসে ১৯৭৯ থেকে ১৯৯২ সাল পর্যন্ত এল সালভাদোরের সরকারের সাথে বিদ্রোহীদের গৃহযুদ্ধের কারণে সান সালভাদোরে ভয়ংকর সহিংস কর্মকাণ্ড সংঘটিত হয় এবং বহু হাজার নগরবাসী হত্যার শিকার হয়।  যুদ্ধ-পরবর্তী কালে ২১শ শতকে এসে শহরটি ধীরে ধীরে সামলে উঠছে।\n\n\n== তথ্যসূত্র =="}