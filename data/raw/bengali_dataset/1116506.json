{"pageid": 1116506, "title": "ল্য করব্যুজিয়ে", "url": "https://bn.wikipedia.org/wiki?curid=1116506", "content": "শার্ল-এদুয়ার জানরে-গ্রি (ফরাসি: Charles-Édouard Jeanneret-Gris, জন্ম: ৬ই অক্টোবর ১৮৮৭ - মৃত্যু:২৭শে আগস্ট ১৯৬৫), যিনি ল্য করব্যুজিয়ে (ফরাসি: Le Corbusier; ফরাসি : [lə kɔʁbyzje]; মোটামুটি অর্থ, \"কাক-সদৃশ জনৈক\") নামেই বেশি পরিচিত, একজন সুইস-ফরাসি স্থপতি, নকশাকার, চিত্রশিল্পী, নগর পরিকল্পনাকারী, লেখক, এবং বর্তমানে স্বীকৃত আধুনিক স্থাপত্যকলার একজন অগ্রদূত ছিলেন। তিনি সুইজারল্যান্ডে জন্মগ্রহণ করেন, এবং ১৯৩০ সালে ফরাসি নাগরিকত্ব পান। তাঁর কর্মজীবন পাঁচ দশক জুড়ে বিস্তৃত ছিল এবং তিনি ইউরোপ, জাপান, ভারত এবং উত্তর ও দক্ষিণ আমেরিকায় বিভিন্ন ভবনের নকশা করেন।\nজনাকীর্ণ শহরের বাসিন্দাদের জন্য উন্নত জীবনযাত্রার পরিবেশ প্রদানের জন্য নিবেদিত ল্য করব্যুজিয়ে নগর পরিকল্পনায় প্রভাবশালী ছিলেন। তিনি কোঁগ্রে আঁতেরনাসিওনাল দার্শিতেকত্যুর মোদের্ন (Congrès International d'Architecture Moderne) সংস্থার প্রতিষ্ঠাতা সদস্য ছিলেন। ল্য করব্যুজিয়ে ভারতের চণ্ডীগড় শহরের জন্য প্রধান পরিকল্পনা তৈরি করেন এবং সেখানে বেশ কয়েকটি ভবন, বিশেষ করে সরকারি ভবনের জন্য করা নকশায় অবদান রাখেন।\n২০১৬ সালের ১৭ জুলাই তারিখে ইউনেস্কো বিশ্ব ঐতিহ্যবাহী স্থানের তালিকায় ল্য করব্যুজিয়ে-র সাতটি দেশের সতেরোটি প্রকল্পকে ল্য করব্যুজিয়ে-র স্থাপত্যকর্ম, আধুনিক শিল্পকলা আন্দোলনে অসামান্য অবদান নামে স্থান দেওয়া হয়।\nল্য করব্যুজিয়ে এখনও একটি বিতর্কিত ব্যক্তিত্ব, তার কিছু নগর পরিকল্পনা বিষয়ক ধারণা পূর্ব-বিদ্যমান সাংস্কৃতিক স্থান, সামাজিক অভিব্যক্তি এবং ন্যায়পরায়ণতার প্রতি উদাসীনতার জন্য সমালোচিত হয়েছে এবং ফ্যাসিবাদ, ইহুদি-বিদ্বেষ এবং স্বৈরশাসক বেনিতো মুসোলিনির সাথে তার সম্পর্ক কিছু চলমান বিতর্কের সৃষ্টি দিয়েছে।\n\n\n== প্রাথমিক জীবন (১৮৮৭-১৯০৪) ==\nশার্ল-এদুয়ার জানরে-গ্রি ৬ অক্টোবর ১৮৮৭ সালে লা শো-দ্যঁ-ফুন্দে জন্মগ্রহণ করেন যা সুইজারল্যান্ডের উত্তর-পশ্চিম সীমান্তবর্তী একটি ছোট ফরাসি-ভাষী শহর। তাঁর বাবা ছিলেন একজন কারিগর যিনি বাক্স এবং ঘড়িতে নকশা করতেন এবং তাঁর মা পিয়ানো শেখাতেন। তাঁর বড়ো ভাই, অ্যালবার্ট, ছিলেন একজন অপেশাদার বেহালাবাদক। তিনি একটি কিন্ডারগার্টেনে পড়েছিলেন যেখানে ফ্রোবেলীয় পদ্ধতি ব্যবহার করা হতো।\nতাঁর সমসাময়িক ফ্র্যাঙ্ক লয়েড রাইট এবং মিস ভ্যান ডার রোর মতো ল্য করব্যুজিয়ে-র স্থপতি হিসাবে আনুষ্ঠানিক প্রশিক্ষণ ছিলো না। তিনি দৃশ্যকলায় আগ্রহী ছিলেন এবং পনেরো বছর বয়সে তিনি লা শো-দ্যঁ-ফুন্দের পৌর আর্ট স্কুলে ভর্তি হন। সেখানে ঘড়ি বানানোর সাথে সম্পর্কিত ফলিত বিদ্যা শেখানো হতো।\n\n\n== ভ্রমণ এবং প্রথম স্থাপনাগুলো (১৯০৫-১৯১৪) ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\nল্য করব্যুজিয়ে গ্রন্থাগারে গিয়ে স্থাপত্য ও দর্শন সম্পর্কে পড়াশোনা করে, যাদুঘর পরিদর্শন করে, ভবনের স্কেচ করে এবং সেগুলি নির্মাণ করে নিজেকে শেখানো শুরু করেন। ১৯০৫ সালে তাঁর শিক্ষক রেনে শাপালার তত্ত্বাবধায়নে তিনি ও তাঁর দুই বন্ধু মিলে তাঁর প্রথম ভবন ভিলা ফালের নকশা এবং নির্মাণ করেন। এটি তাঁর শিক্ষক শার্ল লে'প্লেতেনিয়ের খোদাইকরক বন্ধু লুই ফালের জন্য নির্মিত হয়েছিলো। শো-দ্যঁ-ফুন্দের বন ঘেরা পাহাড়ের ধারে অবস্থিত কাঠের এই বড়ো বাড়িটির ছাদ স্থায়ীয় আলপাইন শৈলীতে তৈরি ছিলো এবং সম্মুখভাগে যত্নশীল রঙ্গিন নকশা ছিলো। এই বাড়ির সাফল্যের পর তিনি একই এলাকায় একইরকম আরো দুটি বাড়ি নির্মাণ করেন।\n১৯০৭ সালের তিনি সর্বপ্রথম সুইজারল্যান্ডের বাইরে ইতালি ভ্রমণে যান। তারপর সেই শীতকালেই তিনি বুদাপেস্ট থেকে ভিয়েনাতে ভ্রমণ করে সেখানে চার মাস অবস্থান করেন। সেখানে তাঁর দেখা হয় গুস্তাভ কিম্ত এর সাথে এবং জোসেফ হফম্যানের সাথে সাক্ষাতের চেষ্টা ব্যর্থ হয়। তিনি প্যারিসে ভ্রমণ করেন এবং ১৯০৮ থেকে ১৯১০ সালের মধ্যে চৌদ্দ মাস স্থপতি অগাস্ট পেরেটের অফিসে ড্রাফ্টসম্যান হিসেবে কাজ করেন। দুই বছর পর, ১৯১০ সালের অক্টোবর থেকে ১৯১১ সালের মার্চের মধ্যে, তিনি জার্মানিতে যান এবং পিটার বেরেন্সের অফিসে চার মাস কাজ করেন, যেখানে লুডভিগ মিস ভ্যান ডার রো এবং ভাল্টার গ্রোপিয়াসও কাজ করছিলেন এবং শিখছিলেন।\n\n\n== ডোম-ইনো বাড়ি এবং শোআব বাড়ি (১৯১৪-১৯১৮) ==\nপ্রথম বিশ্বযুদ্ধের সময় , ল্য করব্যুজিয়ে তার পুরাতন স্কুল, লা-চক্স-ডি-ফন্ডস-এ পড়াতেন। তিনি আধুনিক কৌশল ব্যবহার করে তত্ত্বীয় স্থাপত্য গবেষণায় মনোনিবেশ করেছিলেন।  ১৯১৪ সালের ডিসেম্বরে, প্রকৌশলী ম্যাক্স ডুবইসের সাথে, তিনি বাড়ি তৈরির উপাদান হিসেবে রেইনফোর্সড কংক্রিটের ব্যবহারের উপর গুরুত্বপূর্ণ গবেষণা শুরু করেন। তিনি প্রথম প্যারিসের স্থাপত্যে রেইনফোর্সড কংক্রিট ব্যবহারের পথিকৃৎ অগাস্ট পেরেটের অফিসে কাজ করার সময় কংক্রিটের ব্যবহার আবিষ্কার করেন , কিন্তু এখন নতুনভাবে ব্যবহারের চেষ্টা করছেন।\nতিনি পরবর্তীতে লিখেছিলেন, \"রেইনফোর্সড কংক্রিট আমাকে অবিশ্বাস্য সহায়তা করেছিলো,এবং বৈচিত্র্য, এবং একটি প্রগাঢ় প্লাস্টিসিটি যার মধ্যে আমার কাঠামোগুলি একটি প্রাসাদের ছন্দ এবং একটি পম্পিয়েন প্রশান্তি পেয়েছিল।\"  এটি তাকে ডোম-ইনো বাড়ির নকশার দিকে ধাবিত করে (১৯১৪-১৫)। এই প্রস্তাবিত নকশাতে তিনটি কংক্রিটের স্ল্যাব দিয়ে একটি খোলামেলা ফ্লোরপ্ল্যান যা ছয়টি পাতলা রেইনফোর্সড কংক্রিটের কলাম দ্বারা দাঁড়িয়ে আছে, একটি সিঁড়ি দিয়ে ফ্লোরপ্ল্যানের একপাশে এক তলা থেকে আরেক তলাতে সংযুক্ত আছে। মূলত প্রথম বিশ্বযুদ্ধের পর বিপুল সংখ্যাক অস্থায়ী বাড়ি বানানোর জন্যে এই নকশা প্রস্তাবিত হয়, যা শুধুমাত্র স্ল্যাব, কলাম ও সিঁড়ি দিয়ে গঠিত, এবং বাড়ির বাসিন্দারা বাড়ির আশেপাশে থেকে উপকরণ সংগ্রহ করে বাড়ির বাইরের দেয়াল তৈরি করতে পারেন। তিনি তার পেটেন্ট আবেদনে এটিকে \"পরিকল্পনার অসীম সংখ্যক সংমিশ্রণ অনুসারে নির্মাণের একটি যৌক্তিক ব্যবস্থা হিসাবে বর্ণনা করেছেন।\" তিনি আরও লিখেছেন, \"এটি অনুমতি দেবে, অভিমুখে বা অভ্যন্তরের যেকোনো স্থানে বিভাজন দেয়াল নির্মাণে।\"\n\nএই পদ্ধতিতে, বাইরে থেকে বাড়ির কাঠামোটি দেখা যায় না তবে কাঁচের দেয়ালের আড়ালে রাখা যায় এবং স্থপতি যেকোনভাবে অভ্যন্তরীণ নকশা করতে পারেন। এটি পেটেন্ট হওয়ার পরে, ল্য করব্যুজিয়ে এই সিস্টেম অনুসারে বেশ কয়েকটি বাড়ি নকশা করেছিলেন, যা সমস্ত সাদা কংক্রিটের বাক্স ছিল। যদিও এর মধ্যে কিছু নকশা কখনও নির্মিত হয়নি, যারা তার মৌলিক স্থাপত্যের ধারণাগুলিকে চিত্রিত করেছে যা ১৯২০-এর দশক জুড়ে তার কাজগুলিকে প্রাধান্য দেবে। তিনি ১৯২৭ সালে ফাইভ পয়েন্টস অফ আর্কিটেকচার বইয়ের মধ্যে তার ধারণাগুলো পরিষ্কার করে তুলে ধরেন। এই নকশা, যা বাড়ির কাঠামো থেকে দেয়ালকে বিচ্ছিন্নতা এবং নকশা ও বাড়ির বাহ্যিকচেহারার স্বাধীনতা দেয়, তা পরবর্তী দশ বছর তার স্থাপত্য চর্চার ভিত্তি হয়ে দাঁড়ায়।\n১৯১৬ সালের আগস্টে, সুইস ঘড়ি নির্মাতা আনাটলি শোআবের একটি ভিলা নির্মাণের জন্য ল্য করব্যুজিয়ে তার সবচেয়ে বড় কমিশনটি পান, যার জন্য তিনি ইতোমধ্যে বেশ কয়েকটি ছোট পুনঃনির্মাণ প্রকল্প সম্পন্ন করেছিলেন। তাকে একটি বড় বাজেট দেওয়া হয়েছিল এবং কেবল বাড়ির নকশাই নয়, অভ্যন্তরীণ সজ্জা এবং আসবাবপত্র নির্বাচন করার স্বাধীনতাও দেওয়া হয়েছিল। অগাস্ট পেরেটের নির্দেশ অনুসরণ করে, তিনি রেইনফোর্সড কংক্রিট দিয়ে বাড়ির কাঠামো তৈরি করেছিলেন এবং ইট দিয়ে ফাঁকগুলি পূরণ করেছিলেন। বাড়ির কেন্দ্রে একটি বড় কংক্রিটের বাক্স যার উভয় পাশে দুটি সেমিকলাম কাঠামো রয়েছে, যা বিশুদ্ধ জ্যামিতিক ফর্ম সম্পর্কে তার ধারণাগুলিকে প্রতিফলিত করে। একটি ঝাড়বাতি সহ একটি বড় খোলা হলরুম ভবনের কেন্দ্রস্থল দখল করেছে। তিনি ১৯১৬ সালের জুলাই মাসে অগাস্ট পেরেটকে লিখেছিলেন, \"আপনি দেখতে পারবেন, আমার মধ্যে অগাস্ট পেরেট, পিটার বেহরেন্সের চেয়ে বেশি রেখে গেছেন।\"\nল্য করব্যুজিয়ে-র মহা উচ্চাকাঙ্ক্ষা ক্লায়েন্টের ধারণা ও বাজেটের সাংঘর্ষিক হয়ে উঠে এবং তিক্ত সংঘর্ষে পরিণত হয়। শোআব আদালতে যান এবং ল্য করব্যুজিয়েকে সাইটে ঢুকতে দেননি, এবং তাকে এই ভবনের স্থপতি হওয়ার দাবি করার অধিকার অস্বীকার করেছিলেন। প্রত্যুত্তরে ল্য করব্যুজিয়ে জবাব দেন, \"আপনি পছন্দ করুন বা না করুন, আপনার বাড়ির প্রতিটি কোণে আমার উপস্থিতি খোদাই করা আছে।\" ল্য করব্যুজিয়ে বাড়ির নকশা নিয়ে গর্বিত ছিলেন এবং তার বিভিন্ন বইয়ে এই বাড়ির ছবি পুনর্মুদ্রণ করেছিলেন।\n\n\n== চিত্রশিল্প, ঘনকবাদ, শুদ্ধবাদ এবং লেস্প্রি (১৯১৮-১৯২২) ==\nল্য করব্যুজিয়ে ১৯১৭ সালে অনির্দিষ্ট সময়ের জন্য প্যারিসে চলে আসেন এবং তার চাচাতো ভাই পিয়ের জেনারের সাথে মিলে নিজস্ব স্থাপত্য কাজ শুরু করেন। এই অংশীদারত্ব ১৯৫০-এর দশক পর্যন্ত বজায় ছিলো।\n১৯১৮ সালে ল্য করব্যুজিয়ে ঘনকবাদী চিত্রশিল্পী আমেদি ওজনফোর সাথে পরিচয় হয়। ওজনফো তাঁকে আঁকতে উৎসাহিত করেছিল এবং দুজন একসাথে কাজ করা শুরু করেন। কিউবিজমকে অযৌক্তিক এবং \"রোমান্টিক\" হিসাবে প্রত্যাখ্যান করে, এই জুটি যৌথভাবে তাদের ইশতেহার আপ্রেঁ লে কিউবিজমে প্রকাশ করে এবং একটি নতুন শৈল্পিক আন্দোলন, শুদ্ধবাদ প্রতিষ্ঠা করেন। ওজনফো এবং ল্য করব্যুজিয়ে একটি নতুন জার্নাল, লে'স্প্রিত নুভো-এর জন্য লিখতে শুরু করেন এবং শক্তি ও কল্পনার সাথে স্থাপত্য সম্পর্কে তার ধারণাগুলি প্রচার করেন।\n১৯২০ সালে জার্নালের প্রথম সংখ্যায় শার্ল-এদুয়ার জেনারে একটি ছদ্মনাম হিসাবে ল্য করব্যুজিয়ে (তাঁর নানা, লেকরবেসিয়ে, এর নামের একটি পরিবর্তিত রূপ) গ্রহণ করেছিলেন, যা তার বিশ্বাসকে প্রতিফলিত করে যে কেউ নিজেকে পুনরাবিষ্কার করতে পারে। সেই যুগে, বিশেষ করে প্যারিসে, অনেক ক্ষেত্রে শিল্পীদের নিজেকে চিহ্নিত করার জন্য একটি একক নাম গ্রহণ করতে দেখা যেতো।\n\n\n== একটি নতুন স্থাপত্যের দিকে (১৯২০-১৯২৩) ==\n\n\n== লে'এস্প্রি নৌভোঁ প্যাভিলিয়ন (১৯২৫) ==\n\n\n== আজকের আলংকারিক শিল্প (১৯২৫) ==\n\n\n== ভিলা স্যাভয়ের স্থাপত্যের পাঁচটি দিক (১৯২৫) ==\n\n\n== প্রকল্পসমূহ (১৯২৮-১৯৬৩) ==\n\n\n== পরবর্তী জীবন ও কাজ (১৯৫৫-১৯৬৫) ==\n\n\n== ভূসম্পত্তি ==\n\n\n== ধারণাসমূহ ==\n\n\n== আসবাবপত্র ==\n\n\n== বিতর্ক ==\n\n\n== সমালোচনা ==\n\n\n== প্রভাব ==\n\n\n== ল্য করব্যুজিয়ে ফাউন্ডেশন ==\n\n\n== পদকসমূহ ==\n\n\n== বিশ্ব ঐতিহ্য স্থান ==\n\n\n== স্মারক ==\n\n\n== স্থাপত্য কাজসমূহ ==\n\n\n== ল্য করব্যুজিয়ে রচিত গ্রন্থাবলি ==\n\n\n== তথ্যসূত্র =="}