{"pageid": 1439276, "title": "ইয়াশার নুরি ওজতুর্ক", "url": "https://bn.wikipedia.org/wiki?curid=1439276", "content": "ইয়াশার নুরি ওজতুর্ক (৫ ফেব্রুয়ারি ১৯৫১ – ২২ জুন ২০১৬) ছিলেন একজন তুর্কি ইসলামি চিন্তাবিদ, বিশ্ববিদ্যালয় অধ্যাপক, আইনজীবী, কলাম লেখক এবং তুরস্কের জাতীয় সংসদের সাবেক সদস্য।\nতাঁকে প্রায়ই একজন কোরআনপন্থী হিসেবে বর্ণনা করা হয়। তিনি তুরস্কসহ যুক্তরাষ্ট্র, ইউরোপ, মধ্যপ্রাচ্য ও বলকান অঞ্চলে ইসলামি চিন্তাধারা, মানবতা এবং মানবাধিকার বিষয়ক বহু সম্মেলনে বক্তৃতা দেন।\n১৯৯৯ সালে, বৃহৎ পূর্ব ইসলামি অভিযাত্রী ফ্রন্ট (İBDA-C) নামক একটি সহিংস চরমপন্থী গোষ্ঠীর সদস্যরা স্বীকার করে যে, তারা ইয়াশার নুরি ওজতুর্কের ওপর একটি হত্যাচেষ্টা পরিকল্পনা করেছিল, যদিও সেটি বাস্তবায়িত হয়নি।\n\n\n== জীবন ==\nইয়াশার নুরি ওজতুর্ক ১৯৫১ সালের ৫ ফেব্রুয়ারি বায়বুর্ত শহরে জন্মগ্রহণ করেন, তবে তিনি বড় হয়েছেন ত্রাবজোন প্রদেশের সুরমেনের ফিন্দিচাক গ্রামে।\nতিনি ইস্তানবুল বিশ্ববিদ্যালয়-এ দীর্ঘ ২৬ বছরেরও বেশি সময় ধরে শিক্ষকতা করেন এবং একইসাথে সেখানকার ডিন হিসেবেও দায়িত্ব পালন করেন। তিনি নিউ ইয়র্ক রাজ্যের ব্যারিটাউনের ধর্মতত্ত্ব শিক্ষাকেন্দ্রে এক বছর অতিথি অধ্যাপক হিসেবে ইসলামি চিন্তাধারা পড়ান। সেই সময় তিনি “The World Scripture” শীর্ষক একটি সংকলনের ইসলাম বিষয়ক অংশে গুরুত্বপূর্ণ অবদান রাখেন।\nতিনি তুরস্ক, যুক্তরাষ্ট্র, ইউরোপ, মধ্যপ্রাচ্য এবং বলকান অঞ্চলে ইসলামি চিন্তা, মানবতা ও মানবাধিকার বিষয়ে অসংখ্য সম্মেলনে বক্তৃতা দিয়েছেন। তাঁর ইসলাম ব্যাখ্যা ছিল ধর্মনিরপেক্ষ ও সমাজতান্ত্রিক গণতান্ত্রিক দৃষ্টিভঙ্গির।\n২০১৬ সালের ২২ জুন বিকেলে, ৬৫ বছর বয়সে তিনি ইন্তেকাল করেন। তিনি পেটের ক্যান্সারে আক্রান্ত ছিলেন এবং ২০১১ সালের ১২ নভেম্বর অস্ত্রোপচার করান। এরপর তিন মাসের বেশি সময় ধরে চিকিৎসাধীন ছিলেন। মৃত্যুর কয়েক দিন আগে তাঁকে ইয়েদিতেপে বিশ্ববিদ্যালয় হাসপাতাল থেকে বাসায় পাঠানো হয়েছিল। ২৪ জুন, ইস্তানবুলের শাকিরিন মসজিদে জানাজা শেষে তাঁকে কানলিচা কবরস্থানে দাফন করা হয়।\n\n\n=== রাজনৈতিক জীবন ===\n২০০২ সালে ওজতুর্ক তুরস্কের জাতীয় সংসদর সদস্য হিসেবে ইস্তানবুল থেকে নির্বাচিত হন। তিনি জনতার উত্থান আন্দোলন (Halkın Yükselişi Hareketi) শুরু করেন, যা পরে ২০০৫ সালে জনতার উত্থান পার্টি (Halkın Yükselişi Partisi বা HYP) নামে একটি রাজনৈতিক দলে রূপ নেয়। তবে ২০০৯ সালের অক্টোবরে তিনি সক্রিয় রাজনীতি থেকে অবসর নেন এবং কোরআনের ব্যাখ্যার মাধ্যমে ইসলামের মূল ভিত্তি প্রচারে মনোনিবেশ করেন।\nএরপর থেকে তিনি নিয়মিত বিভিন্ন টেলিভিশন অনুষ্ঠানে অংশগ্রহণ করেন। এসব অনুষ্ঠানের একটি উল্লেখযোগ্য ফর্ম্যাট ছিল কোরআনের তুর্কি অনুবাদ পাঠ এবং তা ব্যাখ্যা করা। অনুষ্ঠানে একজন উপস্থাপক কোরআনের তুর্কি অনুবাদ পাঠ করতেন এবং অধ্যাপক ওজতুর্ক এর অর্থ ও তাৎপর্য ব্যাখ্যা করতেন।\n\n\n== প্রকাশনা ==\nইয়াশার নুরি ওজতুর্কের বহু দীর্ঘ প্রবন্ধ পশ্চিমা ও ইসলামি বিশ্বে গুরুত্বপূর্ণ প্রভাব ফেলেছে। এর মধ্যে রয়েছে “Islam and Europe” (Die Zeit, ২০ ফেব্রুয়ারি ২০০৩); “Islam and Democracy” [“Desperately Seeking Europe”, লন্ডন (Archetype Publications), ২০০৩, পৃ. ১৯৮–২১০; Europa Leidenschaftlich Gesucht, মিউনিখ-জুরিখ (Piper Verlag), ২০০৩, পৃ. ২১০–২২৪]; এবং “İslam-Batı İlişkileri ve Bunun KEİ Ülkelerindeki Yansımaları” (Chelovecheskiy Faktor: Obschestvo i Vlast, ২০০৪–৪)। ইসলাম, পাশ্চাত্য ও ধর্মনিরপেক্ষতা নিয়ে তাঁর নেয়া বহু সাক্ষাৎকার (যেমন “আল-আহরাম” (সাপ্তাহিক), ১–৭ ফেব্রুয়ারি ২০০১) উল্লেখযোগ্য।\nতাঁর তুর্কি, জার্মান, ইংরেজি ও ফারসি ভাষায় প্রকাশিত গ্রন্থের সংখ্যা ৩০টিরও বেশি। তাঁর প্রধান কৃতিকর্ম Kur’an’daki İslam (The Islam of the Qur’an) \"কোরআনে প্রত্যাবর্তন\" আন্দোলনের অন্যতম প্রভাবশালী কাজ হিসেবে বিবেচিত। এই আন্দোলনে তাঁর ভূমিকা ও চিন্তাধারার ওপর ভিত্তি করে বহু আন্তর্জাতিক বিশ্ববিদ্যালয়ে তুর্কি, জার্মান, ইংরেজি ও ফরাসি ভাষায় গবেষণা প্রবন্ধ ও থিসিস রচিত হয়েছে।\nতিনি তাঁর Hallâc-ı Mansûr সম্পর্কিত সাম্প্রতিক প্রকাশিত বইয়ের প্রথম পঞ্চাশ পাতায় সেভেনার ও কারমাতীয়দের সমাজবাদের প্রতি প্রশংসা করেছেন।\nতুরস্ক ও আন্তর্জাতিক গণমাধ্যমে ওজতুর্ক সম্পর্কে প্রকাশিত প্রবন্ধ, কবিতা ও সাক্ষাৎকারসমূহ নিয়ে একটি সমৃদ্ধ সংরক্ষণাগার গড়ে উঠেছে। বর্তমানে এসব সামগ্রী গ্রন্থাকারে প্রকাশের প্রস্তুতি চলছে।\nতিনি এলমালিলি মোহাম্মদ হামদি ইয়াজিরের ১৯৩৫ সালের Hakk Dīni Kur'an Dili-র পর প্রথম আধুনিক তুর্কি অনুবাদে কোরআন অনুবাদ করেন। এই অনুবাদ ১৯৯৩ থেকে ২০০৩ সালের মধ্যে ১২৬ বার মুদ্রিত হয়েছে, এবং এটি তুর্কি প্রজাতন্ত্রের ইতিহাসে সবচেয়ে বেশি মুদ্রিত গ্রন্থ হিসেবে বিবেচিত।\nইসলাম ও কোরআন বিষয়ক বহু গ্রন্থ ছাড়াও, তিনি সমাজবিজ্ঞান ও ইতিহাসভিত্তিক বইও রচনা করেছেন। বিশেষভাবে উল্লেখযোগ্য Kur'an Penceresinden Kurtuluş Savaşı'na Bir Bakış (কোরআনের দৃষ্টিকোণ থেকে স্বাধীনতা সংগ্রামের বিশ্লেষণ)। এই গ্রন্থে তিনি ব্যাখ্যা করেন যে ধর্মনিরপেক্ষ তুর্কি প্রজাতন্ত্র কোরআনের আদর্শ ও ইসলামি ভিত্তির ওপর প্রতিষ্ঠিত। তিনি মনে করেন যে মুস্তাফা কামাল আতাতুর্কসহ তুর্কি প্রজাতন্ত্রের স্থপতিরা প্রকৃতপক্ষে কোরআনের অনুগামী ছিলেন এবং ধর্ম ও রাষ্ট্রের পৃথকীকরণ ইসলাম ও কোরআনের নির্দেশিত নীতিরই অংশ।\nতিনি কোরআনের কিছু মুতাশাবিহ আয়াতের তাওয়িলের মাধ্যমে পুনর্জন্ম বা পুনরাবর্তনের সম্ভাবনার কথা বলেন।\nএছাড়াও, তিনি হারেকেত সাময়িকীর নিয়মিত লেখক ছিলেন।\n\n\n== তথ্যসূত্র ==\n\n\n== বহিঃসংযোগ ==\nঅনলাইন কুরআন প্রজেক্টে ইয়াসার নুরি ওজতুর্কের কোরআন অনুবাদ অন্তর্ভুক্ত রয়েছে।"}