{"pageid": 1400841, "title": "মুরুগা নায়নার", "url": "https://bn.wikipedia.org/wiki?curid=1400841", "content": "মুরুগা নায়নার বা মুরুকা নয়নার হলেন ১৫ তম নয়নার সাধক। পেরিয়া পুরানম্ (১৩শ শতাব্দী) এবং থিরুথোন্ডার থোগাই (১০ম শতাব্দী) এর মতো ঐতিহ্যবাহী জীবনিগুলি তাকে হিন্দু দেবতা শিবের একজন মহান ভক্ত হিসাবে বর্ণনা করেছে। তিনি তপস্বী জীবনযাপন করতেন, শিবের তপস্যা করতেন এবং নিঃস্বার্থ ভক্তি অবলম্বন করেছিলেন, বনভূমি থেকে ফুল সংগ্রহ এবং শিব লিঙ্গকে মালা এবং উষ্ণীষ দিয়ে সাজাতেন বলে বর্ণনা করা হয়েছে।\n\n\n== জীবন বর্ণন ==\nমুরুগা নয়নার থিরুপুগালুর বা থিরুপুকালুর বা পাম্পুকালুর নামে উপকূলীয় গ্রামে এক ব্রাহ্মণ পরিবারে জন্মগ্রহণ করেছিলেন, যা বর্তমানে তামিলনাড়ুর নাগাপট্টিনম জেলার থিরুমারুগাল তালুকে অবস্থিত। তার প্রতিদিনের অভ্যাস ছিল ভোরবেলা বাড়ি থেকে বের হওয়া এবং পদ্ম, চম্পক, জুঁই, কোনরাই ইত্যাদি রঙিন এবং সুগন্ধি ফুল সংগ্রহ করার জন্য বনভূমিতে বিচরণ করা। ফুল তোলার সময় তিনি পঞ্চাক্ষর মন্ত্র উচ্চারণ করতেন। তিনি বাড়ি ফিরে শিব লিঙ্গ (অগ্নিশ্বর) এবং তার স্ত্রী পার্বতীকে শোভিত করার জন্য ফুলগুলিকে সুন্দর মালায় রূপান্তর এবং অভিষেক করতেন। প্রতিদিন অন্তত তিনবার মন্দিরে যাওয়ার অভ্যাস ছিল তার।\n\nমুরুগা নয়নারকে অন্যান্য নায়নার যেমন সাম্বান্দার (তিরুগ্নানা সাম্বান্ডার), থিরুনাভুক্কারাসার, সুন্দরার, থিরুনীলাকান্দার এবং তিরুনীলাকান্দা ইয়াজপানার নয়নারের সমসাময়িক হিসেবে বর্ণনা করা হয়েছে। যখন সাম্বান্দার এবং থিরুনাভুক্কারাসার, দুইজন বিশিষ্ট নায়নার, থিরুপুগালুর মন্দির পরিদর্শন করেন, তখন মুরুগা নায়নার উষ্ণভাবে তাদের স্বাগত জানান এবং তাদের বাড়িতে নিয়ে যান। তাদের সাথে সময় অতিবাহিত করে এবং তাদের স্তব শুনে মুরুগা নয়নার আনন্দিত হয়েছিলেন। সাম্বান্দার শিবের প্রতি মুরুগা নয়নারের ভক্তির প্রশংসা করেন এবং তাঁর সাথে গভীর বন্ধুত্ব গড়ে তোলেন।\nসাম্বানদার মুরুগা নয়নারকে নাল্লুর পেরুমানমে তার বিবাহে আমন্ত্রণ জানান। বিয়ের পর, সম্বন্দর, তার কনে এবং অন্যান্য শিব ভক্তগণ আবার শিবের নাল্লুর পেরুমানম মন্দিরে যান। সম্বন্দর শিবের কাছে প্রার্থনা করে মুক্তি চেয়েছিলেন এবং পঞ্চাক্ষর পথিকম নামে একটি স্তোত্র গান করেছিলেন। শিব তাঁর সামনে আবির্ভূত হলেন এবং তাঁর ইচ্ছা পূরণ করলেন। তারপরে সম্বন্দর, তার কনে এবং মুরুগা নায়নার সহ সমস্ত বিবাহের অতিথিরা শিবের জ্যোতিতে বিলীন হয়ে গেলেন।\nতামিল বৈকাসী মাসে, তারকা মুলাম্ (নক্ষত্র) সময়ে সমস্ত শিব মন্দিরে মুরুগা নয়নারের গুরু পূজা দিবস পালন করা হয়।\n\n\n== তথ্যসূত্র =="}