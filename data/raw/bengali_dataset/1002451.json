{"pageid": 1002451, "title": "লেক প্লাসিড, নিউ ইয়র্ক", "url": "https://bn.wikipedia.org/wiki?curid=1002451", "content": "লেক প্লাসিড মার্কিন যুক্তরাষ্ট্রের নিউ ইয়র্ক অঙ্গরাজ্যের এসেক্স কাউন্টির অ্যাডিরনডেক পর্বতে অবস্থিত একটি গ্রাম। ২০১০ সালের আদমশুমারি অনুযায়ী লেক প্লাসিডের জনসংখ্যা  ২,৫২১।\nনর্থ এলবা শহরের কেন্দ্রস্থলের নিকটে ও প্ল্যাটসবার্গের ৫০ মাইল (৮০ কিলোমিটার) দক্ষিণ-পশ্চিমে লেক প্লাসিড এলাকাটি অবস্থিত।  প্লাসিড হ্রদ, স্যারানাক হ্রদ এবং টাপার হ্রদ তিন-হ্রদ এলাকা নিয়ন্ত্রণ করে। লেক প্লাসিডে ১৯৩২ ও ১৯৮০-এর শীতকালীন অলিম্পিক আয়োজিত হয়। ১৯৭২ সালের শীতকালীন আন্তঃবিশ্ববিদ্যালয় ক্রীড়া প্রতিযোগিতা, ২০০০ সালের গুডউইল গেমস এবং ২০০৩ সালের শীতকালীন আন্তঃবিশ্ববিদ্যালয় ক্রীড়া প্রতিযোগিতা এখানেই আয়োজিত হয়।\n\n\n== ইতিহাস ==\nঊনবিংশ শতাব্দীতে লোহার আকরিক নিষ্কাশনের জন্য লেক প্লাসিড গ্রামটি প্রতিষ্ঠিত হয়। ১৮৪০ সালে নর্থ এলবায় মাত্র ছয়টি পরিবার বসবাস করত। ১৮৪৫ সালে মানবতাবাদী জেরিট স্মিথ নর্থ এলবায় আগমন  করেন।  গ্রামের চারপাশে  তিনি অনেক ভূমি ক্রয় করেন। প্রাক্তন ক্রীতদাসদেরও স্মিথ বেশকিছু ভূমিদান করেন। এর মাধ্যমে স্মিথ ভূমি সংস্কার আইন সংশোধন করেন এবং ক্রীতদাস প্রথার প্রতি বিরোধিতা প্রদর্শন করেন।\nক্রীতদাস প্রথার বিরোধী জন ব্রাউন স্মিথের সংস্কার সম্পর্কে অবগত হন। তারপর তিনি কানসাস অঙ্গরাজ্যে ক্রীতদাসবিরোধী কর্মকাণ্ড ছেড়ে চলে আসেন। তিনি মুক্ত দাসদের জন্য একটি স্বপ্নরাজ্য বা ইউটোপিয়া প্রতিষ্ঠা করতে চেয়েছিলেন। ১৮৫৯ সালে ক্রীতদাসবিরোধী জন ব্রাউনের মৃত্যুদণ্ডাদেশ কার্যকর হওয়ার পূর্বে তিনি এই খামারে শায়িত হতে চেয়েছিলেন।  তার সমাধিস্থল জন ব্রাউন ঐতিহাসিক স্থান নামে পরিচিত।\nঊনবিংশ শতাব্দীর শেষভাগে ধনী ব্যক্তিরা লেক প্লাসিডের প্রতি আকৃষ্ট হন। তাদের এই আকর্ষণের কেন্দ্রবিন্দু ছিল  লেক প্লাসিড ক্লাব। ডিউয়ি দশকিয়া ব্যবস্থার প্রবর্তক মেলভিল ডিউয়ি ১৮৯৫ সালে প্লাসিড পার্ক ক্লাব প্রতিষ্ঠা করেন। ১৯০০ সালে একে স্থানীয় শাসনের আওতাভুক্ত হয়। ১৯০৫ সালের শীতকাল পর্যন্ত ডিউয়ি ক্লাবটির কার্যক্রম পরিচালনা করেন।  ১৮৮৯ সালের শুরুতে  নিকটবর্তী সারানাক হ্রদে শীতকালীন ক্রীড়া প্রতিযোগিতা আয়োজিত হয়। এর মনোরম বায়ু যক্ষ্মারোগের চিকিৎসার জন্য উপযুক্ত ছিল।\n১৯২১ সালের দিকে লেক প্লাসিড এলাকায় স্কি লাফ, দ্রুত গতিতে স্কেটিং ও স্কি অ্যাসোসিয়েশন গড়ে ওঠে।  ১৯২৯ সালে মেলভিলের পুত্র ডা.গডফ্রে ডিউয়ি আন্তর্জাতিক অলিম্পিক কমিটি-কে বুঝাতে সমর্থ হন, শীতকালীন ক্রীড়া আয়োজনের জন্য যুক্তরাষ্ট্রে লেক প্লাসিডের চেয়ে উত্তম জায়গা। এরই হাত ধরে ১৯৩২ ও ১৯৮০ সালের শীতকালীন অলিম্পিক লেক প্লাসিডে আয়োজিত হয়।\n\n\n== তথ্যসূত্র ==\n\n\n== বহিঃসংযোগ =="}