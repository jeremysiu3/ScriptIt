{"pageid": 1123561, "title": "তাঁতে কাপড় বোনা", "url": "https://bn.wikipedia.org/wiki?curid=1123561", "content": "তাঁতে কাপড় বোনা, তাঁত বোনা বা তন্তুবয়ন বলতে বস্ত্রবয়ন ও উৎপাদনের একটি পদ্ধতিকে বোঝায়, যাতে দুইটি স্বতন্ত্র সুতার দলকে একে অপরের সাথে সমকোণে পরস্পর বিজড়িত করে কোনও কাপড় বা বস্ত্র তৈরি করা হয়। \nদৈর্ঘ্য বরাবর সুতাগুলিকে টানা বলে এবং প্রস্থ বরাবর সুতাগুলিকে পোড়েন বলে। তাঁতে বোনা কাপড়গুলি যে যন্ত্রের সাহায্যে বয়ন করা হয়, তাকে তাঁত বলে। তাঁতযন্ত্রে টানা সুতাগুলি ধারণ করা থাকে, যাদের ভেতর দিয়ে পোড়েন সুতাগুলি বয়ন করে নিয়ে যাওয়া হয়। যে পদ্ধতিতে এই সুতাগুলিকে বয়ন করা তথা পরস্পর বিজড়িত করা হয়, সেটির উপরে তাঁতে বোনা কাপড়ের বৈশিষ্ট্য বা গুণাবলী নির্ভর করে।\nটানা সুতা ও পোড়েন সুতার উপরোল্লিখিত পারস্পরিক বিজড়িতকরণ শুধু সাধারণ তাঁতযন্ত্র নয়, বরং অন্য পদ্ধতিতেও সম্পন্ন হতে পারে, যেমন ফলকে বোনা, পশ্চাৎবন্ধনী-তাঁতে বোনা, কিংবা তাঁত ব্যতীত অন্য কোনও কৌশলে বোনা। সেগুলিকেও তাত্ত্বিকভাবে এক ধরনের তাঁতে কাপড় বোনা হিসেবে গণ্য করা হতে পারে।\nযে উপায়ে টান ও পোড়েন সুতাগুলি একে অপরের সাথে পরস্পর বিজড়িত হয়, সেই উপায়টিকে \"তাঁতে বোনার কায়দা\" বা \"তন্তুবয়নরীতি\" (Weave) বলে। সিংহভাগ তাঁতে বোনা দ্রব্য তিনটি মৌলিক তন্তুবয়নরীতিতে সৃষ্টি করা হয়। এগুলি হল সরল তন্তুবয়নরীতি (Plain weave), সাটিন তন্তুবয়নরীতি (Satin weave) এবং শিরাতোলা তন্তুবয়নরীতি (Twill weave)। তাঁতে বোনা কাপড় সরল বা সনাতনী প্রকারের হতে পারে (একরঙা বা সরল বিন্যাস), কিংবা এগুলিকে শোভাবর্ধক বা শিল্পময় নকশায় বোনা হতে পারে। \nকাপড় বোনার অন্যান্য পদ্ধতিগুলির মধ্যে আছে কাঁটায় কাপড় বোনা, কুরুশ কাঁটায় কাপড় বোনা, জমাট বয়ন ও বিনুনি বা বিঁড়ে বয়ন।\n\n\n== আরও দেখুন ==\nকাঁটায় কাপড় বোনা\nকুরুশ কাঁটায় কাপড় বোনা\nজমাট বয়ন\nবিনুনি বা বিঁড়ে বয়ন\n\n\n== তথ্যসূত্র =="}