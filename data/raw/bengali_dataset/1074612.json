{"pageid": 1074612, "title": "তানজীব সারোয়ার", "url": "https://bn.wikipedia.org/wiki?curid=1074612", "content": "তানজীব সারোয়ার (ডিসেম্বর ৩) হলেন একজন বাংলাদেশী সংগীতশিল্পী, সুরকার ও গীতিকার। ২০১১ সালে তার প্রথম একক অ্যালবাম অন্দরমহল প্রকাশ পায়।\n\n\n== প্রাথমিক জীবন ==\nতানজীব সারোয়ারের বাংলাদেশের ঢাকায় জন্মগ্রহণ করেন। তিনি গবর্নমেন্ট ল্যাবরেটরি হাই স্কুল থেকে মাধ্যমিক সম্পন্ন করেছেন এবং স্টেট ইউনিভার্সিটি অব বাংলাদেশ থেকে সাংবাদিকতা বিষয়ে পড়াশোনা করেছেন। তিনি পপ, রিদমঅ্যান্ডব্লুজ ও ফোক ফিউশন ধাঁচের গান বেশি পছন্দ করেন।\n\n\n== কর্মজীবন ==\nতানজীব সারোয়ারের প্রথম একক অ্যালবাম অন্দরমহল প্রকাশ পায় ২০১১ সালে। ২০১৪ সালে প্রকাশ পায় তার দ্বিতীয় একক অ্যালবাম মেঘবরণ। ২০১৬ সালে সিডি চয়েজের ব্যানারে প্রকাশ পায় তার তৃতীয় একক অ্যালবাম হৃদমোহিনী, যেখানে পপ, রিদমঅ্যান্ডব্লুজ ও ফোক ফিউশন ধাঁচের মোট ছয়টি গান ব্যবহার করা হয়েছে, এছাড়াও একটি গানে দ্বৈতভাবে কণ্ঠ দিয়েছেন বিশিষ্ট কণ্ঠশিল্পী দিলশাদ নাহার কনা। অ্যালবামটির সবগুলো গানের গীত-সুর করেছেন তানজীব সারোয়ার নিজে। গানগুলোর সংগীতায়োজন করেছেন প্রত্যয় খান, সাজিদ সরকার, আনিক আহমেদ, বিবেক মজুমদার, তানজীব সারোয়ার। এছাড়াও \"মিথ্যা শিখাইলি\", \"চলনায়\"সহ অ্যালবামটির কয়েকটি গানের ভিডিও চিত্র ইউটিউবে প্রকাশ করা হয়। ২০১৭ সালের ১২ জুলাই গানচিল মিউজিকের ব্যানারে \"এক শহর ভালোবাসা\" শিরোনামের একটি গান প্রকাশ পায়। গানটির গীত লিখেছেন তিনি নিজে এবং সুর ও সংগীত পরিচালনা করেছেন সাজিদ সরকার। এটির গান ভিডিওতে অভিনয় করেছেন তিনি নিজে ও তার সঙ্গে অভিনয় করেছেন মৌসাম এবং পরিচালনা করেছেন তানিম রহমান অংশু। মোংলা সমুদ্র বন্দর, পশুর নদী সহ গান চিত্রটি সুন্দরবনের ১১টি স্পটে দৃশ্যধারণ করা হয়। ২০১৮ সালের ১০ মে গানচিল মিউজিকের ব্যানারে মিজানুর রহমান আরিয়ান পরিচালিত ঘুরে দাড়ানোর গল্প নাটকে \"ভেজা ভেজা চোখ\" শিরোনামের একটি গানে কণ্ঠ তিনি। গানটির সুর ও সঙ্গীতায়োজন করেছেন সাজিদ সরকার এবং গীত রচনা করেছেন সোমেশ্বর অলি। ২০১৯ সালের ২১ মে সিডি চয়েজের ইউটিউব চ্যানেলে প্রকাশ পায় তার \"বড় ভালোবাসি\" শিরোনামের একটি গানচিত্র, যেখানে তার সঙ্গে মডেল হিসাবে কাজ করেছেন মারিয়া নুনি। গানটির কথা, সুর ও কণ্ঠ দিয়েছেন তিনি নিজে এবং সংগীতায়োজন করেছেন সাজিদ সরকার, এছাড়াও গানচিত্রটি পরিচালনা করেছেন সোহেল রাজ। ২০২০ সালের ১০ ফেব্রুয়ারি ভালোবাসা দিবস উপলক্ষে \"ডুবে ডুবে\" শিরোনামের একটি গান ধ্রুব মিউজিক স্টেশনের ব্যানারে ইউটিউবে প্রকাশ পায় তার। গানটি লিখেছেন ও সুর করেছেন তানজীব সারোয়ার নিজেই এবং সংগীতায়োজন করেছেন সাজিদ সরকার। গানটির ভিডিও চিত্র নির্মাণ করেছেন চন্দন রায় চৌধুরী এবং এতে তার বিপরীতে অভিনয় করেন লাক্স তারকা মডেল-অভিনেত্রী সেমন্তী সৌমি। আগস্ট ২০২১-এর হিসাব অনুযায়ী ইউটিউবে গানটি ১ কোটি ৬০ লাখেরও বেশিবার দেখা হয়েছে। ২০২০ সালের ১৭ মে ঈদুল ফিতর উপলক্ষে সিএমভি'র ব্যানারে \"ফানুস\" শিরোনামের একটি মিউজিক্যাল ফিল্ম প্রকাশ পায় তার, যেখানে তার সঙ্গে কণ্ঠ দেন বাঁধন সরকার পূজা। মিউজিক্যাল ফিল্মের প্রধান দুই চরিত্রে অভিনয় করেন ইমরান খান ও নীপা, এছাড়াও জাদুবাস্তবতাকে ঘিরে এটির ভিডিওচিত্র পরিচালনা করেছেন তানভীর সেহজাদ। গানটির গীত ও সুর করেছেন তানজীব সারোয়ার নিজে এবং সংগীতায়োজন করেছেন বিবেক মজুমদার। ২০২১ সালের ১৩ ফেব্রুয়ারি ভালোবাসা দিবস উপলক্ষে সিএমভি'র ব্যানারে প্রকাশ পায় বাঁধন সরকার পূজা ও তার গাওয়া দ্বিতীয় গান \"হারিয়ে গেলে কষ্ট পাবো\"। এটির গীত ও সুর করেছেন তিনি নিজে এবং সংগীতায়োজন করেছেন সাজিদ সরকার। এটির ভিডিওচিত্র পরিচালনা করেছেন চন্দন রায় চৌধুরী এবং এতে অভিনয় করেছেন তন্ময় ও রাজেয়া সুলতানা লিয়ানা।\n\n\n=== নেপথ্য সঙ্গীত ===\n২০২৩ সালে রায়হান রাফী পরিচালিত সুড়ঙ্গ চলচ্চিত্রের \"গা ছুঁয়ে বলো\" গানের মাধ্যমে বাংলাদেশের চলচ্চিত্র শিল্পে নেপথ্যে গায়ক হিসাবে অভিষেক ঘটে তার।\n\n\n== তথ্যসূত্র ==\n\n\n== বহিঃসংযোগ ==\nফেসবুকে তানজীব সারোয়ার"}