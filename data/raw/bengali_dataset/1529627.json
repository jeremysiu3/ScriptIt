{"pageid": 1529627, "title": "মুহাম্মদ শেফকেট কুর্ত", "url": "https://bn.wikipedia.org/wiki?curid=1529627", "content": "মুহাম্মদ শেফকেট কুর্ত (১৮৭৯ - ২১ জুন ১৯৬৩) ছিলেন একজন বসনিয়ান ইমাম, ধর্মতত্ত্ববিদ এবং বানজা লুকা এবং তুজলা শহরের মুফতি। দ্বিতীয় বিশ্বযুদ্ধের সময় শত শত সার্বের জীবন বাঁচানোর কৃতিত্ব তার রয়েছে।\n\n\n== জীবনের প্রথমার্ধ ==\nমুহাম্মদ শেফকেট কুর্ত ১৮৭৯ সালে তৎকালীন অস্ট্রো-হাঙ্গেরিয়ান সাম্রাজ্যের অংশ বসনিয়া ও হার্জেগোভিনার ট্রাভনিক শহরে জন্মগ্রহণ করেন। \nতিনি মক্তব শেষ করার পর তাঁর বাবা ফাদিল (১৮৪৫–১৮৯৩) এর কাছে মাদ্রাসায় পড়াশোনা শুরু করেন। তার বাবা মারা গেলে, ১৪ বছর বয়সী মুহাম্মদ ট্রাভনিক থেকে মোস্তারে তার দাদা আহমেত কুর্তের কাছে যান। তার দাদার কাছে শিক্ষা গ্রহণ করেন। তার দাদা আহমেদ কুর্ত একজন ইসলামি ধর্মতাত্ত্বিক ছিলেন। সেখানে তিনি বিখ্যাত মোস্তার আলেম ফেহিম জাবিচের কাছে শিক্ষা গ্রহণ করেন। তিনি বসনিয়ান মুসলমানদের ধর্মীয় স্বায়ত্তশাসনের পক্ষে আন্দোলন করেছিলেন। ১৮৯৫ সালে, তার দাদা আহমেতের মৃত্যুর পর তিনি সারায়েভো যান এবং কুরসুমলিজা মাদ্রাসায় ভর্তি হন। সেখান থেকে এক বছর পর তিনি ইস্তাম্বুলে পড়াশোনা করতে যান। তিনি সেখানে পুরো দশ বছর পড়াশোনা করেন এবং আরবি ভাষা শেখার উদ্দেশ্যে দামেস্কে যান। ১৯০৮ সালে বসনিয়া ও হার্জেগোভিনায় ফিরে আসার পর, তিনি হাজ্জি আলী-বেগের মসজিদের ইমাম ও হাতিব এবং ট্রাভনিকের তার মাদ্রাসার মুদেরিস নিযুক্ত হন।\n\n\n== মুফতি ==\nতিনি ১৯১৪ সাল পর্যন্ত ট্রাভনিকে তার পরিবারের সাথে থাকতেন। তারপর ১৯১৪ সালে তিনি বানজা লুকায় চলে আসেন। সেখানে  তিনি মুফতি হিসেবে নিয়োগ পান। ১৯২৫ সালে তিনি তুজলায় মুফতি হন এবং ১৯৩৩ সাল পর্যন্ত এই পদে দায়িত্ব পালন করেন। পরে সারায়েভোর উলামা মজলিসের সদস্য হিসেবে নির্বাচিত হন এবং ১৯৩৬ সালে অবসর গ্রহণ করেন।\n\n\n== দ্বিতীয় বিশ্বযুদ্ধ ==\n১৯৪১ সালের এপ্রিলে দ্বিতীয় বিশ্বযুদ্ধের শুরুতে ১০৮ জন বিশিষ্ট সারায়েভো বসনিয়াক নাগরিক একটি প্রস্তাব গ্রহণ করে, যেখানে সার্ব জনগণের প্রতি নিপীড়নের কথা উল্লেখ করা হয় এবং তা বন্ধ করার দাবি জানানো হয়। বানজা লুকা, প্রিজডোর এবং বিজেলজিনায় অনুরূপ প্রস্তাব পাস করা হয়েছিল। মোস্তারে, ১৯৪১ সালের ২১ অক্টোবর এই ধরনের একটি প্রস্তাব জয়লাভ করে। ১৯৪১ সালের ১১ ডিসেম্বর তুজলা প্রস্তাব পাস হয়। মূল খসড়াটি ছিল অত্যন্ত কঠোর ভাষায় লেখা। তাই খসড়াটি পাঠানোর পরিবর্তে ১১ জন বসনিয়াক ও তিনজন ক্রোয়েটের একটি প্রতিনিধি দল জাগরেবে পাঠানো হয়। তারা অক্ষশক্তি-সমর্থিত ক্রোয়েশিয়ার স্বাধীন রাষ্ট্রের সরকারের কাছে মৌখিকভাবে অপরাধের বিরুদ্ধে প্রতিবাদ জানান। তবে এই প্রস্তাবনাগুলো বাস্তবে কোনো উল্লেখযোগ্য পরিবর্তন আনতে পারেনি। নির্যাতন ও হত্যাকাণ্ড চলতেই থাকে।\n১৯৪২ সালের ৬ জানুয়ারি অর্থোডক্স বড়দিনের প্রাক্কালে, তুজলায় দখলদার উস্তাশা বাহিনী সেখানকার অর্থোডক্স গির্জা ধ্বংসের পরিকল্পনা করেছিল। একইসঙ্গে সার্ব বেসামরিক নাগরিকদের গণহত্যার পরিকল্পনা করেছিল। \n\n\n== ব্যক্তিগত জীবন ==\nকুর্ত তেসানজের আরিফাকে ( née' Turalić ; ১৮৮৩–১৯৫৯)  বিয়ে করেন এবং তাদের আট সন্তান হয়।  দ্বিতীয় বিশ্বযুদ্ধে তার দুই ছেলে যুগোস্লাভ পার্টিজান বাহিনীর হয়ে লড়াইয়ে নিহত হয়। যুদ্ধের শেষ দিকে তৃতীয় ছেলেকে পার্টিসানরা অজ্ঞাত কারণে হত্যা করে। চতুর্থ ছেলেকে নতুন কমিউনিস্ট সরকার \"জনগণের শত্রু\" ঘোষণা করে এবং ২০ বছরের কারাদণ্ড দেওয়া হয়।\n\n\n== তথ্যসূত্র =="}