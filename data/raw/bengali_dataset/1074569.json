{"pageid": 1074569, "title": "এমা ম্যাককেওন", "url": "https://bn.wikipedia.org/wiki?curid=1074569", "content": "এমা ম্যাককেওন, ওএএম (জন্ম ২৪ মে ১৯৯৪) একজন অস্ট্রেলিয় সাঁতারু। ম্যাককেওন ২০১৬ রিও অলিম্পিকে একটি এবং ২০২০ টোকিও অলিম্পিকে এ চারটি স্বর্ণপদকসহ সর্বমোট এগারটি পদক, ওয়ার্ল্ড অ্যাকুয়াটিক চ্যাম্পিয়নশিপে একটি স্বর্ণসহ এগারোটি পদক এবং ২০১৪ গ্লাসগো এবং ২০১৮ গোল্ড কোস্ট কমনওয়েলথ গেমস এ আটটি স্বর্ণপদকসহ মোট বারোটি পদক জয় করেছেন। টোকিও অলিম্পিকে তিনি, অলিম্পিকের এক আসরে কোনো নারী কর্তৃক সর্বাধিক পদকজয়ের রেকর্ড স্পর্শ করেন।\nঅলিম্পিকে পাঁচটি স্বর্ণপদক জয় করে, তিনি বর্তমানে ইয়ান থর্পের পাশাপাশি অস্ট্রেলীয় হিসেবে সর্বাধিক পদকজয়ী।\n\n\n== ব্যক্তিগত জীবন ==\nম্যাককেওনের জন্ম ১৯৯৪ সালের ২৪ মে অস্ট্রেলিয়ার নিউ সাউথ ওয়েলসের ওলনগং এ। তিনি ডেভিড ম্যাককেওনের বোন এবং রন ম্যাককেওনের মেয়ে, যারা উভয়েই সাঁতারু। তিনি ২০১২ সালে দ্য ইলাওয়ারা গ্রামার স্কুল থেকে মাধ্যমিক শিক্ষা সম্পন্ন করে গ্রিফিথ বিশ্ববিদ্যালয়ে জনস্বাস্থ্য এবং স্বাস্থ্য উন্নয়নে স্নাতক ডিগ্রি অর্জন করেন। তিনি এবং তার ভাই ডেভিড দুজনেই গ্রিফিথ বিশ্ববিদ্যালয়ে মাইকেল বোল দ্বারা প্রশিক্ষিত।\n\n\n== সাঁতার ==\nসিঙ্গাপুরে অনুষ্ঠিত ২০১০ গ্রীষ্মকালীন যুব অলিম্পিকে ম্যাককেওন অংশগ্রহণ করেন। তিনি মেয়েদের ৪ × ১০০ মিটার মেডলে রিলেতে স্বর্ণপদক; ১০০ মিটার ফ্রিস্টাইলে এবং মিশ্র ৪ × ১০০ মিটার ফ্রিস্টাইল রিলেতে রৌপ্য পদক; এবং ৫০ মিটার ফ্রিস্টাইল, ২০০ মিটার ফ্রিস্টাইল এবং মিশ্র ৪ × ১০০ মিটার মেডলে রিলেতে ব্রোঞ্জ পদক জয় করেন।\n\n\n=== অলিম্পিক গেমস ===\n\n\n==== ২০১২ ====\nতিনি লন্ডনে অনুষ্ঠিত ২০১২ গ্রীষ্মকালীন অলিম্পিকের বাছাইপর্বে ১০০ মিটার ফ্রিস্টাইলে সপ্তম, ১০০ মিটার বাটারফ্লাই এ নবম, ২০০ মিটার ফ্রিস্টাইলে দশম এবং ৫০ মিটার ফ্রিস্টাইলে ত্রয়োদশ স্থান অর্জন করে প্রতিযোগিতা থেকে বাদ পড়েন।\n\n\n==== ২০১৬ ====\n২০১৬ সালের এপ্রিলে ব্রাজিলের রিও দি জেনেইরোতে অনুষ্ঠিত ২০১৬ গ্রীষ্মকালীন অলিম্পিকের জন্য অস্ট্রেলিয়ান দলের অংশ হিসেবে ম্যাককেওন নির্বাচিত হন। তার ভাই ডেভিডকেও নির্বাচিত করা হয়েছিল, যার ফলে ১৯৬০ সালে জন এবং ইলসা কনরাডসের পর অস্ট্রেলিয়ার অলিম্পিক গেমসের সাঁতারে প্রথম ভাই এবং বোন হিসেবে এই জুটি অংশগ্রহণ করেন। ২০১৬ গ্রীষ্মকালীন অলিম্পিকে তার দল ৪ × ১০০ মিটার ফ্রিস্টাইল রিলেতে ৩: ৩০.৬০ সময়ের বিশ্ব রেকর্ড গড়ে স্বর্ণপদক জয় করে। ম্যাককেওন ৪ × ২০০ মিটার ফ্রিস্টাইল এবং ৪ × ১০০ মিটার মেডলে রিলের অংশ হিসেবেও এক জোড়া রৌপ্য পদক জয় করেন। রিওতে, সাঁতারের একক ইভেন্টে অস্ট্রেলীয় পাঁচজন পদকপ্রাপ্তদের মধ্যে তিনি একজন ছিলেন; তিনি ২০০ মিটার ফ্রিস্টাইলে ১: ৫৪.৯২ সময় নিয়ে ব্রোঞ্জ পদক জয় করেন। ১০০ মিটার বাটারফ্লাই ইভেন্টে তিনি ষষ্ঠ স্থান অর্জন করেন।\n\n\n==== ২০২১ ====\nজাপানের টোকিওতে অনুষ্ঠিত ২০২০ গ্রীষ্মকালীন অলিম্পিকের প্রথম ফাইনাল সেশনে চূড়ান্ত ভাগে, ম্যাককেওন ৪ × ১০০ মিটার ফ্রিস্টাইল রিলের তৃতীয় লেগে সাঁতার কাটেন এবং তার দল ৩: ২৯.৬৯ সময়ের বিশ্ব রেকর্ড গড়ে স্বর্ণপদক জয় করে। পরের দিনই, তিনি ১০০ মিটার প্রজাপতিতে ৫৫.৭২ সময়ের নতুন অস্ট্রেলীয় রেকর্ড গড়ে ব্রোঞ্জ পদক জয় করেন। এছাড়াও তিনি ৫১.৯৬ সময়ের অলিম্পিক রেকর্ড গড়ে ১০০ মিটার ফ্রিস্টাইলে বিজয় লাভ করেন, যা অলিম্পিকে তার প্রথম ব্যক্তিগত স্বর্ণপদক। এই আসরে তিনি সাতটি পদক জয় করেন, যা অলিম্পিকের এক আসরে কোনো নারী কর্তৃক সর্বাধিক। তার আগে শুধুমাত্র সোভিয়েত ইউনিয়নের মারিয়া গোরখোভস্কায়া ১৯৬৮ সালে সাতটি পদক জয় করেন।\n\n\n=== কমনওয়েলথ গেমস ===\nস্কটল্যান্ডের গ্লাসগোতে অনুষ্ঠিত ২০১৪ কমনওয়েলথ গেমসের জন্য অস্ট্রেলীয় দলের অংশ হিসাবে তাকে নির্বাচিত করা হয়েছিল, যেখানে তিনি চারটি স্বর্ণ এবং দুটি ব্রোঞ্জ পদক, মোট ছয়টি পদক জয় করেন। প্রতিযোগিতার প্রথম দিন তিনি ২০০ মিটার ফ্রিস্টাইলে একটি স্বর্ণপদক এবং তারপর ব্রন্ট ক্যাম্পবেল, মেলানি শ্ল্যাঞ্জার এবং কেট ক্যাম্পবেলের সাথে ৪ × ১০০ মিটার ফ্রিস্টাইল রিলে প্রতিযোগিতায় অংশ নিয়েছি যারা স্বর্ণপদক জয় করেন এবং ৩:৩০.৯৮ সময়ের নতুন বিশ্ব রেকর্ড তৈরি করেন। তিনি ১০০ মিটার প্রজাপতি এবং তারপর ১০০ মিটার ফ্রিস্টাইলে এককভাবে ব্রোঞ্জ পদক জয় করেন। এছাড়াও ম্যাককেওন ৪ × ২০০ মিটার ফ্রিস্টাইল রিলেতে স্বর্ণ পদক জয় করেন। উক্ত আসরে তিনি ইয়ন থর্প এবং সুসি ও'নিল এর পাশাপাশি কমনওয়েলথ গেমসের সাঁতারুদের ছয়টি পদক জয়ের রেকর্ড স্পর্শ করেন।\n\n\n==== ২০১৮ ====\nম্যাককেওন ২০১৮ কমনওয়েলথ গেমসে চারটি স্বর্ণ এবং দুটি ব্রোঞ্জ পদক নিয়ে সাঁতারে সর্বাধিক পদক জয় করেন এবং এর মাধ্যমে ২০১৪ কমনওয়েলথ গেমসে, ইয়ন থর্প এবং সুসি ও'নিল এর সাথে ভাগ করা তার আগের রেকর্ড পুনরায় স্পর্শ করেন।\n\n\n== তথ্যসূত্র ==\n\n\n== বহিঃসংযোগ ==\nওয়ার্ল্ড অ্যাকুয়াটিক্সে এমা ম্যাককেওন (ইংরেজি)\n\nসুইমর‍্যাঙ্কিং.নেটে এমা ম্যাককেওন (ইংরেজি)\nআন্তর্জাতিক সুইমিং লিগেএমা ম্যাককেওন (ইংরেজি)\nসুইমিং অস্ট্রেলিয়ায় এমা ম্যাককেওন (সংগৃহীত) (ইংরেজি)\nএমা ম্যাককেওন at Munzinger Sports Archives (জার্মান)\nঅলিম্পিকস.কমে এমা ম্যাককেওন (ইংরেজি)\nঅলিম্পিডিয়ায় এমা ম্যাককেওন (ইংরেজি)\nঅস্ট্রেলীয় অলিম্পিক কমিটিতে এমা ম্যাককেওন (ইংরেজি)"}