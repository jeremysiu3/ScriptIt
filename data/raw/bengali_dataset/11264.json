{"pageid": 11264, "title": "সিবর্গিয়াম", "url": "https://bn.wikipedia.org/wiki?curid=11264", "content": "সিবর্গিয়াম একটি কৃত্রিম মৌলিক পদার্থ, যার প্রতীক Sg এবং পারমাণবিক সংখ্যা ১০৬। মার্কিন পারমাণবিক রসায়নবিদ গ্লেন থিওডোর সিবর্গের নামে এই মৌলিক পদার্থটির নামকরণ করা হয়েছে। এটির সবচেয়ে স্থিতিশীল সমস্থানিক ২৬৯Sg, যার অর্ধায়ু ৩.১ মিনিট। ১৯৭৪ সালে সিবর্গিয়ামের কয়েকটি পরমাণু সোভিয়েত ইউনিয়ন ও মার্কিন যুক্তরাষ্ট্রের গবেষণাগারে প্রস্তুত করা হয়। ফলে কোন দেশ আগে তৈরি করেছে এবং এই মৌলটির কী নাম দেওয়া হবে এই নিয়ে সোভিয়েত ও মার্কিন বিজ্ঞানীদের মধ্যে বিতর্কের সৃষ্টি হয়। পরবর্তীতে ১৯৯৭ সালে আন্তর্জাতিক বিশুদ্ধ ও ফলিত রসায়ন সংস্থা (ইন্টারন্যাশনাল ইউনিয়ন অব পিওর অ্যান্ড অ্যাপ্লাইড কেমিস্ট্রি, আইইউপিএসি) এই মৌলটির আনুষ্ঠানিক নাম দেন 'সিবর্গিয়াম'। এটি এ পর্যন্ত দুইটি মৌলিক পদার্থের একটি, যেগুলি নামকরণের সময় জীবিত কোনও ব্যক্তির নামে নামকরণ করা হয়। অন্যটি হল ওগানেসন (পারমাণবিক সংখ্যা ১১৮)।\n\n\n== তথ্যসূত্র =="}