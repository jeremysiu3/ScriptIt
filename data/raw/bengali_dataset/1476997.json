{"pageid": 1476997, "title": "কানকাটা রমজান", "url": "https://bn.wikipedia.org/wiki?curid=1476997", "content": "কানকাটা রমজান হলো একটি কাল্পনিক চরিত্র। চরিত্রটির স্রষ্ঠা শহীদুল্লাহ কায়সার। তার সংশপ্তক উপন্যাসে চরিত্রটির প্রথম আবির্ভাব ঘটে। পরবর্তীতে উপন্যাসটির টেলিভিশন নাটকে অভিযোজিত হয়। এটিএম শামসুজ্জামান ও হুমায়ুন ফরীদি চরিত্র রূপায়ন করেন। তবে সংশপ্তক-এ হুমায়ুন ফরীদির অভিনয়ের চরিত্রটিকে কালজয়ী জনপ্রিয়তা দেয়।\n\n\n== আবির্ভাব ==\nবাংলা সাহিত্যে কানকাটা রমজানের প্রথম আবির্ভাব ঘটে শহীদুল্লাহ কায়সারের সংশপ্তক উপন্যাসে। একটি নেতিবাচক চরিত্র হিসেবে। হালকা রসবোধ সম্পন্ন চরিত্রটি কুটিল, সুচতুর, সুযোগসন্ধানী।\nউপন্যাসে সমাজপতি রমজান হুরমতি নামক সমাজ হতে বিচ্ছিন্ন এক মহিলার কাছে অনৈতিক ইচ্ছা পূরণ করতে গেলে সে নিজ হাতে রমজানের কান কেটে ফেলে। এরপর থেকে সে কানকাটা রমজান নামে পরিচিতি পেতে থাকে। চরিত্রটির বিকাশ ঘটে দ্বিতীয় বিশ্বযুদ্ধের পর বাকুলিয়ার জমিদার খলিলকে ষড়যন্ত্র করে ক্ষমতা থেকে সরিয়ে তার সমস্ত জমিদারি দখলের মাধ্যমে। কলকাতা দাঙ্গার সময় পরিস্থিতির সুযোগ নিয়ে রমজান গ্রাম থেকে পালিয়ে যাওয়া হিন্দুদের ঘরবাড়ি দখল করে নেয়।\n\n\n== অভিযোজন ==\nকানকাটা রমজান নাটক ও চলচ্চিত্রে অভিযোজন হয় তিনবার। সংশপ্তক নাটকে কানকাটা রমজান চরিত্রের জন্য এটিএম শামসুজ্জামানকে নিযুক্ত করা হয়েছিল। দ্বিতীয়বার হুমায়ুন ফরীদি নাটকটির পুনর্নির্মাণে অভিনয় করেছিলেন। নাটক ছাড়াও শহিদুল ইসলাম খোকন পরিচালিত ১৯৯১ সালের সন্ত্রাস চলচ্চিত্রেও ফরিদি একই নামের চরিত্রে অভিনয় করেছিলেন।\n\n\n== অভ্যর্থনা ==\nকানকাটা রমজানকে টেলিভিশন শিল্পের একটি কালজয়ী চরিত্র হিসেবে গণ্য করা হয়ে থাকে। টেলিভিশন নাটক নির্মাতা নওয়াজীশ আলী খান চরিত্রটি সম্পর্কে বলেন যে \"মীরজাফর যেমন বিশ্বাসঘাতকের সমার্থক শব্দে পরিণত হয়েছে, তেমনি রমজানও হয়ে উঠেছে একটি অসভ্য চরিত্রের প্রতিশব্দ হিসেবে\"। দ্য ডেইলি স্টার-এর শাহ আলম সাজুর মতে চরিত্রটিকে বাংলাদেশের টেলিভিশন নাটকের ইতিহাসে গুরুত্বপূর্ণ বিবেচনা করা হয়। সোনালি নিউজ-এর মতে এই চরিত্রটি বাংলাদেশ টেলিভিশনের সমস্ত টেলিভিশন নাটকগুলোর মধ্যে সর্বকালের সবচেয়ে জনপ্রিয় চরিত্র এবং এটি ব্লাক কমেডি হিসেবে একটি সফল চরিত্র। নাটকটিতে অভিনয় করার পর দর্শকদের কাছে হুমায়ুন ফরীদি \"কানকাটা রমজান\" নামে পরিচিতি লাভ করেন। চরিত্রটিতে অভিনয় করে তিনি দর্শকদের কাছ থেকে ইতিবাচক অভ্যর্থনা পান এবং জনপ্রিয়তা লাভ করেন। পরবর্তীতে পরিচালক শহীদুল ইসলাম খোকনের একটি চলচ্চিত্রে চরিত্রটিকে দেখা গিয়েছিল। চরিত্রটিতে আবার হুমায়ুন ফরীদিই অভিনয় করেছিলেন। নব্বইয়ের দশকের পর থেকে অধিকাংশ চলচ্চিত্রে ফরীদি বাণিজ্যিক উদ্দেশ্যে কানকাটা রমজানের চরিত্রের আদলে অভিনয় করতেন।\n\n\n== তথ্যসূত্র =="}