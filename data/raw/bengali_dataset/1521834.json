{"pageid": 1521834, "title": "চেতনা গালা সিনহা", "url": "https://bn.wikipedia.org/wiki?curid=1521834", "content": "চেতনা গালা সিনহা (জন্ম ১৯৫৮) একজন ভারতীয় সামাজিক উদ্যোক্তা যিনি ভারতের গ্রামীণ এলাকায় নারীদের ক্ষমতায়নের জন্য উদ্যোক্তা দক্ষতা, জমি এবং উৎপাদনের উপায় অধিগত করার শিক্ষা দেওয়ার মাধ্যমে কাজ করছেন।\n২০১৮ সালের জানুয়ারিতে সুইজারল্যান্ডের দাভোসে বিশ্ব অর্থনৈতিক ফোরামের ৪৮তম বার্ষিক সভায় সভাপতিত্ব করেন চেতনা সিনহা এবং আরও ছয়জন মহিলা। চেতনা সিনহাকে নারীদের জন্য ভারতের সর্বোচ্চ বেসামরিক পুরস্কার নারী শক্তি পুরস্কারে ভূষিত করা হয়েছে। তিনি ব্রিকস মহিলা ব্যবসায়িক জোটের সদস্য এবং জার্মানির জি৭ প্রেসিডেন্সির সময় নিযুক্ত লিঙ্গ সমতা উপদেষ্টা পরিষদের (২০২২) সদস্যও।\n১৯৯৭ সালে, তিনি মন দেশি মহিলা সহকারি ব্যাংক প্রতিষ্ঠা করেন - যা গ্রামীণ মহিলাদের জন্য এবং তাদের দ্বারা পরিচালিত ভারতের প্রথম ব্যাংক। মন দেশি ব্যাংকের ১,০০,০০০ অ্যাকাউন্টধারী ছিল এবং তারা ২০১৮ সালে মহিলা ক্ষুদ্র-উদ্যোক্তাদের সহায়তার জন্য  US$৫০ মিলিয়নের বেশি ঋণ দিয়েছিল। মন দেশি ফাউণ্ডেশন গ্রামীণ নারী ক্ষুদ্র উদ্যোক্তাদের জন্য ব্যবসায়িক স্কুল, একটি কমিউনিটি রেডিও এবং একটি চেম্বার অফ কমার্স পরিচালনা করে। ২০২২ সালে, এটি ৮,৫০,০০০ এরও বেশি নারীকে সহায়তা করেছে।\nচেতনা সিনহা একজন ইয়েল ফেলো, শোয়াব ফেলো এবং অশোকা ফেলো।\n\n\n== প্রারম্ভিক জীবন ==\nচেতনা মুম্বাইয়ে জন্মগ্রহণ করেন। তিনি ১৯৮২ সালে মুম্বাই বিশ্ববিদ্যালয় থেকে বাণিজ্য ও অর্থনীতিতে স্নাতকোত্তর ডিগ্রি অর্জন করেন।\n\n\n== ব্যক্তিগত জীবন ==\nচেতনা তিন ছেলের মা এবং মহসুওয়াদে থাকেন, সেখানে মন দেশি মহিলা ব্যাংকের সদর দপ্তর অবস্থিত।\n\n\n== মন দেশি ব্যাংক ==\nমন দেশি মহিলা সহকারি ব্যাংক একটি ক্ষুদ্রঋণ ব্যাংক যা গ্রামীণ এলাকার মহিলাদের ঋণ দেয়। ভারত সরকার কর্তৃক ৫০০ এবং ১০০০ টাকার নোট বাতিলের প্রতিক্রিয়ায়, মন দেশি ব্যাংক ৫০০ টাকার নোটের বিনিময়ে ৫০০ টাকার মুদ্রা প্রদান ক'রে গ্রামীণ জনগণকে সাহায্য করেছে। কাগজের মুদ্রার বিমুদ্রীকরণের সংকটে সবচেয়ে বেশি ক্ষতিগ্রস্ত হয়েছেন গ্রামীণ এলাকার মানুষ। মন দেশি ব্যাংকের একটি বিজনেস স্কুল অন হুইল রয়েছে যার মাধ্যমে তারা গ্রামীণ মহিলাদের প্রশিক্ষণ প্রদান করে।\n\n\n== তথ্যসূত্র =="}