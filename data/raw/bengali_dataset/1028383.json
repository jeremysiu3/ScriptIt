{"pageid": 1028383, "title": "কার্ল টাকেট", "url": "https://bn.wikipedia.org/wiki?curid=1028383", "content": "কার্ল ম্যাকআর্থার টাকেট (ইংরেজি: Carl Tuckett; জন্ম: ১৮ মে, ১৯৭০) চার্লসটাউন এলাকায় জন্মগ্রহণকারী ওয়েস্ট ইন্ডিয়ান আম্পায়ার ও সাবেক আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য ছিলেন তিনি। ১৯৯০-এর দশকের শেষদিকে অত্যন্ত সংক্ষিপ্ত সময়ের জন্যে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করেছেন।\nঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে লিওয়ার্ড আইল্যান্ডস দলের প্রতিনিধিত্ব করেন। দলে তিনি মূলতঃ অল-রাউন্ডার হিসেবে খেলতেন। ডানহাতে নিচেরসারিতে ব্যাটিংয়ের পাশাপাশি ডানহাতে ফাস্ট-মিডিয়াম বোলিংয়ে পারদর্শী ছিলেন কার্ল টাকেট।\n\n\n== খেলোয়াড়ী জীবন ==\n১৯৯৪-৯৫ মৌসুম থেকে ২০০৪ সাল পর্যন্ত কার্ল টাকেটের প্রথম-শ্রেণীর খেলোয়াড়ী জীবন চলমান ছিল।\nসমগ্র খেলোয়াড়ী জীবনে একটিমাত্র ওডিআইয়ে অংশগ্রহণ করেছেন কার্ল টাকেট। ৮ এপ্রিল, ১৯৯৮ তারিখে পোর্ট অব স্পেনে সফরকারী ইংল্যান্ড দলের বিপক্ষে একদিনের আন্তর্জাতিকে অভিষেক ঘটে তার। এটিই তার একমাত্র ওডিআইয়ে অংশগ্রহণ ছিল। তাকে কোন টেস্টে অংশগ্রহণ করার সুযোগ দেয়া হয়নি।\nঅংশগ্রহণকৃত একমাত্র ওডিআইয়ে ৮ ওভারে ২/৪১ বোলিং পরিসংখ্যান গড়েন। ৮ এপ্রিল, ১৯৯৮ তারিখে কুইন্স পার্ক ওভালে অনুষ্ঠিত সফরকারী ইংল্যান্ড দলের বিপক্ষে খেলায় তিনি অ্যালেক স্টুয়ার্ট ও গ্রেইম হিকের উইকেট লাভ করেন।\n\n\n== আম্পায়ারিত্বে অংশগ্রহণ ==\nক্রিকেট খেলা থেকে অবসর গ্রহণের পর আম্পায়ারিত্বের দিকে ধাবিত হন কার্ল টাকেট। এপ্রিল, ২০১৫ সালে সফররত ইংরেজ একাদশের বিপক্ষে সেন্ট কিটস আমন্ত্রিত একাদশের মধ্যকার খেলা পরিচালনা করেন।\nনভেম্বর, ২০১৫ সালে প্রথম-শ্রেণীর রিজিওন্যাল ফোর ডে কম্পিটিশনে লিওয়ার্ড আইল্যান্ডস বনাম ত্রিনিদাদ ও টোবাগোর প্রথম-শ্রেণীর খেলায় প্রথমবারের মতো আম্পায়ারের দায়িত্ব পালন করেন। অক্টোবর, ২০১৬ সালে আইসিসি বিশ্ব ক্রিকেট লীগ চতুর্থ বিভাগের খেলা পরিচালনার লক্ষ্যে আটজন আম্পায়ারের অন্যতম হিসেবে মনোনীত হন।\n\n\n== তথ্যসূত্র ==\n\n\n== আরও দেখুন ==\nরল লুইস\nনিল ম্যাকগারিল\nপ্রথম-শ্রেণীর ক্রিকেট দলসমূহের বর্তমান তালিকা\n২০১৪-১৫ ইংল্যান্ড ক্রিকেট দলের ওয়েস্ট ইন্ডিজ সফর\nওয়েস্ট ইন্ডিয়ান একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে কার্ল টাকেট  (ইংরেজি)\nক্রিকেটআর্কাইভে কার্ল টাকেট   (সদস্যতা প্রয়োজনীয়) (ইংরেজি)"}