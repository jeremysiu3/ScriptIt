{"pageid": 1009474, "title": "ইকবাল সিকান্দার", "url": "https://bn.wikipedia.org/wiki?curid=1009474", "content": "মোহাম্মদ ইকবাল সিকান্দার (উর্দু: اقبال سکندر‎‎; জন্ম: ১৯ ডিসেম্বর, ১৯৫৮) সিন্ধু প্রদেশের করাচি এলাকায় জন্মগ্রহণকারী পাকিস্তানি কোচ ও সাবেক আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ১৯৯০-এর দশকের সূচনালগ্নে অত্যন্ত সংক্ষিপ্ত সময়ের জন্যে পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন। ১৯৯২ সালের ক্রিকেট বিশ্বকাপের শিরোপা বিজয়ী পাকিস্তান দলের অন্যতম সদস্য ছিলেন।\nঘরোয়া প্রথম-শ্রেণীর পাকিস্তানি ক্রিকেটে হায়দ্রাবাদ ও করাচি দলের প্রতিনিধিত্ব করেন। দলে তিনি মূলতঃ অল-রাউন্ডার হিসেবে খেলতেন। ডানহাতে ব্যাটিংয়ের পাশাপাশি লেগ ব্রেক গুগলি বোলিংয়ে পারদর্শী ছিলেন ইকবাল সিকান্দার।\n\n\n== খেলোয়াড়ী জীবন ==\nকরাচির সেন্ট প্যাট্রিকস হাই স্কুলে পড়াশুনো করেছেন তিনি। ১৯৯৬-৯৭ মৌসুম থেকে ১৯৯৯-২০০০ মৌসুম পর্যন্ত ইকবাল সিকান্দারের প্রথম-শ্রেণীর খেলোয়াড়ী জীবন চলমান ছিল। জানুয়ারি, ১৯৯১ সালে করাচি হোয়াইটসের সদস্যরূপে পেশাওয়ারের বিপক্ষে একদিনের খেলায় অংশ নেন। খেলায় অনন্য সাধারণ বোলিং পরিসংখ্যান গড়েন ৬.২-৩-৭-৭। লিস্ট এ ক্রিকেটে তার তুলনায় অন্য কোন খেলোয়াড়কে কম রান খরচ করে সাত উইকেট পাননি।\nইংরেজ ক্রিকেট লীগেও কিছুটা সময় অতিবাহিত করেছেন। ২০০১ সালে লিভারপুল প্রতিযোগিতায় লেই ক্রিকেট ক্লাবের পক্ষে শতাধিক উইকেট পেয়েছেন।\nসমগ্র খেলোয়াড়ী জীবনে চারটিমাত্র ওডিআইয়ে অংশগ্রহণ করেছেন ইকবাল সিকান্দার। সবগুলো ওডিআইই ১৯৯২ সালের ক্রিকেট বিশ্বকাপে খেলেছেন। ২৩ ফেব্রুয়ারি, ১৯৯২ তারিখে মেলবোর্নে ওয়েস্ট ইন্ডিজ দলের বিপক্ষে একদিনের আন্তর্জাতিকে অভিষেক ঘটে তার। ২১ মার্চ, ১৯৯২ তারিখে অকল্যান্ডে স্বাগতিক নিউজিল্যান্ড দলের বিপক্ষে সর্বশেষ ওডিআইয়ে অংশ নেন তিনি। এরপর, তাকে কোন টেস্ট কিংবা ওডিআইয়ে অংশগ্রহণ করার সুযোগ দেয়া হয়নি।\nক্রিকেট খেলা থেকে অবসর গ্রহণের পর কোচিং জগতের দিকে ধাবিত হন তিনি। বর্তমানে তিনি আফগানিস্তান দলের কোচের দায়িত্ব পালন করছেন।\n\n\n== তথ্যসূত্র ==\n\n\n== আরও দেখুন ==\nইমরান খান\nমুশতাক আহমেদ\n১৯৯২ ক্রিকেট বিশ্বকাপ দলসমূহ\nপ্রথম-শ্রেণীর ক্রিকেট দলসমূহের বর্তমান তালিকা\nপাকিস্তানি একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে ইকবাল সিকান্দার  (ইংরেজি)\nক্রিকেটআর্কাইভে ইকবাল সিকান্দার   (সদস্যতা প্রয়োজনীয়) (ইংরেজি)"}