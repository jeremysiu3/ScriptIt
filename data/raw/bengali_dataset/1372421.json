{"pageid": 1372421, "title": "কাজী মাসুম আখতার", "url": "https://bn.wikipedia.org/wiki?curid=1372421", "content": "কাজী মাসুম আখতার ( জন্ম:- ১৯৭১ ) হলেন একজন ভারতীয় বাঙালি শিক্ষক, প্রাবন্ধিক, শিক্ষাবিদ ও বিশিষ্ট সমাজসেবী। ২০২০ খ্রিস্টাব্দে সাহিত্য ও শিক্ষাক্ষেত্রে বিশেষ অবদানের জন্য তিনি ভারত সরকার কর্তৃক দেশের চতুর্থ সর্বোচ্চ বেসামরিক পদ্মশ্রী পুরস্কারে ভূষিত হন।\n\nমাসুম আখতারের জন্ম পশ্চিমবঙ্গের হাওড়া জেলার এক গ্রামে। তার বিদ্যালয়ের পাঠ আমতা ১ নম্বর সমষ্টি উন্নয়ন ব্লকের বসন্তপুর হাই স্কুলে। তারপর কলেজের উচ্চ শিক্ষা কলকাতার মৌলানা আজাদ কলেজ। স্কটিশ চার্চ কলেজ থেকে ইতিহাসে অনার্স সহ বি.এ পাশ করেন। পরে কলকাতা বিশ্ববিদ্যালয় হতে স্নাতকোত্তর ডিগ্রি লাভ করেন। সহকারী শিক্ষক হিসাবে কাজ করেন সুলতানপুর জুনিয়র হাইস্কুলে। তারপর ২০১২ খ্রিস্টাব্দে কলকাতার বন্দর এলাকার রাজাবাগান থানার তালপুকুর আরা হাই মাদ্রাসার প্রধান শিক্ষক নিযুক্ত হন। নিজের দায়িত্বে বাল্যবিবাহ রোধে সচেতনা গড়ে তুলতে প্রয়াসী হন এবং সেই সঙ্গে তিনি বিদ্যালয়ে রবীন্দ্রনাথ ঠাকুর, সুভাষচন্দ্র বসু, স্বামী বিবেকানন্দ সহ মনীষীদের জন্মবার্ষিকী পালন এবং ইসলামিক মৌলবাদীদের ফতোয়া অগ্রাহ্য করে তিনি মাদ্রাসায় পড়ুয়াদের জাতীয় সঙ্গীত গাওয়া চালু করেন। তার সেই প্রচেষ্টায় সকলের সামনে তাকে হেনস্থা হতে হয়।  ২০১৫ খ্রিস্টাব্দের ২৬ মার্চ তিনি আক্রান্ত হন এবং প্রবল প্রহারে তাকে এলাকা ছাড়া করা হয়।  দীর্ঘদিন মৃত্যুর সঙ্গে লড়াই করে তিনি সুস্থ হন।\n২০১৬ খ্রিস্টাব্দে যাদবপুরের কাটুজুনগর স্বর্ণময়ী উচ্চ বিদ্যালয়ের প্রধান শিক্ষক হিসাবে যোগ দেন। বর্তমানে তিনি হরনাথ বিদ্যালয়ে প্রধান শিক্ষক।\n\n\n== পুরস্কার ও সম্মাননা ==\nকাজী মাসুম আখতার ২০১৬ খ্রিস্টাব্দে শ্রেষ্ঠ প্রধান শিক্ষক হিসাবে 'দ্রোণাচার্য পুরস্কার' লাভ করেন। ২০১৭ খ্রিস্টাব্দে পশ্চিমবঙ্গ সরকার তাকে শিক্ষারত্ন সম্মান প্রদান করে। ওই বছরেই সমাজ সংস্কারক হিসেবে 'শ্যামাপ্রসাদ সম্মান' পান তিনি।\n২০২০ খ্রিস্টাব্দে ভারত সরকার সাহিত্য ও শিক্ষাক্ষেত্রে অবদানের জন্য দেশের চতুর্থ সর্বোচ্চ বেসামরিক পুরস্কার পদ্মশ্রীতে ভূষিত করে।\n\n\n== তথ্যসূত্র =="}