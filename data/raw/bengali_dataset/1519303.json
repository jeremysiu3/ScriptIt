{"pageid": 1519303, "title": "জোয়ান রুডক", "url": "https://bn.wikipedia.org/wiki?curid=1519303", "content": "ডেম জোয়ান মেরি রুডক,  (জন্ম: ২৮শে ডিসেম্বর ১৯৪৩) ব্রিটিশ লেবার পার্টির একজন রাজনীতিবিদ যিনি ১৯৮৭ থেকে ২০১৫ সাল পর্যন্ত লুইশাম ডেপ্টফোর্ডের সংসদ সদস্য (এমপি) হিসেবে দায়িত্ব পালন করেছেন। রুডক ২০১০ সালের ১১ই মে পর্যন্ত জ্বালানি ও জলবায়ু পরিবর্তন বিভাগের জ্বালানি প্রতিমন্ত্রী ছিলেন। ২০১৫ সালের সাধারণ নির্বাচনে তিনি পদত্যাগ করেন।\n\n\n== প্রারম্ভিক জীবন ==\nরুডক পন্টিপুল গার্লস গ্রামার স্কুল এবং লন্ডনের ইম্পেরিয়াল কলেজে পড়াশোনা করেছিলেন, সেখানে তিনি উদ্ভিদবিদ্যা এবং রসায়ন অধ্যয়ন করেছিলেন। সংসদে নির্বাচিত হওয়ার আগে, তিনি যুক্তরাজ্যের একটি প্রভাবক গোষ্ঠী, ক্যাম্পেইন ফর নিউক্লিয়ার ডিসআর্মামেন্টের চেয়ারম্যান ছিলেন; তিনি ১৯৮৫ সালে এখান থেকে পদত্যাগ করেন।\n\n\n== সংসদীয় কর্মজীবন ==\n১৯৭৯ সালে রুডক নিউবারির নিরাপদ রক্ষণশীল আসন থেকে প্রতিদ্বন্দ্বিতা করেন এবং তৃতীয় স্থান পান। তিনি ১৯৮৭ সালে জন সিলকিনের স্থলাভিষিক্ত হয়ে লুইশাম ডেপ্টফোর্ডের জন্য নির্বাচিত হন। তিনি প্রথমে প্রচারণা গোষ্ঠীর সদস্য ছিলেন কিন্তু ১৯৮৮ সালে, টনি বেন নেতৃত্বের জন্য নীল কিনককে  চ্যালেঞ্জ করার সিদ্ধান্ত নেওয়ায় এর প্রতিবাদে তিনি পদত্যাগ করেন।\nটনি ব্লেয়ারের সরকারে, তিনি অল্প সময়ের জন্য মহিলাদের মন্ত্রী হিসেবে দায়িত্ব পালন করেছিলেন। ২০০৭ সালের জুন মাসে গর্ডন ব্রাউন তাঁকে পরিবেশ, খাদ্য ও গ্রামীণ বিষয়ক বিভাগে সংসদীয় আন্ডার-সেক্রেটারি অফ স্টেট নিযুক্ত করলে তিনি সরকারে ফিরে আসেন, তাঁর দায়িত্ব ছিল জীববৈচিত্র্য, জলবায়ু পরিবর্তন অভিযোজন, বর্জ্য এবং গার্হস্থ্য বনায়নে। ২০০৮ সালের অক্টোবরে তাঁকে তাঁর পূর্ববর্তী ভূমিকা অব্যাহত রেখে নবনির্মিত জ্বালানি ও জলবায়ু পরিবর্তন বিভাগে স্থানান্তরিত করা হয়। ২০০৯ সালের জুনে রদবদলের সময় তাঁকে জ্বালানি নীতির দায়িত্ব প্রতিমন্ত্রী পদে উন্নীত করা হয়। এটি তিনি ২০১০ সালে লেবার সরকারের পতন পর্যন্ত পালন করেন।\nসংসদে থাকাকালীন রুডক ফ্লাই টিপিং (অননুমোদিত স্থান, যেমন মাঠ, নদী বা রাস্তার পাশে অবৈধভাবে বর্জ্য ফেলা) সম্পর্কিত দুটি বেসরকারি সদস্য বিল সফলভাবে উপস্থাপন করেন। স্থানীয় কর্তৃপক্ষ যাতে বাড়ি থেকে বর্জ্য নিয়ে পুনর্ব্যবহারযোগ্য করে তা তিনি নিশ্চিত করেছিলেন।\nতিনি লন্ডন বিশ্ববিদ্যালয়ের গোল্ডস্মিথসের একজন সম্মানসূচক ফেলো, লাবান লন্ডনের একজন সম্মানসূচক ফেলো এবং ট্রিনিটি লাবান বোর্ডের সদস্য।\n২০১০ সালের ৯ই জুন, তিনি প্রিভি কাউন্সেলর হিসেবে নিযুক্ত হন। ২০১২ সালের নববর্ষ সম্মাননা অনুষ্ঠানে জনসাধারণ ও রাজনৈতিক সেবার জন্য তাকে ডেম কমান্ডার অফ দ্য অর্ডার অফ দ্য ব্রিটিশ এম্পায়ার (ডিবিই) সম্মান দেওয়া হয়েছিল।\n\n\n== ব্যক্তিগত জীবন ==\nরুডকের প্রথম স্বামী ছিলেন কিথ হ্যারি রুডক, যিনি ইম্পেরিয়াল কলেজ লন্ডনের বায়োফিজিক্সের অধ্যাপক ছিলেন। ১৯৬৩ সালে তাঁদের বিয়ে হয়েছিল। ১৯৯৬ সালে হ্যারি একটি সড়ক দুর্ঘটনায় মারা যান; তবে এই দম্পতি ১৯৯০ সালে আলাদা হয়ে গিয়েছিলেন। তাঁর দ্বিতীয় বিবাহ ছিল অ্যাবারডিন নর্থের প্রাক্তন লেবার এমপি ফ্রাঙ্ক ডোরানের সাথে, ২০১০ সালে। ২০১৭ সালে ফ্রাঙ্ক ডোরানের মৃত্যুর হয়।\n\n\n== তথ্যসূত্র ==\n\n\n== বহিঃসংযোগ =="}