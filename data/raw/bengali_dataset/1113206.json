{"pageid": 1113206, "title": "কাজী আবুল কাশেম স্টেডিয়াম", "url": "https://bn.wikipedia.org/wiki?curid=1113206", "content": "কাজী আবুল কাশেম স্টেডিয়াম (পটুয়াখালী স্টেডিয়াম নামেও পরিচিত) ১৯৭৩ সালে স্থাপিত, বাংলাদেশের একটি জেলা পর্যায়ের স্টেডিয়াম। ১০ হাজার দর্শক ধারণক্ষমতা সম্পন্ন ক্রীড়া স্থাপনাটি বাংলাদেশের পটুয়াখালী জেলার প্রথম ও একমাত্র স্টেডিয়াম। এটি জেলার পুরাতন বাস স্ট্যান্ডের দক্ষিণে টেকনিক্যাল ট্রেনিং ইন্সটিটিউটের পূর্বে অবস্থিত। ক্রীড়া স্থাপনাটি বিভিন্ন ধরনের খেলাধুলা ও প্রশিক্ষণ, বাংলাদেশের জাতীয় দিবসসমূহের রাষ্ট্রীয় অনুষ্ঠানের জন্য ব্যবহার করা হয়। জমি অধিগ্রহণের পর বেশ কয়েক পর্যায়ে স্টেডিয়ামটির নির্মাণ ও সংস্কার করা হয়েছে। বাংলাদেশের বেশীর ভাগ স্টেডিয়ামের মত এই ক্রীড়া স্থাপনাটিও জাতীয় ক্রীড়া পরিষদের অধিভূক্ত এবং স্থানীয় পুটুয়াখালী জেলা ক্রীড়া সংস্থার তত্ত্বাবধায়নে রয়েছে।\n\n\n== নির্মাণ ইতিহাস ==\nপটুয়াখালী স্টেডিয়াম ১৯৭৩ সালে নির্মাণের পরিকল্পনা ও জমি অধিগ্রহণ করা হয়। ১৯৭৭-১৯৭৮ অর্থবছরে স্টেডিয়ামের নির্মাণ শুরু হয়। ১৯৯০ সালে স্টেডিয়ামের অংশ হিসেবে নবনির্মিত ব্যায়ামাগার যুক্ত হয়। ১৯৯৩-১৯৯৪ সালে ২৫ লক্ষ ৬২ হাজার টাকা ব্যয়ে স্টেডিয়ামটির কিছু সংস্কার করা হয়। ১৯৯৮ সালে স্টেডিয়ামের প্যাভিলিয়ন বর্ধন করা হয়। দীর্ঘদিন রক্ষণাবেক্ষণের অভাবে স্টেডিয়ামটি পরিত্যক্ত হয়েছিল। ২০১১ সালের ১০ সেপ্টেম্বর দর্শক গ্যালারির কিছু অংশ ও প্যাভিলিয়ন ভবনের চারটি স্তম্ভ ধসে পড়ে। ২০১৭ সালের জুনের মধ্যে স্টেডিয়ামটির দ্বিতল প্যাভিলিয়ন ও ১১ ধাপ বিশিষ্ট ১০০ ফুট গ্যালারী ২ কোটি ৭৮ লক্ষ ৩৩ হাজার টাকা ব্যয়ে পুনঃনির্মাণ করা হয়। ২০১৮ সালের ৮ ফেব্রুয়ারি সংস্কারের পর স্টেডিয়ামটি কাজী আবুল কাশেমের নামে নামকরণ করে পুনরায় উদ্বোধন করা হয়।\n\n\n== কাঠামো ও ধারণ ক্ষমতা ==\nপটুয়াখালী স্টেডিয়ামটির উত্তর ও দক্ষিণ প্রান্ত ডিম্বাকার। স্টেডিয়ামের মূল মাঠ আয়ত-ডিম্বাকৃতির। মূল মাঠটি পুরপুরি গ্যালারী বেস্টিত নয়, শুধু পশ্চিমাংশে প্যাভিলিয়ন ও ১১ ধাপ বিশিষ্ট দর্শকদের বসার সারি আছে। ২০১৪ সালের হিসাব অনুযায়ী স্টেডিয়ামটির গ্যালারী ১০ হাজার দর্শক ধারণ করতে পারে।\n\n\n== আয়োজন ==\nপটুয়াখালী স্টেডিয়ামে বাংলাদেশের জাতীয় দিবসসমূহ তথা বাংলাদেশের স্বাধীনতা দিবস ও বিজয় দিবসের রাষ্ট্রীয় অনুষ্ঠান নিয়মিত আয়োজিত হয়। স্টেডিয়ামটি জেলা আর আঞ্চলিক পর্যায়ের বয়স ভিত্তিক ফুটবল, মল্লক্রীড়া, ব্যাডমিন্টন ও কাবাডি প্রতিযোগিতা এবং স্থানীয় ভলিবল ও ক্রিকেট লীগের খেলার মূল স্থান হিসেবে বহুল ব্যবহৃত হয়। অনিয়মিত কার্যক্রম হিসেবে এখানে বিভিন্ন জনসামাবেশ হয়ে থাকে।\n\n\n== তথ্যসূত্র =="}