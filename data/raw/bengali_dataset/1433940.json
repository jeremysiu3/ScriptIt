{"pageid": 1433940, "title": "দৈনিক স্বদেশ", "url": "https://bn.wikipedia.org/wiki?curid=1433940", "content": "দৈনিক স্বদেশ (ইংরেজি: The Dainik Swadesh) বাংলাদেশের একটি অধুনালুপ্ত দৈনিক পত্রিকা এবং এটি প্রাচীনতম দৈনিক বাংলা পত্রিকাগুলোর একটি। সত্তরের দশকের মাঝামাঝি পর্যন্ত এটি বাংলাদেশের অন্যতম জনপ্রিয় জাতীয় পত্রিকা হিসাবে ছিল। এটি ব্রডশিট আকারে বাদামি নিউজপ্রিন্ট কাগজে মুদ্রিত হত। কলাম সংখ্যা ৮ এবং নিয়মিত পৃষ্ঠা সংখ্যা ছিল ৮। দৈনিক স্বদেশের পূর্ব নাম ছিল দৈনিক পয়গাম (ইংরেজি: The Daily Paigam)। গল্প বলার, বিষয়বস্তু, মুদ্রণ এবং মেকআপের উদ্ভাবনী পদ্ধতির কারণে জনসাধারণের দৃষ্টি আকর্ষণ করতে সক্ষম হয়।\n\n\n== ইতিহাস ==\nভারত বিভাগের পর ১৯৪৭ খ্রিষ্টাব্দের ১৮ আগস্ট চট্টগ্রাম থেকে ফয়েজ আহমেদ চৌধুরীর সম্পাদনায় প্রকাশিত দৈনিক পয়গাম পূর্ববাংলার প্রথম দৈনিক পত্রিকা। সে সময় পত্রিকাটি তেমন সারা জাগাতে পরেনি। পরবর্তীতে জাতীয়ভাবে মুজিবর রহমান খাঁর সম্পাদনা ও শহীদুল ইসলাম কতৃক পয়গাম প্রেস, ৯, গোপী কিষাণ লেন, উয়ারী (ওয়ারী), ঢাকা  থেকে ২৬ পৌষ ১৩৬৯ (১০ জানুয়ারি ১৯৬৩) তারিখে ২ আনা মূল্যের ৮ পৃষ্ঠার এই পত্রিকাটি ১ম বর্ষ ১ম সংখ্যা মুদ্রিত ও প্রকাশিত হয়। পত্রিকাটির প্রতিষ্ঠাতা সম্পাদক ছিলেন তৎকালীন পূর্ব পাকিস্তানের গভর্নর মোনায়েম খানের বড় ছেলে এ এইচ এম আখতারুজ্জামান খান। পত্রিকাটির যুগ্ম সম্পাদক ছিলেন জাহাঙ্গীর মোহাম্মদ আদেল, কলামিস্ট আখতার-উল-আলম সহকারী সম্পাদক, এ এম জি মহিউদ্দীন বার্তা সম্পাদক এবং বার্তা বিভাগে উপ সম্পাদক ছিলেন ড. সাখাওয়াত আলী খান। পরবর্তীতে বার্তা সম্পাদক হয়েছেন সাংবাদিক সৈয়দ আসাদুজ্জামান বাচ্চু। জালাল উদ্দীন হায়দার ছিলেন ফটোসাংবাদিক। একসময় পত্রিকাটির সাংস্কৃতিক সম্পাদক ছিলেন দেওয়ান নজরুল।\nপয়গাম পত্রিকাটির অন্যতম আকর্ষণীয় পাতা ছিল নওনেহালের আসর (ছোটদের পাতা)। এ পাতার পরিচালক (মিতাভাই) ছিলেন শিশুসাহিত্যিক ও সাংবাদিক রফিকুল হক। পরে তিনি পত্রিকাটির শিফট ইনচার্জ হয়েছিলেন। এছাড়াও পত্রিকাটিতে রবিবারের বিচিত্রা, বুধবার মহিলা মজলিশ ও শুক্রবার মুসলিম জাহান পাতাও বিশেষ আকর্ষনীয় ছিল। জন্মলগ্ন থেকে পত্রিকাটি বাংলা ভাষা, সাহিত্য ও বাঙালি সংস্কৃতি বিকাশে বলিষ্ঠ ভূমিকা রেখেছে।\n১৯৬৯ খ্রিষ্টাব্দের ২৪ জানুয়ারি ঢাকায় পূর্ণ হরতাল পালিত হয় এবং কারফিউর মধ্যেই বিক্ষুব্ধ জনতা সরকারি পত্রিকা দৈনিক পাকিস্তান, মনিং নিউজ ও দৈনিক পয়গাম অফিসে আগুন দেয়। তবে মুক্তিযুদ্ধকালীন সময়ে পাকিস্তান সরকারের বিরুদ্ধে শক্ত অবস্থান নেয়ায় প্রাণ দিতে হয়েছে পয়গামের ফিচার সম্পাদক খোন্দকার আবু তালেবকে। মুক্তিযুদ্ধের সময় সংবাদপত্র শিল্প ব্যাপক বিপর্যয়ের সম্মুখীন হয়। সংবাদপত্রটি যুদ্ধাপরাধীদের বিষয়ে প্রতিবেদন প্রকাশে গুরুত্বপূর্ণ ভূমিকা পালন করে, যেগুলো বাংলাদেশের যুদ্ধাপরাধ ট্রাইব্যুনালে প্রমাণ হিসেবে ব্যবহৃত হয়।\nপাকিস্তানের কাছ থেকে বাংলাদেশ স্বাধীন হওয়ার পরপরই পত্রিকাটির নাম পরিবর্তন করে রাখা হয় দৈনিক স্বদেশে। ১৯৭২ খ্রিষ্টাব্দের ৯ জানুয়ারি গোলাম সাবদার সিদ্দিকীর সম্পাদনায় পুনরায় এর প্রকাশনা শুরু হয়। স্বাধীনতার পর ১৯৭২ খ্রিষ্টাব্দে দৈনিক স্বদেশের মালিকানা বদল হয়। ঐ বছর ২২ জুন থেকে ঢাকার সাবেক দৈনিক পয়গাম পরবর্তীতে দৈনিক স্বদেশ পত্রিকার পরিচালনার কতৃত্ব ও দায়িত্ব  গনপ্রজাতন্ত্রী বাংলাদেশ সরকার কতৃক নিয়োজিত প্রশাসক এম কোরবান আলীর হাতে ন্যস্ত করা হয়। পত্রিকাটির ভারপ্রাপ্ত সম্পাদকের দায়িত্বে নিয়োজিত হন মোস্তফা কামাল। বেশকিছু দিন ৬ পৃষ্ঠায় পরে ৮ পৃষ্ঠার পত্রিকাটির মুল্য হয় ২৫ পয়সা এবং স্বদেশ প্রেস, ৯, গোপী কিষাণ লেন, উয়ারী (ওয়ারী), ঢাকা  থেকেই এম কোরবান আলী কতৃক প্রকাশিত হত। দৈনিক স্বদেশের নিয়মিত আয়োজনের সাথে সাময়িকী হিসেবে পূর্বের রবিবারের বিচিত্রার পাশাপাশি মঙ্গলবার মহিলা সমাজ এবং বৃহস্পতিবার মঞ্চ ও পর্দা অন্যতম আকর্ষণীয় পাতা ছিল। এম কোরবান আলী পত্রিকাটির সম্পাদক ও প্রকাশক ছিলেন ৫ ফেব্রুয়ারি ১৯৭৩ খ্রিষ্টাব্দ পর্যন্ত। এর পর ৬-১১ ফেব্রুয়ারি ভারপ্রাপ্ত সম্পাদক মোস্তফা কামাল কতৃক পত্রিকাটি প্রকাশিত হত। এরপর ১২ ফেব্রুয়ারি থেকে মোস্তফা কামাল সম্পাদক এবং কাজী আবদুল খালেক প্রশাসক হিসেবে নিয়োজিত হন।\nএছাড়াও পত্রিকাটিতে বিভিন্ন সময়ে যুক্ত ছিলেন হেদায়েত হোসেন, নাজিম উদ্দিন মানিক, গোলাম সোবহান সিদ্দিকী, সৈয়দ আমিরুজ্জামান, গোলাম সারওয়ার, হাসান হাফিজুর রহমান, হেদায়েত হোসাইন মোরশেদ, হাবিবুর রহমান মিলন, শিশুসাহিত্যিক আখতার হুসেন, আমানুল্লাহ কবির, বাশার মাহমুদ, আরেফিন বাদল প্রমুখ সাংবাদিক।\nপত্রিকাটিতে নিয়মিত লিখতেন গোলাম কবির, মেহেরুন নেসা, গীতিকবি মনিরুজ্জামান মনির, অসীম সাহা, আলী ইমাম, মুহম্মদ আবদুস সামাদ, আর্জুমান্দ বেগম নাজমা, ফজল-সাহাবুদ্দীন, আহসান হাবীব, শামসুর রহমান, ড. অজয় রায়, অধ্যাপক নুর মোহাম্মদ মিয়া, এম আর রুশো, শামসুল হক, দেওয়ান আবদুল হামিদ, ছৈয়দ মোস্তফা জামাল, সরদার ফজলুল করিম, দেবদাস আচার্য, প্রিন্সিপাল ইব্রাহীম খান, সুনীল কুমার নন্দী, নাজীম উদ্দিন মোস্তান, শামসুদ্দোহা চৌধুরী, আবেদ খান, শহীদ কদরী, মনোজ বসু, ড. নীলিমা ইব্রাহীম, আবুল ফজল, ডক্টর মযহারুল ইসলাম, বেলাল মোহাম্মদ, সুফিয়া কামাল, শ্যামল গঙ্গোপধ্যায়, হারুন-হাবীব, ওবায়দুল হক, আবদুর রব সেরনিয়াবত, ডক্টর আহমদ শরীফ, মীজানুর রশীদ, ডক্টর আনিসুজ্জামান, আবদুল হাই আল হাদী, শহীদুল হক, যোসেফ শতাব্দী, পিনাকী ভাদুড়ী, লায়লা সামাদ, জাহানারা চৌধুরী, কাজী সিরাজ, আবদুল গাফফার চৌধুরী, কামাল লোহানী, আল মাহমুদ, নির্মলেন্দু গুণ, শহীদ আশরাফ, মো. ইসমাইল-জবিউল্লাহ, বুলবুল চৌধুরী প্রমুখ।\n\n\n== বন্ধ হওয়া ==\n১৯৭৩ খ্রিষ্টাব্দের ১৩ মে দৈনিক স্বদেশ বন্ধ করে দেয়া হয়। শেষপর্যন্ত ১৯৭৫ খ্রিষ্টাব্দের ১৬ জুন সরকারিভাবে প্রকাশিত দৈনিক ইত্তেফাক, দৈনিক বাংলা, দ্য বাংলাদেশ অবজারভার ও দ্য বাংলাদেশ টাইমস চারটি পত্রিকা ছাড়া সরকার অন্যসব পত্রিকার প্রকাশনা বন্ধ ঘোষণা করা হলে দৈনিক স্বদেশ বিলুপ্ত হয়ে যায়।\n\n\n== তথ্যসূত্র =="}