{"pageid": 1173336, "title": "মোহাম্মদ মোশাররাফ হোসাইন ভূইঞা", "url": "https://bn.wikipedia.org/wiki?curid=1173336", "content": "মোহাম্মদ মোশাররাফ হোসাইন ভূইঞা একজন বাংলাদেশি সাবেক সরকারি কর্মকর্তা যিনি মন্ত্রিপরিষদ সচিব ছিলেন। তিনি অর্থনৈতিক সম্পর্ক বিভাগ এবং প্রাথমিক ও গণশিক্ষা মন্ত্রণালয়ের সচিব হিসেবে দায়িত্ব পালন করেন। মোশাররফ হোসেন ভূঁইঞা বাংলাদেশের ২০তম মন্ত্রিপরিষদ সচিব হিসেবে দায়িত্ব পালন করেন।\n\n\n== প্রারম্ভিক জীবন ==\nমোশাররাফ হোসাইন ভূইঞা নরসিংদীর মনোহরদীর লেবুতলা ইউনিয়নে জন্মগ্রহণ করেন। তিনি ঢাকা বিশ্ববিদ্যালয় থেকে ইংরেজি সাহিত্যে সম্মানসহ স্নাতক এবং স্নাতকোত্তর ডিগ্রি লাভ করেন। অস্ট্রেলিয়ার পার্থে অবস্থিত কার্টিন বিশ্ববিদ্যালয় এবং যুক্তরাজ্যের বার্মিংহাম বিশ্ববিদ্যালয় থেকে সরকারি খাত ব্যবস্থাপনা ও জননীতি (সরকারি নীতি) সম্পর্কে উচ্চশিক্ষা লাভ করেন।\n\n\n== কর্মজীবন ==\nমোশাররাফ হোসাইন ভূইঞা ১৯৮১ সালের বাংলাদেশ সিভিল সার্ভিসের প্রশাসন ক্যাডারের সদস্য হিসেবে চাকুরিতে যোগদান করেন। চাকুরিজীবনে তিনি প্রশাসনের বিভিন্ন স্তরে সহকারী কমিশনার, উপজেলা নির্বাহী অফিসার, অতিরিক্ত জেলা ম্যাজিস্ট্রেট, কক্সবাজার জেলার জেলা প্রশাসকসহ উপজেলা ও জেলায় বিভিন্ন দায়িত্ব পালন করেন। তিনি অর্থনৈতিক সম্পর্ক বিভাগ, প্রাথমিক ও গণশিক্ষা মন্ত্রণালয়ের এবং মন্ত্রিপরিষদ সচিব হিসেবে দায়িত্ব পালন করেন।\nতিনি পরিকল্পনা কমিশনের সদস্য, বাংলাদেশ তৈল, গ্যাস ও খনিজ সম্পদ কর্পোরেশনের (পেট্রোবাংলা) চেয়ারম্যান, বিশ্বব্যাংক, এশীয় উন্নয়ন ব্যাংক এবং ইসলামী উন্নয়ন ব্যাংকের (আইডিবি) বিকল্প গভর্নর ও নির্বাহী পরিচালক হিসেবে দায়িত্ব পালন করেন।\n\n\n== তথ্যসূত্র =="}