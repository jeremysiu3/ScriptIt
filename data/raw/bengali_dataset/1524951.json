{"pageid": 1524951, "title": "লুইসা অ্যান মেরিডিথ", "url": "https://bn.wikipedia.org/wiki?curid=1524951", "content": "লুইসা অ্যান মেরিডিথ (২০শে জুলাই ১৮১২ - ২১শে অক্টোবর ১৮৯৫), যিনি লুইসা অ্যান টোয়ামলি নামেও পরিচিত, ছিলেন একজন অ্যাংলো-অস্ট্রেলিয়ান লেখিকা, চিত্রকর এবং সম্ভবত অস্ট্রেলিয়ার প্রথম দিকের আলোকচিত্রীদের একজন।\n\n\n== জীবনী ==\nলুইসা অ্যান টোয়ামলি ইংল্যান্ডের বার্মিংহামে জন্মগ্রহণ করেন, তিনি টমাস টোয়ামলি এবং লুইসা অ্যানের (জন্ম নাম মেরিডিথ) কন্যা। তিনি মূলত তাঁর মায়ের কাছেই শিক্ষা পেয়েছিলেন। তিনি ১৮৩৫ সালে পোয়েমস নামে একটি খণ্ড প্রকাশ করেন, যেটি ইতিবাচকভাবে সমালোচিত হয়েছিল। এরপর প্রকাশিত হয় দ্য রোমান্স অফ নেচার (১৮৩৬, তৃতীয় সংস্করণ ১৮৩৯), এগুলির বেশিরভাগই কবিতা ছিল। ১৮৩৯ সালে আরেকটি খণ্ড প্রকাশিত হয়, যার শিরোনাম ছিল অ্যান অটাম র‍্যাম্বল অন দ্য ওয়াই, এটি চেপস্টো থেকে প্লাইনলিমনের উৎসস্থলের কাছে ওয়াই নদীর তীরে ভ্রমণের একটি বিবরণ।\n১৮৩৯ সালের ১৮ই এপ্রিল, তিনি বার্মিংহামের ওল্ড এজবাস্টন চার্চে তাঁর এক সম্পর্কিত ভাই চার্লস মেরিডিথকে বিয়ে করেন। ১৮২১ সালে, চার্লস তাঁর বাবা জর্জ এবং পরিবারের সাথে ভ্যান ডাইমেন'স ল্যাণ্ডে (বর্তমানে তাসমানিয়া) অভিবাসন করেছিলেন। তাঁরা তাসমানিয়ার পূর্ব উপকূলের সোয়ানসির আশেপাশে পশুচারণ, তিমি শিকার এবং অন্যান্য কার্যকলাপের পথিকৃৎ ছিলেন। চার্লস নিউ সাউথ ওয়েলসের ক্যানবেরা জেলায় একজন স্কোয়াটার (মালিকের অনুমতি ছাড়াই খালি ভবনে বসবাসকারী ব্যক্তি) হিসেবে থাকতেন।\n\n\n== অস্ট্রেলিয়ায় অভিবাসন ==\nলুইসা এবং তাঁর স্বামী ১৮৩৯ সালের জুন মাসে নিউ সাউথ ওয়েলসের উদ্দেশ্যে যাত্রা করেন এবং ১৮৩৯ সালের ২৭শে সেপ্টেম্বর সিডনিতে পৌঁছোন। বাথার্স্ট পর্যন্ত অভ্যন্তরীণ অঞ্চলে ভ্রমণের পর, লুইসা মেরিডিথ উপকূলে ফিরে আসেন এবং প্রায় এক বছর হোমবুশে বসবাস করেন। সেখানে তিনি একটি পুত্র সন্তানের জন্ম দেন। ১৮৪০ সালের শেষের দিকে তাঁরা তাসমানিয়ার অয়েস্টার বেতে চার্লসের বাবার সম্পত্তি ক্যামব্রিয়াতে চলে আসেন, সেখানে ১৮৪৪ সালে গ্রেট সোয়ান পোর্টে এই দম্পতির দ্বিতীয় পুত্রের জন্ম হয়, পাশেই তাঁদের নবনির্মিত সম্পত্তি স্প্রিং ভ্যালেতে। নিউ সাউথ ওয়েলসে তীব্র অর্থনৈতিক মন্দার কারণে 'সেই উপনিবেশে আমাদের যা কিছু ছিল' সব শেষ হয়ে যায়। ১৮৪৪ সালে লেফটেন্যান্ট-গভর্নর ইয়ার্ডলি-উইলমট চার্লসকে পোর্ট সোরেল পুলিশ ম্যাজিস্ট্রেট নিযুক্ত করেন, যার পর পরিবারটি, বর্তমানে তিন ছেলে নিয়ে, ১৮৪৮ সালে চার্লসের বাবার ক্যামব্রিয়ার একটি অংশে বসবাসের জন্য ফিরে আসে।\nঅস্ট্রেলিয়ায় তাঁর প্রথম ১১ বছরের জীবনযাত্রার বিবরণ তাঁর দুটি বই, নোটস অ্যাণ্ড স্কেচেস অফ নিউ সাউথ ওয়েলস (১৮৪৪) এবং মাই হোম ইন তাসমানিয়া (১৮৫২)-তে প্রকাশিত হয়েছিল। প্রথম বইটি কমপক্ষে দুবার পুনর্মুদ্রিত হয়েছিল, এবং মার্কিন যুক্তরাষ্ট্রে নাইন ইয়ার্স ইন অস্ট্রেলিয়া শিরোনামে পুনর্প্রকাশিত হয়েছিল।\nলুইসা মেরিডিথ তাঁর জীবনের বেশিরভাগ সময় সোয়ানসির আশেপাশের সম্পত্তিতে বসবাস করেছেন। ১৮৬০ সালে তিনি সাম অফ মাই বুশ ফ্রেণ্ডস ইন তাসমানিয়া প্রকাশ করেন যাতে নতুন ক্রোমোলিথোগ্রাফি প্রক্রিয়া দ্বারা মুদ্রিত বিস্তৃত পূর্ণ-রঙের প্লেট ছিল। চিত্রগুলি তিনি নিজেই এঁকেছিলেন এবং তাতে দেশীয় ফুলের সহজ বৈশিষ্ট্যগুলি প্রকাশ পেয়েছিল। ১৮৫৬ সালের ভিক্টোরিয়া ভ্রমণের একটি বিবরণ, ওভার দ্য স্ট্রেইটস, ১৮৬১ সালে প্রকাশিত হয়।  ১৮৮০ সালে তাসমানিয়ান ফ্রেণ্ডস অ্যাণ্ড ফোজ, ফেদারড, ফারড অ্যাণ্ড ফিনড প্রকাশিত হয়, ১৮৮১ সালে এটির দ্বিতীয় সংস্করণ প্রকাশিত হয়। ১৮৯১ সালে, লাস্ট সিরিজ, বুশ ফ্রেণ্ডস  ইন তাসমানিয়া-এর প্রকাশনা তত্ত্বাবধানের জন্য লুইসা লন্ডনে যান। অস্ট্রেলিয়ান উপনিবেশগুলিতে তীব্র আর্থিক মন্দার শুরুতে প্রকাশিত এই প্রকল্প এবং তাঁর বেশিরভাগ সঞ্চয় যেখানে রাখা হয়েছিল সেই ব্যাংকের পতনের ফলে তাঁর আর্থিক দুরবস্থা শুরু হয়। শেষ বছরগুলিতে লুইসা দীর্ঘস্থায়ী সায়াটিকা রোগে ভুগছিলেন এবং তাঁর এক চোখ অন্ধ হয়ে গিয়েছিল। তিনি ১৮৯৫ সালের ২১শে অক্টোবর ভিক্টোরিয়ার (মেলবোর্নের একটি শহরতলি) কলিংউডে মারা যান। ভিক্টোরিয়ার কার্লটন নর্থের মেলবোর্ন জেনারেল সেমিটারিতে তাঁকে সমাহিত করা হয়।\n\n\n== উপন্যাস ==\nলুইসা দুটি উপন্যাসের লেখক ছিলেন, ফোবি'স মাদার (১৮৬৯), যেটি ১৮৬৬ সালে মেলবোর্নের সাপ্তাহিক দ্য অস্ট্রেলাসিয়ানে  প্রকাশিত হয়েছিল এব্বা, অ্যাণ্ড নেলি, অর সিকিং গুডলি পার্লস (১৮৮২) শিরোনামে।\nতাঁর অনেক বইয়ের চিত্রাঙ্কন তিনি নিজেই করেছেন। ১৮৪০ এবং ১৮৫০-এর দশকে নিউ সাউথ ওয়েলস, তাসমানিয়া এবং ভিক্টোরিয়া সম্পর্কে তাঁর রচিত বইগুলি  ঐতিহাসিক তাৎপর্যপূর্ণ।\n\n\n== ভাষ্যকার এবং সক্রিয়কর্মী ==\nলুইসা রাজনীতিতে খুব আগ্রহী ছিলেন, তাঁর স্বামী চার্লস ১৮৫০-এর দশকের মাঝামাঝি থেকে ১৮৮১ সালে তাঁর মৃত্যুর ঠিক আগে পর্যন্ত বেশ কয়েকবার তাসমানিয়ান আইন পরিষদের সদস্য ছিলেন। তিনি প্রাণীদের প্রতি নিষ্ঠুরতা প্রতিরোধ সমিতির প্রাথমিক সদস্য ছিলেন এবং তাঁর স্বামীকে স্থানীয় বন্যপ্রাণী ও প্রাকৃতিক দৃশ্য সংরক্ষণের জন্য আইন প্রণয়নে প্রভাবিত করেছিলেন।\nলুইসা প্রায়শই তাসমানিয়ান প্রেসের জন্য স্বাক্ষরবিহীন নিবন্ধ লিখতেন। এটা তাঁর জন্য নতুন কিছু ছিল না কারণ  যৌবনে তিনি চার্টিস্টদের সমর্থনে প্রবন্ধ লিখেছিলেন। ১৮৮২ সালে তিনি সিডনিতে গেলে স্যার হেনরি পার্কস তাঁকে জানিয়েছিলেন যে তিনি লুইসার কম বয়সের লেখাগুলি পড়েছিলেন এবং প্রশংসা করেছিলেন। লুইসার স্বামীর মৃত্যুর পর তাসমানিয়ান সরকার তাঁকে বার্ষিক ১০০ পাউণ্ড পেনশন প্রদান করে।\n\n\n== আলোকচিত্রী ==\nহল এবং ম্যাথার মনে করে যে, তাদের থেকে নয় বছর বড় লুইসা অস্ট্রেলিয়ার প্রথম মহিলা আলোকচিত্রী হিসেবে লুইসা এলিজাবেথ হাও-এর আগে থাকতে পারেন। ভিভিয়েন রে-এলিস লুইসার ১৮৬১ সালের ওভার দ্য স্ট্রেইটস; উইথ ইলাস্ট্রেশনস ফ্রম ফটোগ্রাফস, অ্যাণ্ড দ্য অথর'স স্কেচেস বইয়ের উপ-শিরোনামটি উদ্ধৃত করেছেন। উল্লেখ্য, ১৮৫০-এর দশকে ভিক্টোরিয়ায় লুইসার ভ্রমণের প্রামান্য ছবিগুলি অঙ্কনের জন্য অনুলিপি করা হয়েছিল। তাঁর খোলা হাতের স্কেচের পাশাপাশি, বইটি চিত্রিত করে খোদাই করার জন্য পুনরুৎপাদন করা হয়েছিল, যেমনটি ফটোমেকানিক্যাল প্রজননের আগের দিনগুলিতে স্বাভাবিক ছিল।\nলুইসা তাঁর ১৮৩৯ সালের ডায়েরিতে হোবার্টে একটি দাগেরোচিত্র প্রদর্শনীতে তাঁর উপস্থিতি লিপিবদ্ধ করেছিলেন এবং অবশ্যই এই মাধ্যমের প্রতি আগ্রহী ছিলেন। ১৮৮০-এর দশকে তিনি তাসমানিয়ার জন ওয়াট বিটির বন্ধু ছিলেন,  তিনি তাঁকে একজন আলোকচিত্রী হিসেবে সহায়তা করেছেন এবং \"কৃষ্ণাঙ্গ শিল্পের সেই প্রাথমিক দিনগুলিতে তাঁর নিজের এবং বিশপ নিক্সনের আলোকচিত্রের অনেক নমুনা\" দেখিয়েছেন। \"বিজ্ঞানের উদ্দেশ্যে তাসমানিয়ান আদিবাসীদের শেষ অবশিষ্টাংশের ছবি তোলার ক্ষেত্রে তিনি গুরুত্বপূর্ণ ভূমিকা পালন করেছিলেন।\" যাইহোক, যদিও এগুলি থেকে তাঁর ছবির সত্যতা জানা যায়, কিন্তু লুইসার একটিও ছবি আজ আর টিঁকে নেই।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে Louisa Anne Meredith সম্পর্কিত মিডিয়া দেখুন।\n উইকিসংকলনে Louisa Anne Meredith সম্পর্কিত কর্ম দেখুন।\nPhotos and images of Louisa Anne Meredith at the State Library of Tasmania.\nIllustrations by Louisa Anne Meredith at the 'Transplanted' exhibition at the State Library of Tasmania.\nVivienne Rae-Ellis, \"Louisa Anne Meredith: Tigress in Exile,\" Blubberhead Press, Hobart, 1979\nWorks by Louisa Anne Meredith at Project Gutenberg Australia"}