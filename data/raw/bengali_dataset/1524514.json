{"pageid": 1524514, "title": "রেণু দেবী", "url": "https://bn.wikipedia.org/wiki?curid=1524514", "content": "রেণু দেবী (জন্ম ১লা নভেম্বর ১৯৫৯) একজন ভারতীয় রাজনীতিবিদ যিনি ২০২০ সালের ১৬ই নভেম্বর থেকে ২০২২ সালের ৯ই আগস্ট পর্যন্ত বিহারের ৭ম উপ-মুখ্যমন্ত্রী হিসেবে দায়িত্ব পালন করেছিলেন।\nতিনি ২০২০ সালে বিহার থেকে ভারতের পঞ্চম মহিলা উপ-মুখ্যমন্ত্রী হন। তিনি ভারতীয় জনতা পার্টির প্রাক্তন জাতীয় সহ-সভাপতি। তিনি বর্তমানে বিহার বিধানসভার সদস্য এবং জাতীয় গণতান্ত্রিক জোটের প্রাক্তন উপ-আইনসভানেত্রী।\n\n\n== ব্যক্তিগত জীবন ==\nরেণু, তাঁর বাবা-মায়ের তিন ছেলে এবং পাঁচ মেয়ের মধ্যে সবচেয়ে বড়। তিনি নোনিয়া জাতের, একটি অত্যন্ত পিছিয়ে পড়া শ্রেণী (ইবিসি) সম্প্রদায় থেকে এসেছেন। তিনি ১৯৭৭ সালে নারী শিক্ষা সংস্থান বিদ্যাপীঠ থেকে ইন্টার পাস করেন।\n১৯৭৩ সালে তিনি কলকাতার একজন বীমা পরিদর্শক দুর্গা প্রসাদের সাথে বিবাহ বন্ধনে আবদ্ধ হন। তবে, বিয়ের সাত বছরের মধ্যে তাঁর স্বামীর আকস্মিক মৃত্যু তাঁকে তাঁর মায়ের শহর বেতিয়ায় ফিরে যেতে বাধ্য করে এবং তিনি একেই নিজের কর্মভূমি হিসেবে গ্রহণ করেন। তিনি দুই সন্তানের মা এবং একক অভিভাবক।\n\n\n== রাজনৈতিক জীবন ==\nরেণু দেবীর মা সংঘ পরিবারের সাথে যুক্ত ছিলেন, এটি তাঁকে প্রবলভাবে প্রভাবিত করেছিল বলে জানা যায়। রেণু দেবী বিশ্ব হিন্দু পরিষদের মহিলা শাখা দুর্গা বাহিনীরও অংশ ছিলেন।\n১৯৮১ সালে তিনি সামাজিক কর্মকাণ্ডের মাধ্যমে তাঁর রাজনৈতিক জীবন শুরু করেন, পরে তিনি ১৯৮৮ সালে বিজেপি মহিলা মোর্চা বা বিজেপি মহিলা শাখায় যোগ দেন। পরের বছর, তাঁকে চম্পারণ অঞ্চলের শাখার প্রধানের দায়িত্ব দেওয়া হয়। ১৯৯৩ এবং ১৯৯৬ সালে তিনি দুই মেয়াদে শাখার রাজ্য প্রধান হিসেবে নির্বাচিত হন।\nযদিও তিনি ১৯৯৫ সালে নৌতান বিধানসভা আসন থেকে তাঁর প্রথম নির্বাচনে প্রতিদ্বন্দ্বিতা করে ব্যর্থ হয়েছিলেন, তবুও তিনি পশ্চিম চম্পারণ জেলার আরেকটি বিভাগ বেতিয়া (২০০০-২০১৫; ২০২০-বর্তমান) থেকে চারবার বিহার বিধানসভায় নির্বাচিত হয়ে সফল হন। ২০১৫ সালের নির্বাচনে তিনি মহাগঠবন্ধনের একজন প্রার্থীর কাছে হেরে যান, তবে ২০২০ সালে তাঁর কাছ থেকে তিনি আসনটি পুনরুদ্ধার করেন।\nতিনি ২০০৫ থেকে ২০০৯ সাল পর্যন্ত বিহার রাজ্য সরকারের ক্রীড়া, শিল্প ও সংস্কৃতি মন্ত্রী হিসেবে দায়িত্ব পালন করেন। তিনি ২০১৪ থেকে ২০২০ সাল পর্যন্ত বিজেপির জাতীয় সহ-সভাপতি ছিলেন এবং অমিত শাহ তাঁকে দলের জাতীয় কার্যকরী কমিটির সদস্য হিসেবে মনোনীত করেছিলেন। ২০২০ সালে বিহারের উপ-মুখ্যমন্ত্রী হিসেবে তাঁর নিয়োগ ইতিবাচকভাবে গৃহীত হয়েছে।\n\n\n== তথ্যসূত্র =="}