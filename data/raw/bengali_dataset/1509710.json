{"pageid": 1509710, "title": "সুভাষ চন্দ্র আগরওয়াল", "url": "https://bn.wikipedia.org/wiki?curid=1509710", "content": "সুভাষ চন্দ্র আগরওয়াল (জন্ম: ১০ জানুয়ারি ১৯৫০) একজন ভারতীয় ব্যবসায়ী ও তথ্য অধিকার কর্মী। দিল্লির বাসিন্দা আগরওয়াল তথ্য অধিকার আইনের প্রচারে গুরুত্বপূর্ণ ভূমিকা রেখেছেন এবং সরকারি স্বচ্ছতার পক্ষে সক্রিয়ভাবে কাজ করেছেন। আগরওয়াল সর্বাধিক সংখ্যক প্রকাশিত চিঠি লেখার জন্য গিনেস বিশ্ব রেকর্ডের অধিকারী। ২০০৬ সালের জানুয়ারি পর্যন্ত বিভিন্ন নাগরিক সমস্যা ও দুর্নীতি নিয়ে বিভিন্ন হিন্দি সংবাদপত্রে সাড়ে তিন হাজারের অধিক চিঠি লিখেছেন। তার প্রচেষ্টায় ভারতের প্রধান বিচারপতির কার্যালয়কে তথ্য অধিকার আইনের আওতায় আনা হয়।\n\n\n== প্রাথমিক জীবন এবং শিক্ষা ==\nসুভাষ চন্দ্র আগরওয়ালের জন্ম ১০ জানুয়ারি ১৯৫০ সালে দিল্লিতে। তার বাবা ওম প্রকাশ আগরওয়াল এবং মা পদ্মাবতী। তিনি দরিয়াগঞ্জের অ্যাংলো সংস্কৃত ভিক্টোরিয়া জুবিলি সিনিয়র সেকেন্ডারি স্কুল থেকে স্কুলের পড়াশোনা শেষ করেন। এরপর দিল্লি কলেজ অব ইঞ্জিনিয়ারিং (বর্তমানে দিল্লি প্রকৌশল বিশ্ববিদ্যালয়) থেকে বিজ্ঞানে স্নাতক ( মেকানিক্যাল ইঞ্জিনিয়ারিং ) ডিগ্রি অর্জন করেন। পড়াশোনা শেষ করে তিনি দিল্লি বিশ্ববিদ্যালয়ের ব্যবস্থাপনা বিদ্যা অনুষদ থেকে বিপণন ও বিক্রয় ব্যবস্থাপনায় স্নাতকোত্তর ডিপ্লোমা অর্জন করেন। তার ইচ্ছা ছিল ভারতীয় প্রশাসনিক সেবায় যোগ দেওয়ার। কিন্তু পরিবারের চাপে তাকে পারিবারিক ব্যবসায় যোগ দিতে হয়। তার কাকার জোরাজুরির কারণে অফিসার হওয়ার স্বপ্ন অধরাই থেকে যায়। \n\n\n== চিঠি এবং তথ্যের অধিকার ==\nআগরওয়াল হিন্দি সংবাদপত্র দৈনিক হিন্দুস্তানের সম্পাদককে তার প্রথম চিঠি লিখেছিলেন। চিঠিতে তিনি দিল্লি ট্রান্সপোর্ট কর্পোরেশনের এক বাস কন্ডাক্টরের দুর্নীতি তুলে ধরেন, যিনি টিকিট না দিয়েই যাত্রীদের কাছ থেকে ভাড়া নিচ্ছিলেন।  এরপর তিনি ভারতীয় রেল মন্ত্রকের কাছে তাজ এক্সপ্রেস ট্রেনের অনিয়মিত সময়সূচি নিয়ে অভিযোগ জানান।  ৩১ জানুয়ারি ২০০৬ পর্যন্ত, আগরওয়ালের ৩,৬৯৯টি চিঠি বিভিন্ন পত্রপত্রিকায় প্রকাশিত হয়েছিল। এই  সংখ্যা গিনেস বিশ্ব রেকর্ডে নথিভুক্ত হয়েছে, যেখানে তাঁকে \"একজন ব্যক্তির জীবদ্দশায় সম্পাদকদের কাছে সর্বাধিক সংখ্যক প্রকাশিত চিঠি লেখার\" জন্য স্বীকৃতি দেওয়া হয়েছে।\nতিনি ভারতে দুর্নীতির বিরুদ্ধে লড়াই করার জন্য তথ্যের অধিকার আইন হাতিয়ার হিসেবে ব্যবহার করেছেন। তার আবেদনের ভিত্তিতে, কেন্দ্রীয় তথ্য কমিশন ভারতের প্রধান বিচারপতির কার্যালয়কে আরটিআই আইনের আওতায় নিয়ে আসেন। পরে ২০১০ সালে, দিল্লি উচ্চ আদালত এবং ২০১৯ সালে ভারতের সুপ্রিম কোর্ট এই সিদ্ধান্ত বহাল রাখে। \n\n\n=== বিবাদ ===\nকিছু সমালোচকের মতে, আগরওয়াল তথ্য অধিকার আইনের অতিরিক্ত ব্যবহার করেছেন। তাদের যুক্তি, তথ্যের জন্য তথ্য কমিশনের  কাছে আবেদন করার পরিবর্তে সংশ্লিষ্ট কর্তৃপক্ষের উপর চাপ সৃষ্টি করা উচিত ছিল, যাতে তারা স্বপ্রণোদিতভাবে তথ্য তাদের ওয়েবসাইটে প্রকাশ করে। তবে, অনেক অধিকারকর্মীর মতে, আগরওয়ালের প্রচেষ্টার ইতিবাচক প্রভাব এতটাই গুরুত্বপূর্ণ যে, তার সমালোচনার চেয়ে তার অবদান বেশি মূল্যবান। \n\n\n== ব্যক্তিগত জীবন ==\nসুভাষ চন্দ্র আগরওয়ালের স্ত্রী মধু আগরওয়াল একজন সমাজকর্মী। তিনিও গিনেস ওয়ার্ল্ড রেকর্ডের অধিকারী, ২০০৪ সালে একটি ক্যালেন্ডার বছরে সর্বাধিক সংখ্যক (৪৪৭টি) চিঠি পত্রিকায় প্রকাশিত হওয়ার জন্য এই স্বীকৃতি পেয়েছেন।  তার স্ত্রী ও ভাইপো বিভিন্ন বিষয়ে আলোচনা করে তাঁকে সাহায্য করেন।।  আগরওয়াল প্রতিদিন ছয়টি সংবাদপত্র পড়েন এবং টেলিভিশনে খবর দেখেন, তবে তিনি ক্রিকেট দেখেন না।  তিনি দিল্লির চাঁদনি চকের দরিবা এলাকায় বসবাস করেন। \n\n\n== তথ্যসূত্র =="}