{"pageid": 1471063, "title": "শ্রেষ্ঠ চিত্রনাট্য বিভাগে জাতীয় চলচ্চিত্র পুরস্কার (ভারত)", "url": "https://bn.wikipedia.org/wiki?curid=1471063", "content": "শ্রেষ্ঠ চিত্রনাট্য বিভাগে জাতীয় চলচ্চিত্র পুরস্কার হল ভারতের তথ্য ও সম্প্রচার মন্ত্রক কর্তৃক প্রতিষ্ঠিত সংস্থা চলচ্চিত্র উৎসব অধিদপ্তরের প্রদত্ত বার্ষিক জাতীয় চলচ্চিত্র পুরস্কারের একটি বিভাগ। এটি পূর্ণদৈর্ঘ্য চলচ্চিত্রের জন্য প্রদত্ত বেশ কয়েকটি পুরস্কারের মধ্যে একটি এবং এই পুরস্কার বিজয়ীদের রজত কমল দিয়ে ভূষিত করা হয়। সারা দেশে মুক্তিপ্রাপ্ত সমস্ত ভারতীয় ভাষায় এক বছরে নির্মিত চলচ্চিত্রের জন্য এই পুরস্কার ঘোষণা করা হয়। ২০১৬-এর হিসাব অনুযায়ী, পুরস্কারের মধ্যে রয়েছে একটি রজত কমল, একটি সনদপত্র ও ₹৫০,০০০ নগদ পুরস্কার। \nজাতীয় চলচ্চিত্র পুরস্কার ১৯৯৫৪ সালে \"উচ্চ নান্দনিক এবং প্রযুক্তিগত মান এবং শিক্ষাগত ও সংস্কৃতি মূল্যের চলচ্চিত্র নির্মাণকে উত্সাহিত করার জন্য\" প্রতিষ্ঠিত হয় এবং আঞ্চলিক চলচ্চিত্রগুলির জন্য পুরস্কার অন্তর্ভুক্ত করার পরিকল্পনাও করে। পুরস্কারসমূহকে \"চলচ্চিত্রের জন্য রাজ্য পুরস্কার\" হিসেবে প্রতিষ্ঠিত করা হয় কিন্তু ১৯৬৭ সালে ১৫তম জাতীয় চলচ্চিত্র পুরস্কারে \"জাতীয় চলচ্চিত্র পুরস্কার\" নামকরণ করা হয় এবং সেরা চিত্রনাট্যের জন্য পুরস্কারের একটি নতুন বিভাগ চালু করা হয় ও বিজয়ীদের একটি ফলক ও নগদ পুরস্কার প্রদান করা হয়। ২০০৯ সালে ৫৭তম জাতীয় চলচ্চিত্র পুরস্কারে, চিত্রনাট্য পুরস্কারটি তিনটি ভিন্ন পুরস্কারে পুনঃশ্রেণীবদ্ধ করা হয়: চিত্রনাট্যকার (মৌলিক), চিত্রনাট্যকার (উপযোগকৃত), ও সংলাপ ।  যদিও ভারতীয় চলচ্চিত্র শিল্পে প্রায় বিশটি ভাষা এবং উপভাষায় চলচ্চিত্র নির্মিত হয়, ২০২৪ সালের হিসাব অনুযায়ী,  ৮৭ জন লেখককে পুরস্কৃত করা হয়েছে, যারা নয়টি প্রধান ভাষায় কাজ করেছেন, তন্মধ্যে হিন্দি (৩৪টি পুরস্কার), মালায়ালাম (১২টি পুরস্কার), বাংলা (১১টি পুরস্কার), তামিল (৯টি পুরস্কার), মারাঠি (৭টি পুরস্কার), কন্নড় (৭টি পুরস্কার), তেলুগু (৩টি পুরস্কার), ইংরেজি (২টি পুরস্কার), সংস্কৃত (১টি পুরস্কার) ও অসমীয়া (১টি পুরস্কার)।\n১৯৬৭ সালে এই বিভাগের প্রথম পুরস্কার অর্জন করেন মালয়ালম চলচ্চিত্র অগ্নিপুত্রির জন্য এসএল পুরম সদানন্দন। ২৩তম জাতীয় চলচ্চিত্র পুরস্কারে (১৯৭৫) কোনো পুরস্কার দেওয়া হয়নি।  ২০২২-এর হিসাব অনুযায়ী, মালায়ালাম লেখক ও চিত্রনাট্যকার এমটি বাসুদেবন নায়ার এই বিভাগে সর্বাধিক চারটি পুরস্কার জয়ের রেকর্ড করেছেন। তিনি ওরু ভাদাক্কান বীরগাধা (১৯৮৯), কদাবু (১৯৯১), সদায়ম (১৯৯২), এবং পরিণয়ম (১৯৯৪) চলচ্চিত্রের জন্য এই চারটি পুরস্কার অর্জন করেন। বাংলা চলচ্চিত্র নির্মাতা সত্যজিৎ রায়কে ১৯৯৩ সালে উত্তরণ চলচ্চিত্রের জন্য মরণোত্তর পুরস্কার প্রদান করা হয়; এর আগে তিনি প্রতিদ্বন্দী (১৯৭০) ও সোনার কেল্লা (১৯৭৪) এর জন্য পুরস্কার অর্জন করেছিলেন। ২০১১ সালে ৫৯তম জাতীয় চলচ্চিত্র পুরস্কারে, মারাঠি চলচ্চিত্র দেওলের জন্য গিরিশ কুলকার্নি শ্রেষ্ঠ অভিনেতা ও শ্রেষ্ঠ সংলাপ উভয় বিভাগে পুরস্কারে ভূষিত হন। চলচ্চিত্রটিও শ্রেষ্ঠ পূর্ণদৈর্ঘ্য চলচ্চিত্র বিভাগে পুরস্কার অর্জন করেছিল। ২০১৫ সালে ৬৩তম অনুষ্ঠানে, জুহি চতুর্বেদী ও হিমাংশু শর্মাকে যথাক্রমে পিকু ওতনু ওয়েডস মনু: রিটার্নস চলচ্চিত্রের জন্য যৌথভাবে মৌলিক চিত্রনাট্য ও সংলাপ বিভাগে পুরস্কার প্রদান করা হয়।\n২০২২-এর হিসাব অনুযায়ী, মৌলিক চিত্রনাট্য রচনার জন্য ৭০টি পুরস্কার, উপযোগকৃত চিত্রনাট্য রচনার জন্য ২০টি পুরস্কার এবং সংলাপ রচনার জন্য ২০টি পুরস্কার প্রদান করা হয়েছে। সাম্প্রতিক বিজয়ী আনন্দ একর্ষি (মৌলিক চিত্রনাট্য) এবং অর্পিতা মুখোপাধ্যায় ও রাহুল ভি. চিট্টেল্লা (সংলাপ) বিভাগে পুরস্কার অর্জন করেন।\n\n\n== পুরস্কার ==\nএই বিভাগে প্রথম পুরস্কার বিজয়ী এসএল পুরম সদানন্দনকে একটি ফলক ও ₹৫,০০০ নগদ পুরস্কার প্রদান করা হয়। পুরস্কারটি ১৯৭৩ সালে ২১তম অনুষ্ঠানে এটি পুরস্কার সংশোধন করে ₹১০,০০০ নগদ, একটি রৌপ্য পদক ও একটি সনদপত্র অন্তর্ভুক্ত করা হয়। মৃণাল সেন ও আশীষ বর্মণ তাদের বাংলা চলচ্চিত্র পদাতিক- এর জন্য এই পুরস্কার অর্জন করেন। ২০০৬ সালে ৫৪তম পুরস্কার আয়োজনে আরেকবার পুরস্কারটি সংশোধন করে  ₹৫০,০০০ নগদ অন্তর্ভুক্ত করা হয়, যার প্রথম গ্রহণ করেন অভিজাত জোশী, রাজকুমার হিরানি ও বিধু বিনোদ চোপড়া তাদের হিন্দি চলচ্চিত্র লাগে রহো মুন্না ভাইয়ের জন্য।\nচৌদ্দ বার একাধিক লেখক একক চলচ্চিত্রে তাদের কাজের জন্য পুরস্কৃত হয়েছেন; পদাতিক (১৯৭৩)-এর জন্য মৃণাল সেন ও আশীষ বর্মণ, ভূমিকা (১৯৭৭)-এর জন্য সত্যদেব দুবে, শ্যাম বেনেগাল ও গিরিশ কার্নাড, গ্রহনা (১৯৭৮)-এর জন্য টিএস রাঙ্গা ও টিএস নাগভরানা, নাসিম (১৯৯৫)-এর জন্য অশোক মিশ্র ও সাইদ আখতার মির্জা, পেজ থ্রি (২০০৪)-এর জন্য মনোজ ত্যাগী ও নীনা অরোড়া, অপহরন (২০০৫)-এর জন্য প্রকাশ ঝা, শ্রীধর রাঘবন, মনোজ ত্যাগী, লাগে রাহো মুন্না ভাই (২০০৬)-এর জন্য অভিজাত জোশী, রাজকুমার হিরানি, ও বিধু বিনোদ চোপড়া, কানাসেম্বা কুদুরেয়ানারি (২০০৯)-এর জন্য গোপাল কৃষাণ পাই ও গিরীশ কাসারভাল্লি, কুট্টি স্রাঙ্ক (২০০৯)-এর জন্য পিএফ ম্যাথুস ও হরিকৃষ্ণ, মি সিন্ধুতাই সাপকাল (২০১০)-এর জন্য অনন্ত মহাদেবন ও সঞ্জয় পাওয়ার, চিল্লার পার্টি (২০১১)-এর জন্য বিকাশ বহল, নিতেশ তিওয়ারি, ও বিজয় মৌর্য এবং   ওএমজি - ওহ মাই গড! (২০১২)-এর জন্য ভবেশ মন্দালিয়া ও উমেশ শুক্লা, আন্ধাধুন (২০১৮)-এর জন্য শ্রীরাম রাঘবন, অরিজিৎ বিশ্বাস, যোগেশ চান্দেকর, হেমন্ত রাও, পূজা লাধা সুরতি, সোররায় পোত্রু (২০২০)-এর জন্য সুধা কোঙ্গারা ও শালিনী ঊষাদেবী।\n৫৩তম জাতীয় চলচ্চিত্র পুরস্কারের জুরি সদস্যদের একজন শ্যামলী ব্যানার্জি দেব ; হিন্দি ভাষার শ্রেষ্ঠ পূর্ণদৈর্ঘ্য চলচ্চিত্র, একজন পরিচালকের সেরা প্রথম ছবি, শ্রেষ্ঠ অভিনেত্রী, শ্রেষ্ঠ চিত্রনাট্য ও শ্রেষ্ঠ বিশেষ প্রভাব এই পাঁচটি পুরস্কার বিভাগে নির্বাচনের বিরুদ্ধে আপত্তি জানিয়ে একটি পিটিশন দাখিল করেন৷ দেব হিন্দি চলচ্চিত্র অপহরণের জন্য প্রকাশ ঝা, শ্রীধর রাঘবন এবং মনোজ ত্যাগীকে পুরস্কার দেওয়ার সিদ্ধান্তকে চ্যালেঞ্জ করেন এবং দাবি করেন যে চলচ্চিত্রটি প্রাথমিক নির্বাচনের তালিকায় ছিল না। দিল্লি হাইকোর্ট এই ঘোষণার উপর স্থগিতাদেশ দেয় এবং চলচ্চিত্র উৎসব অধিদপ্তরের কাছ থেকে উত্তর চায়। চৌদ্দ মাস পর বিচারপতি বিডি আহমেদ স্থগিতাদেশ প্রত্যাহার করে অপহরণের জন্য পুরস্কার ঘোষণা করেন।\n\n\n== বিজয়ীগণ ==\nবছর অনুযায়ী পুরস্কার বিজয়ীদের তালিকা নিম্নরূপ:\n\n\n== তথ্যসূত্র ==\n\n\n== বহিঃসংযোগ ==\nফিল্ম ফেস্টিভ্যাল, ভারত অধিদপ্তরের অফিসিয়াল পেজ\nজাতীয় চলচ্চিত্র পুরস্কার আর্কাইভস"}