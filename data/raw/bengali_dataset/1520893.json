{"pageid": 1520893, "title": "৮৬তম একাডেমি পুরস্কার", "url": "https://bn.wikipedia.org/wiki?curid=1520893", "content": "৮৬তম একাডেমি পুরস্কার একাডেমি অব মোশন পিকচার আর্টস অ্যান্ড সায়েন্সেস (এএমপিএএস) কর্তৃক ২০১৩ সালে মুক্তিপ্রাপ্ত সেরা চলচ্চিত্র ও কলাকুশলীদের সেরা কাজের স্বীকৃতি প্রদানের জন্য আয়োজিত অনুষ্ঠান। ২০১৪ সালের ২রা মার্চ লস অ্যাঞ্জেলেসের হলিউডের ডলবি থিয়েটারে অনুষ্ঠিত হয়। ২০১৪ শীতকালীন অলিম্পিকের সাথে দ্বন্দ্ব এড়াতে অনুষ্ঠানটি এর নিয়মিত সূচি ফেব্রুয়ারি মাসের শেষের দিক থেকে সরিয়ে মার্চে নেওয়া হয়। এই আয়োজনে এএমপিএএস ২৪টি বিভাগে অস্কার প্রদান করে।  কৌতুকাভিনেত্রী এলেন ডিজেনারাস ২০০৭ সালে অনুষ্ঠিত ৭৯তম একাডেমি পুরস্কারের পর দ্বিতীয়বারের মত অস্কার উপস্থাপনা করেন। এটি প্রযোজনা করেন নিল মেরন ও ক্রেইগ জ্যাডান ও পরিচালনা করেন হ্যামিশ হ্যামিল্টন। অনুষ্ঠানটি মার্কিন যুক্তরাষ্ট্রে এবিসি চ্যানেলে প্রচারিত হয়। সম্প্রচারটি মার্কিন যুক্তরাষ্ট্রে প্রায় ৪৪ মিলিয়ন দর্শক দেখেন, যা ২০০০ সালে অনুষ্ঠিত ৭২তম একাডেমি পুরস্কারের পর সবচেয়ে বেশিবার দেখা একাডেমি পুরস্কার।\nএই অনুষ্ঠানের সাথে সম্পর্কিত ৫ম বার্ষিক গভর্নর্স পুরস্কার আয়োজন ২০১৩ সালের ১৬ই নভেম্বর হলিউড অ্যান্ড হাইল্যান্ড সেন্টারের গ্র্যান্ড বলরুমে অনুষ্ঠিত হয়। ২০১৪ সালের ১৫ই ফেব্রুয়ারি ক্যালিফোর্নিয়ার বেভারলি হিলসের দ্য বেভারলি হিলস হোটেলে এক আয়োজনে ক্রিস্টেন বেল ও মাইকেল বি. জর্ডানের উপস্থাপনায় একাডেমি পুরস্কারের কারিগরি পুরস্কার প্রদান করা হয়।\nটুয়েলভ ইয়ার্স আ স্লেইভ শ্রেষ্ঠ চলচ্চিত্র-সহ তিনটি পুরস্কার অর্জন করে। গ্র্যাভিটি সর্বাধিক সাতটি পুরস্কার অর্জন করে। অন্যান্য বিজয়ী চলচ্চিত্রের মধ্যে ডালাস বায়ার্স ক্লাব তিনটি, ফ্রোজেন ও দ্য গ্রেট গ্যাটসবি দুটি করে এবং ব্লু জেসমিন, দ্য গ্রেট বিউটি, হিলিয়াম, হার, দ্য লেডি ইন নাম্বার সিক্স: মিউজিক সেভড মাই লাইফ, মিস্টার উবলো, ও টুয়েন্টি ফিট ফ্রম স্টারডম একটি করে পুরস্কার অর্জন করে।\n\n\n== বিজয়ী ও মনোনীত ==\n২০১৪ সালের ১৬ই জানুয়ারি ক্যালিফোর্নিয়ার বেভারলি হিলসের স্যামুয়েল গোল্ডউইন থিয়েটারে একাডেমির সভাপতি শেরিল বুন আইজাকস ও অভিনেতা ক্রিস হেমসওয়ার্থ ৮৬তম একাডেমি পুরস্কারের মনোনীতদের নাম ঘোষণা করেন। আমেরিকান হাসল ও গ্র্যাভিটি যৌথভাবে সর্বাধিক দশটি মনোনয়ন লাভ করে।\nব্লু জেসমিন-এর জন্য পুরস্কার বিজয়ী কেট ব্লানচেট নারী অভিনয়শিল্পী শাখার দুই বিভাগেই অস্কার জয়ী ষষ্ঠ অভিনেত্রী। টুয়েলভ ইয়ার্স আ স্লেইভ-এর জন্য পুরস্কার বিজয়ী লুপিটা নিয়ংও অভিষেক চলচ্চিত্রে অভিনয়ের জন্য অস্কার জয়ী ষোড়শ অভিনয়শিল্পী এবং শ্রেষ্ঠ পার্শ্ব অভিনেত্রী বিভাগে অস্কার বিজয়ী নবম অভিনেত্রী। শ্রেষ্ঠ মৌলিক গান বিভাগের সহ-বিজয়ী রবার্ট লোপেজ অস্কার, এমি, গ্র্যামি ও টনি পুরস্কার বিজয়ী কনিষ্ঠ ব্যক্তি এবং এই সম্মাননা অর্জনকারী দ্বাদশ ব্যক্তি।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nএকাডেমি পুরস্কারের দাপ্তরিক ওয়েবসাইট\nদি একাডেমি অব মোশন পিকচার আর্টস অ্যান্ড সায়েন্সেসের দাপ্তরিক ওয়েবসাইট\nসংবাদের উৎস\nOscars 2014  ওয়েব্যাক মেশিনে আর্কাইভকৃত জুন ২৯, ২০১৪ তারিখে BBC News\nOscars 2014  ওয়েব্যাক মেশিনে আর্কাইভকৃত সেপ্টেম্বর ২৪, ২০১৫ তারিখে Empire\nOscars 2014 The Guardian\nবিশ্লেষণ\n2013 Academy Awards Winners and History  ওয়েব্যাক মেশিনে আর্কাইভকৃত জুলাই ৫, ২০১৪ তারিখে Filmsite\nAcademy Awards, USA: 2014  ওয়েব্যাক মেশিনে আর্কাইভকৃত জানুয়ারি ১৫, ২০১৪ তারিখে Internet Movie Database\nঅন্যান্য উৎস\nইন্টারনেট মুভি ডেটাবেজে The Oscars (2014)  (ইংরেজি)"}