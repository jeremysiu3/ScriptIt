{"pageid": 1432156, "title": "রাধা যাদব", "url": "https://bn.wikipedia.org/wiki?curid=1432156", "content": "রাধা প্রকাশ যাদব (জন্ম ২১ এপ্রিল ২০০০) একজন ভারতীয় মহিলা ক্রিকেটার। তিনি মুম্বই, বরোদা সহ পশ্চিমাঞ্চলের হয়েও ঘরোয়া ক্রিকেট খেলেন। তিনি ৪টি প্রথম-শ্রেণী, ১৩টি লিস্ট এ ও ১৬টি মহিলাদের টুয়েন্টি২০ ম্যাচ খেলেছেন। ১০ জানুয়ারি ২০১৫-এ তার ঘরোয়া ক্রিকেটে কেরালার বিপক্ষে অভিষেক ঘটে।\n\n\n== ব্যক্তিগত জীবন ==\nমায়ের গর্ভাবস্থার সপ্তম মাসে, মুম্বাইয়ের কান্দিভলিতে (পশ্চিম), তার জন্ম হয়েছিল। বাবার সবজির দোকানের পিছনে, একটি ২২৫ বর্গফুট বাড়িতে তিনি পরিবারসহ থাকেন। এই অংশটি বস্তি পুনঃউন্নয়ন এলাকা (এসআরএ) প্রকল্পের অধীনে পুনঃবিকাশিত সোসাইটির বাইরে আছে। তার পিতা ওমপ্রকাশ যাদব মূলত উত্তর প্রদেশের জৌনপুর জেলার বাসিন্দা। তিনি ছেলেদের সাথে সোসাইটির কম্পাউন্ডে ক্রিকেট খেলা শুরু করেছিলেন, সেখানে তার কোচ, প্রফুল নায়েক তাকে লক্ষ্য করেছিলেন এবং ১২ বছর বয়স থেকে তাকে প্রশিক্ষণ দিচ্ছেন। তিনি তাকে আনন্দীবাঈ দামোদর কালে বিদ্যালয় থেকে ২০১৩ সালে আওয়ার লেডি অফ রেমেডিতে (কান্দিভালি) স্থানান্তরিত করেন। তিনি তারপর বিদ্যা কুঞ্জ স্কুলে যান।\n\n\n== ক্রিকেট জীবন ==\n২০১৮ সালের ১৩ ফেব্রুয়ারি দক্ষিণ আফ্রিকা মহিলা দলের বিরুদ্ধে ভারতীয় মহিলাদের হয়ে তার মহিলাদের টি২০ আন্তর্জাতিক ক্রিকেটে অভিষেক হয়।\n২০১৮ সালের অক্টোবরে, ওয়েস্ট ইন্ডিজে অনুষ্ঠিত ২০১৮ আইসিসি মহিলা বিশ্ব টি-টোয়েন্টি টুর্নামেন্টের জন্য তাকে ভারতের স্কোয়াডে অন্তর্ভুক্ত করা হয়েছিল। পাঁচ ম্যাচে আটটি উইকেট নিয়ে তিনি টুর্নামেন্টে ভারতের পক্ষে যৌথভাবে শীর্ষস্থানীয় উইকেট শিকারী ছিলেন।\n২০২০ সালের জানুয়ারিতে, অস্ট্রেলিয়ায় ২০২০ আইসিসি মহিলা টি-টোয়েন্টি বিশ্বকাপের জন্য তাকে ভারতের স্কোয়াডে রাখা হয়েছিল।\n২০২০ সালের ৯ নভেম্বরে, মহিলাদের টি-২০ চ্যালেঞ্জ ২০২০ সালে, ট্রেইলব্লেজার্স বনাম সুপারনোভাসের মধ্যে ফাইনাল ম্যাচ চলাকালীন, তিনি মহিলাদের টি২০ চ্যালেঞ্জের প্রথম টি২০ খেলোয়াড় হিসেবে ৫ উইকেট শিকার করেন।\n২০২১-এর ফেব্রুয়ারিতে, দক্ষিণ আফ্রিকার বিরুদ্ধে তাদের সিরিজের জন্য তাকে ভারতের মহিলাদের একদিনের আন্তর্জাতিক স্কোয়াডে রাখা হয়েছিল। তিনি ২০২১ সালের ১৪ মার্চ তারিখে দক্ষিণ আফ্রিকার বিরুদ্ধে ভারতের হয়ে মহিলা একদিনের আন্তর্জাতিকে অভিষেক করেন।\n২০২১ সালের মে মাসে, ইংল্যান্ড মহিলা ক্রিকেট দলের বিরুদ্ধে তাদের একমাত্র ম্যাচের জন্য তাকে ভারতের টেস্ট স্কোয়াডে রাখা হয়েছিল।\nতিনি ২০২১ মহিলা বিগ ব্যাশ লিগে সিডনি সিক্সার্সের হয়ে খেলেন। ২০২২ সালের জুলাইয়ে, ইংল্যান্ডের বার্মিংহামে ২০২২ কমনওয়েলথ গেমসে ক্রিকেট টুর্নামেন্টের জন্য তাকে ভারতীয় দলে নেওয়া হয়েছিল।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে রাধা যাদব সম্পর্কিত মিডিয়া দেখুন।\n\nইএসপিএনক্রিকইনফোতে রাধা যাদব  (ইংরেজি)\nক্রিকেটআর্কাইভে রাধা যাদব   (সদস্যতা প্রয়োজনীয়) (ইংরেজি) (আর্কাইভ)\nবার্মিংহাম ২০২২ কমনওয়েলথ গেমস-এ রাধা যাদব"}