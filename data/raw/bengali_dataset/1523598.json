{"pageid": 1523598, "title": "নিফতাওয়াইহ", "url": "https://bn.wikipedia.org/wiki?curid=1523598", "content": "আবু আবদুল্লাহ ইব্রাহিম বিন মুহাম্মদ বিন উরফাহ বিন সুলাইমান বিন মুগিরা বিন হাবিব বিন মুহাল্লাব বিন আবি সুফরা আল-আজদী ( আরবি: أبو عبد الله إبراهيم بن محمّد بن عرفة العَتَكيّ الأزديّ ) ছিলেন একজন মধ্যযুগীয় আলেম, কবি, লেখক ও আরবি ব্যাকরণবিদ। তিনি নিফতাওয়েহ নামে বেশি পরিচিত ছিলেন।   তাকে তার সময়ের সেরা লেখক হিসেবে বিবেচনা করা হত এবং ইসলামি হাদিস ও কুরআনের তুলনামূলক পাঠেও তিনি বিশেষজ্ঞ ছিলেন।  \n\n\n== জীবনী ==\nনিফতাওয়েহের জন্ম বর্তমান ইরাকের ওয়াসিতে।  তাঁর জন্ম তারিখ সাধারণত ৮৫৮ সাল বলে মনে করা হয়; যদিও কিছু বর্ণননায় ৮৬৪ সালের কথাও উল্লেখ করা হয়েছে।  তিনি তাঁর জীবনের বেশিরভাগ সময় বাগদাদে কাটিয়েছেন এবং সেখানেই ৯৩৫ খ্রিস্টাব্দে সূর্যোদয়ের ঠিক এক ঘন্টা পরে সফর মাসের বুধবার তিনি মৃত্যুবরণ করেন।  পরের দিন তাকে কুফার দরজায় দাফন করা হয়।  তাঁর মৃত্যুর তারিখ নিয়েও কিছু বিতর্ক রয়েছে। কিছু ঐতিহাসিক মনে করেন যে, তিনি ৯৩৬ সালে আবু বকর ইবনে মুজাহিদের সাথে একই দিনে মারা যান। বাগদাদে থাকাকালীন তিনি অভিধান পড়াতেন। তিনি একটি ঐতিহাসিক গ্রন্থও রচনা করেছিলেন, যা তার ছাত্র আল-মাসুদির মতে সেই সময়ের সবচেয়ে কার্যকর বইগুলির মধ্যে একটি বলে বিবেচিত হয়েছিল।  \nইবনে খালাওয়াইহ ধারণা করতেন যে, নিফতাওয়াইহ ছিল একমাত্র মুসলিম পণ্ডিত, যার নাম ইব্রাহিম ছিল এবং তার আবদুল্লাহ নামে একটি পুত্রও ছিল।  সা'য়ালিবীর মতে, তাকে নিফতাওয়াইহ দুইটি কারণে ডাকা হয়েছিল। প্রথমত তাঁর সময়ে আরবি ভাষার জ্ঞান অতুলনীয় ছিল, যেমনটি সিবাওয়াইহের সময়ে ছিল। নিফতাওয়াইহ সিবাওয়াইহের ব্যাকরণ রচনার প্রতি তীব্র আগ্রহ পোষণ করতেন, এমনকি তাকে সিবাওয়েহের পুত্র হিসেবেও উল্লেখ করা হত।  দ্বিতীয়ত তার গায়ের রঙ ছিল খুবই গাঢ় এবং তার চেহারাকে নিফত নামে পরিচিত বিটুমিনের সাথে তুলনা করা হয়েছিল। এভাবেই নিফত ও ওয়াইহ শব্দ দুটি একত্রিত হয়ে তাকে \"নিফতাওয়াইহ আল-নাহভি\" বা ব্যাকরণবিদ নিফতাওয়াইহ নামে পরিচিত হয়।\n\n\n== দৃষ্টিভঙ্গি ==\nনিফতাওয়াই ইসলামি আইনশাস্ত্রের জাহিরী মতবাদের অনুসারী ছিলেন এবং তিনি দাউদ আল-জাহিরির ছাত্র ছিলেন।  তিনি কেবল ধর্মীয় রায় বের করার উপায় হিসেবেই নয়; বরং একটি কাব্যিক কৌশল হিসেবেও কিয়াসকে প্রত্যাখ্যান করেছিলেন। ধর্মীয় বিষয়ের উপর তাঁর কোন রচনাই আধুনিক যুগে টিকে থাকেনি বলে জানা যায়। নিফতাওয়াইহ প্রসিদ্ধ কুরআন তিলাওয়াতকারী আল-দুরিরও ছাত্র ছিলেন। \nপঞ্চম আব্বাসীয় খলিফা হারুন আল-রশিদ সম্পর্কে নিফতাওয়াই খুবই ইতিবাচক দৃষ্টিভঙ্গি পোষণ করতেন এবং তিনি ধর্মতত্ত্ববিদ ও শিল্পীদের প্রতি খলিফার সমর্থনের বিষয়েও মন্তব্য করেছিলেন। এর বিপরীতে তিনি তার সমসাময়িক ইবনে দুরাইদের সাথে সংঘর্ষে লিপ্ত হয়েছিলেন, যিনি আরবি ভাষায় দ্বিতীয় অভিধান লিখেছেন।  নিফতাওয়াই ইবনে দুরাইদকে খলিল ইবনে আহমদ আল-ফারাহিদীর কাজ চুরি করার জন্য অভিযুক্ত করেছিলেন, যিনি কিতাবুল আইন নামে প্রথম আরবি অভিধান লিখেছিলেন।  \n\n\n== সমাদর ==\nনিফতাওয়াই তার জীবদ্দশায় ইসলামের একটি প্রাচীন সম্প্রদায় মুতাজিলার অপছন্দের পাত্র ছিলেন। যদিও সুন্নি এবং মুতাজিলারা সাধারণভাবে একে অপরের প্রতি শত্রুভাবাপন্ন ছিল; তবে নিফতাওয়াইর জাহিরীয় দৃষ্টিভঙ্গি ও ব্যাকরণ শিক্ষার পদ্ধতি মু'তাজিলাদের দৃষ্টিতে \"চরম অজ্ঞতা\" ছিল।  \n\n\n== রচনা ==\n\n\n=== কবিতা ===\nআবু আলী আল-কালী নিজের বই আল-আমালিতে একজন অজ্ঞাত মহিলার জন্যে লেখা নিফতাওয়াইর কিছু পংক্তি উদ্ধৃত করেছেন:   \n\nতোমার প্রতি আমার নিবদ্ধ হৃদয়, তোমার গালের চেয়েও বেশি কোমল;\nতোমার চোখের শক্তির চেয়ে আমার শক্তি কম!\nযার আত্মাকে অন্যায়ভাবে নির্যাতন করা হয়েছে, তুমি কেন তাকে করুণা করবে না?\nআর কার ভালোবাসা তোমার প্রতি স্নেহে ঝুঁকে পড়ে?\n\n\n== তথ্যসূত্র ==\n\nকর্তৃপক্ষ নিয়ন্ত্রণ হল উইকিপিডিয়ার নিবন্ধগুলিতে একটি অনন্য শনাক্তকারী সংযুক্ত করার একটি উপায়।\n\n\n== আরও দেখুন ==\nকর্তৃপক্ষ নিয়ন্ত্রণ"}