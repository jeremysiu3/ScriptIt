{"pageid": 1332266, "title": "ব্রেন্ডান গ্লিসন", "url": "https://bn.wikipedia.org/wiki?curid=1332266", "content": "ব্রেন্ডান গ্লিসন (ইংরেজি: Brendan Gleeson; জন্ম: ২৯ মার্চ ১৯৫৫) একজন আইরিশ অভিনেতা ও চলচ্চিত্র পরিচালক। তিনি তিনটি ইফটা পুরস্কার, দুটি বিফা এবং একটি প্রাইমটাইম এমি পুরস্কার অর্জন করেন এবং দুটি বাফটা পুরস্কার, পাঁচটি গোল্ডেন গ্লোব পুরস্কার ও একটি একাডেমি পুরস্কারের মনোনয়ন লাভ করেন। ২০২০ সালে দি আইরিশ টাইমস তাদের আয়ারল্যান্ডের সেরা চলচ্চিত্র অভিনয়শিল্পী তালিকায় তাকে ১৮তম স্থান প্রদান করে। তিনি অভিনয়শিল্পী ডমনাল গ্লিসন ও ব্রায়ান গ্লিসনের পিতা।\nগ্লিসন হ্যারি পটার চলচ্চিত্র ধারাবাহিকে (২০০৫-২০১০) অ্যালাস্টর মুডি চরিত্রের জন্য সর্বাধিক পরিচিত। তিনি ব্রেভহার্ট (১৯৯৫), মাইকেল কলিন্স (১৯৯৬), টুয়েন্টি এইট ডেজ লেটার (২০০২), গ্যাংস অব নিউ ইয়র্ক (২০০২), কোল্ড মাউন্টেন (২০০৩), ট্রয় (২০০৪), সাফ্রেগেট (২০১৫), প্যাডিংটন টু (২০১৭), দ্য ব্যালাড অব বাস্টার স্ক্রাগস (২০১৮), ও দ্য ট্র্যাজেডি অব ম্যাকবেথ (২০২১) চলচ্চিত্রে পার্শ্ব চরিত্রে অভিনয় করেন। তিনি দ্য জেনারেল (১৯৯৮), ইন ব্রুজ (২০০৮), দ্য গার্ড (২০১১), ক্যালভারি (২০১৪), ফ্র্যাঙ্কি (২০১৯), ও দ্য ব্যানশিজ অব ইনিশেরিন (২০২২)-এ শ্রেষ্ঠাংশে অভিনয় করেন। শেষোক্ত চলচ্চিত্রের জন্য তিনি শ্রেষ্ঠ পার্শ্ব অভিনেতা বিভাগে একাডেমি পুরস্কারের মনোনয়ন লাভ করেন।\nতিনি ২০০৯ সালে টেলিভিশন চলচ্চিত্র ইনটু দ্য স্টর্ম-এ উইনস্টন চার্চিল চরিত্রে অভিনয়ের জন্য টিভি চলচ্চিত্রে সেরা প্রধান অভিনেতা বিভাগে প্রাইমটাইম এমি পুরস্কার অর্জন করেন। এছাড়া তিনি শোটাইমের দ্য কমি রুল (২০২০) ধারাবাহিকে ডোনাল্ড ট্রাম্প চরিত্রে অভিনয় করে গোল্ডেন গ্লোব পুরস্কারের মনোনয়ন লাভ করেন। ২০১৭ থেকে ২০১৯ সাল পর্যন্ত তিনি অপরাধধর্মী ধারাবাহিক মিস্টার মার্সিডিজ-এ শ্রেষ্ঠাংশে অভিনয় করেন। তিনি স্টিফেন ফ্রিয়ার্সের সানড্যান্স টিভি ধারাবাহিক স্টেট অব দি ইউনিয়ন (২০২২)-এ অভিনয়ের জন্য আরেকটি এমি পুরস্কারের মনোনয়ন লাভ করেন।\n\n\n== প্রারম্ভিক জীবন ==\nগ্লিসন ১৯৫৫ সালের ২৯শে মার্চ প্রজাতন্ত্রী আয়ারল্যান্ডের ডাবলিন শহরে জন্মগ্রহণ করেন। তার পিতা ফ্র্যাঙ্ক গ্লিসন (১৯১৮-২০১০) এবং মাতা প্যাট (১৯২৫-২০০৭)। গ্লিসন ছেলেবেলায় ভীষণ পড়ুয়া ছিলেন। তিনি ডাবলিনের ফেয়ারভিউয়ের সেন্ট জোসেফ্‌স সিবিএস থেকে দ্বিতীয় স্তরের শিক্ষা অর্জন করেন। সেখানে তিনি বিদ্যালয়ের নাট্য দলের সদস্য ছিলেন। তিনি ইউনিভার্সিটি কলেজ ডাবলিন থেকে ইংরেজি ও আইরিশ ভাষায় বিএ ডিগ্রি অর্জন করেন। অভিনেতা হিসেবে প্রশিক্ষণ গ্রহণ করার পর তিনি ২০০৪ সালে বন্ধ হয়ে যাওয়া নর্থ কাউন্টি ডাবলিনের ক্যাথলিক বেলক্যাম্প কলেজে আইরিশ ও ইংরেজির শিক্ষক হিসেবে নিয়োজিত ছিলেন। শিক্ষকতার পাশাপাশি তিনি অভিনয়ও চালিয়ে যান। তিনি ডাবলিন ও পার্শ্ববর্তী অঞ্চলে আধা-পেশাদার ও পেশাদার মঞ্চনাটকে অভিনয় করতেন। ১৯৯১ সালে অভিনয়ের পূর্ণ মনোযোগ দিতে তিনি শিক্ষকতার পেশা ছেড়ে দেন।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে ব্রেন্ডান গ্লিসন (ইংরেজি)"}