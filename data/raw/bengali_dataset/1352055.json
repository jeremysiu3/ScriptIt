{"pageid": 1352055, "title": "পিড়িং শাক", "url": "https://bn.wikipedia.org/wiki?curid=1352055", "content": "পিড়িং শাক (সংস্কৃত: স্পৃক্কা) (যার বৈজ্ঞানিক নাম: ট্রিগোনেলা কর্নিকুলাটা)  হল বর্ষজীবী নরম কাণ্ড ও অল্প সুগন্ধযুক্ত শাক। এটি 'প্যাপিলিওনেসি' (Papilionaceae) পরিবারের একপ্রকার প্রজাতির ভেষজ উদ্ভিদ। দেখতে অনেকটা মেথি শাকের মত এবং একে বনমেথিও বলে। ইংরাজীতে একে 'cultivated fenugreek' বলে। সমগ্র পৃথিবীতে এই গণের নব্বইটি প্রজাতি বর্তমান। তার মধ্যে ভারতবর্ষে এগারোটি প্রজাতি বিদ্যমান। হিমালয়ের পশ্চিমাঞ্চলে, বিহার,  পশ্চিমবঙ্গের বিভিন্ন স্থানে এটি জন্মায়।\n\n\n== বর্ণনা ==\nপিড়িং সবুজ রঙের নরম কাণ্ডের দশ-পনেরো ইঞ্চি উচ্চতার অল্প শাখা-প্রশাখাযুক্ত গুল্মজাতীয় গাছ। এটি শীতকালে ভিজে জমিতে জন্মায়। তবে চাষ করতে হলে আশ্বিন মাসের শেষে অথবা কার্তিক মাসের প্রথমে ( অক্টোবর মাসে) এর বীজ বপন করতে হয়। পিড়িং- এর পাতা এক ইঞ্চি পর্যন্ত লম্বা এবং এক এক জায়গায় অনেকগুলি পাতা হয়। ফুল কমলালেবু রঙের। ছোট ছোট শুঁটি হয় এবং এর মধ্যে ৫/৬ টি বীজ থাকে। বীজগুলি মেথির মত দেখতে হলেও আকারে ছোট হয়। তাই একে খুদে মেথিও বলে। পিড়িং শাকের স্বাভাবিক আস্বাদ তিক্ত (তেতো), কিন্তু গুণধর্মে মধুর।  পিড়িং শাকের ভেষজ গুণের জন্য সমগ্র উদ্ভিদ ও বীজ ঔষধার্থে ব্যবহৃত হয়।\n\n\n== ব্যবহার ==\nপিড়িং শাক বেগুনের সঙ্গে বা শুধুই ভেজে খাওয়া হয়।\n\nঔষধি গুণের জন্য-\nমেহ রোগে - পিড়িং শাকের রস দুই বা আড়াই চামচ গরম করে প্রত্যহ খেতে হয়।\nমুত্রকৃচ্ছে- পিড়িং শাকের রস অথবা পিড়িং বীজ এক চামচ একধাপ গরম জলে ১০/১২ ঘন্টা ভিজিয়ে পরের দিন সকালে ছেঁকে দুবেলা  পান করলে প্রস্বাবের কষ্ট লাঘব হয়। অম্লরোগেও উপকার হয়।\nকাসিসহ শরীরের জ্বালা ও বমিতে- পিড়িং বীজ ২ চামচ একধাপ গ্লাস গরমজলে কয়েকঘন্টা ভিজিয়ে রেখে সারাদিন মাঝে মাঝে খেতে হয়।\nঅত্যধিক ঘামে- পিড়িং বীজ দেড় বা দুই চামচ একটু থেঁতো  করে এক গ্লাস গরম জলে ভিজিয়ে,  ছেঁকে সেই জলটা বারে বারে খেতে হবে।\nবাহ্য প্রয়োগ-\nছুঁচ ফোটানো ব্যথা ও চুলকানিতে- পিড়িং শাকের রস ও পিড়িং বীজ তিল তেলে পাক করে (আয়ুর্বেদীয় পদ্ধতিতে) মাখলে এবং কিছু পরে গরম জলে স্নান করলে উপশম হয়।\n\n\n== প্রজাতি ==\nবর্তমানে গৃহীত প্রজাতির মধ্যে রয়েছে:\n\n\n== তথ্যসূত্র =="}