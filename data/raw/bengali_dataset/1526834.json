{"pageid": 1526834, "title": "সুমিতা প্রভাকর", "url": "https://bn.wikipedia.org/wiki?curid=1526834", "content": "সুমিতা প্রভাকর হলেন একজন ভারতীয় স্ত্রীরোগ বিশেষজ্ঞ, প্রসূতিবিদ এবং সামাজিক মেডিকো কর্মী। ভারতের বারাণসীর কাশী হিন্দু বিশ্ববিদ্যালয় থেকে স্নাতক ডিগ্রি অর্জনের পর, তিনি ১৯৯৯ থেকে ২০০১ সাল পর্যন্ত মালয়েশিয়ার কুইন এলিজাবেথ হাসপাতালে চিকিৎসা অনুশীলন করেন। তিনি ভারতে ফিরে আসেন এবং ২০০১ থেকে ২০০২ সাল পর্যন্ত দিল্লির সীতারাম ভারতিয়া ইনস্টিটিউট অফ সায়েন্স অ্যাণ্ড রিসার্চে পরামর্শদাতা স্ত্রীরোগ বিশেষজ্ঞ হিসেবে অনুশীলন শুরু করেন। তিনি দেরাদুনের সিএমআই হাসপাতালের স্ত্রীরোগ বিভাগের প্রধান হিসেবে দায়িত্ব পালন করছেন। তিনি ২০১৪ সাল থেকে স্তন ও জরায়ুমুখের ক্যান্সারের জন্য বিনামূল্যে স্ক্রিনিং এবং সচেতনতা শিবির আয়োজন করে আসছেন। তিনি ভারতের ধাত্রীবিদ্যা ও স্ত্রীরোগ সংক্রান্ত সমিতি ফেডারেশনের দেরাদুনের সদস্য সংস্থার সভাপতি হিসেবে দায়িত্ব পালন করেছেন। তিনি অসংখ্য পুরস্কার পেয়েছেন, যার মধ্যে রয়েছে আইএমএ ডক্টর অ্যাচিভমেন্ট অ্যাওয়ার্ড, উমা শক্তি সম্মান, পিএনবি হিন্দি গৌরব সম্মান, দৈনিক জাগরণ মেডিকেল এক্সেলেন্স অ্যাওয়ার্ড, ডিভাইন শক্তি লিডারশিপ অ্যাওয়ার্ড, ইয়ুথ আইকন অ্যাওয়ার্ড এবং মেডিকো-সোশ্যাল অ্যাক্টিভিস্ট অ্যাওয়ার্ড।\n\n\n== শিক্ষা এবং কর্মজীবন ==\n১৯৯৪ সালে তিনি বারাণসীর কাশী হিন্দু বিশ্ববিদ্যালয় থেকে এমবিবিএস সম্পন্ন করেন। ১৯৯৬ সালে তিনি এমডি (অবস অ্যাণ্ড গাইনি) সম্পন্ন করেন, ১৯৯৮ সালে তিনি রয়েল কলেজ অফ অবস্টেট্রিশিয়ানস অ্যাণ্ড গাইনোকোলজিস্ট থেকে এমআরসিওজি (লন্ডন) ডিগ্রি অর্জন করেন।\nসুমিতা প্রভাকর আইভিএফ ইণ্ডিয়া কেয়ার-এর প্রতিষ্ঠাতা, নির্বাহী পরিচালক। এটি তিনি ২০০৪ সালে দেরাদুনে শুরু করেছিলেন। তিনি জরায়ুমুখ ক্যান্সার স্ক্রিনিংয়ের জন্য কলপোস্কোপি সেন্টারের প্রতিষ্ঠাতা - এটি ২০০২ সালে প্রতিষ্ঠিত এবং উত্তরাখণ্ডে এফওজিএসআই দ্বারা কলপোস্কোপির জন্য ডাক্তারদের প্রশিক্ষণের জন্য স্বীকৃত একমাত্র কেন্দ্র। তিনি ক্যান প্রোটেক্ট ফাউণ্ডেশন-এর প্রতিষ্ঠাতা সভাপতি ছিলেন। এই এনজিওটি নারী স্বাস্থ্য, স্তন ও জরায়ুমুখ ক্যান্সার প্রতিরোধ এবং সচেতনতার জন্য কাজ করে।\nক্যান প্রোটেক্ট ফাউণ্ডেশনের সভাপতি হিসেবে, সুমিতা উত্তরাখণ্ড এবং নিকটবর্তী রাজ্যগুলিতে স্তন ও জরায়ুর ক্যান্সার প্রতিরোধ ও সচেতনতার জন্য বিনামূল্যে স্ক্রিনিং, শিক্ষামূলক এবং প্রশিক্ষণ শিবির আয়োজনে অত্যন্ত সক্রিয়। তিনি আশা কি কিরণ অভিযানের প্রতিষ্ঠাতা, যাদের লক্ষ্য স্তন ও জরায়ুমুখের ক্যান্সার প্রতিরোধের জন্য আশা এবং অঙ্গনওয়াড়ি কর্মীদের বিনামূল্যে প্রশিক্ষণ দেওয়া এবং সংবেদনশীলতা জাগিয়ে তোলা।\n\n\n== জীবনী ==\nসুমিতা প্রভাকরের মা ছিলেন একজন শিক্ষিকা এবং বাবা ছিলেন আইডিপিএল-এর একজন প্রশাসনিক কর্মকর্তা। তাঁর স্কুলজীবন কেন্দ্রীয় বিদ্যালয় আইডিপিএল থেকে সম্পন্ন হয়েছিল। তাঁর এক ছেলে আছে। তাঁর স্বামী গুরদীপ সিং একজন অর্থোপেডিক সার্জন।\n\n\n== সম্মাননা ==\n২০০৮ সালে চিকিৎসা ক্ষেত্রে বিশিষ্ট সেবার স্বীকৃতিস্বরূপ ণ্ডিয়ান মেডিকেল অ্যাসোসিয়েশন কর্তৃক আইএমএ ডক্টর অ্যাচিভমেন্ট অ্যাওয়ার্ড\n২০১৩ সালে নারী স্বাস্থ্যের ক্ষেত্রে বিশিষ্ট সেবার স্বীকৃতিস্বরূপ উত্তরাখণ্ডের রাজ্যপাল কর্তৃক উমা শক্তি সম্মান\nবন্ধ্যাত্ব চিকিৎসার ক্ষেত্রে বিশিষ্ট সেবার স্বীকৃতিস্বরূপ অমর সিং কর্তৃক গ্লোবাল বিজনেস অ্যাণ্ড এক্সেলেন্স অ্যাওয়ার্ড\n২০১৪ সালে রজঃস্রাবসংক্রান্ত স্বাস্থ্যবিধি এবং স্তন ক্যান্সার সম্পর্কে সচেতনতা ছড়িয়ে দেওয়ার ক্ষেত্রে বিশিষ্ট সেবার স্বীকৃতিস্বরূপ ইয়ুথ আইকন পুরস্কার\n২০১৪ সালে নারী স্বাস্থ্যসেবার ক্ষেত্রে বিশিষ্ট সমাজসেবার স্বীকৃতিস্বরূপ অমর উজালা পাবলিকেশন্স কর্তৃক অমর উজালা সমর্পণ আউর সম্মান।\nউত্তরাখণ্ডের পাহাড়ি অঞ্চলে নারী স্বাস্থ্যসেবার ক্ষেত্রে বিশিষ্ট সেবার স্বীকৃতিস্বরূপ টাইমস অফ ইন্ডিয়া কর্তৃক হেলথ আইকন পুরস্কার\nউত্তরাখণ্ডের প্রত্যন্ত অঞ্চলে স্তন এবং জরায়ুর ক্যান্সার প্রতিরোধে বিশিষ্ট কাজের স্বীকৃতিস্বরূপ পারমার্থ আশ্রমের স্বামী চিদানন্দ কর্তৃক ডিভাইন শক্তি লিডারশিপ অ্যাওয়ার্ড।\n২০১৮ সালে দৈনিক জাগরণ উত্তরাখণ্ডের মেডিকেল পিলার সাময়িকীতে তাঁর কথা তুলে ধরেছিল।\nচিকিৎসা পেশা ও সমাজের প্রতি তাঁর অননুকরণীয় অবদান, অঙ্গীকার এবং নিবেদিতপ্রাণ সেবার স্বীকৃতিস্বরূপ ইণ্ডিয়ান মেডিকেল অ্যাসোসিয়েশন উত্তরাকন কর্তৃক মেডিকো-সোশ্যাল অ্যাক্টিভিস্ট অ্যাওয়ার্ড ২০১৮।\n\n\n== তথ্যসূত্র ==\n\n\n== বহিঃসংযোগ ==\nদূরদর্শনে সুমিতা প্রভাকর\nমেরি মা স্বাস্থ্য মা ক্যাম্পেইন শুরু\nক্যান প্রোটেক্ট ফাউণ্ডেশন"}