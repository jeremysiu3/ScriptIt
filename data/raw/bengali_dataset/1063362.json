{"pageid": 1063362, "title": "চীনের গ্রহানুসন্ধান কর্মসূচি", "url": "https://bn.wikipedia.org/wiki?curid=1063362", "content": "চীনের গ্রহানুসন্ধান কর্মসূচি (ইংরেজি: Planetary Exploration of China, সংক্ষেপে PEC; চীনা: 中国行星探测; ফিনিন: Zhōngguó Xíngxīng Tàncè চুংকুও শিংশিং থানছে), যা থিয়েনওয়েন (চীনা: 天问; ফিনিন: Tīanwèn; আক্ষরিক: \"স্বর্গের প্রতি প্রশ্নাবলী\") নামেও পরিচিত, চীনের জাতীয় মহাকাশ প্রশাসন কর্তৃক পরিচলিত স্বয়ংক্রিয় যন্ত্রচালিত আন্তর্গ্রহ মহাকাশযাত্রা কর্মসূচি। এই কর্মসূচিটির উদ্দেশ্যে সৌরজগতের গ্রহগুলি অনুসন্ধান করে তথ্য আহরণ করা। মঙ্গল গ্রহ অনুসন্ধানের মাধ্যমে কর্মসূচিটি শুরু হয়। ভবিষ্যতে এটিকে বৃহস্পতি গ্রহ ও আরও অন্যান্য গ্রহে সম্প্রসারিত করার পরিকল্পনা আছে।\nপ্রাথমিক পর্যায়ে এই কর্মসূচিটি চীনের মঙ্গলগ্রহ অভিযান নামে পরিচিত ছিল। পরবর্তীতে ২০২০ সালের এপ্রিল মাসে ঘোষণা দেওয়া হয় যে এর নাম চীনের গ্রহানুসন্ধান কর্মসূচি। কর্মসূচির অন্তর্গত ধারাবাহিক অভিযানগুলির সাধারণ নাম দেয়া হয় থিয়েনওয়েন\nকর্মসূচিটির প্রথম অভিযানটির নাম থিয়েনওয়েন-১ মঙ্গলগ্রহ অনুসন্ধান অভিযান, যা ২০২০ সালের ২৩শে জুলাই তারিখে শুরু হয়। চীনের ওয়েনছাং মহাকাশযান উৎক্ষেপণ কেন্দ্র থেকে একটি দীর্ঘ অভিযাত্রা ৫ রকেটের সাহায্যে একটি মহাকাশযান উৎক্ষেপণ করা হয়, যে যানটি একটি কক্ষীয় আবর্তক যান, একটি অবতরক যান ও একটি পরিভ্রামক যান (চুরুং) নিয়ে গঠিত। থিয়েনওয়েন-১ দীর্ঘ ৭ মাস যাত্রাশেষে ২০২১ সালের ফেব্রুয়ারি মাসে মঙ্গলগ্রহের কক্ষপথে অনুপ্রবেশ করে, এবং এরপর ২০২১ সালে ১৪ই মে তারিখে অবতরক যানটি চুরুং পরিভ্রামক যানসহ সফলভাবে মঙ্গল গ্রহপৃষ্ঠে কোমল অবতরণে সক্ষম হয়। এর ফলে মার্কিন যুক্তরাষ্ট্রের পরে চীন বিশ্বের ইতিহাসে দ্বিতীয় রাষ্ট্র হিসেবে মঙ্গলগ্রহপৃষ্ঠে সফলভাবে একটি সম্পূর্ণ কার্যক্ষম মহাকাশযানের কোমল অবতরণ সম্পন্ন করার সাফল্য অর্জন করে।\nকর্মসূচিটি ভবিষ্যতে ভূ-নিকটবর্তী গ্রহাণু নমুনা প্রত্যানয়ন, মঙ্গলগ্রহের নমুনা প্রত্যানয়ন ও বৃহস্পতি গ্রহের ব্যবস্থা অনুসন্ধান চালানোর পরিকল্পনা করেছে।\n\n\n== তথ্যসূত্র =="}