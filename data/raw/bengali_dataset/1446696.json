{"pageid": 1446696, "title": "নিকোলা ভ্লাশিচ", "url": "https://bn.wikipedia.org/wiki?curid=1446696", "content": "নিকোলা ভ্লাশিচ (ক্রোয়েশীয়: Nikola Vlašić; জন্ম: ৪ অক্টোবর ১৯৯৭) হলেন একজন ক্রোয়েশীয় পেশাদার ফুটবল খেলোয়াড়। তিনি বর্তমানে ইতালীয় ক্লাব তোরিনো এবং ক্রোয়েশিয়া জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় অথবা বাম পার্শ্বীয় আক্রমণভাগের খেলোয়াড় হিসেবে খেলেন।\n২০১২ সালে, ভ্লাশিচ ক্রোয়েশিয়া অনূর্ধ্ব-১৬ দলের হয়ে ক্রোয়েশিয়ার বয়সভিত্তিক পর্যায়ে অভিষেক করেছিলেন। প্রায় ছয় বছর যাবত ক্রোয়েশিয়ার বয়সভিত্তিক দলের হয়ে খেলার পর, তিনি ২০১৭ সালে ক্রোয়েশিয়ার হয়ে আন্তর্জাতিক পর্যায়ে অভিষেক করেছেন; ক্রোয়েশিয়ার জার্সি গায়ে তিনি এপর্যন্ত ৫৫ ম্যাচে ৮টি গোল করেছেন।\n\n\n== প্রারম্ভিক জীবন ==\nনিকোলা ভ্লাশিচ ১৯৯৭ সালের ৪ঠা অক্টোবর তারিখে ক্রোয়েশিয়ার স্প্লিতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nভ্লাশিচ ক্রোয়েশিয়া অনূর্ধ্ব-১৬, ক্রোয়েশিয়া অনূর্ধ্ব-১৭, ক্রোয়েশিয়া অনূর্ধ্ব-১৮, ক্রোয়েশিয়া অনূর্ধ্ব-১৯ এবং ক্রোয়েশিয়া অনূর্ধ্ব-২১ দলের হয়ে খেলার মাধ্যমে ক্রোয়েশিয়ার প্রতিনিধিত্ব করেছেন। ২০১২ সালের ৩০শে অক্টোবর তারিখে তিনি নেদারল্যান্ডস অনূর্ধ্ব-১৬ দলের বিরুদ্ধে ম্যাচে ক্রোয়েশিয়া অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ক্রোয়েশিয়ার বয়সভিত্তিক দলের হয়ে তিনি প্রায় ৬ বছরে ৩৮ ম্যাচে অংশগ্রহণ করে ৯টি গোল করেছেন।\n২০১৭ সালের ২৮শে মে তারিখে, ১৯ বছর, ৭ মাস ও ২৪ দিন বয়সে, ডান পায়ে ফুটবল খেলায় পারদর্শী ভ্লাশিচ মেক্সিকোর বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ক্রোয়েশিয়ার হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ৭ নম্বর জার্সি পরিধান করে ডান পার্শ্বীয় মধ্যমাঠের খেলোয়াড় হিসেবে খেলেছিলেন। ম্যাচটি ক্রোয়েশিয়া ২–১ গোলের ব্যবধানে জয়লাভ করেছিল। ক্রোয়েশিয়ার হয়ে অভিষেকের বছরে ভ্লাশিচ সর্বমোট ২ ম্যাচে অংশগ্রহণ করেছেন। জাতীয় দলের হয়ে অভিষেকের ২ বছর, ৩ মাস ও ৯ দিন পর, ক্রোয়েশিয়ার জার্সি গায়ে প্রথম গোলটি করেছেন; ২০১৯ সালের ৬ই সেপ্টেম্বর তারিখে, স্লোভাকিয়ার বিরুদ্ধে ম্যাচের ৪৪তম মিনিটে মার্সেলো ব্রোজোভিচের অ্যাসিস্ট হতে ক্রোয়েশিয়ার হয়ে ম্যাচের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৪ মে ২০২৪ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nনিকোলা ভ্লাশিচ – ফিফা প্রতিযোগিতার রেকর্ড (ইংরেজি) \nনিকোলা ভ্লাশিচ – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে নিকোলা ভ্লাশিচ  (ইংরেজি)  \nসকারবেসে নিকোলা ভ্লাশিচ (ইংরেজি) \nবিডিফুটবলে নিকোলা ভ্লাশিচ  (ইংরেজি)  \nইইউ-ফুটবলে নিকোলা ভ্লাশিচ (ইংরেজি) \nট্রান্সফারমার্কেটে নিকোলা ভ্লাশিচ (ইংরেজি) \nওয়ার্ল্ডফুটবল.নেটে নিকোলা ভ্লাশিচ (ইংরেজি) \nইএসপিএন এফসিতে \nন্যাশনাল-ফুটবল-টিমস.কমে নিকোলা ভ্লাশিচ (ইংরেজি)"}