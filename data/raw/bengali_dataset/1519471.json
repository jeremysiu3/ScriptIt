{"pageid": 1519471, "title": "ইসাবেল রামিরেস কাস্তানেদা", "url": "https://bn.wikipedia.org/wiki?curid=1519471", "content": "ইসাবেল রামিরেস কাস্তানেদা (১৮৮১–১৯৪৩) মেক্সিকান প্রত্নতত্ত্ববিদ ও নৃবিজ্ঞানী হিসেবে কাজ করা প্রথম নারীদের মধ্যে একজন ছিলেন। তিনি তার কর্মজীবনের বেশিরভাগ সময় জাতীয় জাদুঘরের (মুসেও নাসিওনাল দে আনত্রোপোলোজিয়া) সঙ্গে যুক্ত ছিলেন। তিনি মধ্য মেক্সিকোর নাহুয়া লোককথা নিয়ে গবেষণা করেছেন এবং বহু প্রত্নতাত্ত্বিক সংগ্রহ শ্রেণিবদ্ধ করেছেন। রামিরেস কাস্তানেদা প্রথম নারী হিসেবে প্রত্নতাত্ত্বিক খনন পরিচালনা করেছিলেন।\n\n\n== জীবনী ==\nইসাবেল রামিরেস কাস্তানেদা ১৮৮১ সালে মেক্সিকো সিটির কাছে অবস্থিত একটি ছোট শহর মিল্পা আল্টায় জন্মগ্রহণ করেন। তিনি মূলত এস্কুয়েলা নর্মাল দে প্রফেসোরাসে প্রাথমিক ও প্রাক বিদ্যালয়ের শিক্ষিকা হওয়ার জন্য পড়াশোনা করেছিলেন এবং কয়েক বছর এই পেশায় কাজ করেন। তিনি নিয়মিত আতেনেও দে লা যুবেনতুদ সম্মেলনে অংশগ্রহণ করেছেন।\n১৯০৭ সালে তিনি মেক্সিকোতে নৃবিজ্ঞানী এডুয়ার্ড সেলার এবং নৃতাত্ত্বিক কেসিলি সেলার-জাখসের সঙ্গে পরিচিত হন। ইসাবেল প্রত্নতাত্ত্বিক নিদর্শন গবেষণা ও শ্রেণিবদ্ধকরণে সহায়তা করেন এবং প্রত্নতত্ত্ব বিষয়ক বক্তৃতায় সহকারী হিসেবে কাজ করেন। ১৯০৬ সালে তিনি প্রত্নতত্ত্ব, ইতিহাস ও নৃবিজ্ঞান বিষয়ে পড়াশোনার জন্য জাতীয় জাদুঘর (মুসেও নাসিওনাল দে আনত্রোপোলোজিয়া) থেকে একটি বৃত্তি লাভ করেন, যেখানে তিনি তার কর্মজীবনের বেশিরভাগ সময় যুক্ত ছিলেন। ফ্রান্ৎস বোয়াসের মেক্সিকো সফরের সময় ইসাবেল তাঁর সঙ্গে পরিচিত হন এবং বোয়াসের শিষ্যসুলভ অবস্থান গ্রহণ করেন।\nসেলারদের সঙ্গে থাকাকালীন, রামিরেস পুরাতত্ত্ব অধ্যয়নের সঙ্গে পরিচিত হন এবং তিনি তাদের সঙ্গে বিভিন্ন প্রত্নতাত্ত্বিক স্থানে অভিযানে অংশ নেন। তিনি প্রাচীন স্থাপত্য ও মৃৎশিল্প নিয়ে পড়াশোনা করেন এবং মেক্সিকোর প্রথম নারী প্রত্নতত্ত্ববিদ হিসেবে কাজ শুরু করেন। ১৯১১ সালে তিনি মায়া সভ্যতার পালেঙ্ক স্থলে খননকাজে অংশ নেন।\nতিনি নাহুয়াতল ভাষার স্থানীয় বক্তা ছিলেন এবং মিলপা আল্টার লোককথার একটি সংগ্রহ ফ্রান্‌ৎস বোয়াসকে প্রদান করেন। বোয়াস ১৯২৪ সালে এসব লোককথা প্রকাশ করেন। তবে তাকে লেখক হিসেবে স্বীকৃতি দেননি।\n১৯৪৩ সালে তিনি মারা যান।\n\n\n== তথ্যসূত্র =="}