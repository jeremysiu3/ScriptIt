{"pageid": 1524269, "title": "সঙ্গীতা সিন্ধি বহল", "url": "https://bn.wikipedia.org/wiki?curid=1524269", "content": "সঙ্গীতা সিন্ধি বহল (জন্ম ৯ই ফেব্রুয়ারী ১৯৬৫) বিশ্বের সর্বোচ্চ শৃঙ্গে (৮,৮৪৮.৮৬ মিটার (২৯,০৩১.৭ ফুট)) আরোহণকারী সবচেয়ে বয়স্ক ভারতীয় মহিলা,  তিনি ২০১৮ সালের মে মাসে ৫৩ বছর বয়সে এভারেস্টের চূড়ায় আরোহণ করেছিলেন। তিনি ভারতীয় কেন্দ্রশাসিত অঞ্চল জম্মু ও কাশ্মীরের প্রথম মহিলা যিনি এই পর্বত আরোহণ করেছিলেন। সঙ্গীতা একজন প্রাক্তন মিস ইণ্ডিয়া ফাইনালিস্ট।\n\n\n== পর্বতারোহণ ==\nসঙ্গীতা বহল ৪৬ বছর বয়সে প্রথম পর্বত আরোহণ শুরু করেন। তাঁর স্বামী অঙ্কুর বহল, যিনি ইতিমধ্যেই একজন সফল পর্বতারোহী ছিলেন, তাঁর উৎসাহ এবং প্রশিক্ষণে সঙ্গীতা ২০১১ সালে তাঁর সাথে কিলিমাঞ্জারোতে (৫,৮৯৫ মিটার (১৯,৩৪১ ফুট)) আরোহণ করেন। দুই বছর পর, সঙ্গীতা ইউরোপের সর্বোচ্চ শৃঙ্গ এলব্রুস পর্বতে (৫,৬৪২ মিটার (১৮,৫১০ ফুট)) আরোহণ করেন। ২০১৪ সালে তিনি অ্যান্টার্কটিকার মাউন্ট ভিনসনে (৪,৮৯৭ মিটার (১৬,০৬৬ ফুট)) আরোহণকারী তৃতীয় ভারতীয় মহিলা ছিলেন। এক বছর পর, তিনি দক্ষিণ আমেরিকার সর্বোচ্চ শৃঙ্গ অ্যাকোনকাগুয়ায় (৬,৯৬২ মিটার (২২,৮৪১ ফুট)) আরোহণ করেন।\n\n\n=== মাউন্ট এভারেস্ট আরোহণ ২০১৮ ===\n২০১৭ সালে বহলের এভারেস্ট আরোহণের প্রথম প্রচেষ্টা উচ্চতাজনিত অসুস্থতার কারণে ব্যর্থ হয়। পঞ্চাশ দিন পাহাড়ে থাকার পর, উচ্চতাজনিত অসুস্থতার লক্ষণ দেখা দেয় এবং একইভাবে আক্রান্ত আরও ছয়জন পর্বতারোহীর সাথে তাঁকে একটি অধিক-উচ্চতার বেস ক্যাম্প থেকে সরিয়ে নিতে হয়। দুটি ৬,০০০-মিটার + (২০,০০০-ফুট) আরোহণের প্রস্তুতি নিলেও সঙ্গীতা এই অসুস্থতায় আক্রান্ত হন।\n২০১৮ সালের ১৯শে মে তিনি তাঁর দ্বিতীয় প্রচেষ্টায় এভারেস্টের চূড়ায় পৌঁছোন। দক্ষিণ কোল-এর দিক থেকে এগিয়ে আসার সময়, সঙ্গীতা যখন চূড়ায় ওঠার শেষ প্রস্তুতি নিচ্ছিলেন, তখন তীব্র বাতাস এবং তুষারপাতের ফলে পরিস্থিতি আরও কঠিন হয়ে পড়ে। তাঁর আরোহণে সময় দুইজন শেরপা তাঁর পর্বত পথপ্রদর্শক হিসেবে সহায়তা করেছিলেন, সঙ্গীতা এদের নাম দিয়েছেন নগা তেনজি এবং \"নুরবু শেরপা\"। এই দ্বিতীয় প্রচেষ্টার সময়, সঙ্গীতার উচ্চতাজনিত অসুস্থতার কোনও লক্ষণ দেখা যায়নি। এর জন্য তিনি  পুঙ্খানুপুঙ্খ প্রস্তুতি এবং কঠোর প্রশিক্ষণকে কৃতিত্ব দেন। শীর্ষে পৌঁছে সঙ্গীতা প্রেমলতা আগরওয়ালের রেকর্ডকে ছাড়িয়ে যান, প্রেমলতা সবচেয়ে বয়স্ক ভারতীয় মহিলা হিসেবে আরোহণ করেছিলেন ২০১১ সালে।\n\n\n=== সাতটি শীর্ষ আরোহণ ===\nসঙ্গীতা বিশ্বের ঐতিহ্যবাহী সাতটি শীর্ষ আরোহণের মধ্যে ছয়টিতে আরোহণ সম্পন্ন করেছেন, এবং উত্তর আমেরিকার একমাত্র ডেনালি পর্বতশৃঙ্গটি তিনি আরোহণ করতে পারেননি। ২০১৯ সালে, তিনি সপ্তম শৃঙ্গে আরোহণের জন্য প্রশিক্ষণ নিচ্ছিলেন।\nসম্পন্ন আরোহণের বিবরণ নিচের সারণীতে দেখানো হয়েছে:\n\n\n== পেশাগত আগ্রহ এবং ব্যক্তিগত জীবন ==\nসঙ্গীতা হলেন ইমপ্যাক্ট ইমেজ কনসালট্যান্টসের প্রতিষ্ঠাতা, পরিচালক এবং ইমেজ কনসালট্যান্ট, যেটি গুরগাঁও-ভিত্তিক একটি কোম্পানি যারা পেশাদার ইমেজ কনসালট্যান্সিতে (ইতিবাচক এবং প্রভাবশালী ধারণা তৈরির লক্ষ্যে, চেহারা, স্টাইল এবং আচরণ সম্পর্কে উপযুক্ত পরামর্শের মাধ্যমে ব্যক্তিদের তাদের ব্যক্তিগত এবং পেশাদার ভাবমূর্তি উন্নত করতে সহায়তা) বিশেষজ্ঞ। কর্পোরেট কর্মীদের জন্য একজন প্রশিক্ষক হিসেবে, তিনি ব্যক্তি এবং প্রতিষ্ঠান উভয়ের জন্য পরামর্শদান এবং প্রশিক্ষণ পরিষেবা প্রদান করেন। স্কুলজ কর্তৃক পরিচালিত শিশুদের এবং সেলিব্রিটি শো উপস্থাপক নিধি কুমারের সাথে ইন্টার-অ্যাক্টিভ সেশনের সময় তিনি একজন মূল বক্তা হিসেবে উপস্থিত হয়েছেন, এবং পর্বত আরোহণ কিভাবে সহনশীলতা, স্থিতিস্থাপকতা, মানসিক শক্তি এবং স্থিতিশীলতা তৈরিতে সাহায্য করে সে সম্পর্কে জ্ঞান ছড়িয়ে দিয়েছেন। ১৯৮৫ সালে, সঙ্গীতা ফেমিনা, মিস ইণ্ডিয়া দ্বারা আয়োজিত এবং পরিচালিত জাতীয় সৌন্দর্য প্রতিযোগিতায় অংশগ্রহণ করেন, যেখানে তিনি ফাইনালে পৌঁছান।\nসঙ্গীতার জন্ম জম্মুতে, যা তৎকালীন জম্মু ও কাশ্মীর রাজ্যের শীতকালীন রাজধানী ছিল। তাঁর স্বামীর নাম অঙ্কুর বহল এবং তাঁদের এক ছেলে রয়েছে।\n\n\n== আরও দেখুন ==\nভারতীয় এভারেস্ট আরোহীদের তালিকা - বছর ভিত্তিক\nএভারেস্টের চূড়ায় আরোহণকারীর তালিকা\nভারতের মাউন্ট এভারেস্ট রেকর্ডের তালিকা\nমাউন্ট এভারেস্টের রেকর্ডের তালিকা\nতামায়ে ওয়াতানাবে এবং এভারেস্টে আরোহণকারী সবচেয়ে বয়স্ক মহিলা হিসেবে রেকর্ডধারী\n\n\n== তথ্যসূত্র ==\n\n\n== বহিঃসংযোগ ==\nসঙ্গীতা সিন্ধি বহল\nটেমপ্লেট:Indian mountaineers"}