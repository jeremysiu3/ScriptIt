{"pageid": 1504173, "title": "সতীশচন্দ্র সেনগুপ্ত", "url": "https://bn.wikipedia.org/wiki?curid=1504173", "content": "সতীশচন্দ্র সেনগুপ্ত  ( ১৮৮৫ - ৩০ জানুয়ারি, ১৯৩০) ছিলেন ভারতীয় উপমহাদেশের ব্রিটিশ বিরোধী স্বাধীনতা আন্দোলনের একজন বিপ্লবী যিনি ছাত্র ও যুবকদের বিপ্লবীদলে আনার জন্য নানাভাবে সচেষ্ট ছিলেন। \n\n\n== জীবনী ==\nসতীশচন্দ্র সেনগুপ্তর জন্ম  ব্রিটিশ ভারতের অধুনা  পশ্চিমবঙ্গের হুগলি জেলার  শ্রীরামপুরে। পিতা বিশ্বেশ্বর সেনগুপ্ত। তাদের পৈতৃক নিবাস ছিল অধুনা  বাংলাদেশের ফরিদপুরের রাজনগরে।   ছাত্রাবস্থায় সতীশচন্দ্র স্বদেশী আন্দোলনে যুক্ত হন। কলেজে তিনি গান্ধীবাদী স্বাধীনতা সংগ্রামী বিজয়কুমার ভট্টাচার্যের সহপাঠী ছিলেন। স্নাতক হওয়ার পর সতীশচন্দ্র ছাত্র ও যুবকদের বিপ্লবীদলে আনার জন্য শিক্ষকতা শুরু করেন। প্রথমে বাগনান ও হরিপালের স্কুলে কাজ করেন। পল্লীসংগঠনে তিনি বিজয়কুমার ভট্টাচার্যকে সঙ্গে নিয়ে হুগলির হরিপাল কল্যাণ সংঘে যোগ দেন।  পরে তিনি কলকাতা মর্টন স্কুল, সেন্ট্রাল কলেজিয়েট স্কুলের বরিষ্ট ইংরাজির শিক্ষক হন। তিনি কলকাতার বৌবাজার শাখার মেট্রোপলিটন ইন্সটিটিউশনের প্রধান শিক্ষক ছিলেন।  শিক্ষকতার পাশাপাশি বিদ্যালয়ের বাংলা ও ইংরাজী পাঠ্যপুস্তক রচনাসহ  সতীশচন্দ্র কয়েকবছর হিন্দু প্যাট্রিয়ট এবং মাসিক গৃহস্থ পত্রিকায় দেশাত্মবোধ জাগ্রত করার জন্য বহু নিবন্ধ প্রকাশ করেন। তিনি নিখিলবঙ্গ শিক্ষক সমিতির অন্যতম প্রধান উদ্যোক্তা এবং সংগঠক ছিলেন। শিক্ষকসমাজের সুবিধার্থে প্রধানত প্রশ্নপত্র ছাপার উদ্দেশ্যে সতীশচন্দ্র কলকাতায় শক্তি প্রেস প্রতিষ্ঠা করেন। এই প্রেসটিই পরে তার অনুবর্তী সহকর্মীদের অন্যতম কর্মকেন্দ্র হয় ওঠে।\nসতীশচন্দ্র সেনগুপ্ত ১৯৩০ খ্রিস্টাব্দের ৩০ জানুয়ারি কলকাতায় পরলোক গমন করেন।\n\n\n== তথ্যসূত্র =="}