{"pageid": 1391470, "title": "দ্য ডিয়ার হান্টার", "url": "https://bn.wikipedia.org/wiki?curid=1391470", "content": "দ্য ডিয়ার হান্টার মাইকেল চিমিনো পরিচালিত ১৯৭৮ সালের মহাকাব্যিক যুদ্ধভিত্তিক নাট্য চলচ্চিত্র। এটি ভিয়েতনাম যুদ্ধ লড়াই করা তিনজন স্লাভিক-মার্কিন স্টিলওয়ার্কারকে নিয়ে আবর্তিত। তিনজন যোদ্ধা চরিত্রে অভিনয় করেছেন রবার্ট ডি নিরো, ক্রিস্টোফার ওয়াকেন ও জন স্যাভেজ এবং পার্শ্ব চরিত্রে অভিনয় করেছেন জন কাজ্যাল (তার সর্বশেষ চলচ্চিত্র), মেরিল স্ট্রিপ ও জর্জ ডিজুন্ডজা। গল্পটি পেনসিলভেনিয়ার পিটসবার্গের দক্ষিণে মনংগাহিলা নদীর তীরবর্তী ক্লেয়ারটন শহরে এবং ভিয়েতনামের পটভূমিতে বর্ণিত।\nচলচ্চিত্রটি লাস ভেগাস ও রুশ রুলেট নিয়ে লুইস এ. গারফিঙ্কল ও কুইন কে. রিডেকারের অসমাপ্ত চিত্রনাট্য দ্য ম্যান হু কেম টু প্লে-এর অবলম্বনে নির্মিত। প্রযোজক মাইকেল ডিলি পাণ্ডুলিপিটি ক্রয় করেন এবং নির্মাতা মাইকেল চিমিনোকে চলচ্চিত্রটি নির্মাণের জন্য নিয়োগ দেন। চিমিনো ডেরিক ওয়াশবার্নকে নিয়ে পাণ্ডুলিপির পুনর্লিখন করেন এবং রুশ রুলেটের উপাদান নিয়ে ভিয়েতনাম যুদ্ধে অন্তর্ভুক্ত করেন। চলচ্চিত্রটিতে পূর্বনির্ধারিত নির্মাণব্যয়ের অধিক ব্যয় হয় ও অধিক সময় লাগে এবং মোট ১৫ মিলিয়ন মার্কিন ডলার ব্যয়ে সমাপ্ত হয়। চলচ্চিত্রটির প্রযোজনা প্রতিষ্ঠান এএমআই ফিল্মস এটি বিশ্বব্যাপী মুক্তি দেয় এবং ইউনিভার্সাল পিকচার্স উত্তর আমেরিকায় পরিবেশনার দায়িত্ব পালন করে।\nদ্য ডিয়ার হান্টার সমালোচক ও দর্শকদের কাছ থেকে সমাদৃত হয় এবং চিমিনোর পরিচালনা, অভিনয়শিল্পীদের (বিশেষ করে ডি নিরো, ওয়াকেন, কাজ্যাল, ও স্ট্রিপ) অভিনয় পারদর্শিতা ও এর চিত্রনাট্য, বাস্তবসম্মত বিষয়বস্তু ও গল্প বর্ণনা এবং চিত্রগ্রহণ প্রশংসিত হয়। এটি বক্স অফিসেও সফল হয় এবং বিশ্বব্যাপী ৪৯ মিলিয়ন মার্কিন ডলার আয় করে। এটি ৫১তম একাডেমি পুরস্কারে নয়টি বিভাগে মনোনয়ন লাভ করে এবং শ্রেষ্ঠ চলচ্চিত্র, চিমিনো শ্রেষ্ঠ পরিচালনা, ওয়াকেন শ্রেষ্ঠ পার্শ্ব অভিনেতা, শ্রেষ্ঠ শব্দগ্রহণ ও শ্রেষ্ঠ চলচ্চিত্র সম্পাদনা বিভাগে পাঁচটি পুরস্কার অর্জন করে।\nচলচ্চিত্রটি সমাদৃত ও একাডেমি পুরস্কারে সফল হলেও চলচ্চিত্র শিল্পের বেশ কয়েকজন স্বনামধন্য সমালোচক দ্য ডিয়ার হান্টার-এর সরল, গোঁড়া ও ভিয়েত কং ও ভিয়েতনাম যুদ্ধের মার্কিনীদের অবস্থানের ঐতিহাসিকভাবে ভুল চিত্রায়নের জন্য বিদ্রূপ করেন। ভিয়েত কংদের দ্বারা মার্কিন বন্দীদের রুশ রুলেট খেলার বিষয়টির কোন ঐতিহাসিক ভিত্তি না থাকার জন্য বিপুলভাবে সমালোচিত হয়, চিমিনো এই দাবী অস্বীকার করলেও এর বিপক্ষে প্রমাণপত্র দিয়ে যুক্তি খণ্ডন করতে পারেননি।\nচলচ্চিত্রটি সর্বকালের সেরা চলচ্চিত্রের তালিকায় স্থান করে নেয়, যেমন ২০০৭ সালে আমেরিকান ফিল্ম ইনস্টিটিউটের এএফআইয়ের ১০০ বছর...১০০ চলচ্চিত্র তালিকার ১০ম বার্ষিক সংস্করণে সর্বকালের ৫৩তম সেরা মার্কিন চলচ্চিত্র হিসেবে স্থান পায়। ১৯৯৬ সালে চলচ্চিত্রটি \"সাংস্কৃতিক, ঐতিহাসিক ও নান্দনিকভাবে গুরুত্বপূর্ণ\" হিসেবে লাইব্রেরি অব কংগ্রেস কর্তৃক মার্কিন যুক্তরাষ্ট্রের ন্যাশনাল ফিল্ম রেজিস্ট্রিতে সংরক্ষণের জন্য নির্বাচিত হয়।\n\n\n== অভিনয়শিল্পীদল ==\nরবার্ট ডি নিরো - স্টাফ সার্জেন্ট মাইকেল \"মাইক\" ভ্রন্‌স্কি\nক্রিস্টোফার ওয়াকেন - করপোরাল নিকানর \"নিক\" চেভোতারেভিচ\nজন স্যাভেজ - করপোরাল স্টিভেন পুশকভ\nজন কাজ্যাল -  স্ট্যানলি \"স্ট্যান\"/\"স্টশ\"\nমেরিল স্ট্রিপ - লিন্ডা\nজর্জ জুন্ডজা - জন ওয়েলশ\nপিয়ের সেগুই - জুলিয়েন গ্রিন্ডা\nশার্লি স্টোলার - স্টিভেনের মা\nচাক অ্যাসপেগ্রেন - পিটার অ্যাক্সেলরড \"অ্যাক্সেল\"\nরুটানিয়া আল্ডা - অ্যাঞ্জেলা লুদিদুরাভিচ-পুশকভ\nপল দামাতো - সার্জেন্ট\nঅ্যামি রাইট - কনে\nজো গ্রিফাসি - সঙ্গীতদলের প্রধান\n\n\n== নির্মাণ ==\n\n\n=== দৃশ্যধারণের স্থান ===\nথাইল্যান্ড\n\nপ্যাটপং, ব্যাংকক - সায়গনের রেড লাইট অঞ্চল দেখানোর জন্য ব্যবহৃত হয়।.\nসাই ইয়োক, কাঞ্চানাবুরি প্রদেশ\nকোয়াই নদী - কারাবন্দীদের ক্যাম্প ও শুরুর দিকের রুলেটের দৃশ্য।\nমার্কিন যুক্তরাষ্ট্র\n\nসেন্ট থিওডোসিয়াস রাশিয়ান অর্থোডক্স ক্যাথিড্রাল, ট্রেমন্ট - ওহাইওর ক্লিভল্যান্ডের নিকটবর্তী এলাকা। একটি দৃশ্যে নাম পরিষ্কারভাবে দৃশ্যমান।\nলেমকো হল, ক্লিভল্যান্ড, ওহাইও - এখানে বিবাহের দৃশ্য ধারণ করা হয়। একটি দৃশ্যে নাম পরিষ্কারভাবে দৃশ্যমান।\nইউ.এস. স্টিল সেন্ট্রাল ফারনেস, ক্লিভল্যান্ড, ওহাইও - শুরুতে স্টিল মিলের দৃশ্য\nমাউন্ট বেকার-স্নোকোয়ালমি জাতীয় উদ্যান ও নুকস্যাক জলপ্রপাত, ওয়াশিংটনের নর্থ ক্যাসকেডস - হরিণ শিকারের দৃশ্য।এছাড়া নর্থ ক্যাসকেড হাইওয়ে (এসআর ২০), ডায়াবলো হ্রদ।\nস্টোবেনভিল, ওহাইও - কিছু মিল ও পার্শ্ববর্তী এলাকার দৃশ্য।\nস্ট্রুথার্স, ওহাইও - দূরবর্তী বাড়ি ও দীর্ঘ রাস্তার দৃশ্য।\nওয়ের্টন, ওয়েস্ট ভার্জিনিয়া - মিল ও ট্রেইলারের দৃশ্য।\n\n\n== মুক্তি ==\nদ্য ডিয়ার হান্টার ১৯৭৮ সালের ৮ই ডিসেম্বর নিউ ইয়র্ক সিটি ও লস অ্যাঞ্জেলেসে একটি করে প্রেক্ষাগৃহে মুক্তি দেওয়া হয়। এই মুক্তির কৌশল ছিল চলচ্চিত্রটিকে অস্কারের মনোনয়নের বিবেচনায় আনার জন্য এবং এক সপ্তাহ চলার পর আগ্রহ তৈরির জন্য প্রদর্শনী বন্ধ করে দেওয়া হয়। অস্কারের মনোনয়ন পাওয়ার পর ইউনিভার্সাল বড় শহরগুলোতে পরিবেশনা বাড়াতে থাকে এবং অস্কার প্রদানের পর ১৯৭৯ সালের ২৩শে ফেব্রুয়ারি থেকে বিস্তৃত পরিসরে মুক্তি দেয়। চলচ্চিত্রটি মার্কিন যুক্তরাষ্ট্রের বক্স অফিসে ৪৮.৯ মিলিয়ন মার্কিন ডলার আয় করে।\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে দ্য ডিয়ার হান্টার (ইংরেজি)\nইন্টারনেট মুভি ডেটাবেজে দ্য ডিয়ার হান্টার  (ইংরেজি)\nটিসিএম চলচ্চিত্র ডেটাবেজে দ্য ডিয়ার হান্টার\nবক্স অফিস মোজোতে দ্য ডিয়ার হান্টার (ইংরেজি)\nমেটাক্রিটিকে দ্য ডিয়ার হান্টার  (ইংরেজি)\nরটেন টম্যাটোসে দ্য ডিয়ার হান্টার (ইংরেজি)\nইউটিউবে Michael Cimino on THE DEER HUNTER (1978)\nইউটিউবে Michael Cimino on THE DEER HUNTER (1978) #02\nOriginal script (PDF) at Scripts.com — In which Michael is called Merle and stays in Saigon while Nick returns to Linda.\nFilm dialogs (English, Spanish, Portuguese) at Kino\nটেমপ্লেট:মাইকেল চিমিনো"}