{"pageid": 1379842, "title": "পশ্চিমবঙ্গ দিবস", "url": "https://bn.wikipedia.org/wiki?curid=1379842", "content": "পশ্চিমবঙ্গ দিবস হচ্ছে ভারতের পশ্চিমবঙ্গ রাজ্যের প্রতিষ্ঠা, তথা ১৯৪৭-এর বঙ্গভঙ্গ উদ্‌যাপনের জন্য পালিত উৎসব। মূলত ভারতীয় জনতা পার্টি (বিজেপি) ও রাজভবন ২০ জুন তারিখে এই উৎসব পালন করে।\n\n\n== ইতিহাস ও বিতর্ক ==\n২০ জুন ২০২০-এ সামাজিক মাধ্যমের বিভিন্ন ব্যবহারকারীগণ \"পশ্চিমবঙ্গ দিবস\"-এর শুভেচ্ছা জানিয়েছিলেন, কারণ ২০ জুন ১৯৪৭-এ অখণ্ড বাংলা বিধানসভায় বাংলা ভাগ করে পশ্চিমবঙ্গ গঠনের সিদ্ধান্ত গ্রহণ করা হয়েছিল। একই কারণে ভারতীয় জনতা পার্টি (বিজেপি) ২০ জুন তারিখে পশ্চিমবঙ্গ দিবস পালন করে।\nপশ্চিমবঙ্গের রাজ্যপাল সিভি আনন্দ বোস ২০ জুন ২০২৩-এ রাজভবনে পশ্চিমবঙ্গ দিবস পালন করেছিলেন। কিন্তু রাজ্যের মুখ্যমন্ত্রী মমতা বন্দ্যোপাধ্যায় \"পশ্চিমবঙ্গ দিবস\" হিসেবে এই দিনকে মানতে চাননি। সুতরাং বিজেপি ও রাজভবন দ্বারা পালিত পশ্চিমবঙ্গ দিবসের প্রতিক্রিয়া হিসেবে ২০২৩ সালের আগস্ট মাসে বিধানসভায় বাংলা দিবসের প্রস্তাব পেশ করা হয়েছিল। অনেক আলোচনার পর ২২ আগস্টে ভারতীয় বঙ্গাব্দ অনুযায়ী ১ বৈশাখ (১৫ এপ্রিল) তারিখ, অর্থাৎ ভারতীয় পয়লা বৈশাখ উদ্‌যাপনের দিনকে বাংলা দিবস হিসেবে গ্রহণ করার সিদ্ধান্ত নেওয়া হয়েছে।\n\n\n== তথ্যসূত্র =="}