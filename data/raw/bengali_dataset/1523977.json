{"pageid": 1523977, "title": "বনিতা কৃষ্ণচন্দ্রন", "url": "https://bn.wikipedia.org/wiki?curid=1523977", "content": "বনিতা কৃষ্ণচন্দ্রন একজন ভারতীয় চলচ্চিত্র এবং টেলিভিশন অভিনেত্রী। তিনি ১৯৮০-এর দশকে তামিল ও মালায়ালাম ভাষার প্রায় ১৭০টি ছবিতে অভিনয় করেছিলেন। তিনি বর্তমানে বেশ কয়েকটি তামিল এবং মালায়ালাম টেলিভিশন ধারাবাহিকে অভিনয় করেছেন। \n\n\n== ব্যক্তিগত জীবন ==\nতামিলনাড়ুর তিরুচিরাপল্লীতে বনিতার জন্ম। পিতা গণেশণ এবং মাতা কমলার চার সন্তানের মধ্যে সবচেয়ে ছোট ছিলেন বনিতা। তার বাবা কেরালার মাঞ্জেরি অঞ্চলে থাকতেন এবং তার পূর্বপুরুষরা মূলত তামিলনাড়ুর বাসিন্দা। তার মা তিরুচিরাপল্লীর বাসিন্দা। তার বাবা-মা ভারতীয় গুরু সত্য সাই বাবার একনিষ্ঠ ভক্ত ছিলেন বলে তার আসল নাম ছিল সাই বনিতা। তার দুই বড় বোন, সাই প্রশান্তি এবং সাই জয়লক্ষ্মী এবং এক বড় ভাই, সাই রাম। তিনি তিরুচিরাপল্লীর আরএসকে উচ্চ মাধ্যমিক বিদ্যালয়ে প্রাথমিক শিক্ষা লাভ করেন। দশম শ্রেণীর পর তিনি পড়াশোনা বন্ধ করে দেন কারণ ততক্ষণে তিনি সিনেমা নিয়ে ব্যস্ত হয়ে পড়েন।\nতিনি ১৯৮৬ সালের ১১ ই মে তারিখে মালায়ালাম অভিনেতা ও গায়ক কৃষ্ণচন্দ্রনকে বিয়ে করেন যার সাথে তিনি এনাডু, ভানিথাপলিস, বেল্ট মাথাই, দীপারাধনা এবং আরও কয়েকটি ছবিতে অভিনয় করেছিলেন। \n\n\n== অভিনয় জীবন ==\nবনিতা ১৩ বছর বয়সে চলচ্চিত্র জগতে প্রবেশ করেন। তার প্রথম ছবি ছিল জাতীয় পুরস্কারপ্রাপ্ত পরিচালক দুরাই পরিচালিত পদাই মারিনাল। ১৯৭৯ সালে মুক্তিপ্রাপ্ত এই চলচ্চিত্রে তিনি একজন স্কুলছাত্রীর চরিত্রে অভিনয় করেছিলেন।  তিনি তার প্রথম মালায়ালম চলচ্চিত্র, চন্দ্রবিম্বম- এ প্রধান ভূমিকায় অভিনয় করেছিলেন। এরপর তিনি বিভিন্ন মালয়ালম চলচ্চিত্র যেমন এনাডু, কাইকেয়ী, এনিকুম ওরু দিভাসুম ইত্যাদিতে তার অভিনয়ের মাধ্যমে মালয়ালীদের মধ্যে জনপ্রিয় হয়ে ওঠেন।  তিনি মামুটি এবং মোহনলালের বিপরীতে যথাক্রমে  বিকটকবি এবং চক্রভালাম চুভানাপ্পোল  চলচ্চিত্রে অভিনয় করেছিলেন। তিনি একবার এক বিবৃতিতে বলেছিলেন, \"আমি তামিল, তেলুগু, মালায়ালাম এবং কন্নড় চলচ্চিত্রের জন্য রাত-রাত ধরে চিত্রগ্রহনের কাজ করেছি\" এবং \"বিয়ের পর আমি আমার অভিনয়ের কাজ কমিয়ে দিয়েছি\"।  বিয়ের আগে তার অভিনীত শেষ ছবি ছিল কল্যাণা আগাথিগাল, যা ছিল তার ১০০তম ছবি। \n২০০১ সালে, তিনি কে. বালাচন্দরের তামিল টেলিভিশন ধারাবাহিক কালমুলৈথা আসই- তে নেতিবাচক ভূমিকায় অভিনয়ের মাধ্যমে অভিনয় জগতে প্রত্যাবর্তন করেন। তিনি তামিল ভাষায় ধারাবাহিক নাটক, যেমন আলাইগাল এবং মালয়ালম ধারাবাহিক কোলাঙ্গাল -এ অভিনয় অব্যাহত করেছেন। তিনি কে কে রাজীবের ধারাবাহিক আম্মা মনসু  তে অভিনয় করেছিলেন ।  তিনি কানা কান্দান, কালভা কাধালান এবং পারিজাথামের মতো তামিল এবং অনেক মালায়ালাম চলচ্চিত্রে মাতৃস্থানীয়া চরিত্রে অভিনয় করেছেন। \n\n\n== তথ্যসূত্র =="}