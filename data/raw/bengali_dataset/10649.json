{"pageid": 10649, "title": "আব্দুল আলীম (সঙ্গীতশিল্পী)", "url": "https://bn.wikipedia.org/wiki?curid=10649", "content": "আব্দুল আলীম (২৭ জুলাই ১৯৩১ - ৫ সেপ্টেম্বর ১৯৭৪) ছিলেন বাংলাদেশের লোক সঙ্গীতের একজন শিল্পী। আবদুল আলীমের জন্ম ১৯৩১ সালের ২৭ জুলাই। তিনি বর্তমান পশ্চিমবঙ্গের (ভারত) মুর্শিদাবাদের তালিবপুর গ্রামে জন্মগ্রহণ করেন। ছোট বয়স থেকেই আব্দুল আলীম সঙ্গীতের প্রবল অনুরাগী ছিলেন। অর্থনৈতিক অনটনের কারণে নিয়মিত ভাবে কোনো শিক্ষকের কাছে গান শেখার সৌভাগ্য তার হয়নি। তিনি অন্যের গাওয়া গান শুনে গান শিখতেন; আর বিভিন্ন পালা পার্বণে সেগুলো গাইতেন। এভাবে পালা পার্বণে গান গেয়ে তিনি বেশ জনপ্রিয়তা লাভ করেন।\n\n\n== প্রারম্ভিক জীবন ==\nবাবার নাম ছিল মোহাম্মদ ইউসুফ আলী। প্রাইমারি স্কুলে পড়বার সময় গ্রামোফোন রেকর্ডে গান শুনে গান গাইবার জন্য আগ্রহ জন্মে। ছোটবেলায় তার সঙ্গীত গুরু ছিলেন সৈয়দ গোলাম আলী। ঐ অল্প বয়স হতেই বাংলার লোক সঙ্গীতের এই অমর শিল্পী গান গেয়ে নাম করেছিলেন। মাত্র তেরো বছর বয়সে ১৯৪৩ সালে তার গানের প্রথম রেকর্ড হয়। রেকর্ডকৃত গান দুটি হলো \"তোর মোস্তফাকে দে না মাগো\" এবং \"আফতাব আলী বসলো পথে\"। এত অল্প বয়সে গান রেকর্ড হওয়া সত্যিই বিস্ময়কর। পরে তা আর বিস্ময় হয়ে থাকেনি, তিনি হয়ে উঠেছিলেন বাংলার লোক সঙ্গীতের এক অবিসংবাদিত-কিংবদন্তি পুরুষ। তার সাত সন্তানের মধ্যে সকলেই সংগীত শিল্পী।\n\n\n== সঙ্গীত শিক্ষা ==\nপরবর্তীকালে তিনি কলকাতায় যান এবং সেখানে আব্বাসউদ্দিন ও কাজী নজরুল ইসলামের সাথে সংশ্লিষ্ট হয়ে গান করেছেন। তিনি লোক ও শাস্ত্রীয় সঙ্গীতের উপর দীক্ষা নিয়েছেন বেদারউদ্দিন আহমদ, ওস্তাদ মোহাম্মদ খসরু, মমতাজ আলী খান, আব্দুল লতিফ, কানাইলাল শীল, আব্দুল হালিম চৌধুরী প্রমুখের কাছে। লেটো দলে, যাত্রা দলে কাজ করেছেন।\n\n\n== কর্মজীবন ==\n\nদেশ বিভাগের পরে আব্দুল আলীম ঢাকায় চলে আসেন এবং রেডিওতে স্টাফ আর্টিস্ট হিসেবে গান গাইতে শুরু করেন। তিনি পরে টেলিভিশন সেন্টার চালু হলে সেখানেও সঙ্গীত পরিবেশন শুরু করেন। এছাড়াও তৎকালীন বাংলাদেশের প্রথম চলচ্চিত্র ‘মুখ ও মুখোশ’ সহ বিভিন্ন বাংলা চলচ্চিত্রে আব্দুল আলীম গান করেছেন। সবচেয়ে উল্লেখযোগ্য চলচ্চিত্রটি হলো ‘লালন ফকির’। সব মিলিয়ে প্রায় ৫০০টির মতো গান রেকর্ড হয়েছিল তার। আব্দুল আলীম তার আধ্যাত্মিক ও মরমী মুর্শিদী গানের জন্য অমর হয়ে থাকবেন। কবি ও বাংলার লোক সঙ্গীতের গবেষক কবি আসাদ চৌধুরী বলেন, \"সমাজটাকে যাঁরা জাগিয়েছেন আব্দুল আলীম তাঁদের একজন\"। পেশাগত জীবনে আবদুল আলীম ছিলেন ঢাকা সঙ্গীত কলেজের লোকগীতি বিভাগের অধ্যাপক।\n\n\n== চলচ্চিত্র ==\nতিনি প্রায় ৫০ টি ছবিতে নেপথ্যে কণ্ঠশিল্পী ছিলেন। যেমন-\n\nমুখ ও মুখোশ\nএদেশ তোমার আমার\nজোয়ার এলো\nসুতরাং\nপরশমনি\nবেদের মেয়ে\nরূপবান\nসাত ভাই চম্পা\nপদ্মা নদীর মাঝি \nলালন ফকির\nসুজন সখী ।। ইত্যাদি\n\n\n== বিখ্যাত কিছু গান ==\nতার কিছু অবিস্মরণীয় গান হলো:\n\nআমার দেশের মতন এমন\nমেঘনার কূলে ঘর বান্ধিলাম\nআর কতকাল ভাসবো আমি\nসর্বনাশা পদ্মা নদী\nআমার প্রাণের প্রাণ পাখি\nকে যাও ভাটির দেশের নাইয়া\nশোনো গো রূপসী কন্যা গো\nদোল দোল দোলনি\nপ্রেমের মরা জলে ডোবে না\nচিরদিন পুষলাম এক অচিন পাখি\nও যার আপন খবর\nএই যে দুনিয়া কিসেরও লাগিয়া\nকেনবা তারে সপে দিলাম\nকে গো নিরালে বসি\nবহুদিনের পিরিত গো বন্ধু\nঅসময় বাঁশি বাজায় কে রে\nকেহই করে বেচাকেনা\nমন ভোমরা মজলি না তুই\nআল্লাহু আল্লাহু তুমি জাল্লে জালালুহু\nনবী মোর পরশ মনি\nদুয়ারে আইসাছে পালকি\nপরের জায়গা পরের জমি\nমনে বড় আশা ছিল যাব মদিনায়\nআমারে সাজাইয়া দিও\nদয়া করে এসো দয়াল\nএই সুন্দর ফুল এই সুন্দর ফল\nএকূল ভাঙ্গে ওকুল গড়ে\nঘরে আমার মন বসে না\nযারে ছেড়ে এলাম\nলা ইলাহা ইল্লাল্লাহ বিনে\nমাঝি বাইয়া যাও রে\nনিরিখ বান্ধরে দুই নয়নে\nনোঙ্গর ছাড়িয়া নায়ের দেরে দে মাঝি ভাই\nরুপালী নদীরে\nসে পারে তোর বসত\nসব সখিরে পার করিতে\nস্বরূপ তুই বিনে\nথাকবো না আর এই আবেশে\nথাকতে পার ঘাটাতে তুমি পারে নাইয়া\nতোমার নাম লইয়া ধরিলাম পাড়ি\nউজান গাঙ্গের নাইয়া\nওরে ও মাটির মানুষ\n\n\n== পুরস্কার ও সম্মাননা ==\nআব্দুল আলীম বেশ কয়েকটি জাতীয় পুরস্কার পেয়েছেন; এগুলোর মধ্যে উল্লেখযোগ্য হচ্ছে :\n\nএকুশে পদক (১৯৭৭, মরণোত্তর)\nস্বাধীনতা দিবস পুরস্কার (১৯৯৭, মরণোত্তর)\nজাতীয় চলচ্চিত্র পুরস্কার (শ্রেষ্ঠ গায়ক ; সুজন সখী) (১৯৭৫, মরণোত্তর)\nপ্রেসিডেন্ট প্রাইড অব পারফরম্যান্স পুরস্কার(১৯৬০)\nবাচসাস (শ্রেষ্ঠ গায়ক ; লালন ফকির)(১৯৭২-১৯৭৩)\nপূর্বাণী চলচ্চিত্র পুরস্কার (শ্রেষ্ঠ গায়ক : সুজন সখী)(১৯৭৫, মরণোত্তর)\nচ্যানেল আই মিউজিক অ্যাওয়ার্ডস (২০২১, মরণোত্তর)\nচিত্রালী চলচ্চিত্র পুরস্কার (১৯৭৫, মরণোত্তর\n\n\n== মৃত্যু ==\nআব্দুল আলীম ৪৩ বছর বয়সে ১৯৭৪ সালের ৫ সেপ্টেম্বর ঢাকার পিজি হাসপাতালে মৃত্যুবরণ করেন।\n\n\n== তথ্যসূত্র ==\n\n\n== গ্রন্থপঞ্জি ==\nসাপ্তাহিক বাংলা কাগজ; ভলিউম-৬, ইস্যূ-৩৪, বৃহস্পতিবার, আগস্ট ০৮, ২০০৬।\nবাংলাপিডিয়ায় আব্দুল আলীম"}