{"pageid": 1510335, "title": "মাসাবা গুপ্তা", "url": "https://bn.wikipedia.org/wiki?curid=1510335", "content": "মাসাবা গুপ্তা (জন্ম ২রা নভেম্বর ১৯৮৯) একজন ভারতীয় ফ্যাশন ডিজাইনার এবং অভিনেত্রী, তাঁর সৃষ্ট ফ্যাশনের নিজস্ব লেবেল আছে যেটির নাম হাউস অফ মাসাবা।\n\n\n== প্রারম্ভিক জীবন ==\nমাসাবা গুপ্তা ১৯৮৮ সালে জন্মগ্রহণ করেন। তিনি ভারতীয় অভিনেত্রী নীনা গুপ্তা এবং ওয়েস্ট ইন্ডিজের প্রাক্তন ক্রিকেটার ভিভ রিচার্ডসের কন্যা, তিনি মুম্বাইতে বড় হয়ে উঠেছেন। তাঁর বাবা-মা কখনো বিয়ে করেননি। তাঁর মা তাঁকে বড় করে তুলেছেন এবং পরিবারটিকে নতুন দিল্লি থেকে মুম্বাইতে স্থানান্তরিত করেছিলেন। মাসাবা তাঁর প্রয়াত মাতামহের মধ্যে একজন পিতার চরিত্র খুঁজে পেয়েছিলেন।  ২০ বছর বয়সে তিনি নিজের বাবার সাথে পুনরায় সংযোগ স্থাপন করেছিলেন এবং দুজনের মধ্যে একটি শক্তিশালী বন্ধন তৈরি হয়েছে।\n৮ বছর বয়সে তিনি একজন টেনিস খেলোয়াড় হতে চেয়েছিলেন, কিন্তু ১৬ বছর বয়সে তিনি প্রশিক্ষণ নেওয়া বন্ধ করে দেন। তিনি নৃত্য ও সঙ্গীতের প্রতি অনুরাগী ছিলেন এবং শিয়ামক দাভারের নৃত্য দলে যোগ দিতে চেয়েছিলেন, কিন্তু মা নিরুৎসাহিত করায় তিনি যোগ দেননি। পরবর্তীতে তিনি লন্ডনে সঙ্গীত ও নৃত্যের উপর একটি কোর্স গ্রহণ করেন, কিন্তু একাকীত্বের কারণে এবং বাড়ির টান অনুভব করায় তিনি কোর্সটি সম্পূর্ণ করেন নি।\nপরে তিনি এসএনডিটি মহিলা বিশ্ববিদ্যালয়ের প্রেমলীলা বিঠলদাস পলিটেকনিকে যোগ দেন।\nমাসাবা বলেছেন যে পঠন পাঠনের সময় তিনি কখনও কখনও অন্যান্য ছাত্রদের থেকে বর্ণ বিদ্বেষের শিকার হয়েছিলেন।\n\n\n== কর্মজীবন ==\n১৯ বছর বয়সে, ওয়েণ্ড্রেল রড্রিকসের সহায়তায় মুম্বাইতে মাসাবা ফ্যাশনের দুনিয়ায় পা রাখেন। তিনি তাঁর প্রথম সংকলনের নাম দেন কাত্রান ( অনু. ফ্যাব্রিকের ক্ষুদ্রাকৃতি অংশ )। ল্যাকমে ফ্যাশন উইক ২০১৪-এ তাঁর সংগ্রহ \"ওয়াণ্ডারেস\" ছিল \"উপন্যাসিক রোমান পেনের উপন্যাস দ্য ওয়াণ্ডারেস-এর হরিণ চোখের জিপসি মেয়ের চরিত্র সাসকিয়া\" থেকে অনুপ্রাণিত। প্রতিটি সংগ্রহের সৃজনশীল এবং শৈল্পিক নাম দেওয়ার জন্য মাসাবা পরিচিত হয়ে উঠেছেন।\n\nমাসাবার নকশার নান্দনিকতাকে সমসাময়িক আধুনিকতার সঙ্গে ঐতিহ্যের মিশ্রণ হিসাবে সংজ্ঞায়িত করা হয়েছে। তিনি মহিলাদের জন্য পারম্পরিক পরিধান তৈরিতে বিশেষজ্ঞ এবং পোশাকে সিল্ক, শিফন ও সুতির পাশাপাশি সমৃদ্ধ এমব্রয়ডারি কাজ ব্যবহার করেন। তিনি মহিলাদের জন্য ড্রেপ (একটি একক কাপড় দিয়ে তৈরি যা সরাসরি পোশাক হিসাবে ব্যবহৃত হয়) এবং সিলুয়েট তৈরি করেন যেগুলি তাঁর অপ্রচলিত প্রিন্টের জন্য বিখ্যাত। মুম্বাই দৈনিক ব্রডশীট (দীর্ঘ উল্লম্ব পৃষ্ঠা সহ একটি বড় সংবাদপত্রের বিন্যাস যা গুরুতর সংবাদ উপস্থাপন করে) ডিএনএ তাঁর কাজকে \"খুব আধুনিক প্রেক্ষাপটে একটি অনন্য ভারতীয়ত্ব\" বলে মন্তব্য করেছে। তাঁর \"তামিল লিপির শাড়ি ও জ্যাকেট\" এবং তিনি যেভাবে সুতী ও মসলিন ব্যবহার করেন তার পরিপ্রেক্ষিতে তারা এই মন্তব্য করেছে।\n২০১৬ সালে, মেবেলাইন নিউইয়র্কের চালু করা একটি নতুন লিপস্টিক লাইন দ্বারা অনুপ্রাণিত হয়ে জামাকাপড়ের একটি সংগ্রহ তৈরি করতে মাসাবা তাদের সঙ্গে সহযোগিতায় গিয়েছিলেন, কিন্তু বিভিন্ন যৌক্তিক কারণে প্রকল্পটি ভেস্তে যায়। তিনি বলেছেন যে তাঁর কর্মজীবনেরর সবচেয়ে বড় আক্ষেপের জায়গা হল তাঁর স্টাইলিস্টা সংগ্রহ।\n২০১৭ সালে, তাঁকে লেভির আইকনিক ট্রাকার জ্যাকেটের পুনঃ-নকশা প্রদর্শনীতে ভারতের প্রতিনিধিত্ব করার দায়িত্ব দেওয়া হয়েছিল। তিনি নিজের বিশেষত্ব গরুর মোটিফ সেখানে ব্যবহার করার জন্য বেছে নিয়ে ছিলেন। প্রদর্শনীতে জাস্টিন টিম্বারলেক এবং অন্যান্য বিখ্যাতদের করা পুনঃনকশাও ছিল।\nমাসাবাকে ইনস্টাগ্রামের মাধ্যমে একটি ফ্যাশন শো করার জন্য প্রথম ভারতীয় ডিজাইনার হিসাবে কৃতিত্ব দেওয়া হয়েছে। তিনি দাবি করেছেন যে তাঁর বিক্রির প্রায় ৬০ শতাংশ হোয়াটসঅ্যাপের মাধ্যমে হয়।\n২০১৮ সালে ভারতীয় উচ্চ ফ্যাশন পছন্দ করা মুসলিম মহিলাদের জন্য তিনি হিজাব-শাড়ি চালু করেছিলেন।\n২০১৯ সালে, নেটফ্লিক্স মাসাবা এবং তাঁর মা নীনা গুপ্তা অভিনীত একটি নতুন টিভি সিরিজের ঘোষণা করে, যার নাম মাসাবা মাসাবা, এটি একটি আধা কাল্পনিক সিরিজ যেখানে এই জুটি ফ্যাশন এবং চলচ্চিত্রের সাথে তাঁদের জীবনের ঝলক দেখিয়েছেন।\n\n\n== ব্যক্তিগত জীবন ==\nমাসাবা ২০১৫ সালে একটি সামাজিক অনুষ্ঠানে চলচ্চিত্র প্রযোজক মধু মান্তেনাকে বিয়ে করেন। ২০১৮ সালের শেষের দিকে এই দম্পতি বিচ্ছেদের ঘোষণা করেন। ২০১৯ সালের সেপ্টেম্বরে আনুষ্ঠানিকভাবে এই দম্পতির বিবাহবিচ্ছেদ হয়। এরপর ২০২৩ সালের ২৭শে জানুয়ারি তিনি সত্যদীপ মিশ্রকে বিয়ে করেছিলেন, সত্যদীপ মাসাবা মাসাবা-তে তাঁর প্রাক্তন স্বামীর ভূমিকায় অভিনয় করেছিলেন। তাঁদের কন্যার জন্ম হয় ২০২৪ সালের ১১ই অক্টোবর।\n\n\n== চলচ্চিত্রের তালিকা ==\n\n\n== তথ্যসূত্র ==\n\nদাপ্তরিক ওয়েবসাইট \nইন্টারনেট মুভি ডেটাবেজে মাসাবা গুপ্তা  (ইংরেজি)\nবলিউড হাঙ্গামায় মাসাবা গুপ্তা"}