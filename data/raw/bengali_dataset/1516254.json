{"pageid": 1516254, "title": "লুইসভিল, টেক্সাস", "url": "https://bn.wikipedia.org/wiki?curid=1516254", "content": "লুইসভিল (  LOO-iss-vil ) মার্কিন যুক্তরাষ্ট্রের টেক্সাস রাজ্যের একটি শহর, যা ডেন্টন জেলায় অবস্থিত এবং এর কিছু অংশ ডালাস জেলা পর্যন্ত বিস্তৃত। লুইসভিল ডালাস-ফোর্ট ওয়ার্থ মহানগর সমষ্টির মধ্যবর্তী শহরগুলির মধ্যে অন্যতম। ২০২০ সালের আদমশুমারিতে লুইসভিলের জনসংখ্যা ১১১,৮২২ জন ছিল বলে জানা গেছে। \nমূলত হলফোর্ডের তৃণভূমি নামে পরিচিত লুইসভিল শহরের পত্তন হয় ১৮৪০-এর দশকের গোড়ার দিকে।  ১৮৮১ সালে শহরের প্রথম রেলপথের পত্তনের ফলে এর প্রাথমিক বিকাশ ঘটে এবং বিংশ শতাব্দীর গোড়ার দিকে এলাকার পরিবহন অবকাঠামোর সম্প্রসারণ আরও উন্নয়নের সূত্রপাত করে।  লুইসভিল ১৯২৫ সালে যুক্তরাষ্ট্রের অন্তর্ভুক্ত হয় এবং ১৯৫০-এর দশকে লুইসভিল হ্রদের নির্মাণকাজ সম্পন্ন হলে শহরটি দ্রুত সম্প্রসারিত হতে শুরু করে।\nলুইসভিল হ্রদের নিকটবর্তী অবস্থান হওয়ায় লুইসভিল ডালাস-ফোর্ট ওয়ার্থ মহানগর সমষ্টির একটি বিনোদনমূলক কেন্দ্রে পরিণত হয়েছে। ৩৫ই আন্তরাজ্য মহাসড়ক ও ই-৩৫ আন্তর্জাতিক প্রবেশপথ বরাবর এই এলাকার পরিবহন অবকাঠামো বিকশিত হয়েছে। লুইসভিলের জনসংখ্যা এবং শিল্পের বৈচিত্র্য শহরে একটি স্থিতিশীল অর্থনৈতিক পরিবেশ তৈরি করেছে। লুইসভিল ইন্ডিপেন্ডেন্ট স্কুল এলাকার বেশিরভাগ অঞ্চলে শিক্ষা পরিষেবা প্রদান করে।\n\n\n== ইতিহাস ==\n\n\n=== বন্দোবস্ত ===\n১৮৪১ সালে, টেক্সাস প্রজাতন্ত্র উত্তর টেক্সাস অঞ্চল বসতি স্থাপনের জন্য পিটার্স কলোনি ল্যান্ড গ্রান্ট কোম্পানি (\" ওহ! সুজানা \" গানের প্রকাশক উইলিয়াম স্মলিং পিটার্সের নামে নামকরণ করা হয়েছিল)  -কে সনদ প্রদান করে।।  ১৮৪৪ সালে, জন ডব্লিউ. কিং এবং তার স্ত্রী জলাভূমির পূর্ব দিকে বসতি স্থাপন করেন, যেখানে বর্তমান শহরটি অবস্থিত। মিসৌরির প্লেট জেলা থেকে আগত ব্যাপটিস্ট বা দীক্ষিত খ্রিস্টান সম্প্রদায়ের লোকেরা  জলাভূমির পশ্চিম দিকে বসতি স্থাপন করেছিল। এই  দীক্ষিত খ্রিস্টান সম্প্রদায়ের দুজন জন এবং জেমস হলফোর্ড এই অঞ্চলটির নামকরণ করেছিলেন হলফোর্ড'স প্রেইরি (হলফোর্ডের জলাভূমি)।   সেখান থেকে আরও দক্ষিণে, প্রেসবিটেরিয়ান খ্রিস্টান সম্প্রদায়ের মানুষেরা একটি গির্জা প্রতিষ্ঠা করেছিলেন যার নাম দেওয়া হয় ফ্লাওয়ার মাউন্ড।  হেজকক্স যুদ্ধের পর জমির মালিকানা নিয়ে বিভ্রান্তির শুরু হয় এবং সেই গন্ডগোলের সুযোগে বাসডিল লুইস ১৮৫৩ সালে হলফোর্ডের জলাভূমি অঞ্চল ক্রয় করেন এবং নিজের নামে তার নামকরণ করেন। \n১৮৪৫ সালে ফক্স পরিবার (যাদের প্রায় এক ডজন দাস ছিল) তাদের পারিবারিক খামারে মেলিন্ডা নামে একটি দাস সন্তানকে কবর দেয় এবং  শহরের সেই স্থান অবশেষে কৃষ্ণাঙ্গ বাসিন্দাদের কবরস্থানে পরিণত হয়। ফক্স-হেমব্রি কবরস্থান নামে পরিচিত, এই জায়গাটি আজও বিদ্যমান।   জরাজীর্ণ হয়ে যাওয়ার পর, স্থানীয় বাসিন্দারা এবং ব্যবসা প্রতিষ্ঠানগুলি ২০১১ সালে এই কবরস্থান পুনরুদ্ধারের জন্য একত্রিত হয়েছিল।  ১৮৬০ সালের রাষ্ট্রপতি নির্বাচনের জন্য আব্রাহাম লিংকন এই অঞ্চলে প্রার্থী ছিলেন না, তবুও লুইসভিলের বাসিন্দারা (নির্বাচনের ফলাফলে \"হলফোর্টস\" হিসাবে তালিকাভুক্ত) জন সি. ব্রেকিনরিজকে মাত্র ৪৪-৩১ ভোটে সংখ্যাগরিষ্ঠতা দিয়েছিলেন। \nপুনর্গঠনের সময় ডেন্টন জেলার মধ্যে প্রথম লুইসভিলেতেই বীজ থেকে তুলা নিস্কাসনকারী ইঞ্জিন স্থাপিত হয়। ১৮৬৭ সালে নির্মিত হয় এই ইঞ্জিন।   ত্রয়োদশ টেক্সাস আইনসভা ডালাস এবং উইচিটা রেলপথ (পরবর্তীতে মিসৌরি-কানসাস-টেক্সাস ) -কে  এই শর্তে অনুমোদন দেয় যে ১৮৭৫ সালের ১ জুলাইয়ের মধ্যে ২০ মাইল রেলপথের কাজ সম্পন্ন করে চালু করতে হবে। রেলপথ স্থাপনার জন্য সংস্লিষ্ট সংস্থাকে প্রথমে ১৫,০০০ ডলার দেওয়া হয় এবং কাজ শেষ হওয়ার পর আরও ৫,০০০ ডলার দেওয়ার প্রতিশ্রুতি দেওয়া হয়।  নির্ধারিত সময়ের মধ্যে সংস্লিষ্ট সংস্থা লুইসভিলের দক্ষিণে রেলপথ নির্মাণের কাজ সম্পন্ন করে চুক্তিটি পূরণ করে এবং ১৮৮১ সালে লাইনটি সম্পূর্ণ চালু হয়ে যায়।   চতুর্দশ টেক্সাস আইনসভার রিপাবলিকানরা ১৮৭৪ সালের ৩০শে এপ্রিল একটি আইন পাস করে, যার মাধ্যমে শহরের দুই মাইলের মধ্যে মদ্যপান নিষিদ্ধ করা হয়।  তবে, অনেক বাসিন্দা আইন উপেক্ষা করেছিলেন এবং এক পর্যায়ে শহরটি ১৭টি পানশালার অস্তিত্ব ধরা পরেছিল।  ১৮৮৮ সালে অসংগঠিত শহরের জনসংখ্যা ছিল ৫০০ জন। \n\n\n=== অগ্রগতি ===\n\n১৯২৫ সালের ১৫ জানুয়ারী, বাসিন্দাদের ভোটের মাধ্যমে শহর হিসেবে লুইসভিলের আনুষ্ঠানিক সীমানা প্রতিষ্ঠা হয়।  ১৯৩০ সালের মধ্যে, লুইসভিলের জনসংখ্যা বেড়ে ৮৫৩ জনে দাঁড়িয়েছিল, যা এটিকে ডেন্টন কাউন্টির চতুর্থ-সর্বাধিক জনবহুল পৌরসভায় পরিণত করেছিল ( ডেন্টন, স্যাঙ্গার এবং পাইলট পয়েন্টের পরে)। \n১৯২৯ সালের ওয়াল স্ট্রিট দুর্ঘটনার আগে শহরের অর্থনীতি বৈচিত্র্যময় হয়ে ওঠার কারণে, লুইসভিল মহামন্দার সময় অরথনৈতিন ক্ষেত্রে তুলনামূলকভাবে ভাল অবস্থায় ছিল। শহরের ব্যবসায়ী নেতা সহ অনেক বাসিন্দা ফ্র্যাঙ্কলিন ডি. রুজভেল্টের কর্মসূচিকে সমর্থন করেছিলেন।   ১৯৩৬ সালের মধ্যে, ওয়ার্কস প্রোগ্রেস অ্যাডমিনিস্ট্রেশন বেকার বাসিন্দাদের জন্য অস্থায়ী চাকরির ব্যবস্থা করতে জন্য শহরে একটি ক্যানারি (কারখানা যেখানে  খাবার, যেমন ফল, সবজি, মাছ বা মাংস প্রক্রিয়াজাত করে টিনের পাত্র অর্থাত ক্যানের ভেতরে সংরক্ষণ করা হয়) পরিচালনা শুরু করে।  ১৯১০-এর দশকের গোড়ার দিকে ডেন্টন জেলাতে বিশিষ্ট গুড রোডস আন্দোলনের সম্প্রসারণ হিসেবে,  শহরের বাসিন্দারা উন্নত রাস্তা তৈরির জন্য তহবিলের গঠনের আশায় রাজ্য এবং ফেডারেল কর্মকর্তাদের কাছে তদবির করার উদ্দেশ্যে লুইসভিলের গুড রোডস কমিটি গঠন করেছিলেন।   ১৯৩১ সালে লুইসভিলে ডেন্টন এবং ডালাসের মধ্যে মার্কিন রুট ৭৭ সড়কের সংস্কার উদযাপন করা হয় অনুষ্ঠানের মাধ্যমে। নির্মিত নতুন ফুটপাথ দুটি শহরের মধ্যে যোগাযোগ মজবুত করে\nনতুন রাস্তাটি পরোক্ষভাবে এলাকার গণপরিবহন ব্যবস্থার পতনের দিকে পরিচালিত করেছে। ১৯২৫ থেকে ১৯৩২ সালের মধ্যে, টেক্সাস ইন্টারআরবান রেলওয়ে, ডালাস থেকে ডেন্টন পর্যন্ত চলমান একটি বৈদ্যুতিক কমিউটার রেল পরিষেবা, লুইসভিলে একটি স্টেশন পরিচালনা করত। লুইসভিল চেম্বার অফ কমার্সের ব্যবসায়ী নেতারা সেই সময়ে এই পরিষেবাটিকে স্বাগত জানিয়ে, গর্বের সাথে শহরের প্রগতিশীল নাগরিকত্বের কথা উল্লেখ করেছিলেন।  তবে, এলাকার কম জনসংখ্যার ঘনত্ব এই উদ্যোগকে টিকিয়ে রাখতে পারেনি এবং ১৯৩২ সালে, লাইনটি বন্ধ হয়ে যায় এবং তাৎক্ষণিকভাবে পরিষেবা বন্ধ করে দেয়।  \n১৯৩৪ সালের ২৫শে এপ্রিল, কুখ্যাত ব্যারো গ্যাং -এর রেমন্ড হ্যামিল্টন লুইসভিলে ব্যাংক ডাকাতি করে। বাসিন্দারা তাকে টেক্সাসের হাওয়ে পর্যন্ত ধাওয়া করে, যেখানে তাকে আটক করা হয় এবং ডালাস জেলার জেলে স্থানান্তর করা হয়।  \n\n\n=== বৃদ্ধি ===\n১৯৫৪ সালে গারজা-লিটল এলম বাঁধের নির্মাণ কাজ শেষ হওয়ার পর লুইসভিলের দ্রুত সম্প্রসারন শুরু হয়। গারজা-লিটল এলম জলাধারকে সম্প্রসারিত করে বর্তমানে লুইসভিল হ্রদে রূপান্তরিত করা হয়েছে।  ১৯৬৩ সালে শহরটি কাউন্সিল-ম্যানেজার শৈলীর পৌর সরকার পরিচালনার জন্য একটি হোম-রুল সনদ গ্রহণ করে, ফলে এটি টেক্সাসের কয়েকটি হোম-রুল শহরের মধ্যে একটি হয়ে ওঠে, যার জনসংখ্যা ৫,০০০-এর কম।  ১৯৬৯ সালের সেপ্টেম্বরে, শহরটি টেক্সাস আন্তর্জাতিক পপ সংগীত উৎসবের আয়োজন করে, যেখানে ১,৫০,০০০ এরও বেশি দর্শক উপস্থিত ছিলেন। জ্যানিস জপলিন, বিবি কিং এবং লেড জেপেলিনের শিল্পীরা সেখানে পরিবেশনা করেছিলেন।  ২০১১ সালে, টেক্সাস ঐতিহাসিক কমিশন লুইসভিলের হেব্রন এ-ট্রেন স্টেশনে একটি ঐতিহাসিক ঘটনাস্মারক উৎসর্গ করে উৎসকে স্মরণীয় করে তোলে।\n১৯৭৪ সালে শহরের দক্ষিণে ডালাস/ফোর্ট ওয়ার্থ আন্তর্জাতিক বিমানবন্দর চালু হওয়ার পর এবং ১৯৮৯ সালে ইন্টারস্টেট ৩৫ই ও রাউন্ড গ্রোভ সড়কের সংযোগস্থলে ভিস্তা রিজ মল উদ্বোধনের পর লুইসভিল দ্রুত উপনগরীয় সম্প্রসারণের মাধ্যমে বিকাশ লাভ করতে শুরু করে। ১৯৮০ সালে এর জনসংখ্যা ছিল ২৪,২৭৩। ১৯৯০ সালে তা বৃদ্ধি পেয়ে হয় ৪৬,৫২১, যা লুইসভিলকে টেক্সাসের ৪০তম সর্বাধিক জনবহুল শহরের শিরোপা দেয়। ১৯৯০-এর দশকের শুরুর দিকে, লুইসভিল চেম্বার অফ কমার্স শহরটিকে \"সিটি অফ এক্সপ্যান্ডিং হরাইজন্স\" (দিগন্ত সম্প্রসারণের শহর) স্লোগান দিয়ে প্রচার করে।শহরটির জনসংখ্যা ২০০০ সালে ৭৭,৭৩৭, ২০১০ সালে ৯৫,২৯০ এবং ২০২০ সালে ১,১১,৮২২-এ পৌঁছায়। ২০২১ সালের নভেম্বরে, শহরটি এর উত্তর-পূর্বে অবস্থিত ক্যাসল হিলস উন্নয়ন প্রকল্পকে অন্তর্ভুক্ত করার কাজ সম্পন্ন হয়, যার ফলে প্রায় ৩,০০০ একর এলাকা এবং ১৮,০০০ নতুন বাসিন্দা শহরের সীমানার মধ্যে যুক্ত হয়।\n\n\n== ভূগোল ==\nলুইসভিলের মোট আয়তন ৪২.৫ বর্গমাইল (১১০ বর্গকিলোমিটার)  , যার মধ্যে ৬.১ মা২ (১৬ কিমি২) অঞ্চল   জলাভূমি দ্বারা আবৃত।  ভৌগলিক অবস্থান অনুযায়ী, লুইসভিল ডেন্টন জেলার দক্ষিণ প্রান্তে, ডালাস-ফোর্ট ওয়ার্থ মহানগরীর উত্তর প্রান্তে অবস্থিত। শহরের পূর্ব অংশে টেক্সাসের ক্রস টিম্বার্স অঞ্চল অবস্থিত যা টেক্সাস ব্ল্যাকল্যান্ড তৃণভূমি এবং গ্র্যান্ড জলাভূমির মধ্যস্থিত একটি অঞ্চল।   লুইসভিলের দক্ষিণ-পূর্ব কোণে আছে ভিস্তা রিজ নামাংকিত ৪৮৪ ফুট (১৪৮ মিটার) উচ্চতার একটি ছোট মালভূমি অঞ্চল যা ডেন্টন জেলার সর্বনিম্ন অংশ।  লুইসভিল বার্নেট শেল নামক বিশেষ ভূতাত্ত্বিক গঠনের উপরে অবস্থিত,  যেখানে প্রচুর পরিমাণে প্রাকৃতিক গ্যাস রয়েছে। \nশহরের মোট এলাকার প্রায় ১৪% জলাভূমি অঞ্চল,  যার মধ্যে রয়েছে লুইসভিল হ্রদ, ট্রিনিটি নদীর শাখা এলম এবং এলমের দুটি স্থানীয় উপনদী - প্রেইরি ক্রিক এবং টিম্বার ক্রিক। শহরের  দক্ষিণ-পূর্বের একটি অংশ নদীতীরবর্তী অঞ্চল দ্বারা বেষ্টিত।  এলম নদী এবং লুইসভিল হ্রদের সংযোগস্থলে একটি ব-দ্বীপ অঞ্চল গড়ে উঠেছে যা লুইসভিল শহর থেকে ৬.৯ মাইল (১১.১ কিলোমিটার) দক্ষিণে অবস্থিত।  ফেডারেল ইমার্জেন্সি ম্যানেজমেন্ট এজেন্সি নামক সংস্থা এই ব-দ্বীপের আশেপাশের বেশিরভাগ এলাকাকে \"জোন এ ই\" হিসেবে চিহ্নিত করেছে, যার অর্থ এই এলাকায় ১০০ বছরের মধ্যে একবার বন্যা হওয়ার সম্ভাবনা রয়েছে। \n\n\n=== জলবায়ু ===\nলুইসভিলের জলবায়ু আর্দ্র উপক্রান্তীয় হিসাবে শ্রেণীবদ্ধ করা হয়েছে যা কোপেন জলবায়ু শ্রেণীবিভাগ সি এফ এ -এর অন্তর্গত, অর্থাত এই অঞ্চলের এর জলবায়ু নাতিশীতোষ্ণ, যেখানে শুষ্ক ঋতুর অনুপস্থিতি দেখা যায় এবং গ্রীষ্মকাল সাধারনত উষ্ণ হয়।  মার্কিন যুক্তরাষ্ট্রের কৃষি বিভাগের ভূমি শ্রেনিবিন্যাস অনুসারে, লুইসভিল এইট -এ অঞ্চলে অবস্থিত।  শহরটি মাঝে মাঝে চরম আবহাওয়ার দ্বারা প্রভাবিত হয়। ১৯৬১ সালে  এই অঞ্চলের উপর দিয়ে প্রবাহিত হয়েছিল এবং বাতাসের বেগ ছিল ৮৬-মাইল-প্রতি-ঘণ্টা (১৩৮-কিলোমিটার-প্রতি-ঘণ্টা), যার ফলে  লুইসভিল হ্রদের জল প্রায়  ৬-ফুট (১.৮-মিটার) উঁচু হয়ে ফুলে ওঠে।  ভারী বৃষ্টিপাতের সময়, টিম্বার ক্রিক নদীর তীর প্লাবিত হয় এবং মাঝে মাঝে আশেপাশের কিছু বাড়ির জলমগ্ন হয়ে পড়ার সম্ভাবনা থাকে।  জাতীয় আবহাওয়া পরিষেবা টর্নেডো গতিপথের জন্য কোনও আঞ্চলিক সীমানা নির্ধারণ করে না, তবে লুইসভিল সধারণত এই অঞ্চলের অংশ হিসাবে বিবেচিত হয়। \n\n\n== জনসংখ্যা ==\n\n২০২০ সালের আদমশুমারি অনুসারে লুইসভিল শহরের ততকালীন জনসংখ্যা ১,১১,৮২২ জন। এছাড়াও জানা গেছে যে শহরে প্রায় ৩৯,৬৬৪টি বসতবাড়ি আছে এবং ২৪,৫৩৬টি পরিবার এই শহরে বসবাস করে।\n২০১০ সালের আদমশুমারিতে লুইসভিলের জনসংখ্যা ৯৫,২৯০ জন নথিবদ্ধ করা হয়েছিল, যা ২০০০ সালের আদমশুমারিতে নথিকৃত ৭৭,৭৩৭ জনের থেকে বেশি। এর ফলে লুইসভিলকে জনসংখ্যার নিরিখে মার্কিন যুক্তরাষ্ট্রের ২৫টি দ্রুত বর্ধনশীল শহরের মধ্যে একটি হিসাবে চিহ্নিত করেছে। ২০১০ সালের শহরে ৩৭,৪৯৬টি বসতবাড়ি এবং ২৩,৪১৭টি পরিবারের বাস ছিল। ২০১৮-২০১৯ সালের আমেরিকান কমিউনিটি সার্ভের অনুমান অনুসারে, লুইসভিল শহরের জনসংখ্যা ছিল প্রায় ১০৮,৫৬২ থেকে ১০৯,২১২ জনের মধ্যে এবং তাদের মধ্যে, ৪৬.১% পুরুষ ও ৫৩.৯% মহিলা ছিল অর্থাত প্রতি ১০০ জন মহিলার জন্য গড়ে ৮৫.৫ জন পুরুষ।\n২০১০ সালে শহরের জনসংখ্যার মধ্যে ৬৫.৩% শ্বেতাঙ্গ, ১১.২% আফ্রিকান আমেরিকান, ০.৭% আদিবাসী আমেরিকান, ৭.৮% এশীয় ( মিয়ানমার থেকে ক্রমবর্ধমান প্রবাসী সহ), ১১.৩% অন্যান্য জাতি থেকে এবং ৩.২% দুই বা ততোধিক জাতির উপস্থিতি সনাক্ত করা গেছে। ২০১০ সালের আদমশুমারি অনুসারে, জনসংখ্যার ২৯.২% হিস্পানিক বা ল্যাটিনো বংশোদ্ভূত বলে বিবেচিত হয়েছিল। ৩৫.৫% পরিবারে ১৮ বছরের কম বয়সী শিশুরা বাস করত। গড় বসতবাড়ির সংখ্যা ছিল ২.৫৩ এবং গড় পরিবারের সংখ্যা ছিল ৩.২১। জনসনখ্যাপিছু গড় বয়স ছিল ৩০.৯ বছর। ২০০৭ থেকে ২০১১ সালের মধ্যে, লুইসভিলের একটি পরিবারের গড় আয় ছিল ৫৬,৮১১ ডলার। জনসংখ্যার নিরিখে মাথাপিছু আয় ছিল ২৮,১৪৪ ডলার। জনসংখ্যার প্রায় ৯.৬% দারিদ্র্যসীমার নিচে ছিল, যেখানে সমগ্র টেক্সাসে এই হার ১৭% ছিল।\n২০১৮ সালের আদমশুমারির অনুমান অনুসারে লুইসভিলের জনসংখ্যার ৪৫.৬% অ-হিস্পানিক শ্বেতাঙ্গ, ১২.৪% কৃষ্ণাঙ্গ বা আফ্রিকান আমেরিকান, ১০.৯% এশিয়ান, ০.৭% অন্য কোন জাতি, ১.৬% দুই বা ততোধিক জাতি এবং ২৮.৩% হিস্পানিক বা ল্যাটিনো আমেরিকান হিসাবে সনাক্ত হয়েছিল। লুইসভিলের জনসংখ্যাপিছু গড় বয়স ছিল ৩৪.৯ বছর। ২০১৮ সালে, মেক্সিকান আমেরিকানরা শহরের সীমার মধ্যে বৃহত্তম হিস্পানিক বা ল্যাটিনো গোষ্ঠী তৈরি করেছিল যাদের সংখ্যা ছিল শহরের মোত জনসংখ্যার প্রায় ২২.৯%। পুয়ের্তো রিকানরা (১.২%) ছিল দ্বিতীয় বৃহত্তম একক ল্যাটিন গোষ্ঠী, তারপরে কিউবানরা (০.১%) এবং তারপর ছিল অন্যান্য হিস্পানিক বা ল্যাটিনোরা (৪.২%)। ২০২০ সালের আদমশুমারি অনুসারে, শহরে ৩৬.৩৭% অ-হিস্পানিক শ্বেতাঙ্গ, ১৫.৪৫% কৃষ্ণাঙ্গ বা আফ্রিকান আমেরিকান, ০.৩১% আদিবাসী আমেরিকান, ১১.২১% এশীয়, ০.০৬% প্রশান্ত মহাসাগরীয় দ্বীপপুঞ্জের বাসিন্দা, ০.৪৬% অন্য কোন জাতি, ৪.০৭% বহুজাতিক এবং ৩২.০৬% হিস্পানিক বা ল্যাটিনো আমেরিকান জনজাতির লোক বসবাস করত।\n২০১৯ সালে শহরের ৪১,১০১টি পরিবারের গড় আয়তন ছিল ২.৬৩। পরিবারের গড় আকার ছিল ৩.৪৪ জন। লুইসভিলের প্রায় ৭৬.৬% বাসিন্দা স্থানীয় জন্মগ্রহণকারী এবং ২১.৬% বিদেশী জন্মগ্রহণকারী ছিলেন। অভিবাসী জনসংখ্যার মধ্যে, ৩৯.৭% ছিল মার্কিন নাগরিকত্বপ্রাপ্ত । অভিবাসী জনসংখ্যার বেশিরভাগই ২০১০ সালের আগে থেকে শহরে বাস করত। ২০১০ সালের পর প্রায় ৪০% অভিবাসীর শহরে আগমন হয়েছে। জনসংখ্যার মধ্যে ৩৪.৬% ইংরেজি ছাড়া অন্য ভাষায় কথা বলত। ২০১৪-২০১৯ সাল পর্যন্ত, গড় পারিবারিক আয় বেড়ে ৬৫,৮৩৬ ডলার হয়েছে। আবাসিক পরিবারের গড় আয় ছিল ৭৯,২১১ ডলার।\n\n\n== অর্থনীতি ==\nলুইসভিল শহরের বিভিন্ন ধরণের বাণিজ্যিক কর ব্যবস্থার প্রচলন আছে। শহরের শীর্ষ নিয়োগকর্তাদের মধ্যে রয়েছে জেপি মরগান চেজ, লুইসভিল ইন্ডিপেন্ডেন্ট স্কুল ডিস্ট্রিক্ট এবং নেশনস্টার মর্টগেজ ।  সম্প্রতি মোটরগাড়ির ও যানবাহন উদ্যোগের ব্যবসা বেশ সমৃদ্ধ হয়েছে এবং শীর্ষ উদ্যগক্তাদের মধ্যে মধ্যে রয়েছে হাফিনস অটো ডিলারশিপ এবং ভিলেজ অটো গ্রুপ, যারা ২০০০ সালে ব্ল্যাক এন্টারপ্রাইজ -এর মাসিক পত্রিকায়  \"নতুন অর্থনৈতিক শক্তির কেন্দ্রবিন্দু\" হিসাবে স্থান পেয়েছিল। \nলুইসভিলের হ্রদ এবং ডালাস-ফোর্ট ওয়ার্থ মহানগরীর অবস্থান শহরে নৌ ব্যবসা ও নৌকা-বিক্রয় বাজারের চাহিদা বৃদ্ধি করেছে। সামগ্রিক নৌকা বিক্রির ক্ষেত্রে লুইসভিল দেশের দ্বিতীয় স্থানে রয়েছে। ডালাস এবং ফোর্ট ওয়ার্থের নিকটবর্তী অবস্থানের কারণে, লুইসভিলে বেশ কয়েকটি খাদ্য বিতরণ সংস্থার শাখা রয়েছে, যার মধ্যে রয়েছে সিসকো এবং মেডোব্রুক মিট কোম্পানি (এমবিএম)। মার্কিন যুক্তরাষ্ট্রের অন্যতম বৃহৎ খাদ্য বিতরণ সংস্থা ফ্লেমিং কোম্পানি ২০০০ সালে লুইসভিলে তাদের মূল কেন্দ্র স্থানান্তরিত করে, কিন্তু ২০০৩ সালে মার্কিন সিকিউরিটিজ অ্যান্ড এক্সচেঞ্জ কমিশন ঘোষণা করার পর যে এই সংস্থাটি বিশাল ক্ষতির মুখে পরে এবং সম্প্রতি তারা দেউলিয়া হওয়ার অবস্থায় পৌছেছে।  রেসপনসিভ এডুকেশন সলিউশন্স, যা সারা দেশে স্বায়ত্তশাসিত বিদ্যালয় পরিচালনা করে, এর প্রধান কার্যালয়ও লুইসভিলে অবস্থিত।  অ্যাডেপ্টাস হেলথ্, একটি স্বাস্থ্যসেবা প্রদানকারী উপযোগী সংস্থা এবং টেক্সাস—নিউ মেক্সিকো পাওয়ার -এর সদর দপ্তরও এই শহরে অবস্থিত।\n\n\n== শিল্প ও সাংস্কৃতিক জীবন ==\n\n\n=== লুইসভিল গ্র্যান্ড থিয়েটার ===\n\nলুইসভিল গ্র্যান্ড থিয়েটার, যা অনানুষ্ঠানিকভাবে \"দ্য গ্র্যান্ড\" নামে পরিচিত, লুইসভিলের পুরাতন শহরের আন্তরাজ্য সড়ক ৩৫ই-এর পূর্ব পাশে অবস্থিত। এই নাট্যমাঞ্চটি লুইসভিলের শিল্পকলার একটি কেন্দ্র। এখানে চলচ্চিত্র প্রদর্শন থেকে শুরু করে সভা আয়োজন এবং বিভিন্ন ধরণের শৈল্পিক পরিবেশনার জন্য ব্যবহার হয়। এই প্রকল্পটি ২০০৪ সালে শুরু হয়েছিল এবং আসন্ন ২০১১ সালে পুরাতন শহরের স্টেশনের উদ্বোধনের সাথে সাথেই এই শিল্পকলা কেন্দ্র চালু করার লক্ষ্য স্থির হয়।  ২০১১ সালের জানুয়ারিতে এই নাট্যমঞ্চটি চালু হয় ধারাবাহিক পরিবেশনা, শিশুদের অনুষ্ঠান, সঙ্গীতানুষ্ঠান এবং প্রদর্শনীর মাধ্যমে,  গ্রেটার লুইসভিল আর্টস অ্যালায়েন্স থিয়েটারটিতে একটি স্টেইনওয়ে পিয়ানো স্থাপনের জন্য তহবিল সংগ্রহ শুরু করতে ২৫,০০০ ডলারের অনুদান প্রদান করে।  ২০১১ এবং ২০১২ সালে, দ্য ফ্লাওয়ার মাউন্ড কানেকশন সংবাদপত্র এমসিএল গ্র্যান্ডকে ডেন্টন অঞ্চলের সেরা প্রেক্ষাগৃহ হিসেবে ঘোষণা করেছে।  \nমূলত স্থানীয় হাসপাতালের সাথে ১০ বছরের নামকরণের অধিকার চুক্তি থাকার দরুন নাট্যমঞ্চটি আগে মেডিক্যাল সেন্টার অফ লুইসভিল গ্র্যান্ড থিয়েটার নামে পরিচিত ছিল।পরবর্তীতে নাম পরিবর্তন করে মেডিকেল সিটি লুইসভিল গ্র্যান্ড থিয়েটার রাখা হয়। মেডিকেল সিটি লুইসভিলের সাথে নামকরণের অধিকার চুক্তি ২০২০ সালের ডিসেম্বরে শেষ হয় এবং আনুষ্ঠানিকভাবে নাট্যমঞ্চের নামকরণ করা হয় লুইসভিল গ্র্যান্ড থিয়েটার।\n\n\n=== গ্রন্থাগার ===\n\nনগর সরকার ১৯৬৮ সালে লুইসভিল পাবলিক লাইব্রেরি বা গন গ্রন্থাগারের স্থাপনা করেছিলেন। সিন্ডি বেনেটকে এর প্রথম পরিচালক হিসেবে মনোনীত করা হয়। বর্তমানে যেখানে সিটি হলটি অবস্থিত সেখানে প্রাথমিকভাবে গ্রন্থাগারের ৫,০০০ ফু২ (৪৬০ মি২)   কাঠামোটি নির্মিত হয়েছিল। ১৯৮৬ সালে শহরের মূল সড়কে পৌর ভবনের অংশ হিসেবে একটি নতুন গ্রন্থাগার নির্মিত হয়েছিল। ২০০১ সালে, লুইসভিলের ভোটাররা একটি ৪বি ট্যাক্স প্যাকেজ অনুমোদন করেন, যার একটি অংশ নতুন গ্রন্থাগার নির্মাণের জন্য উৎসর্গ করা হয়।  এই অনুমোদিত অর্থের একটি ক্ষুদ্র শাখা বেনেটের জন্য উৎসর্গীকৃত ছিল।  ১১ মিলিয়ন ডলারের গ্রন্থাগার ভবনের সংস্কার করে ২০০৬ সালে উদ্বোধন করা হয়েছিল।  ২০০৬ এবং ২০০৯ সালে লুইসভিলের গন গ্রন্থাগার অ্যাচিভমেন্ট অফ এক্সিলেন্স ইন লাইব্রেরিজ শিরোপা পেয়েছিল।  ২০১৩ সাল পর্যন্ত লুইসভিলে জর্জ ডব্লিউ বুশ প্রেসিডেন্সিয়াল লাইব্রেরির অস্থায়ী পরিচালন কেন্দ্র ছিল।  \n\n\n=== গনমাধ্যম ===\nমূলত ডালাস এলাকার গনমাধ্যম লুইসভিলে সম্প্রচার চালায়। এছাড়াও বেশ কয়েকটি স্থানীয় সংবাদপত্রের প্রচলন আছে। ১৯৬২ সালে লুইসভিল এন্টারপ্রাইজ পত্রিকাদ্য লুইসভিল লিডারের সাথে একীভূত হয়। সেই সময় লুইসভিল লিডার পত্রিকাটির প্রকাশক এবং সম্পাদক, ইউও ক্লেমেন্টস, একজন কট্টর রক্ষণশীল ছিলেন, কিন্তু লুইসভিল ইন্ডিপেন্ডেন্ট স্কুল জেলার বর্ণগত একীকরণকে জোরালোভাবে সমর্থন করেছিলেন, যার জন্য তিনি কু ক্লাক্স ক্ল্যানের সদস্যদের কাছ থেকে অনেক বেনামী হুমকি পেয়েছিলেন।  ১৯৭১ সালে ক্লেমেন্টস হার্ট-হ্যাঙ্কস কমিউনিটি নিউজপেপারের কাছে পত্রিকাটি বিক্রি করেন।  লিডারের মালিকানাধীন স্টার নিউজপেপারস পত্রিকার প্রকাশনার অধিকার ২০১২ সালে ১০১৩ কমিউনিকেশনসের হাতে আসে।  সংবাদপত্রটি টেক্সাসের প্লানোতে অবস্থিত। ২০১১ সালে, লুইসভিল সিটি কাউন্সিল দ্য ডালাস মর্নিং নিউজ-এর সাপ্তাহিক বিভাগ নেইবার্সগো-এর লুইসভিল শীর্ষক অংশকে শহরের আনুষ্ঠানিক নথিকৃত পত্রিকা হিসেবে মনোনীত করে।\n\n\n== পার্ক এবং বিনোদন ==\n\nলুইসভিল শহরে জনসাধারণের বিনোদনের জন্য রয়েছে, বহুসংখ্যক পার্ক, দুটি বিনোদন কেন্দ্র এবং প্রায় ১৪ মাইল (২৩ কিমি) দীর্ঘ একটি পায়ে চলা পথ।  ২০০৯ সালে ২০ মিলিয়ন ডলার বযায় করে শহরে রেলরোড পার্ক নির্মিত হয় যার জন্য বর্ধিত করের এক চতুর্থাংশ রাজস্ব ব্যবহার করা হয়। এটি ছিল সেই সময়ের শহরের ইতিহাসে সবচেয়ে বড় মূলধনের একটি প্রকল্প। ২০১০ সালে ১.৫ মিলিয়ন ডলারের চুক্তিতে এর নামকরণ করা হয় টয়োটা অফ লুইসভিল রেলরোড পার্ক। পার্কটিতে একটি বেসবল/সফটবল খেলার মাঠ, একটি ফুটবল খেলার মাঠ, আটটি আলোর সুবিধাযুক্ত ফুটবল মাঠ এবং দুটি কনসেশন ভবন আছে। এছাড়াও সমগ্র পার্কের সীমানা জুড়ে একটি গোলাকার  হাঁটাপথ, তিনটি কৃত্রিম হ্রদ, একটি পোষ্য কুকুরদের ক্রিড়াক্ষেত্র এবং স্কিয়ন স্কেট পার্ক রয়েছে।  ২০১০ সাল থেকে, স্কেট পার্কটি স্কিয়ন রিজিওনাল অ্যামেচার ট্যুর -এর আয়োজন করে আসছে, যা সারা দেশে অনুষ্ঠিত ছয়টি স্কেটবোর্ডিং প্রতিযোগিতার বার্ষিক শৃংখলার অংশ।  ২০১২ সালে,  স্কেট পার্কে প্রথম বার্ষিক ট্রায়াথলন ইভেন্টের আয়োজন করা হয়। \nলুইসভিল লেক পার্ক ৬৬২ একর (২৬৮ হেক্টর) জমি নিয়ে গঠিত, যা মার্কিন যুক্তরাষ্ট্রের আর্মি কর্পস অফ ইঞ্জিনিয়ার্স  থেকে লিজ নেওয়া হয়েছে। পার্কটিতে বিভিন্ন সুযোগ-সুবিধা রয়েছে, যার মধ্যে রয়েছে ক্রীড়া ক্ষেত্র এবং নির্ধারিত ক্যাম্পগ্রাউন্ড। লুইসভিল ফিশিং বার্জ একটি অভ্যন্তরীণ-বহিরঙ্গন মতস্য শিকার ক্রিড়াক্ষেত্র যা ১৯৫৮ সালে চালু হয়েছিল। এটি হ্রদের ধারে অবস্থিত।   এই পার্কে রিক নিল মেমোরিয়াল অনুষ্ঠিত হয়, যা প্রতি বছর লুইসভিল হাই স্কুল ট্র্যাক অ্যান্ড ফিল্ড টিম দ্বারা আয়োজিত একটি আন্তরাজ্য দৌড় প্রতিযোগিতা।  ২০১৩ সালের ফেব্রুয়ারিতে,  হ্রদের পাশে ৬০-একর (০.২৪-বর্গকিলোমিটার) জমির উপর একটি রিসোর্ট হোটেল এবং কনভেনশন সেন্টার নির্মাণের জন্য একটি উন্নয়ন প্রস্তাবের পর্যালোচনা শুরু করে। \nলুইসভিল লেক এনভায়রনমেন্টাল লার্নিং এরিয়া (এল এল ই এল এ) হল ২,৬০০ একর (১,১০০ হেক্টর) জমির উপর অবস্থিত, লুইসভিল আইএসডি এবং ইউএনটি -এর অংশীদারিত্বে পরিচালিত একটি প্রকৃতি সংরক্ষণ কেন্দ্র।  এখানে ৭ মাইলেরও বেশি একটি পায়ে হাটা পাহাড়ী পথ রয়েছে এবং রয়েছে মাছ ধরার জায়গা এবং নৌচালনার সুবিধা।  এল এল ই এল এ শহরের সবুজায়ন প্রকল্পের কেন্দ্রবিন্দু হিসেবে কাজ করে, যার লক্ষ্য লেক লুইসভিলের চারপাশের প্রাকৃতিক স্থান সংরক্ষণ করা। এই পার্ককে একটি প্রধান বিনোদন গন্তব্য হিসেবে প্রতিষ্ঠিত করার লক্ষ্য স্থির করা হয়েছে। \nলুইসভিল ডালাস-ফোর্ট ওয়ার্থ মহানগরীর নর্দার্ন গল্ফ করিডোর -এর একটি প্রধান কেন্দ্র।  শহরের দক্ষিণ-পূর্ব প্রান্তে অবস্থিত, লেকস অ্যাট ক্যাসেল হিলস। এটি জে মরিস -পরিকল্পিত একটি গল্ফ প্রশিক্ষন স্থল যা ১৯৯০ এর দশকের শেষের দিকে খোলা হয়েছিল। সমালোচকরা এই প্রশিক্ষন স্থলের উচ্চস্তরীয় মূল্যায়ন করেছেন, এর সুযোগ-সুবিধার প্রশংসা করেছেন।   লুইসভিল হ্রদের কাছে অবস্থিত লেক পার্ক গল্ফ কোর্সটি নতুন গল্ফ শিক্ষানবীসদের জন্য উপযুক্ত স্থান।  ১,৭২৪-গজ (১,৫৭৬-মিটার) অঞ্চলবিশিষ্ট লেক পার্ক এক্সিকিউটিভ কেন্দ্রটি ১৯৯৪ সালে খোলা হয়েছিল।  এই স্থান লুইসভিল পেশাদার গল্ফার চ্যাড ক্যাম্পবেলেরও আবাসস্থল, যিনি ২০০৩ সালের গল্ফ ট্যুর চ্যাম্পিয়নশিপ -এর বিজয়ী। \n২০১১ সালে, লুইসভিল পার্ক বোর্ড শহরের পার্ক এবং বিনোদন ক্ষেত্রগুলির সুবিধার জন্য একটি নতুন পরিকল্পনার প্রস্তাব করে। এর মাধ্যমে শহরের হাটাপথগুলির সংস্কারের কথা নির্দিষ্ট করে বলা হয়। ৫১ মাইল (৮২ কিলোমিটার) রাস্তার বাইরের পথ, ৫০ মাইল (৮০ কিলোমিটার) উন্নত ফুটপাত, ৫০ মাইল (৮০ কিলোমিটার) সাইকেল রাস্তা, ৭.৪-মাইল (১১.৯-কিলোমিটার) ট্রিনিটি নদীর এলম মোহনা অঞ্চলের রাস্তা এবং সমগ্র এলাকা জুড়ে ৩১টি বড় এবং ছোট রাস্তার সংস্কারের উদ্যোগ নেওয়া হয়। পথচারী এবং সাইকেল আরোহীদের নিরাপত্তার জন্য এই পরিকল্পনায় আন্তঃরাজ্য সড়ক ৩৫ ই -এর অন্তর্ভুক্তি হয়।  ২০১২ সালের মার্চ মাসে, পার্ক বোর্ড শহরের পরবর্তী দশ বছরের পার্ক উন্নয়নের জন্য একটি নতুন পরিকল্পনার পর্যালোচনা শুরু করে। \n\n\n== শিক্ষা ==\n\nলুইসভিল ইন্ডিপেন্ডেন্ট স্কুল ডিস্ট্রিক্ট, লুইসভিল হাই স্কুল সহ এলাকার অন্যান্য গন বিদ্যালয় ব্যবস্থা পরিচালনা করে। জেলার চারটি মাধ্যমিক বিদ্যালয়,  দুটি উচ্চ বিদ্যালয়ের শাখা কিলো এবং হারমন প্রাঙ্গণের সাথে অন্তর্ভুক্ত যারা ২০১১-২০১২ শিক্ষাবর্ষ থেকে,  শহরের নবম এবং দশম শ্রেণীর শিক্ষার্থীদের জন্য শিক্ষা পরিষেবা প্রদান করে আসছে।  মেইন স্ট্রিট এবং ভ্যালি পার্কওয়ের সংযোগস্থলে অবস্থিত উচ্চ বিদ্যালয়ের প্রধান কেন্দ্রটি মূলত একাদশ এবং দ্বাদশ শ্রেণীর শিক্ষার্থীদের জন্য শিক্ষা পরিষেবা দিতে ব্যবহৃত হয়।    লুইসভিলে একটি রাত্রিকালীন উচ্চ বিদ্যালয় পরিচালনা করা হয়। এছাড়াও (পূর্ব এবং পশ্চিম) প্রযুক্তি প্রশিক্ষন কেন্দ্র এবং চাকরিভিত্তিক শিক্ষা প্রশিক্ষন কেন্দ্রও আছে। \n২০০৭ থেকে ২০১১ সাল পর্যন্ত আমেরিকান কমিউনিটি -এর অনুসন্ধানের ফলাফল অনুসারে, শহরের ২৫ বছর বা তার বেশি বয়সী জনসংখ্যার ৮৬.৭% উচ্চ বিদ্যালয় থেকে স্নাতক, ২৯.৭% স্নাতক বা উচ্চতর ডিগ্রিধারী এবং ৮.৪% স্নাতক বা পেশাদার ডিগ্রিধারী। জরিপে অনুমান করা হয়েছে যে তিন বছরের বেশি বয়সী লুইসভিলের ২৪,৮৭৯ জন বাসিন্দা স্কুলে ভর্তি হয়েছেন। \nএছাড়াও লুইসভিলে দুটি বেসরকারি স্কুল রয়েছে: এক্সপ্লোরেশন প্রিপারেটরি স্কুল  এবং লেকল্যান্ড ক্রিশ্চিয়ান একাডেমি। লুইসভিল-ভিত্তিক রেসপনসিভএড দ্বারা পরিচালিত স্বায়ত্তশাসিত বিদ্যালয় ফাউন্ডার্স ক্লাসিক্যাল একাডেমিও লুইসভিলে অবস্থিত।\n\n\n== সরকার ==\n\n১৯৬৩ সাল থেকে, লুইসভিল শহরটি একটি স্বায়ত্তশাসিত শহর হিসেবে পরিচালিত হচ্ছে যেখানে পৌর সরকারের কাউন্সিল-ম্যানেজার শৈলী অনুসরন করা হয়। বাসিন্দারা সিটি কাউন্সিলে দায়িত্ব পালনের জন্য ছয়জন সদস্য নির্বাচন করেন, যার মধ্যে একজন মেয়র থাকেন। টেক্সাসে কাউন্সিল নির্বাচন নির্দলীয়।  সদস্যরা তিন বছরের মেয়াদের জন্য নির্বাচিত হন এবং তাদের মেয়াদ সীমিত নয়।  মেয়র কাউন্সিলের সামনে উপস্থাপিত বিষয়গুলিতে ভোট দেন না, তবে শুধুমাত্র সমতা পরিস্থিতিতে ভোট দেন। ১৯৮৫ থেকে ২০০০ সালের মধ্যে তিনজন মহিলা মেয়র নির্বাচিত হয়েছিলেন, কিন্তু ২০০১ সাল থেকে কোনও মহিলা সিটি কাউন্সিলে দায়িত্ব পালন করেননি। \n১৯৬৩ সাল থেকে, লুইসভিল শহরটি একটি স্বায়ত্তশাসিত শহর হিসেবে পরিচালিত হচ্ছে যেখানে পৌর সরকারের কাউন্সিল-ম্যানেজার শৈলী অনুসরন করা হয়। বাসিন্দারা সিটি কাউন্সিলে দায়িত্ব পালনের জন্য ছয়জন সদস্য নির্বাচন করেন, যার মধ্যে একজন মেয়র থাকেন। টেক্সাসে কাউন্সিল নির্বাচন নির্দলীয়।  সদস্যরা তিন বছরের মেয়াদের জন্য নির্বাচিত হন এবং তাদের মেয়াদ সীমিত নয়।  কাউন্সিলের সামনে আসা কোনও বিষয়ে মেয়র ভোট দেন না, যদি না ভোট সমতার ক্ষেত্রে জরুরী সময় হাজির হয়। ১৯৮৫ থেকে ২০০০ সালের মধ্যে তিনজন মহিলা মেয়র নির্বাচিত হয়েছিলেন, কিন্তু ২০০১ সাল থেকে কোনও মহিলা সিটি কাউন্সিলে দায়িত্ব পালন করেননি।  ২০১১ সালে, ফিচ গ্রুপ শহরের সাধারণ বাধ্যবাধকতা বন্ড রেটিং এএ'+থেকে এএএ তে উন্নীত করে।  ডালাস-ফোর্ট ওয়ার্থ মহানগরীর মধ্যে লুইসভিলে পৌর সম্পত্তি করের হার সবচেয়ে কম।  ২০১২-২০১৩ অর্থবছরে, নগর সরকারের পরিচালন তহবিলের মোট পরিমাণ ছিল ১২৪,৮৪৫,৪৩৬ ডলার। \n১৯৭৭ সালে লুইসভিল পুলিশ বিভাগে ২৭ জন শপথপ্রাপ্ত পুলিশ অফিসার ছিলেন এবং ২০০৭ সালের মধ্যে এই সংখ্যা বেড়ে ১৩৬ জনে দাঁড়িয়েছে।  ২০১৫ সালের হিসাব অনুযায়ী পুলিশ বিভাগে ২২৯ জন পূর্ণ-কালীন কর্মচারী ছিলেন, যাদের মধ্যে চারজন প্রশাসক ছিলেন।  লুইসভিল দমকল বিভাগে ১৪৬ জন পূর্ণ-কালীন কর্মচারী ছিলেন, যাদের মধ্যে ছয়জন প্রশাসক ছিলেন।  ১১ সেপ্টেম্বরের হামলার পর, অগ্নিনির্বাপণ বিভাগ এবং এর তৎকালীন প্রধান রিক ল্যাস্কি ক্ষতিগ্রস্তদের পরিবারের জন্য বিপুল পরিমাণ অনুদান সংগ্রহ করে জাতীয় স্তরে পরিচিতি পান। জন ট্রাভোল্টা, জোয়াকিন ফিনিক্স এবং রবার্ট প্যাট্রিক ২০০৪ সালে ল্যাডার ৪৯ চলচ্চিত্রের মুক্তির প্রচারণার জন্য লুইসভলের দমকল বিভাগ পরিদর্শন করেছিলেন।  ২০১১ সালের মে মাসে, লুইসভিলের বাসিন্দারা দুটি জননিরাপত্তার জন্য বিক্রয় কর বৃদ্ধির অনুমোদন দেন। এই বৃদ্ধি থেকে প্রাপ্ত রাজস্ব শহরের পুলিশ এবং অগ্নিনির্বাপণ বিভাগে বিনিয়োগের জন্য অর্থায়ন করা হবে, যার মধ্যে রয়েছে নতুন যানবাহনের আনয়ন, পাশাপাশি শহরের পূর্ব অংশে একটি নতুন অগ্নিনির্বাপণ কেন্দ্র নির্মান। \nলুইসভিল টেক্সাসের ২৬তম কংগ্রেসনাল ডিস্ট্রিক্টের মধ্যে অবস্থিত, মার্কিন যুক্তরাষ্ট্রের প্রতিনিধি পরিষদে যার প্রতিনিধি হলেন মইকেল সি. বার্গেস। ২০২৩ সালের হিসাব অনুযায়ী, টেক্সাস সিনেটের ডিস্ট্রিক্ট ১২- এ শহরটির প্রতিনিধিত্ব করেন ট্যান পার্কার।  শহরটি টেক্সাসের প্রতিনিধি পরিষদের দুটি জেলার মধ্যে বিভক্ত; যেগুলি হল জেলা ৬৩ ( যার প্রতিনিধি বেন বামগার্নার) এবং জেলা ৬৫ (যার প্রতিনিধি ক্রোন্ডা থিমেশ)।  লুইসভিল নর্থ সেন্ট্রাল টেক্সাস কাউন্সিল অফ গভর্নমেন্টের একজন স্বেচ্ছাসেবী সদস্য, যার উদ্দেশ্য হল ব্যক্তিগত এবং সমষ্টিগত স্থানীয় সরকারগুলির সমন্বয় এবং আঞ্চলিক সমাধানগুলিকে সহজতর করা, অপ্রয়োজনীয় পুনরাবৃত্তি দূর করা এবং যৌথ সিদ্ধান্ত গ্রহণকে সক্ষম করা।\n\n\n== পরিবহন ==\n\nলুইসভিলের প্রধান আন্তরাজ্য সড়কপথ হল ইন্টারস্টেট ৩৫ই, যা শহরের মধ্য দিয়ে উত্তর থেকে দক্ষিণে বিস্তৃত। লুইসভিলের প্রধান আন্তরাজ্য সড়কপথ হল ইন্টারস্টেট ৩৫ই, যা শহরের মধ্য দিয়ে উত্তর থেকে দক্ষিণে বিস্তৃত। এটি নির্মিত হওয়ার পূর্বে, ইউএস হাইওয়ে ৭৭ (বর্তমানে মিল স্ট্রিট ) ছিল শহরের প্রধান যোগাযোগের রাস্তা, যা শহরটিকে উত্তরে ডেন্টন এবং দক্ষিণে ডালাসের সাথে সংযুক্ত করেছিল।  ১৯৯৮ সালে, টেক্সাসের পরিবহন বিভাগ আন্তঃরাজ্য ৬৩৫ সড়ক এবং মার্কিন রুট ৩৮০ সড়কের মধ্যে আন্তঃরাজ্য ৩৫ই সড়ক অংশ সম্প্রসারণের সম্ভাবনা পরীক্ষা করার জন্য একটি প্রধান বিনিয়োগ গবেষণা পরিচালনা করে,  যার প্রাথমিক লক্ষ্য ছিল ৮-মাইল (১৩-কিলোমিটার) টেক্সাস রাজ্য সড়ক ১২১ থেকে লুইসভিল হ্রদের সেতু পর্যন্ত একটি রাস্তা নিরমান।  এই প্রকল্পটির সাধারণ-উদ্দেশ্য ছিল রাস্তা সম্প্রসারন ও সংযুক্তকরন।  এই প্রকল্পটিতে লুইসভিল নিকটস্থ ই-৩৫ আন্তর্জাতিক প্রবেশপথ অংশটি উল্লেখযোগ্যভাবে সংস্কার করার সুযোগ আছে।  প্রকল্পের প্রথম পর্যায়ের নির্মাণ কাজ ২০১৩ সালের গ্রীষ্মে শুরু হয়ে ২০১৬ সালের শেষের দিকে শেষ হওয়ার কথা রয়েছে। \nটেক্সাস রাজ্য সড়ক ১২১ স্যাম রেবার্ন টোলওয়ের পাশ দিয়ে গিয়ে  শহরের দক্ষিণ-পূর্ব প্রান্তে ইন্টারস্টেট ৩৫ই সড়কের সাথে সাথে মিলিত হয়েছে। ফার্ম টু মার্কেট রোড ১১৭১, যা শহরে মেইন স্ট্রিট বা মূল সড়ক নামে পরিচিত, সেটি শহরের মাঝখান দিয়ে গিয়ে পূর্ব-পশ্চিমে ইন্টারস্টেট ৩৫ই থেকে ইন্টারস্টেট ৩৫ডব্লিউ অবধি বিস্তৃত। ফার্ম টু মার্কেট রোড ৪০৭ সড়কটি শহরের উত্তর অংশদিয়ে এবং পূর্ব-পশ্চিম দিকে বিস্তৃত হয়েছে। লুইসভিলের বেশিরভাগ অংশ জুড়ে বিস্তৃত হয়েছে, ফার্ম টু মার্কেট রোড ৩০৪০ যা পূর্ব-পশ্চিমে ক্যারলটন এবং ফ্লাওয়ার মাউন্ডের দিকে গেছে। \nলুইসভিলের বাসিন্দারা ১৩ সেপ্টেম্বর, ২০০৩ তারিখে অনুষ্ঠিত একটি বিশেষ নির্বাচনে ডেন্টন কাউন্টি ট্রান্সপোর্টেশন অথরিটি (ডিসিটিএ) -এর পূর্ণ সদস্য হওয়ার জন্য ভোট দিয়েছিলেন।  কর্তৃপক্ষ ২০০৬ সালের নভেম্বরে একটি আঞ্চলিক বাস পরিষেবা পরিচালনা শুরু করে । ২০১১ সালে, ডিসিটিএ-এর রেলপথে চালিত যাত্রীবাহী রেল ওল্ড টাউন, হেব্রন এবং হাইল্যান্ড ভিলেজ/লুইসভিল লেক স্টেশনগুলিতে থামতে শুরু করেছে। এই রেল্পথটি উত্তরে ডেন্টন এবং দক্ষিণে ক্যারলটনের ট্রিনিটি মিলস স্টেশন পর্যন্ত বিস্তৃত, যেখানে এটি ডালাস এরিয়া র‍্যাপিড ট্রানজিট (ডিএআরটি) গ্রিন লাইনের মাধ্যমে ডালাসের সাথে সংযোগ স্থাপন করে।  লুইসভিলে ডিসিটিএ-র একটি রেল পরিচালনা ও রক্ষণাবেক্ষণ সুবিধাও রয়েছে। \n২০২১ সালের সেপ্টেম্বরে, ডিসিটিএ ডেন্টন রাজ্য জুড়ে গোজোন, নামের যাত্রী পরিবহন পরিষেবা চালু করে। ২০২১ সালের ডিসেম্বরে, নির্দিষ্ট রাস্তার লুইসভিল কানেক্ট বাস পরিষেবা বন্ধ হয়ে যায় এবং শহর জুড়ে গোজোন পরিবহন ব্যবস্থা চালু হয়। \n\n\n== তথ্যসূত্র =="}