{"pageid": 1335797, "title": "কোলি নৃত্য", "url": "https://bn.wikipedia.org/wiki?curid=1335797", "content": "কোলি নৃত্য ভারতের মহারাষ্ট্র ও গোয়া রাজ্যের একটি জনপ্রিয় লোকনৃত্য। মুম্বাইয়ের কোলি সম্প্রদায়ের লোকেরা এই বিশেষ নৃত্যশৈলীর উদ্ভাবক। কোলি সম্প্রদায়ের লোকেদের বেশ বড় একটা অংশ সাধারনত মৎস্যজীবি অর্থাৎ তারা সমুদ্রের মাছ ধরে তাদের জীবন ও জীবিকা নির্বাহ করে। কোলি নৃত্যের অঙ্গ সঞ্চালনা ও ভঙ্গী সমুদ্রের ঢেউয়ের ছন্দকে প্রতিফলিত করে। কোলিদের সমস্ত উত্সব সর্বদা কোলি নৃত্যের পরিবেশনার সাথে উদযাপিত হয়। মহারাষ্ট্রের মুম্বাইসহ ভিন্ন ভিন্ন জেলায় বসবাসকারী এই কোলি সম্প্রদায় দ্বারা পরিবেশিত এই প্রানবন্ত কোলি নৃত্য মহারাষ্ট্রের ঐতিহ্য এবং সংস্কৃতির উল্লেখনীয় সম্পদ ও পরিচায়ক।\n\n\n== উল্লেখযোগ্য ঘটনা ==\n১৯৬০ সালে মহারাষ্ট্র রাজ্যে এক পৃথক রাজ্যের স্বীকৃতি পায়। তাই তার পরের বছর অর্থাৎ ১৯৬১ সালের প্রজাতন্ত্র দিবসের রাজপথে অনুষ্ঠিত ঐতিহ্যগত ভব্য শোভাযাত্রায় মহারাষ্ট্র রাজ্য তৎকালীন অন্যান্য ভারতীয় রাজ্যের সাথে অংশ নেয়। সেই শোভাযাত্রায় মহারাষ্ট্র রাজ্য তাদের ঐতিহ্য এবং সংস্কৃতির প্রতীকস্বরূপ কোলি নৃত্যকে জনসমক্ষে তুলে ধরে। সেইসময় কোলি সম্প্রদায়ের অনুরোধে ভারতের তৎকালীন প্রধানমন্ত্রী শ্রী জওহরলাল নেহেরু তাদের সাথে কোলি নৃত্য পরিবেশনায় অংশ নেন। নৃত্য পরিবেশনার সময় তাকে কোলিদের বিশেষ প্রস্তুত টুপিও পরিধান করতে দেখা যায়।\n\n২০১০ সালের নভেম্বর মাসে আমেরিকার তৎকালীন প্রেসিডেন্ট মিস্টার বারাক ওবামা ও তার স্ত্রী মিশেল ওবামা তাদের ভারত সফরের সময় দীপাবলির উদযাপনকালে একটি স্থানীয় বিদ্যালয়ে গমন করেন। সেখানে তাকে স্কুল ছাত্রদের সাথে 'মি হ্যায় কলি' গানের কলির সাথে কোলি নৃত্যের পরিবেশনা উপভোগ করতে দেখা যায়।\n\n\n== তথ্যসূত্র =="}