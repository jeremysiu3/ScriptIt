{"pageid": 1504677, "title": "দৌলতগঞ্জ গাজীমুড়া কামিল মাদ্রাসা", "url": "https://bn.wikipedia.org/wiki?curid=1504677", "content": "দৌলতগঞ্জ গাজীমুড়া কামিল মাদ্রাসা বাংলাদেশের কুমিল্লা জেলার অন্তর্গত লাকসাম উপজেলার গাজীমুড়া গ্রামে অবস্থিত একটি আলিয়া মাদ্রাসা। ১৯৩৫ সালে মাওলানা আব্দুল মজিদ এলাকাবাসীকে সাথে নিয়ে এই মাদ্রাসাটি প্রতিষ্ঠা করেন। মাদ্রাসার দাখিল ও আলিম শ্রেণী বাংলাদেশ মাদ্রাসা শিক্ষাবোর্ড এবং ফাজিল ও কামিল শ্রেণী ইসলামি আরবি বিশ্ববিদ্যালয়ের অধীনে পরিচালিত হয়। মাদ্রাসার বর্তমান অধ্যক্ষের নাম মো. আবদুল হান্নান এবং পরিচালনা পর্ষদের সভাপতির নাম তাবারক উল্লাহ কায়েস। মাদ্রাসায় প্রায় ২০০০ শিক্ষার্থী রয়েছে ও ৩০ জন শিক্ষক রয়েছে।\n\n\n== ইতিহাস ==\n১৯০১ সালে নবাব ফয়েজুন্নেছা চৌধুরাণী নবাব ফয়েজুন্নেছা হাই মাদরাসা নামক একটি ইসলামি প্রতিষ্ঠান চালু করেন। ব্রিটিশ সরকারের রোষানলে মাদ্রাসাটি নবাব ফয়জুন্নেছা সরকারি বালিকা উচ্চ বিদ্যালয় ও নওয়াব ফয়জুন্নেছা সরকারি কলেজে রূপান্তরিত হয়ে যায়।\nতৎকালীন সময়ে মাওলানা আব্দুল মজিদ কুমিল্লা অঞ্চলের একজন জ্ঞানী শিক্ষাবিদ ছিলেন, যিনি এই মাদ্রাসা নির্মাণকালে এলাকার সবচেয়ে জ্ঞানী ব্যক্তিদের নিকট থেকে পরামর্শ ও সাহায্য নেন। এদের মধ্যে গাজীমুড়ার হুজুর আহম্মদ, উত্তরকুলের হুজুর মৌলভী আশরাফ আলী, তারাপাইয়ার হুজুর মোহাম্মদ আলী, সাতঘরের হুজুর আনছার আলী, মুজাফফর আহমদ উল্লেখযোগ্য ছিলেন। মাদ্রাসাটিতে সর্বপ্রথম জমি দান হাছান আলী মজুমদার নামক এক হিতৈষী। সবার ঐক্যমতে লাকসাম উত্তর বাজারে একটি মাদরাসা প্রতিষ্ঠা অরা হয়। পরে সেখান থেকে মাদরাসাটি গন্ডামারায় (বর্তমানে লাকসাম দৌলতগঞ্জ এতিমখানা অবস্থিত) স্থানান্তরিত করা হয়। এরপরে হাসান আলী মজুমদার মাদরাসার জন্য কিছু জমি দান করলে, গাজীমুড়ার ব্যক্তিবর্গের প্রচেষ্টায় মাদ্রাসাটি আসবাবপত্রসহ গন্ডামারা থেকে গাজীমুড়ায় স্থানান্তরিত করা হয়। বর্তমানে মাদ্রাসাটি এই অবস্থানেই রয়েছে।\n\n\n== সুযোগ সুবিধা ==\nবর্তমানে সর্বমোট চারটি দোতলা ভবন, অধ্যক্ষ বাসভবনসহ দুইটি একতলা ভবন এবং দুইটি আধাপাকা ভবনসহ একটি একতলা মসজিদ রয়েছে। বর্তমানে মাদরাসায় তিনজন কর্মকর্তা ও পাঁচজন কর্মচারী আছেন। মাদরাসার প্রায় ১২ একর স্থাবর জমি রয়েছে। এসব জমি থেকে প্রাপ্ত আয় মাদ্রাসার উন্নয়ন প্রকল্পে ব্যয় করা হয়।\nআবাসন ব্যবস্থা\nদূরবর্তী শিক্ষার্থীদের জন্য একটি সুন্দর আবাসন ব্যবস্থা রয়েছে। ছাত্রাবাসে প্রায় শতাধিক শিক্ষার্থী অবস্থান করে। অধ্যক্ষ, উপাধ্যক্ষ, হোস্টেল সুপারসহ দায়িত্বশীল শিক্ষকগণের তত্ত্বাবধানে ছাত্রাবাসটি পরিচালিত হয়ে থাকে। এটি লাকসামের কেন্দ্রীয় মাদরাসা হওয়ায় নানা প্রশাসনিক ব্যস্ততার জন্য অধ্যক্ষের জন্য আলাদা বাসভবন নির্মাণ করা হয়েছে।\nমসজিদ\nছাত্র শিক্ষক ও এলাকাবাসীদের নামাজের সুবিধার্থে মাদরাসার ভিতরেই একটি মসজিদ নির্মাণ করা হয়েছে। মসজিদটি দৌলতগঞ্জ গাজীমুড়া কামিল মাদরাসা জামে মসজিদ নামে পরিচিত। এছাড়া পশ্চিম-উত্তর কোণে একটি নূরানি ও হাফেজিয়া মাদরাসা আছে।\nকম্পিউটার ল্যাব\nমাদরাসায় শিক্ষার্থীদের আলাদা কম্পিউটার শিক্ষা ও প্রশিক্ষণের জন্য কম্পিউটার ল্যাব প্রতিষ্ঠা করা হয়েছে। এছাড়া কেন্দ্রীয় অফিসে শিক্ষকদের প্রশিক্ষণ দেওয়া হয়।\nলাইব্রেরি\nমাদ্রাসায় একটি বৃহৎ গ্রন্থাগার রয়েছে। এখানে কুরআনুল কারিম, হাদিসে নববী, উলুমুল কুরআন, উলুমুল হাদিস, তাফসির, ফিকহ, উসূলে ফিকহ, আক্বিদাসহ ইসলামি নানা বইয়ের সমাহার রয়েছে। এসব বই আরবি, উর্দু, ফার্সি, বাংলা ও ইংরেজি ভাষায় লেখা হয়েছে। ১ম শ্রেণি থেকে দাখিল, আলিম, ফাজিল ও কামিল শ্রেণীর শিক্ষার্থীদের মধ্যে এসব বই বিতরণ করা হয়। \n\n\n== শিক্ষা কার্যক্রম ==\nমাদ্রাসাটি ১৯৩৭ সালের জুন মাসে দাখিল ও আলিম শ্রেণীর সরকারি বোর্ড থেকে অনুমতি লাভ করে। এছাড়া ১৯৪৮ সালে ফাজিল শ্রেণী ও ১৯৫৯ সালে কামিল শ্রেণীর অনুমোদন লাভ করে। মাদ্রাসায় বিজ্ঞান শিক্ষার প্রসারে ১৯৮৪ সালের জানুয়ারিতে দাখিলে এবং সেপ্টেম্বর মাসে আলিমে বিজ্ঞান বিভাগের অনুমোদন লাভ করে।\nইউনিফর্ম\nছাত্র: সাদা পাঞ্জাবী, টাখনু পর্যন্ত সাদা পায়জামা, সাদা টুপি, হাতা যুক্ত গেঞ্জি\nছাত্রী: ঢিলাঢালা কালো বোরকা, বড় মোটা কাপড়ের হিজাব, নিকাব এবং হাত ও পায়ের মোজা পরিধান\n\n\n== অধ্যক্ষের তালিকা ==\nমাদ্রাসাটিতে ৬ জন অধ্যক্ষ দায়িত্ব পালন করেছিলেন।\n\nমাওলানা আব্দুল মজিদ - (১ জানুয়ারি ১৯৩৫ থেকে ৩১ ডিসেম্বর ১৯৮০)\nমাওলানা মোস্তফা হামিদি - (১ জানুয়ারি ১৯৮১ থেকে ০৮ মার্চ ১৯৮৪\nআলী আজম (ভারপ্রাপ্ত) - (৯ মার্চ ১৯৮৪ থেকে ১৩ জুলাই ১৯৮৪)\nমাওলানা বদিউল আলম - (১৪ জুলাই ১৯৮৪ থেকে ৮ এপ্রিল ২০০১)\nআ.ফ.ম আব্দুল হাকিম - (৯ এপ্রিল ২০০১ থেকে ২৬ জানুয়ারি ২০২২)\nআ.ন.ম তাজুল ইসলাম - (২৭ জানুয়ারি ২০২২ থেকে ২০২৩)\n\n\n== তথ্যসূত্র =="}