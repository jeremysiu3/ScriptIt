{"pageid": 1031785, "title": "২০২১ ভারত ক্রিকেট দলের ইংল্যান্ড সফর", "url": "https://bn.wikipedia.org/wiki?curid=1031785", "content": "ভারত পুরুষ ক্রিকেট দল ২০২১ সালের আগস্ট ও সেপ্টেম্বর মাসে পাঁচটি টেস্ট ম্যাচ খেলার জন্য ইংল্যান্ড সফর করে। ইংল্যান্ডের বিরুদ্ধে সিরিজটি খেলার পূর্বে ভারত ওয়েস্ট এন্ডের রোজ বোলে নিউজিল্যান্ডের বিপক্ষে ২০২১ আইসিসি বিশ্ব টেস্ট চ্যাম্পিয়নশিপ ফাইনালে অংশ নেয়। এ সিরিজটি ছিল ২০২১–২০২৩ আইসিসি বিশ্ব টেস্ট চ্যাম্পিয়নশিপের অংশ হিসেবে খেলা হওয়া প্রথম সিরিজ।\nপ্রথম চারটি টেস্ট ম্যাচ খেলা হওয়ার পর ভারত ২–১ ব্যবধানে এগিয়ে ছিল।\nপঞ্চম টেস্ট ম্যাচ শুরু হওয়ার দিন উভয় ক্রিকেট বোর্ড নিশ্চিত করে যে ভারতীয় দলের কিছু সদস্যের দেহে কোভিড-১৯ শনাক্ত হওয়ায় ম্যাচটি নির্ধারিত সময়ে শুরু হবে না। ইংল্যান্ড ও ওয়েলস ক্রিকেট বোর্ড (ইসিবি) একটি বিবৃতির মাধ্যমে ম্যাচটি বাতিল হওয়ার কথা নিশ্চিত করে। এরপর ভারতীয় ক্রিকেট নিয়ন্ত্রণ বোর্ড (বিসিসিআই) আরেকটি বিবৃতির মাধ্যমে জানায় যে ম্যাচটির জন্য নতুন সূচি নির্ধারণের উদ্দেশ্যে তারা ইসিবির সাথে কাজ করছে। ২০২১ সালের সেপ্টেম্বর মাসে ২০২২ সালের সফরে ভারত একটি টেস্ট ম্যাচ খেলবে বলে ইসিবি ঘোষণা দেয়। এর পরের মাসে ইসিবি নিশ্চিত করে যে সে ম্যাচটি এ সিরিজের ফলাফল নির্ধারণের উদ্দেশ্যে খেলা হবে।\nশেষ টেস্ট ম্যাচটিতে ইংল্যান্ড ৭ উইকেটে জয়ী হয়ে সিরিজে ২–২ সমতা আনতে সক্ষম হয়।\n\n\n== দলীয় সদস্য ==\n\nভারত দলে প্রাথমিকভাবে অভিমন্যু ঈশ্বরন, আবেশ খান, আরজান নাগওয়াসওয়ালা ও প্রসিদ্ধ কৃষ্ণাকে স্ট্যান্ডবাই খেলোয়াড় হিসেবে রাখা হয়েছিল। ২০২১ সালের ১৯ মে কোনা শ্রীকর ভরতকে ভারত দলে যোগ করা হয়। ২০২১ সালের ৬ জুলাই বিসিসিআই শুভমান গিলকে ভারতে ফিরে যেতে অনুরোধ করে। ২০২১ সালের ২২ জুলাই আবেশ খান ও ওয়াশিংটন সুন্দর চোটের কারণে ভারত দল থেকে বাদ পড়ে যান। তাঁদের ও শুভমান গিলের বদলি হিসেবে ২০২১ সালের ২৫ জুলাই পৃথ্বী শ ও সূর্যকুমার যাদবের নাম ঘোষিত হয়। একই সাথে অভিমন্যু ঈশ্বরনকেও ভারতের মূল দলে যুক্ত করা হয়। ২০২১ সালের ৩০ জুলাই বেন স্টোকস ক্রিকেট থেকে অনির্দিষ্টকালের জন্য বিরতি নেবেন বলে ঘোষণা দেন, যে কারণে তাঁর বদলি হিসেবে ক্রেইগ ওভারটনকে ইংল্যান্ড দলে যোগ করা হয়। প্রশিক্ষণের সময় মাথায় চোট পাওয়ায় মায়াঙ্ক আগরওয়াল প্রথম টেস্ট ম্যাচের আগে ভারত দল থেকে ছিটকে যান। দ্বিতীয় টেস্টের আগে মঈন আলিকে ইংল্যান্ড দলে যোগ করা হয়। দ্বিতীয় টেস্টের আগে স্টুয়ার্ট ব্রডের পায়ের পেশি ছিঁড়ে যাওয়ায় তিনি সিরিজের বাকি ম্যাচগুলো খেলতে অসমর্থ বলে গণ্য হন, যে কারণে সাকিব মাহমুদকে ইংল্যান্ড দলে নেয়া হয়। সে সময় অলি পোপ ও ডম বেসকে ইংল্যান্ড দল থেকে অব্যাহতি দেয়া হয়। তৃতীয় টেস্টের জন্য ইংল্যান্ড দলে দাউদ মালানকে যোগ করা হয়। ২০২১ সালের ২৯ আগস্ট স্যাম বিলিংসকে ইংল্যান্ড দলে যোগ করা হয়। একই সাথে সাকিব মাহমুদকে ইংল্যান্ড দল থেকে অব্যাহতি দেয়া হয়। চতুর্থ টেস্ট ম্যাচের আগে স্ট্যান্ডবাই তালিকা থেকে প্রসিদ্ধ কৃষ্ণাকে ভারতের মূল দলে নেয়া হয়। চতুর্থ টেস্ট ম্যাচ চলার সময় স্যাম বিলিংসকে ইংল্যান্ড দল থেকে ছেড়ে দেয়া হয়।\nকোভিড-১৯-এ আক্রান্ত হওয়ার কারণে বেন ফোকস পঞ্চম টেস্ট ম্যাচের আগে ইংল্যান্ড দল থেকে বাদ পড়ে যান। একই কারণে রোহিত শর্মাও শেষ টেস্ট ম্যাচের আগে দল থেকে ছিটকে গেলে জসপ্রীত বুমরাহকে ম্যাচটির জন্য ভারতের অধিনায়ক হিসেবে নিয়োগ দেয়া হয়।\n\n\n== প্রস্তুতিমূলক ম্যাচ ==\nটেস্ট সিরিজের পূর্বে ভারত ইংল্যান্ডের নির্বাচিত কাউন্টি একাদশের বিপক্ষে একটি প্রথম শ্রেণীর ম্যাচ খেলে।\n\n\n== টেস্ট সিরিজ ==\n\n\n=== ১ম টেস্ট ===\n\n\n=== ২য় টেস্ট ===\n\n\n=== ৩য় টেস্ট ===\n\n\n=== ৪র্থ টেস্ট ===\n\n\n=== ৫ম টেস্ট ===\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ ==\nইএসপিএনক্রিকইনফোতে সিরিজের প্রধান পাতা (ইংরেজি)"}