{"pageid": 1365869, "title": "আটচালা ঘর", "url": "https://bn.wikipedia.org/wiki?curid=1365869", "content": "আটচালা ঘর কাজী নজরুল ইসলামের স্মৃতিবিজড়িত একটি ঐতিহাসিক স্থান। এটি চুয়াডাঙ্গা জেলা শহর থেকে প্রায় ২০ কিলোমিটার দক্ষিণ-পশ্চিমে দামুড়হুদা উপজেলার  কার্পাসডাঙ্গা ইউনিয়নের দর্শনা রেলওয়ে স্টেশনের অনতিদূরে, মিশনপাড়ায় অবস্থিত। এখানে নজরুল সপরিবারে একাধিকবার অবকাশ যাপন করেছেন।\n\n\n== ইতিহাস ==\nআটচালা ঘরের মালিক তৎকালীন নদিয়া জেলার কংগ্রেস নেতা এবং ভারতের শিমুলিয়া মাধ্যমিক বিদ্যালয়ের প্রাক্তন প্রধান শিক্ষক হর্ষপ্রিয় বিশ্বাস। কাজী নজরুল ইসলাম যখন কলকাতার আর্মহাস্ট স্ট্রিটে বসবাস করতেন তখন স্বদেশী আন্দোলনের জেরে একই এলাকার বাসিন্দা বৈদ্যনাথ বাবু, ও স্বদেশী আন্দোলনের নেতা মহিম সরকারের সঙ্গে অত্যন্ত ঘনিষ্ঠ সম্পর্ক ছিল। ১৯২৬ ও ১৯২৭ সালে তাদের আমন্ত্রণে কার্পাসডাঙ্গায় স্বদেশী আন্দোলনের তৎপরতা বাড়াতে কাজী নজরুল ইসলাম স্বপরিবারে বেড়াতে আসেন। কার্পাসডাঙ্গায় নজরুল স্থানীয় নেতা হর্ষপ্রিয় বিশ্বাসের আটচালা ঘরে আতিথেয়তা গ্রহণ করেছিলেন। ১৯২৬ সালে কাজী নজরুল ইসলাম স্বপরিবারে এখানে দুইমাস অবস্থান করেন। দিনের বেলা এখানে ঝাউগাছের নিচে বসে মহিম সরকারের দুই কন্যা আভা রাণী ও শিউলি রাণী কাজী নজরুল ইসলামের কাছে গান শিখতেন।\nকাজী নজরুল ইসলাম এখানে রচনা করেছিলেন তাঁর বিখ্যাত কিছু ছড়া, কবিতা ও উপন্যাস। তাঁদের মধ্যে একটি হলো লিচুচোর কবিতা। এছাড়া পদ্মগোখরা, মৃত্যুক্ষুধা প্রভৃতি রচনাও করেছিলেন এই আটচালা ঘরে। অনেকে ধারণা করেন যে, এই এলাকার ভৌগোলিক এবং সামাজিক পরিবেশ হতে কাজী নজরুল ইসলাম রচনাগুলোর বিষয়বস্তু খুঁজে পেয়েছেন।\nনজরুলের রাজনৈতিক কর্মকান্ডেও স্থানটি জড়িত। ব্রিটিশবিরোধী আন্দোলনে কাজী নজরুল ইসলাম সক্রিয়ভাবে অংশগ্রহণ করেছিলেন। শোষিত জনগোষ্ঠীর অধিকার আদায়ের আন্দোলনে এবং সামাজিক অনাচার রোধে বরাবর সোচ্চার ছিলেন তিনি। তিনি আন্দোলনের কাজেও ব্যবহার করেছিলেন ঘরটি। স্থানীয় নেতাবৃন্দের সঙ্গে এখানে অসংখ্যবার বৈঠক করেছেন। হুলিয়া জারি হলে তিনি এই বাসায় এসে কয়েকবার অবস্থান নিয়েছিলেন।\nআটচালা ঘরটিতে এখনো সংরক্ষিত আছে কাজী নজরুল ইসলামের ব্যবহৃত খাট ও আলমারি। শ্রী হর্ষপ্রিয় বিশ্বাসের উত্তরসূরীরা যত্নে লালন করে যাচ্ছেন নজরুলের স্মৃতি। নিয়মিত সংস্কারের কাজে হর্ষপ্রিয় বিশ্বাসের উত্তরসূরীদের অনেক অর্থ ব্যয় করতে হয়। বর্তমানে এই ঘরটির মালিক হলেন প্রকৃতি বিশ্বাস বকুল।\n\n\n== পাদটীকা ==\n\n\n== তথ্যসূত্র =="}