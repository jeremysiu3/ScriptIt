{"pageid": 1432980, "title": "বিসিজিএস আত্রাই", "url": "https://bn.wikipedia.org/wiki?curid=1432980", "content": "বাংলাদেশ কোস্ট গার্ড জাহাজ (শিপ) (সংক্ষেপেঃ বিসিজিএস) আত্রাই বাংলাদেশ কোস্ট গার্ডের একটি আত্রাই-শ্রেণীর হারবার প্যাট্রোল বোট। এটি গ্লোবাল মেরিন ডিজাইন (জিএমডি), অস্ট্রেলিয়া এর কারিগরি ও প্রযুক্তিগত সহায়তায় খুলনা শিপইয়ার্ডে নির্মিত হয়। বর্তমানে নৌযানটি কোস্ট গার্ড পশ্চিম-জোন মোংলা এর অধীনে নদী এবং উপকূলবর্তী অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সে অনুযায়ী বাংলাদেশ কোস্ট গার্ডের জন্য খুলনা শিপইয়ার্ড লিমিটেড কর্তৃক ২০০৭ সালে ১টি হার্বার প্যাট্রোল বোট নির্মানের পদক্ষেপ নেয়া হয়। এরই ধারাবাহিকতায় বিসিজিএস আত্রাই জাহাজটি নির্মিত হয়। জাহাজ নির্মাণে প্রয়োজনীয় নকশা ও প্রযুক্তি সরবরাহ করে গ্লোবাল মেরিন ডিজাইন (জিএমডি), অস্ট্রেলিয়া। সম্পূর্ণ প্রকল্পের নকশা প্রণয়ন, সরবরাহ এবং লজিস্টিক ব্যবস্থাপনা সম্পন্ন করে সেলেসটিয়াল টেক লিমিটেড, বাংলাদেশ। নৌযানটি নির্মাণকালে আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভ্যারিটাস (বিভি) এর নীতিমালা অনুসরণ করা হয়।\n\n\n== বৈশিষ্ট্য ও যান্ত্রিক কাঠামো ==\nবিসিজিএস আত্রাই নৌযানটির দৈর্ঘ্য ১৫ মিটার (৪৯ ফুট), প্রস্হ ৪.২০ মিটার (১৩.৮ ফুট) এবং গভীরতা ১.৪০ মিটার (৪.৬ ফুট)। নৌযানটির ওজন ৩৮.০৪ টন এবং প্রচলন শক্তি হিসেবে রয়েছে:\n\n২টি ৯৮৫ অশ্বশক্তি (৭৩৫ কিলোওয়াট) বিশিষ্ট ম্যান ডি২৮৬৮ এলই৪২৬ ডিজেল ইঞ্জিন (জার্মানি);\n২টি জেডএফ ৫০০ ট্রান্সমিশন (জার্মানি) রেশিও:১.১২৫:১;\n২টি হ্যামিল্টন জেট এইচজে৪০৩ ওয়াটারজেট প্রোপালশন সিস্টেম।\nযার ফলে নৌযানটির সর্বোচ্চ গতিবেগ ঘন্টায় ২১ নট (৩৯ কিলোমিটার প্রতি ঘণ্টা; ২৪ মাইল প্রতি ঘণ্টা)। এছাড়াও এটি ১২ জন সদস্য নিয়ে একনাগাড়ে ৭ দিন অভিযান পরিচালনা করতে সক্ষম। সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nবিসিজিএস আত্রাই নৌযানটির আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n২টি টাইপ ৫৬ ১২.৭ মিমি বিমান-বিধ্বংসী মেশিনগান।\n\n\n== তথ্যসূত্র =="}