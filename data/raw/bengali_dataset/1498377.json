{"pageid": 1498377, "title": "দক্ষিণ কোরিয়ার রাষ্ট্রপতি", "url": "https://bn.wikipedia.org/wiki?curid=1498377", "content": "দক্ষিণ কোরিয়ার রাষ্ট্রপতি (কোরীয়: 대한민국 대통령; হাঞ্জা: 大韓民國大統領; আরআর: Daehanminguk daetongnyeong), যিনি কোরিয়ার রাষ্ট্রপতি  (কোরীয়: 한국 대통령) নামেও পরিচিত, একাধারে কোরিয়া প্রজাতন্ত্রের (দক্ষিণ কোরিয়ার) রাষ্ট্রপ্রধান ও সরকার প্রধান। দক্ষিণ কোরিয়ার নাগরিকেরা ভোট দিয়ে রাষ্ট্রপতি নির্বাচন করে। তিনি \"রাষ্ট্রের প্রতিরক্ষা ও মাতৃভূমির শান্তিপূর্ণ একীভবনের উদ্দেশ্যে কাজ করা\"সহ অন্যান্য কর্তব্য নির্বাহের শপথ নেন। তিনি দক্ষিণ কোরিয়ার রাষ্ট্রীয় পরিষদ ও দেশের জাতীয় সরকারের নির্বাহী বিভাগের প্রধান এবং কোরিয়া প্রজাতন্ত্রের সশস্ত্র বাহিনী-র সর্বাধিনায়ক।\nসংবিধান ও ১৯৮৭ সালের সংশোধিত রাষ্ট্রপতি নির্বাচন আইন অনুযায়ী জনগণের সরাসরি গোপন ভোটে রাষ্ট্রপতি নির্বাচনের ব্যবস্থা চালু হয়। এর আগের কর্তৃত্ববাদী সরকারগুলির আমলে ১৬ বছর ধরে পরোক্ষ রাষ্ট্রপতি নির্বাচনের চর্চা ছিল। রাষ্ট্রপতি সরাসরি ভোটে ৫ বছর মেয়াদের জন্য নির্বাচিত হন এবং তাঁর পুনরায় নির্বাচিত হবার কোনও সুযোগ নেই। যদি রাষ্ট্রপতি পদ শূন্য হয়, তবে অবশ্যই ৬০ দিনের মধ্যে তাঁর একজন উত্তরাধিকারী নির্বাচন করতে হবে। অন্তর্বর্তীকালীন সময়ে দক্ষিণ কোরিয়ার প্রধানমন্ত্রী ও অন্যান্য জ্যেষ্ঠ কেবিনেট মন্ত্রীরা আইন দ্বারা নির্দিষ্ট অগ্রাধিকারক্রমে রাষ্ট্রপতির কর্তব্যগুলি পালন করবেন। রাষ্ট্রপতি অপরাধমূলক দায় থেকে মুক্ত থাকেন (অভ্যুত্থান ও দেশদ্রোহিতা ব্যতীত)।\nকোরিয়ার সর্বশেষ রাষ্ট্রপতি ইউন সক ইয়ল একজন প্রাক্তন মহা-অভিযোক্তা ও রক্ষণশীল পিপল পাওয়ার পার্টি নামক রাজনৈতিক দলের সদস্য। তিনি ২০২২ সালের ১০ই মে তাঁর মেয়াদ শুরু করেন। ২০২২ সালের দক্ষিণ কোরিয়ার রাষ্ট্রপতি নির্বাচনে তিনি ৪৮.৫% ভোট বিজয় করে আপেক্ষিক সংখ্যাগরিষ্ঠতা নিয়ে অল্প ব্যবধানে তাঁর প্রতিদ্বন্দ্বী প্রার্থী ও ডেমোক্রেটিক দলের সদস্য লি জায়ে-মিউং-কে পরাজিত করেন। তবে ২০২৪ সালে তাঁকে অভিশংসনের মাধ্যমে ক্ষমতাচ্যুত করা হয়। ২০২৪ সালে ডিসেম্বর মাস থেকে হান ডাক সু দেশটির সাময়িক রাষ্ট্রপতি হিসেবে দায়িত্ব পালন করছেন।\n\n\n== তথ্যসূত্র =="}