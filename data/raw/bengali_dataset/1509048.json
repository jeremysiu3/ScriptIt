{"pageid": 1509048, "title": "মারিয়ানে বাখমায়ার", "url": "https://bn.wikipedia.org/wiki?curid=1509048", "content": "মারিয়ানে বাখমায়ার (জার্মান: Marianne Bachmeier, ৩ জুন ১৯৫০ – ১৭ সেপ্টেম্বর ১৯৯৬) ছিলেন পশ্চিম জার্মানির একজন স্ব-নিযুক্ত প্রতিশোধপরায়ণ ব্যক্তি। ১৯৮১ সালে, যখন তার বয়স ছিল ৩১, তখন তিনি ল্যুবেকের জেলা আদালতে ক্লাউস গ্রাবোস্কি নামের এক ব্যক্তিকে গুলি করে হত্যা করেন। গ্রাবোস্কি তার মেয়ে আন্নার (১৪ নভেম্বর ১৯৭২ – ৫ মে ১৯৮০) ধর্ষণ ও হত্যার অভিযোগে বিচারাধীন ছিল। এই ঘটনা ব্যাপক মিডিয়া কভারেজ এবং জনসাধারণের মধ্যে বিতর্কের জন্ম দেয়। ফলস্বরূপ, বাখমায়ারকে নরহত্যা এবং অবৈধভাবে আগ্নেয়াস্ত্র রাখার অপরাধে দোষী সাব্যস্ত করা হয়। তাকে ছয় বছরের কারাদণ্ড দেওয়া হয়েছিল এবং তিন বছর কারাভোগের পর প্যারোলে মুক্তি দেওয়া হয়। বাখমায়ার বিদেশে চলে যান কিন্তু অগ্ন্যাশয়ের ক্যান্সারে আক্রান্ত হওয়ার পর জার্মানিতে ফিরে আসেন। ৪৬ বছর বয়সে তিনি মারা যান এবং ল্যুবেকের বুর্গটর কবরস্থানে তার সাত বছর বয়সী মেয়ে আন্নার পাশে তাকে সমাহিত করা হয়।\n\n\n== যৌবন এবং পরিবার ==\nমারিয়ানে বাখমায়ার ৩ জুন ১৯৫০ সালে জন্মগ্রহণ করেন। তিনি পশ্চিম জার্মানির নিডারজাখসেনের হিল্ডেশাইমের কাছে একটি ছোট শহর সারস্টেডে বড় হয়েছেন, যেখানে দ্বিতীয় বিশ্বযুদ্ধের পর তার বাবা-মা পূর্ব প্রুশিয়া থেকে পালিয়ে এসেছিলেন।\nবাখমায়ার ধর্মপ্রাণ, রক্ষণশীল বাবা-মায়ের ঘরে বড় হয়েছিলেন। তার বাবা, যিনি পূর্বে ওয়াফেন-এসএস-এর সদস্য ছিলেন। এছাড়া তিনি ছিলেন গতানুগতিক কর্তৃত্বপরায়ণ ব্যক্তিত্ব, একজন মদ্যপায়ী যিনি পরিবারের বাড়ির কাছের একটি বারে বেশিরভাগ সময় কাটাতেন। তাদের সংসার সুখের ছিল না এবং মদ্যপান তার বাবাকে আরও আক্রমণাত্মক করে তুলত। তাদের বাবা-মায়ের বিবাহবিচ্ছেদ হয় এবং তার মা পরে পুনরায় বিয়ে করেন। বাখমায়ারকে তার ভাষায়—একজন স্বৈরাচারী সৎবাবা—একজন সমস্যাগ্রস্ত কিশোরী হিসেবে দেখতেন, এবং শেষ পর্যন্ত তার মা তাকে বাড়ি থেকে বের করে দেন।\n১৯৬৬ সালে ১৬ বছর বয়সে বাখমায়ারের প্রথম সন্তান হয়, যাকে তিনি শিশুকালেই দত্তক দেন। ১৮ বছর বয়সে তিনি তার প্রেমিকের দ্বারা আবার গর্ভবতী হন। তার দ্বিতীয় সন্তান জন্মের কিছুদিন আগে বাখমায়ার ধর্ষিত হন। তার দ্বিতীয় সন্তানকেও শিশুকালেই দত্তক দেওয়া হয়।\n১৯৭২ সালে, বাখমায়ার টিপাসা নামক একটি শৌণ্ডিকালয়ের ম্যানেজারের সাথে ডেটিং শুরু করেন, যেখানে তিনি কাজ করতেন। ২২ বছর বয়সে তিনি তৃতীয়বারের মতো গর্ভবতী হন। ১৯৭২ সালের ১৪ নভেম্বরে বাখমায়ারের তৃতীয় সন্তান আন্নার জন্ম হয় এবং তিনি একাই তাকে বড় করেন। ফলস্বরূপ, বাখমায়ার আন্নাকে তার কর্মস্থল শৌণ্ডিকালয়ে নিয়ে যেতেন এবং বলা হতো যে বারের পেছনে তার নিয়মিত কাজের সময় শেষ হওয়ার পরেও তার কখনও তাড়াহুড়ো করে বাড়ি ফেরার প্রয়োজন বোধ হয়নি।\n১৯৮৪ সালের দুটি প্রামাণ্য চলচ্চিত্রে, \"দের ফাল বাখমায়ার – কাইনে যাইত ফ্যুয়া ত্র্যেনেন\" এবং \"আনাস মুটার\"-এ, বাখমায়ারকে একজন একক মা হিসেবে চিত্রিত করা হয়েছে যিনি গভীর রাত পর্যন্ত কাজ করতেন এবং তারপর দিনের বেলা ঘুমাতেন, যার ফলে তার সাত বছর বয়সী মেয়েকে দিনের বেলায় একা থাকতে হতো। বাখমায়ার তার সমস্যাসঙ্কুল জীবনধারা সম্পর্কে অবগত ছিলেন এবং আন্নাকে দত্তক দিতে চেয়েছিলেন। বন্ধুরা পরে বলেছিলেন যে তিনি আন্নার সাথে একজন ছোট প্রাপ্তবয়স্কের মতো আচরণ করতেন এবং অল্প বয়স থেকেই তার কাছ থেকে অনেক কিছু নিজের হাতে সামলানোর প্রত্যাশা করতেন। তার মা যখন পার্টি করতেন, আন্না প্রায়ই বারে ঘুমাতো। বাখমায়ারের এক বন্ধুর মতে, আন্না প্রাণবন্ত শিশু ছিল কিন্তু কখনও সত্যিকারের সুখের পারিবারিক জীবন পায়নি।\n\n\n== মেয়ের খুন ==\nআন্না যখন সাত বছর বয়সী, ১৯৮০ সালের ৫ই মে, মায়ের সাথে তার একটি ঝগড়া হয় এবং সে স্কুলে না যাওয়ার সিদ্ধান্ত নেয়। এই দিনেই ৩৫ বছর বয়সী কসাই ক্লাউস গ্রাবোস্কি তাকে অপহরণ করে, যার বাড়িতে সে এর আগে তার বিড়ালদের সাথে খেলতে গিয়েছিল। গ্রাবোস্কি আন্নাকে কয়েক ঘণ্টা তার বাড়িতে আটকে রাখে, তার উপর যৌন নির্যাতন চালায় এবং শেষ পর্যন্ত তার বাগদত্তার একজোড়া টাইটস দিয়ে শ্বাসরোধ করে হত্যা করে। সরকারি কৌঁসুলির মতে, এরপর সে মেয়েটিকে বেঁধে একটি বাক্সে ভরে খালের ধারে ফেলে দেয়। গ্রাবোস্কির বাগদত্তা পরে তাকে পুলিশের কাছে ধরিয়ে দেয়।\nগ্রাবোস্কি একজন দণ্ডপ্রাপ্ত যৌন অপরাধী ছিল এবং এর আগে দুই জন মেয়ের উপর যৌন নির্যাতনের জন্য তার সাজা হয়েছিল। ১৯৭৬ সালে, সে স্বেচ্ছায় রাসায়নিক খোজাকরণ করাতে রাজি হয়, যদিও পরে জানা যায় যে খোজাকরণ বিপরীত করার জন্য সে পরবর্তীতে হরমোন চিকিৎসা করিয়েছিল। গ্রেফতার হওয়ার পর, গ্রাবোস্কি জানায় যে আন্না তার মায়ের কাছে নির্যাতনের কথা বলার হুমকি দিয়ে তার কাছ থেকে অর্থ আদায় করতে চেয়েছিল। সে বলে যে পুনরায় জেলে যাওয়ার ভয়েই সে আন্নাকে হত্যা করে।\n\n\n== আদালতে হত্যা ==\n১৯৮১ সালের ৬ই মার্চ সকাল ১০টার দিকে, বিচার প্রক্রিয়ার তৃতীয় দিনে, বাখমায়ার একটি বেরেটা ৭০ ল্যুবেক জেলা আদালতের ১৫৭ নম্বর কক্ষে গোপনে নিয়ে যান এবং গ্রাবোস্কিকে গুলি করে হত্যা করেন। তিনি তার পিঠে লক্ষ্য করে সাতবার গুলি করেন; ছয়টি গুলি গ্রাবোস্কির শরীরে লাগে এবং প্রায় সাথে সাথেই তার মৃত্যু হয়। বাখমায়ার এরপর তার বন্দুক নামিয়ে রাখেন এবং কোনো বাধা ছাড়াই তাকে গ্রেপ্তার করা হয়।\n\n\n=== জনসাধারণের প্রতিক্রিয়া ===\nএই ঘটনা পশ্চিম জার্মানির ইতিহাসে স্ব-বিচারের সবচেয়ে পরিচিত ঘটনাগুলোর মধ্যে অন্যতম। এটি ব্যাপক মিডিয়া কভারেজের জন্ম দেয়; দেশের ভেতর এবং বাইরের টেলিভিশন ক্রুরা এই ঘটনার প্রতিবেদন করার জন্য ল্যুবেকে যান। বাখমায়ার প্রায় ১,০০,০০০ ডয়েচে মার্কের বিনিময়ে স্টার্ন নামক একটি নিউজ ম্যাগাজিনের কাছে তার জীবনের গল্প বিক্রি করেন। এই অর্থ দিয়ে তিনি তার আইনি খরচ বহন করেন।\nবাখমায়ার যখন পুলিশি হেফাজতে ছিলেন, তখন অনেকেই তাদের সহানুভূতি প্রকাশ করে সমর্থন বার্তা, উপহার এবং ফুল পাঠান। তা সত্ত্বেও, কেউ কেউ মনে করতেন যে একটি সাংবিধানিক রাষ্ট্রের স্ব-বিচারকে প্রশ্রয় দেওয়া উচিত নয়। এছাড়াও, স্টার্ন যখন তার জীবনের গল্প প্রকাশ করে এবং কিভাবে তিনি তার প্রথম দুটি সন্তানকে স্নেহময় পরিবারের কাছে দত্তক দিয়েছিলেন সে সম্পর্কে বিস্তারিত জানায়, তখন জনমত পরিবর্তিত হয় কারণ তাকে আর \"নিরীহ মা\" এর চিরাচরিত রূপে দেখা যায়নি। তবুও, অসংখ্য মানুষ প্রকাশ্যে এই প্রতিশোধমূলক কাজের প্রতি তাদের সহানুভূতি দেখিয়েছেন।\nপশ্চিম জার্মানির বিচার বিভাগ সমালোচিত হয়েছিল কারণ তারা এমন একজন ব্যক্তিকে হরমোন ব্যবহার করে তার কামশক্তি পুনরুদ্ধারের সুযোগ দিয়েছিল যে এর আগে দুই জন মেয়ের উপর যৌন নির্যাতন করেছিল।\n\n\n=== নরহত্যার সাজা ===\n১৯৮২ সালের ২ নভেম্বর, বাখমায়ারকে প্রথমে আদালতে হত্যার অভিযোগে অভিযুক্ত করা হয়। পরে সরকারি কৌঁসুলি হত্যার অভিযোগ প্রত্যাহার করেন। ২৮ দিনের আলোচনার পর, বিচারকমণ্ডলী রায়ে সম্মত হন। কার্যক্রম শুরুর চার মাস পর, ১৯৮৩ সালের ২ মার্চ ল্যুবেকের জেলা আদালতের সার্কিট কোর্ট চেম্বার তাকে নরহত্যা এবং অবৈধভাবে আগ্নেয়াস্ত্র রাখার অপরাধে দোষী সাব্যস্ত করে। আদালত মূলত এই যুক্তির সাথে একমত পোষণ করেন যে কাজটি পূর্বপরিকল্পিত ছিল না। তাকে ছয় বছরের কারাদণ্ড দেওয়া হয় কিন্তু তিন বছর কারাভোগের পর তিনি মুক্তি পান।\n\n\n=== বিদেশে যাত্রা ===\n১৯৮৫ সালে বাখমায়ার একজন শিক্ষককে বিয়ে করেন। তিন বছর পর, তারা নাইজেরিয়ার লেগোসে চলে যান এবং একটি জার্মান ক্যাম্পে বসবাস করেন যেখানে তার স্বামী একটি জার্মান স্কুলে শিক্ষকতা করতেন। ১৯৯০ সালে তাদের বিবাহবিচ্ছেদ হয়। সিসিলিতে যাওয়ার পর, বাখমায়ার পালের্মোতে একটি আশ্রয়কেন্দ্রে একজন সহকারী হিসেবে কাজ করতেন। সিসিলিতে তার অগ্ন্যাশয়ের ক্যান্সার ধরা পড়ে এবং তারপর তিনি জার্মানিতে ফিরে আসেন।\n\n\n=== পরবর্তী পাবলিক কভারেজ ===\nগুলি চালানোর তেরো বছর পর ১৯৯৪ সালে, বাখমায়ার ডয়েচল্যান্ডফাঙ্ক রেডিও স্টেশনে একটি সাক্ষাৎকার দেন। একই বছর, শ্নিক্লুট-ভার্লাগ নামক জার্মান প্রকাশকের মাধ্যমে তার আত্মজীবনী প্রকাশিত হয়। ১৯৯৫ সালের ২১শে সেপ্টেম্বর, তিনি দাস এরস্টে চ্যানেলের \"ফ্লিগে\" নামক টেলিভিশন টক শো-এ অংশ নেন, যেখানে তিনি স্বীকার করেন যে গ্রাবোস্কির উপর আইন প্রয়োগ করার জন্য এবং আন্না সম্পর্কে তার মিথ্যা ছড়ানো বন্ধ করার জন্য তিনি যথেষ্ট বিবেচনা করেই তাকে গুলি করেছিলেন। ২০০৬ সালের এআরডির একটি প্রামাণ্যচিত্রে বাখমায়ারের এক প্রাক্তন বন্ধু আরও বলেন যে আন্নাকে হত্যার ঘটনার পর বাখমায়ার টিপাসার নীচের বেসমেন্টে গুলি চালানোর মহড়া দিতেন। বাখমায়ার তার প্রতিশোধের কাজের জন্য কখনও অনুশোচনা প্রকাশ করেননি।\n\n\n== মৃত্যু ==\n\nমৃত্যুর আগে, বাখমায়ার নর্ডডয়চার রুন্ডফাঙ্কের প্রতিবেদক লুকাস মারিয়া বোমারকে তার সাথে থাকতে এবং তার জীবনের শেষ সময়ের চিত্র ধারণ করতে অনুরোধ করেছিলেন।\n১৯৯৬ সালের ১৭ই সেপ্টেম্বর, ৪৬ বছর বয়সে বাখমায়ার ল্যুবেকের একটি হাসপাতালে অগ্ন্যাশয়ের ক্যান্সারে মারা যান। তাকে ল্যুবেকের বুর্গটর কবরস্থানে তার মেয়ে আন্নার পাশে সমাহিত করা হয়েছে।\n\n\n== জনপ্রিয় সংস্কৃতিতে ==\n\n\n=== নাটক ===\n১৯৮০-এর দশকের শুরুতে, এইডা জোর্দাও, সুজান ওদেত্তে খুরি, অ্যান-মেরি ম্যাকডোনাল্ড, প্যাট্রিসিয়া নিকোলস, বানুটা রুবেস, টোরি স্মিথ, বার্ব টেইলর এবং মওরিন হোয়াইটকে নিয়ে গঠিত একটি দল, আন্না কালেক্টিভ, বাখমায়ারকে নিয়ে একটি নাট্যকর্মের কাজ শুরু করে। ১৯৮৩ সালে নাটকটির একটি সংক্ষিপ্ত সংস্করণ প্রথম মঞ্চস্থ হয়। পূর্ণাঙ্গ নাটক, \"দিস ইজ ফর ইউ, আন্না\", ১৯৮৪ সালে প্রথম মঞ্চস্থ হয়।\n\n\n=== সিনেমা ===\n১৯৮৪: আন্নাস মুটার (জার্মান: Annas Mutter), বুরখার্ড ড্রিয়েস্টের চলচ্চিত্র (গুড্রুন ল্যান্ডগ্রেবে অভিনীত)\n১৯৮৪: দের ফাল বাখমায়ার – কাইনে যাইত ফ্যুয়া ত্র্যেনেন (জার্মান: Der Fall Bachmeier – Keine Zeit für Tränen, অনুবাদ: বাখমায়ার মামলা - কান্নার সময় নেই), হার্ক বমের চলচ্চিত্র (মারি কলবিন অভিনীত)\n১৯৯৬: মারিয়ানে বাখমায়ারের ধীর মৃত্যু (জার্মান: Das langsame Sterben der Marianne Bachmeier), লুকাস মারিয়া বোমারের চলচ্চিত্র।\n\n\n=== তথ্যচিত্র ===\n১৯৯৩: এক মায়ের স্ব-বিচার: মারিয়ানে বাখমায়ারের ঘটনা (জার্মান: Selbstjustiz einer Mutter: Der Fall Marianne Bachmeier) মিরর টিভি কর্তৃক বাখমায়ারের একটি সাক্ষাৎকার\n২০০৬: মারিয়ানে বাখমায়ারের প্রতিশোধ (জার্মান: Die Rache der Marianne Bachmeier), এআরডি চ্যানেলের \"ডি গ্রোসেন ক্রিমিনালফেলে\" (৫ম মৌসুম, ২৮তম পর্ব) অনুষ্ঠানের প্রামাণ্যচিত্র\n২০১৭: যখন নারীরা হত্যা করে: মারিয়ানে বাখমায়ার (জার্মান: Wenn Frauen töten: Marianne Bachmeier), জেডডিএফ চ্যানেলের \"স্পেকটাকুলার ক্রিমিনাল কেসেস\" অনুষ্ঠানের প্রামাণ্যচিত্র\n\n\n=== বই ===\nBachmeier, Marianne (১৯৯৪)। Palermo, Amore mio: [Roman] (ইতালীয় ভাষায়)। München: Schneekluth। আইএসবিএন 3-7951-1357-1। ওসিএলসি 33069444। \n\n\n== আরও দেখুন ==\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n Tödliche Schüsse im Gerichtssaal – Der Fall Marianne Bachmeier [Deadly gunshots in the courtroom – The case of Marianne Bachmeier] (জার্মান ভাষায়)। Der Fall (YouTube)। ২০২১-০৭-২৭। উদ্ধৃতি টেমপ্লেট ইংরেজি প্যারামিটার ব্যবহার করেছে (link)"}