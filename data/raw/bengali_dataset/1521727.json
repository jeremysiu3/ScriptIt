{"pageid": 1521727, "title": "তেজশ্রী থাপা", "url": "https://bn.wikipedia.org/wiki?curid=1521727", "content": "তেজশ্রী থাপা (১০ নভেম্বর ১৯৬৬ - ২৬ মার্চ ২০১৯) একজন নেপালি মানবাধিকার আইনজীবী ছিলেন। যুগোস্লাভ যুদ্ধ, শ্রীলংকার গৃহযুদ্ধ এবং নেপালের গৃহযুদ্ধের সময় সংঘটিত ব্যাপক যৌন সহিংসতা এবং অন্যান্য নৃশংসতাসহ মানবাধিকার লঙ্ঘনের তদন্ত ও নথিভুক্তকরণে তার গুরুত্বপূর্ণ ভূমিকার জন্য তিনি স্বীকৃতি পেয়েছেন।\n\n\n== প্রাথমিক জীবন এবং শিক্ষা ==\n১৯৬৬ সালের ১০ নভেম্বর নেপালের কাঠমান্ডুতে তেজশ্রী থাপা জন্মগ্রহণ করেন। তার বাবা ভেখ বাহাদুর থাপা নেপালের পররাষ্ট্রমন্ত্রী ছিলেন। এছাড়া বেশ কয়েকটি সরকারি পদেও তিনি কাজ করেছেন। তার মা রীতা (বাসনেট) থাপা ছিলেন পেশায় ডাক্তার। তিনি জনস্বাস্থ্য বিশেষজ্ঞ হিসেবে কাজ করতেন। মাতৃস্বাস্থ্য এবং পরিবার পরিকল্পনার উপর রীতার বিশেষ মনোযোগ ছিল।\nতেজশ্রী যখন খুব ছোট তখন তিনি তার পরিবারের সঙ্গে তিন বছরের জন্য কানাডায় চলে আসেন। পরে তারা আবার নেপালে ফিরে যান, সেখানে তার বাবা অর্থমন্ত্রীসহ বেশ কয়েকটি সরকারি পদে কর্মরত ছিলেন। ইতিমধ্যে তার মা বিশ্ব স্বাস্থ্য সংস্থায় জনস্বাস্থ্য ক্ষেত্রে কাজ শুরু করেন, যেখানে মা ও শিশুর মৃত্যুহারের উপর জোর দেওয়া হতো। ১৯৭৯ সালে তেজশ্রীর বাবা ভেখ বাহাদুর থাপাকে মার্কিন যুক্তরাষ্ট্রে নেপালের রাষ্ট্রদূত নিযুক্ত করা হয়। তাই পরিবারের সকলে ওয়াশিংটন, ডি.সি.-তে চলে আসেন। তেজশ্রী মার্কিন যুক্তরাষ্ট্রের ন্যাশনাল ক্যাথেড্রাল স্কুলে পড়াশোনা করেছেন। তিনি ওয়েলেসলি কলেজ থেকে দর্শনে স্নাতক ডিগ্রি লাভ করেন। ১৯৯৩ সালে কর্নেল ল স্কুল থেকে আইন পাশ করেন।\n\n\n== কর্মজীবন ==\nআইন পাশ করার পর তেজশ্রী জাতিসংঘের দূত রাধিকা কুমারস্বামীর সঙ্গে কাজ করেন। রাধিকা কুমারস্বামী সেই সময় ছিলেন নারীর বিরুদ্ধে সহিংসতা বিষয়ক জাতিসংঘের প্রথম বিশেষ দূত। এই সময়কালে তেজশ্রী লিঙ্গ-ভিত্তিক সহিংসতার শিকার এবং অপরাধের সঙ্গে যুক্ত ব্যক্তিদের বিশেষ সাক্ষাৎকার নেন। এই বিষয়ে জাতিসংঘের মানবাধিকার কমিশনের একটি প্রতিবেদনে অবদানও রাখেন।\nএরপর তেজশ্রী নেদারল্যান্ডস সরকারের প্রশাসনিক রাজধানী হেগে অবস্থিত সাবেক যুগোস্লাভিয়ার আন্তর্জাতিক অপরাধ ট্রাইব্যুনাল-এ কাজ করেন, সেখানে তিনি যুগোস্লাভিয়া যুদ্ধে সংঘটিত নির্যাতনের তদন্ত এবং নথিভুক্তকারী একটি ইউনিটের নেতৃত্ব দেন। ১৯৯২ এবং ১৯৯৩ সালে বসনিয়ার ফোকা শহরে মুসলিম মহিলাদের বিরুদ্ধে সংঘটিত যৌন অপরাধের সাথে জড়িত অন্যতম ফোকা মামলায় তিনি আইনি সহায়তা দেন। এই মামলায় জয়লাভের জন্য তাকে কৃতিত্ব দেওয়া হয়। তার আইনি সহায়তার ফলস্বরূপ আটজন সার্ব আধাসামরিক নেতা এবং তাদের সমর্থকরা দোষী সাব্যস্ত হন। আন্তর্জাতিক ফৌজদারি আইনের অধীনে যৌন সহিংসতার অপরাধ বিষয়ে এটি ছিল প্রথম মামলা যেখানে দোষীদের সাজা হয়েছিল।\nযুগোস্লাভিয়া এবং সার্বিয়ার প্রাক্তন রাষ্ট্রপতি স্লোবদান মিলোসেভিচের বিরুদ্ধে গণহত্যা এবং মানবতাবিরোধী অপরাধের বিরুদ্ধে মামলা গঠনে তেজশ্রী অগ্রণী ভূমিকা নেন। এই ভূমিকার জন্য তাকে স্বীকৃতি দেওয়া হয়।\nতেজশ্রী ২০০৪ সালে দক্ষিণ এশিয়ার একজন গবেষক (পরে বরিষ্ঠ গবেষক) হিসেবে হিউম্যান রাইটস ওয়াচে যোগ দেন। তিনি শ্রীলঙ্কা, নেপাল, বাংলাদেশ প্রভৃতি দেশে গৃহযুদ্ধের সময় সংঘটিত যৌন সহিংসতা এবং অন্যান্য মানবাধিকার লঙ্ঘনের ঘটনাগুলি লিপিবদ্ধ করেন। তার কাজের ফলস্বরূপ শ্রীলঙ্কার গৃহযুদ্ধের সময় বেসামরিক নাগরিকদের সুরক্ষায় ব্যর্থতার কথা জাতিসংঘ স্বীকার করতে বাধ্য হয়। পরবর্তিকালে জাতিসংঘকে মানবাধিকার লঙ্ঘনের প্রাথমিক প্রতিক্রিয়ার গুরুত্ব প্রচারের জন্য হিউম্যান রাইটস আপ ফ্রন্ট প্রতিষ্ঠা করতে প্ররোচিত করেছিল। লিবারেশন টাইগার্স অব তামিল ইলম বা এলটিটিই কর্তৃক শিশু সৈন্য নিয়োগের বিষয়টিও তেজশ্রীর দল ব্যাপকভাবে নথিভুক্ত করে। ২০১৭ সালে বাংলাদেশ-মিয়ানমার সীমান্তে মিয়ানমার সেনাবাহিনীর রোহিঙ্গা মুসলিমদের উপর জাতিগত নির্মূল অভিযানের বিষয়টিও তিনি নথিভুক্তিকরণ করেন। তেজশ্রী হলেন এই কাজের সঙ্গে যুক্ত প্রথম মানবাধিকার কর্মীদের একজন। \n\n\n== ব্যক্তিগত জীবন এবং মৃত্যু ==\nপ্রথম বিয়ের পর তেজশ্রী আবার বিয়ে করেন। দ্বিতীয় বিবাহের পর ২০০০ সালে তার একটি কন্যা সন্তানের জন্ম হয়।\n২০১৯ সালের মার্চ মাসে হঠাৎ অসুস্থতার পর তার শরীরের একাধিক গুরুত্বপূর্ণ অঙ্গ ঠিক মতো কাজ করা বন্ধ করে দেয়। তিনি মাল্টিপল অর্গান ডিসফাংশন সিন্ড্রোম (এমওডিএস) রোগে আক্রান্ত হন। এই রোগের কারণে নিউ ইয়র্ক সিটিতে তেজশ্রীর জীবনাবসান হয়।\n\n\n== তথ্যসূত্র =="}