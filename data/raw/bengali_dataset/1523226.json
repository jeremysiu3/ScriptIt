{"pageid": 1523226, "title": "তৃতীয় হক মন্ত্রিসভা", "url": "https://bn.wikipedia.org/wiki?curid=1523226", "content": "হকের তৃতীয় মন্ত্রিসভা পাকিস্তানের পূর্বাঞ্চলীয় প্রদেশ পূর্ববঙ্গে (পরবর্তীতে পূর্ব পাকিস্তান হিসেবে নামকরণ) গঠিত তৃতীয় মন্ত্রিসভা। এটি ১৯৫৪ সালে আইনসভা নির্বাচনের পর বিজয়ী যুক্তফ্রন্টের সদস্য দল কৃষক শ্রমিক পার্টির নেতা এ কে ফজলুল হকের নেতৃত্বে গঠিত হয়ে প্রায় দুই মাস পর্যন্ত স্থায়ী ছিল এবং প্রায় এক বছর পর সরকার মন্ত্রিসভা দ্বারা প্রতিস্থাপিত হয়।\n\n\n== পটভূমি ==\n১৯৫৪ সালে পূর্ববঙ্গের সর্বপ্রথম প্রাদেশিক নির্বাচনে চারটি দলের ঐক্যজোট যুক্তফ্রন্ট ৩০৯টি আসনের মধ্যে ২২৮টি আসন পেয়ে জয়লাভ করে। ২৫ মার্চ ১৯৫৪ সালে যুক্তফ্রন্টের সদস্য দল কৃষক প্রজা পার্টির নেতা এ কে ফজলুল হককে পূর্ববঙ্গের গভর্নর চৌধুরী খালিকুজ্জামান মন্ত্রিসভার সদস্যদের একটি তালিকা পেশ করার জন্য আমন্ত্রণ জানায়, যদিও তিনি তখনো যুক্তফ্রন্টের নেতা হিসেবে নির্বাচিত হননি। গভর্নরের সাথে দেখা করার পর এ কে ফজলুল হক বলেছিলেন যে মন্ত্রিসভার সদস্যদের নাম প্রস্তাব করতে ৭ দিনের বেশি সময় লাগতে পারে। ২ এপ্রিলে তিনি সৈয়দ আজিজুল হক ও আবু হোসেন সরকারের নাম সদস্য হিসেবে গভর্নরের নিকট দাখিল করেন। তিনি পরের দিন আরও কিছু নাম সদস্য হিসেবে পেশ করবেন বলে জানিয়েছিলেন। ৩ এপ্রিলে প্রাদেশিক প্রধানমন্ত্রী হিসেবে ফজলুল হক ও তার প্রস্তাবিত ৩ মন্ত্রী ঢাকায় গভর্মেন্ট হাউজে নতুন মন্ত্রিসভার সদস্য হিসেবে শপথগ্রহণ করেন এবং একই দিনে গভর্নরের শাসনের অবসান ঘটে। মন্ত্রিসভায় এ কে ফজলুল হক অর্থ, স্বরাষ্ট্র ও রাজস্ব বিভাগ, আশরাফ উদ্দিন আহমেদ চৌধুরী বেসামরিক সরবরাহ ও যোগাযোগ বিভাগ, আবু হোসেন সরকার বিচার, চিকিৎসা ও স্থানীয় স্বায়ত্তশাসন এবং সৈয়দ আজিজুল হক শিক্ষা, বাণিজ্য, শ্রম ও শিল্প বিভাগের দায়িত্ব পেয়েছিলেন। তবে নতুন প্রধানমন্ত্রী বলেছিলেন যে এই মন্ত্রিসভা অসম্পূর্ণ এবং এর পূর্ণাঙ্গ সম্প্রসারণের পর দায়িত্ব পুনর্বণ্টন করা হবে। মন্ত্রিসভা গঠনের পর যুক্তফ্রন্টের সদস্যদের মাঝে মিশ্র প্রতিক্রিয়া দেখা যায় এবং নিখিল পাকিস্তান আওয়ামী লীগের কোন কর্মীকে মন্ত্রিসভার সদস্য হিসেবে না দেখা যাওয়ায় ব্যাপারটি অনেকের মাঝে বিস্ময়ের সৃষ্টি করে। ৮ এপ্রিলে প্রধানমন্ত্রী এ কে ফজলুল হকের সাথে আলোচনার পরে নিখিল পাকিস্তান আওয়ামী লীগের নেতা হোসেন শহীদ সোহরাওয়ার্দী সাংবাদিকদের জানান যে মন্ত্রিসভার সম্প্রসারণ সমস্যার সমাধান হতে যাচ্ছে। ১১ থেকে ১৬ এপ্রিল পর্যন্ত মন্ত্রিসভায় সদস্য হিসেবে কাদের নেওয়া হবে তা নিয়ে সোহরাওয়ার্দী ও হকের সাথে কয়েক দফা আলোচনা হয়। ১ মে এ কে ফজলুল হক বলেছিলেন যে তিনি ৬ তারিখে গভর্নরের নিকট ২ জন হিন্দু সহ নতুন সদস্যদের নাম পেশ করবেন। ১৩ মে নতুন সদস্যদের নাম প্রস্তাব করা হয়। তবে নতুনদের মধ্যে কোন হিন্দু সদস্য ছিলেন না, বলা হয়েছিল যে পরবর্তীতে দুই জন সংখ্যালঘু ধর্মাবলম্বী ও রাজশাহী বিভাগ থেকে চার জন সহ মোট ছয় জন সদস্যের নাম প্রস্তাব করা হবে। প্রধানমন্ত্রীর দাখিলকৃত নাম অনুযায়ী ১৫ মে সদস্য হিসেবে আরও ১০ জন দায়িত্ব গ্রহণ করেন। ২০ মে ১৯৫৪ সালে মন্ত্রীদের দায়িত্ব পুনর্বণ্টন করে দেওয়া হয়।\n\n\n== পতন ==\n৩০ এপ্রিলে ভারতীয় রাজ্য পশ্চিমবঙ্গের কলকাতায় প্রদত্ত ভাষণে পূর্ববঙ্গের প্রধানমন্ত্রী দুই বাংলার মধ্যে সাদৃশ্য সম্পর্কে একটি বক্তব্য দিলে তা পাকিস্তানে সমালোচনার জন্ম দেয়। তবে সমালোচনার প্রতিক্রিয়ায় তিনি দাবি করেছিলেন যে তার বক্তব্যকে ভুলভাবে ব্যাখ্যা করা হয়েছে। ১৫ মে আদমজি পাটকলে বাঙালি মুসলমান ও অবাঙালি মোহাজের শ্রমিকদের মধ্যে প্রাণঘাতী সংঘর্ষের ফলে প্রায় ১,৫০০ জন নিহত হয়। ২৪ মে মার্কিন সংবাদপত্র নিউ ইয়র্ক টাইমসের প্রকাশিত একটি সংবাদে করা দাবি অনুযায়ী পূর্ববঙ্গের প্রধানমন্ত্রী বলেছিলেন যে প্রয়োজনে তার প্রদেশ পাকিস্তান থেকে আলাদা হয়ে স্বাধীন রাষ্ট্রে পরিণত হবে। যদিও এ কে ফজলুল হক খবরের দাবি অস্বীকার করে অভিযোগ করেছিলেন যে সংবাদপত্রে যা লেখা হয়েছে তা বানোয়াট ও অসত্য, বরং তিনি বলেছিলেন যে পূর্ববঙ্গের স্বায়ত্তশাসনের জন্য তারা লড়াই করে যাবে। ৩০ মে জরুরি পরিস্থিতি মোকাবেলায় প্রাদেশিক মন্ত্রিসভার অক্ষমতা ও জননিরাপত্তাকে কারণ হিসেবে দেখিয়ে গভর্নর জেনারেল মালিক গোলাম মুহাম্মদ প্রদেশে গভর্নরের শাসন জারি করেন এবং মন্ত্রিসভা বিলুপ্ত করে দেওয়া হয়। পরবর্তীতে প্রাক্তন প্রাদেশিক প্রধানমন্ত্রী এ কে ফজলুল হককে গৃহবন্দি করা হয়। যুক্তফ্রন্টের ১,৬০০ কর্মীদের সরকারবিরোধী কর্মকাণ্ডের অভিযোগে গ্রেফতার করা হয়, যাদের মধ্যে ৩০ জন আইনসভা সদস্য ছিলেন। ১ জুন ১৯৫৪ সালে পাকিস্তানের প্রধানমন্ত্রী মোহাম্মদ আলী বগুড়া এ কে ফজলুল হকের বক্তব্যকে রাষ্ট্রদ্রোহ হিসেবে উল্লেখ করে দাবি করেছিলেন যে পূর্ববঙ্গের স্বাধীনতার বক্তব্য প্রকৃত অর্থে প্রাক্তন প্রাদেশিক প্রধানমন্ত্রী ও তার সমমনাদের পাকিস্তান থেকে আলাদা হয়ে ভারতের উপর নির্ভরশীল হওয়ার শামিল যার ফলাফল হবে পূর্ববঙ্গের দাসত্ব। ২৩ জুলাই ১৯৫৪ সালে এ কে ফজলুল হক ঘোষণা করেন যে তিনি রাজনৈতিক জীবন থেকে চিরতরে অবসর নিয়েছেন। হোসেন শহীদ সোহরাওয়ার্দী যুক্তফ্রন্টের কেউ নন বরং তিনিই এর নেতা – এ কে ফজলুল হকের এমন বক্তব্যের প্রতিক্রিয়ায় ১৭ ফেব্রুয়ারি ১৯৫৫ সালে প্রাদেশিক পরিষদে তার উপর নিখিল পাকিস্তান আওয়ামী লীগের অনাস্থা প্রস্তাবের উত্তরে সংখ্যাগরিষ্ঠদের ভোট তার পক্ষে যায় এবং ফলশ্রুতিতে যুক্তফ্রন্ট থেকে নিখিল পাকিস্তান আওয়ামী লীগ বেরিয়ে আসে। ৫ জুন ১৯৫৫ সালে গভর্নরের শাসন তুলে নেওয়া হয় যার ফলে মন্ত্রিসভা পুনরায় কার্যকর হয়ে উঠে। এ কে ফজলুল হক মন্ত্রিসভা থেকে পদত্যাগ করেন এবং পরের দিন আবু হোসেন সরকারের নেতৃত্বে নতুন মন্ত্রিসভা গড়ে উঠে।\n\n\n== সদস্য ==\nমন্ত্রিসভা নিম্নলিখিত মন্ত্রীদের নিয়ে গঠিত ছিল:\n\n\n== বিতর্ক ==\nতৎকালীন সময় পাকিস্তান ও মার্কিন যুক্তরাষ্ট্রের মধ্যে একটি সামরিক চুক্তি স্বাক্ষরিত হয়েছিল এবং পূর্ববঙ্গের বিষয়াদির উপর মার্কিনীদের হস্তক্ষেপ ক্রমশ বৃদ্ধি পাচ্ছিল। তাই এরূপ পরিস্থিতিতে নিউ ইয়র্ক টাইমসের প্রকাশিত প্রতিবেদনের জেরে মন্ত্রিসভা ভেঙ্গে দেওয়ার ঘটনার জন্য পূর্ববঙ্গের জনগণ মার্কিন যুক্তরাষ্ট্রকে সন্দেহ করতে শুরু করে।\n\n\n== তথ্যসূত্র =="}