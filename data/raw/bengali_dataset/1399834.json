{"pageid": 1399834, "title": "ইলেকট্রিক মাল্টিপল ইউনিট", "url": "https://bn.wikipedia.org/wiki?curid=1399834", "content": "ইলেকট্রিক মাল্টিপল ইউনিট বা ইএমইউ হচ্ছে স্বচালিত রেলট্রাক দ্বারা গঠিত একধরনের মাল্টিপল ইউনিট ট্রেন যা মোটিভ ক্ষমতা হিসাবে বিদ্যুৎ ব্যবহার করে। কোনো ইএমইউ ট্রেনের ক্ষেত্রে কোনো পৃথক লোকোমোটিভের প্রয়োজন নেই, কারণ এক বা একাধিক রেলট্রাকের মধ্যে বৈদ্যুতিক ট্র্যাকশন মোটর যুক্ত থাকে। সাধারণত দুই বা ততোধিক প্রায়-স্থায়ীভাবে কাপল করা রেলট্রাক নিয়ে ইএমইউ গঠিত হয়, তবে বিদ্যুৎচালিত একক-ইউনিট রেলকারকেও সাধারণত ইএমইউ হিসাবে শ্রেণিভুক্ত করা হয়। বেশিরভাগ ইএমইউ হচ্ছে যাত্রীবাহী ট্রেন, তবে চিঠিপত্র পাঠানোর জন্যও ইএমইউ ব্যবহার করা হয়।\nদ্রুত ত্বরণ ও দূষণমুক্ত কার্যকলাপের জন্য ইএমইউ ট্রেন বিশ্বজুড়ে বিভিন্ন কমিউটার ও শহরতলি রেল ব্যবস্থায় জনপ্রিয়। ডিজেল মাল্টিপল ইউনিট (ডিএমইউ) ও লোকোমোটিভ-চালিত ট্রেনের তুলনায় শান্ত হওয়ার জন্য নিকটবর্তী বাসিন্দাদের বিরক্ত না করে ইএমইউ-কে রাতভর এবং প্রচুর পরিমাণে চালানো যায়।\n\n\n== ধরন ==\n\nএক সম্পূর্ণ ইএমইউ সেট গঠনকারী রেলট্রাকদের কাজের ভিত্তিতে চারটি শ্রেণিতে বিন্যস্ত করা যায়: পাওয়ার কার, মোটর কার, ড্রাইভিং কার ও ট্রেলার কার। প্রত্যেক রেলট্রাকের একের বেশি কাজ থাকতে পারে, যেমন মোটর-ড্রাইভিং কার কিংবা পাওয়ার-ড্রাইভিং কার।\n\nপাওয়ার কারে বিভিন্ন রেল বিদ্যুতায়ন ব্যবস্থা থেকে বৈদ্যুতিক ক্ষমতা গ্রহণ করার প্রয়োজনীয় সরঞ্জাম থাকে, যেমন তৃতীয় রেল ব্যবস্থার জন্য পিকাপ শু এবং ওভারহেড ব্যবস্থার জন্য প্যান্টোগ্রাফ।\nমোটর কার ট্রেন স্থানান্তরের জন্য ব্যবহৃত ট্র্যাকশন মোটর বহন করে, এবং উচ্চ-বিভবের আন্তঃকার সংযোগ এড়ানোর জন্য একে অনেকসময় পাওয়ার কারের সঙ্গে একত্রিত করা হয়।\nড্রাইভিং কার কন্ট্রোল কারের মতোই। কোনো ইএমইউ-তে সাধারণত বাইরের প্রান্তে দুইটি ড্রাইভিং কার থাকে।\nট্রেলার কার বলতে ট্র্যাকশন বা ক্ষমতা সম্পর্কিত সরঞ্জাম তেমন নেই এমন যেকোনো রেলট্রাককে বোঝায়। এগুলো কোনো লোকোমোটিভ ট্রেনের যাত্রীবাহী রেল কামরার মতো।\n\n\n== তথ্যসূত্র =="}