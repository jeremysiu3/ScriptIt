{"pageid": 1113244, "title": "বর্গ (বাংলা ব্যাকরণ)", "url": "https://bn.wikipedia.org/wiki?curid=1113244", "content": "বাংলা ব্যাকরণে, বাক্যের বর্গ বা সংক্ষেপে বর্গ বলতে বাক্যের মধ্যে একাধিক শব্দ দিয়ে গঠিত বাক্যাংশকে বোঝায়। বৰ্গকে বাক্যের একক বলা হয়।\nউদাহরণ:\n\n\"মালা ও মায়া খুব সকালে বাড়ির সামনে দাঁড়িয়ে থাকা স্কুল বাসে উঠে পড়লো।\"\nএই বাক্যে ‘মালা ও মায়া’, ‘খুব সকালে’, ‘বাড়ির সামনে দাঁড়িয়ে থাকা’, ‘স্কুল-বাসে’, ‘উঠে পড়লো’ শব্দগুচ্ছ এক একটি বর্গ।\nকোনো একটি বর্গ বাক্যের মধ্যে যে পদের মতো আচরণ করে, সেই পদের নাম অনুযায়ী বর্গের নাম হয়।\n\n\n== বিশেষ্যবর্গ ==\nবিশেষ্য পদের আগে এক বা একাধিক বিশেষণ বা সম্বন্ধপদ যুক্ত হয়ে বিশেষ্য বর্গ তৈরি হয়। যেমন – \n\nঅসুস্থ ছেলেটি আজ স্কুলে আসেনি।\nআমার ভাই পড়তে বসেছে।\nসংযোজক পদ দ্বারা দুইটি বিশেষ্য যুক্ত হয়েও বিশেষ্যবর্গ তৈরি হয়। যেমন – \n\nরহিম ও করিম বৃষ্টিতে ভিজছে।\n\n\n== বিশেষণবর্গ ==\nবিশেষণবর্গ হচ্ছে বিশেষণজাতীয় শব্দের গুচ্ছ। যেমন - \n\nআমটা দেখতে ভারি সুন্দর।\nভদ্রলোক সত্যিকারের নির্লোভ।\nপোকায় খাওয়া কাঠ দিয়ে আসবাব বানানো ঠিক নয়।\n\n\n== ক্রিয়াবিশেষণবর্গ ==\nক্রিয়াবিশেষণবর্গ হলো সেসব শব্দগুচ্ছ যা বাক্যে একত্রে ক্রিয়াবিশেষণ হিসাবে কাজ করে। যেমন–\n\nসকাল আটটার সময়ে সে রওনা হলো।\nতারপর আমরা দশ নম্বর প্লাটফর্মে গিয়ে দাঁড়ালাম।\nআমি সকাল থেকে বসে আছি।\nবেঁচে থাকার মতো সামান্য কয়টা টাকা বেতন পাই।\nসে খেয়ে আর ঘুমিয়ে কাটাচ্ছে।\n\n\n== ক্রিয়াবৰ্গ ==\nবাক্যের বিধেয় অংশের ক্রিয়াপদ ক্রিয়াবর্গ তৈরি করে। যেমন– \n\nঅস্ত্রসহ সৈন্যদল এগিয়ে চলেছে।\nসে লিখছে আর হাসছে।\nসে অনেকক্ষণ দাঁড়িয়ে থাকার পর বসে পড়লো।\nবাচ্চাটা অনেকক্ষণ ধরে চিৎকার করছে।\n\n\n== উদ্ধৃতি =="}