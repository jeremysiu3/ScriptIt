{"pageid": 1523674, "title": "সুমা কানাকালা", "url": "https://bn.wikipedia.org/wiki?curid=1523674", "content": "সুমা কানাকালা ( জন্মনাম: পল্লাসানা পাচুভেত্তিল ; জন্ম: ২২ মার্চ ১৯৭৫) একজন ভারতীয় টেলিভিশন উপস্থাপিকা, অভিনেত্রী এবং প্রযোজক যিনি মূলত তেলুগু টেলিভিশন এবং সিনেমায় কাজ করেন। তিনি আঞ্চলিক ইটিভিচ্যানেলের স্টার মহিলা নামের একটি ক্রীড়ামূলক প্রতিযোগীতা অনুষ্ঠান উপস্থাপনার জন্য ব্যাপকভাবে পরিচিত ছিলেন। স্টার মহিলা দীর্ঘ বারো বছর ধরে টিভিতে সম্প্রচারিত হয়ে ভারতের টেলিভিশনের দীর্ঘতম ক্রীড়ামূলক প্রতিযোগীতা অনুষ্ঠান হওয়ার গৌরব অর্জন করেছে।\n\n\n== জীবনের প্রথমার্ধ ==\nসুমার জন্ম ১৯৭৫ সালের ২২ মার্চ কেরালার পালাক্কাদে একটি মালয়ালি নায়ার পরিবারে।  তিনি প্রণবী নারায়ণন কুট্টি নায়ার এবং পাল্লাসানা পাচুভেটিল বিমলার একমাত্র সন্তান। তিনি তার পিতামাতার বিয়ের দশ বছর পরে জন্মগ্রহণ করেন। তার বয়স যখন ছয় মাস, তখন তার বাবা ভারতীয় রেলওয়েতে চাকরি করার কারণে পরিবারসহ অন্ধ্র প্রদেশের (বর্তমানে তেলেঙ্গানা ) সেকেন্দ্রাবাদে চলে আসে।\nসুমা তার শৈশবের বছরগুলি সেকেন্দ্রাবাদের লালাগুড়া এবং মেট্টুগুড়া এলাকায় কাটিয়েছেন। তিনি লালাগুড়া এবং মেট্টুগুড়ার সেন্ট অ্যানস হাই স্কুলে তার শিক্ষা সম্পন্ন করেন এবং লালাগুড়ার রেলওয়ে ডিগ্রি কলেজে স্নাতকোত্তর পড়াশোনা করেন।\n\n\n== কর্মজীবন ==\n১৬ বছর বয়স থেকে সুমা একজন উপস্থাপিকা হিসাবে কাজ করেছেন। তিনি অনেক তেলুগু চলচ্চিত্রের পুরষ্কার অনুষ্ঠান ও অন্যানয অনুষ্ঠান উপস্থাপনা করেছেন। তিনি কেরালাবাসী একজন মালয়ালি, কিন্তু তেলুগু ভাষায় অনর্গল কথা বলেন। ১৯৯৫ সাল থেকে তিনি বিভিন্ন ধারাবাহিক এবং টেলিভিশন চলচ্চিত্রে অভিনয় করে আসছেন। টেলিভিশন চ্যানেলের উত্থানের সাথে সাথে তার সাফল্য আসতে থাকে। স্বয়ম্বরম, অন্বেষিতা, গীতাঞ্জলি, এবং রভয়ি চন্দমামা ইত্যাদি বিবিধ টেলিভিশন ধারাবাহিকে তিনি অভিনয় করেছেন। সেসময় চলচ্চিত্রে কাজ করার ব্যাপারে তার কোনও আগ্রহ ছিল না।\nউপস্থাপিকা হিসাবে সুমার সবচেয়ে জনপ্রিয় অনুষ্ঠান ছিল ইটিভিতে সম্প্রচারিত স্টার মহিলা  নামক ক্রীড়া মূলক অনুষ্ঠান যা মহিলা দর্শকদের আকর্ষণ করেছিল।  এই অনুষ্ঠান ভারতের দীর্ঘতম চলমান মহিলা ক্রীড়া অনুষ্ঠানের মধ্যে একটি হয়ে উঠেছিল। সুমা ২৬শে ডিসেম্বর ২০১২ সালে, কে. সুমা রাজীব ক্রিয়েশনস নামে তার নিজস্ব প্রযোজনা সংস্থা শুরু করেন এবং লাক্কু কিক্কু নামে একটি অনুষ্ঠান প্রযোজনা করেন যা জি তেলুগুতে প্রচারিত হত। তিনি ইটিভি চ্যানেলে জিনস নামে একটি অনুষ্ঠানেও কাজ করেছিলেন। মা রাজীব ক্রিয়েশনস দ্বারা প্রযোজিত, মা টিভির  কেভু কেকা ধারাবাহিকে তিনি সহ-অভিনেতা মানোর সাথে কাজ করেছিলেন। সুমা ২০১৭ সালের তেলুগু ফিল্ম উইনার  -এর সুয়া সুয়া গানটি গেয়েছিলেন। তিনি তার অনুষ্ঠানের সময় তার স্বতঃস্ফূর্ত এবং হাস্যকর মন্তব্যের জন্য সুপরিচিত।\n\n\n== ব্যক্তিগত জীবন ==\nতিনি ১০ ফেব্রুয়ারী ১৯৯৯ সালে হায়দ্রাবাদে টলিউড অভিনেতা রাজীব কানাকালার সাথে বিবাহ বন্ধনে আবদ্ধ হন। তাদের দুটি সন্তান রয়েছে, রোশন কার্তিক কনকলা এবং মনস্বিনী কনকলা।   সুমা মাতৃভাষা মালায়ালাম ছাড়াও, তিনি তেলুগু, হিন্দি, তামিল এবং ইংরেজিতেও সাবলীল। \n\n\n== তথ্যসূত্র =="}