{"pageid": 1427095, "title": "সরবিটল", "url": "https://bn.wikipedia.org/wiki?curid=1427095", "content": "সরবিটল মিষ্টি স্বাদবিশিষ্ট একটি চিনির অ্যালকোহল। এটি কখনো কখনো গ্লুসিটল নামেও পরিচিত। মানবদেহ ধীরে ধীরে সরবিটল বিপাক করে থাকে। এটি গ্লুকোজ বিজারণ দ্বারা পাওয়া যেতে পারে। এক্ষেত্রে অ্যালডিহাইড গ্রুপ (−CHO) প্রাথমিক (১°) অ্যালকোহল গ্রুপে (−CH2OH) পরিবর্তিত হয়। বেশিরভাগ সরবিটল আলুর স্টার্চ থেকে তৈরি করা হয়। তবে প্রকৃতিতেও এটি পাওয়া যায়। উদাহরণস্বরূপ আপেল, নাশপাতি, পীচ এবং আলুবোখারায় সরবিটল পাওয়া যায়। এটি সরবিটল-৬-ফসফেট ২-ডিহাইড্রোজেনেস এনজাইম দ্বারা ফ্রুক্টোজে রূপান্তরিত হয়। সরবিটল হল ম্যানিটোলের একটি আইসোমার যা আরেকটি চিনির অ্যালকোহল বা পলিওল। শুধুমাত্র ২য় কার্বন অণূর হাইড্রক্সিল গ্রুপের অবস্থানের কারণে এ যৌগদ্বয়ের মধ্যে ভিন্নতা দেখা যায়। একই রকম হলেও যৌগ দুটির প্রকৃতি,উৎস, গলনাঙ্ক এবং ব্যবহার আলাদা।\nএকটি ওভার-দ্য-কাউন্টার ড্রাগ হিসাবে সরবিটল কোষ্ঠকাঠিন্যের চিকিৎসায় জোলাপ হিসাবে ব্যবহৃত হয়।\n\n\n== সংশ্লেষণ ==\nগ্লুকোজ বিজারণের মাধ্যমে সরবিটলের সংশ্লেষণ করা যেতে পারে। এ পদ্ধতিতে অ্যালডিহাইড গ্রুপটি একটি হাইড্রক্সিল গ্রুপে রূপান্তরিত হয়। এ বিক্রিয়া সম্পন্ন হবার জন্য শক্তির যোগান দিতে এনএডিএইচ প্রয়োজন। এই বিক্রিয়ায় অ্যালডোজ রিডাক্টেস অনুঘটক (এনজাইম) হিসেবে কাজ করে। গ্লুকোজ বিপাকের পলিওল পথের প্রথম ধাপ হল গ্লুকোজ বিজারণ।\n\nপ্রক্রিয়াটি অ্যালডিহাইড রিডাক্টেসের সক্রিয় সাইটে টাইরোসিন অবশিষ্টাংশের জড়িত। এনএডিএইচ-এর হাইড্রোজেন পরমাণু অ্যালডিহাইডের ইলেক্ট্রোফিলিক কার্বন পরমাণুতে স্থানান্তরিত হয়। অ্যালডিহাইডের কার্বন-অক্সিজেন দ্বি-বন্ধনের ইলেকট্রনগুলি অক্সিজেনে স্থানান্তরিত হয় যা টাইরোসিন সাইড চেইনের প্রোটন মুক্ত করে হাইড্রক্সিল গ্রুপ তৈরি করে। অ্যালডিহাইড রিডাক্টেস টাইরোসিন ফেনল গ্রুপের ভূমিকা হল গ্লুকোজের বিজারিত অ্যালডিহাইড মূলকের অক্সিজেনে প্রোটন সরবরাহ করে একটি সাধারণ অ্যাসিড হিসাবে কাজ করা।\n\nগ্লুকোজ বিজারণ মানবদেহে প্রধান গ্লুকোজ বিপাকের সাধারণ পথ অনুসরণ করে না। গ্লুকোজের মাত্রা স্বাভাবিক পরিসরে থাকলে এ পথ ব্যবহৃত হয় না। ডায়াবেটিস রোগীদের মধ্যে যাদের রক্তে গ্লুকোজের মাত্রা বেশি তাদের গ্লুকোজের ১/৩ ভাগ পর্যন্ত গ্লুকোজ এ পথ দিয়ে হ্রাস করা যেতে পারে। এটি এনএডিএইচ গ্রহণ করে কোষকে ক্ষতির দিকে নিয়ে যায়।\nডি-সরবিটল গঠনের জন্য ডি-গ্লুকোজ একটি অনুঘটক হাইড্রোজেনেশনের মাধ্যমেও সরবিটল সংশ্লেষণ করতে পারে। ১৫০০০১.৫ টরের নিচে ১ ঘন্টার জন্য ১২০ ডিগ্রি সেলসিয়াস তাপমাত্রায় পানিতে হাইড্রোজেনের সাথে ডি-গ্লুকোজ বিক্রিয়া করলে এই বিক্রিয়াটি ১০০% ডি-সরবিটল উৎপাদন করতে সক্ষম।\n\n\n== ব্যবহারসমূহ ==\n\n\n=== মিষ্টিকারক ===\nসরবিটল চিনির বিকল্পে ব্যবহার করা হয়। খাবারে ব্যবহৃত সরবিটলের আইএনএস নম্বর এবং ই নম্বর ৪২০ হয়। সরবিটল প্রায় ৬০% সুক্রোজের (টেবিল চিনি) মতো মিষ্টিযুক্ত।\nসরবিটল শক্তি প্রদান করে বলে পুষ্টিকর মিষ্টি্কারক হিসাবে ব্যবহার করা হয়। এটি আংশিকভাবে ক্ষুদ্রান্ত্র থেকে শোষিত হয় এবং শরীরে বিপাকিত হয়। কিছু পরিমাণ অংশের বৃহদান্ত্রে আংশিক গাঁজন হয়। গাঁজনের ফলে শর্ট-চেইন ফ্যাটি অ্যাসিড, অ্যাসিটিক অ্যাসিড, প্রোপিওনিক অ্যাসিড এবং বিউটারিক অ্যাসিড তৈরি হয়। এদের বেশিরভাগই শোষিত হয়ে শক্তি, কার্বন ডাই অক্সাইড, মিথেন এবং হাইড্রোজেন উৎপন্ন  করে। সরবিটলের দহন তাপ গ্লুকোজের চেয়ে বেশি (দুটি অতিরিক্ত হাইড্রোজেন পরমাণু থাকায়) হয়। সরবিটলের মোট শক্তির পরিমাণ প্রতি গ্রামে ২.৫ থেকে ৩.৪ কিলোক্যালরি। অপরদিকে কার্বোহাইড্রেটের মোট শক্তির পরিমাণ প্রায় ৪ কিলোক্যালরি (১৭ কিলোজুল)। এটি প্রায়শই ডায়েট খাবারে (ডায়েট ড্রিংকস এবং আইসক্রিম সহ), কাশির সিরাপ এবং চিনি-মুক্ত চুইংগামে ব্যবহার করা হয়। বেশিরভাগ ব্যাকটেরিয়া শক্তি উৎপাদনের জন্য সরবিটল ব্যবহার করতে পারে না। স্ট্রেপ্টোকক্কাস মিউটানস ব্যাকটেরিয়া ধীরে ধীরে মুখের মধ্যে এর গাঁজন করতে পারে বলে এটি দাঁতের ক্ষয় করে। অন্যান্য অনেক চিনির অ্যালকোহল যেমন আইসোমল্ট এবং জাইলিটলকে অ-অ্যাসিডোজেনিক হিসাবে বিবেচনা করা হয়।\nপ্রকৃতিতে বিভিন্ন শাঁসযুক্ত ফল এবং বেরিতেও সরবিটল দেখা যায় যা সরবাস গণের গাছ থেকে পাওয়া যায়।\n\n\n=== চিকিৎসাক্ষেত্রে ব্যবহারসমূহ ===\n\n\n==== জোলাপ ====\nঅন্যান্য চিনির অ্যালকোহলের মতোই সরবিটলযুক্ত খাবার পেটের সমস্যা সৃষ্টি করতে পারে। মৌখিকভাবে বা ডুশ হিসাবে দেয়া হলে সরবিটল জোলাপ হিসাবে ব্যবহার করা যেতে পারে। সরবিটল বৃহৎ অন্ত্রে পানি শোষণ করে অন্ত্রের গতি বাড়িয়ে জোলাপ হিসেবে কাজ করে। সরবিটল বয়স্কদের ব্যবহারের জন্য নিরাপদ মনে করা হয়। তবে চিকিৎসকের পরামর্শ ছাড়া সরবিটল ব্যবহার করা হয় না।\nসরবিটলের ৭০% দ্রবণ সাধারণত ৩০–১৫০ মিলিলিটার পরিমাণে এককালীন ডোজ হিসাবে মৌখিকভাবে ব্যবহৃত হয়। এটি এককালীন রেকটাল ডুশ হিসাবেও ব্যবহার করা যেতে পারে।\n\n\n==== চিকিৎসাক্ষেত্রে অন্যান্য ব্যবহারসমূহ ====\nপ্যাথোজেনিক এশেরিকিয়া কোলাই ও১৫৭:এইচ৭ কে ই. কোলাইয়ের অন্যান্য স্ট্রেন থেকে আলাদা করতে ব্যাকটেরিয়া কালচার মিডিয়াতে সরবিটল ব্যবহার করা হয়। কারণ এটি সাধারণত সরবিটলের গাঁজনে অক্ষম যা অন্য প্রায় ৯৩% ই. কোলাই স্ট্রেন করতে পারে।\nহাইপারক্যালেমিয়া (রক্তে অধিক পরিমাণ পটাসিয়াম) এর চিকিৎসায় সরবিটল এবং আয়ন-এক্সচেঞ্জ রেসিন সোডিয়াম পলিস্টেরিন সালফোনেট (ট্রেডনেম কায়ক্সালেট) ব্যবহার করা হয়। রেসিন অন্ত্রে পটাসিয়াম আয়নের সাথে সোডিয়াম আয়ন বিনিময় করে এবং সরবিটল এটি নির্মূল করতে সহায়তা করে। ২০১০ সালে ইউএস এফডিএ এই সংমিশ্রণের সাথে গ্যাস্ট্রোইনটেস্টাইনাল নেক্রোসিসের জন্য বর্ধিত ঝুঁকির একটি সতর্কতা জারি করেছে।\nতরল ওষুধের একক ডোজ সংরক্ষণের জন্য সফটজেল ক্যাপসুল তৈরিতেও সরবিটল ব্যবহার করা হয়।\n\n\n=== স্বাস্থ্যসেবা, খাদ্য, এবং প্রসাধনী শিল্পে ব্যবহার ===\nসরবিটল প্রায়ই আধুনিক প্রসাধনী একটি ময়েশ্চারাইজার হিসেবে এবং দ্রবণ ঘন করতে ব্যবহৃত হয়। এটি মাউথওয়াশ এবং টুথপেস্টেও ব্যবহৃত হয়। এর উচ্চ প্রতিসরাঙ্কের জন্য কিছু স্বচ্ছ জেল শুধুমাত্র সরবিটল দিয়ে তৈরি করা যেতে পারে।\nসুরিমি (একটি প্রক্রিয়াজাত মাছের পেস্ট) তৈরিতে সরবিটলসুক্রোজ এবং সোডিয়াম পলি ফসফেটের সাথে মিশ্রিত করে ব্যবহৃত হয়। এটি সিগারেট তৈরিতে ময়েশ্চারাইজার হিসাবেও ব্যবহৃত হয়।\nকম চিনিযুক্ত খাবারে চিনির বিকল্প হিসাবে ব্যবহার ছাড়াও কুকিজ এবং পিনাট বাটার, ফল সংরক্ষণ এবং কম আর্দ্রতাযুক্ত খাবারগুলিতে ময়েশ্চারাইজার হিসাবেও সরবিটল ব্যবহৃত হয়। বেকিংয়ে এটি প্লাস্টিকাইজার হিসাবে কাজ করে এবং খাবার বাসি হবার প্রক্রিয়াকে ধীর করে দেয়।\n\n\n=== বিবিধ ব্যবহার ===\nসরবিটল এবং পটাসিয়াম নাইট্রেটের মিশ্রণ একটি অপেশাদার কঠিন রকেট জ্বালানী হিসাবে কিছুটা সাফল্য পেয়েছে।\nজৈববস্তু সম্পদ থেকে জ্বালানী উৎপাদনের জন্য সরবিটলকে একটি সম্ভাব্য মূল রাসায়নিক মধ্যবর্তী যৌগ হিসাবে চিহ্নিত করা হয়। জৈব পদার্থের কার্বোহাইড্রেট ভগ্নাংশ যেমন সেলুলোজ ক্রমিক হাইড্রোলাইসিস এবং হাইড্রোজেনেশনের মধ্য দিয়ে ধাতব অনুঘটকের উপস্থিতিতে সরবিটল তৈরি করে। সরবিটলের সম্পূর্ণ হ্রাস অ্যালকেন উৎপন্ন করে। যেমন হেক্সেন জৈব জ্বালানী হিসাবে ব্যবহার করা যেতে পারে।\n\n19 C 6 H 14 O 6 → 13 C 6 H 14 + 36 CO 2 + 42 H 2 O\nউপরের রাসায়নিক বিক্রিয়াটি একটি তাপোৎপাদী বিক্রিয়া এবং ১.৫ মোল সরবিটল থেকে প্রায় ১ মোল হেক্সেন তৈরি হয়। হাইড্রোজেন সহ বিক্রিয়ায় কোনো কার্বন ডাই অক্সাইড উৎপাদিত হয় না।\nসরবিটল ভিত্তিক পলিওলগুলি নির্মাণ শিল্পের পলিউরেথেন ফোম উৎপাদনে ব্যবহৃত হয়।\nট্রান্সফর্মেশন প্রোটোকলগুলোতে ঈস্টের ইলেক্ট্রোপোরেশনের পর মাধ্যমের অসমোলারিটি বাড়িয়ে কোষগুলিকে পুনরুদ্ধার করতে এটি যোগ করা হয়।\n\n\n== চিকিৎসাক্ষেত্রে গুরুত্ব ==\nঅ্যালডোজ রিডাক্টেস হলো সরবিটল-অ্যালডোজ রিডাক্টেস পথের প্রথম এনজাইম। এটি গ্লুকোজ থেকে সরবিটলে ও সরবিটল থেকে গ্যালাকটোজে বিজারণে সাহায্য করে। চোখের রেটিনার কোষ, লেন্সের কোষ এবং সোয়ান কোষে (যা প্রান্তীয় স্নায়ু তন্তুর আবরণ গঠন করে) অত্যধিক সরবিটল জমা হয়ে দীর্ঘমেয়াদী হাইপারগ্লাইসিমিয়া দেখা দেয়। যার সাথে খারাপভাবে নিয়ন্ত্রিত ডায়াবেটিসের সম্পর্ক রয়েছে। অত্যধিক সরবিটল এই কোষগুলির ক্ষতি করতে পারে। যার ফলে যথাক্রমে রেটিনোপ্যাথি, ছানি এবং পেরিফেরাল নিউরোপ্যাথি হয়।\nকোলনে সরবিটলের গাঁজন সম্পন্ন হয় এবং সামগ্রিক কোলন স্বাস্থ্যের জন্য উপকারী শর্ট-চেইন ফ্যাটি অ্যাসিড তৈরি হয়।\n\n\n== সম্ভাব্য প্রতিকূল প্রভাবসমূহ ==\nসরবিটল কিছু মানুষের মধ্যে অ্যালার্জির প্রতিক্রিয়া সৃষ্টি করতে পারে। জোলাপ হিসেবে ব্যবহারের সাধারণ পার্শ্বপ্রতিক্রিয়া হিসেবে পেটে ব্যথা, বমি, ডায়রিয়া বা মলদ্বার থেকে রক্তপাত হতে পারে।\n\n\n== বিভিন্ন কম্পেন্ডিয়াতে ==\nখাদ্য রাসায়নিক কোডেক্স\nইউরোপীয় ফার্মাকোপিয়া ৬.১\nব্রিটিশ ফার্মাকোপিয়া ২০০৯\nজাপানি ফার্মাকোপিয়া ১৭\n\n\n== আরও দেখুন ==\nসরবিটান\nআইসোসরবাইড\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে সরবিটল সম্পর্কিত মিডিয়া দেখুন।"}