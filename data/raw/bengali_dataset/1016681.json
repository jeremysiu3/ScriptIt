{"pageid": 1016681, "title": "সুবোধকুমার চক্রবর্তী", "url": "https://bn.wikipedia.org/wiki?curid=1016681", "content": "সুবোধকুমার চক্রবর্তী   (ইংরেজি: Subodhkumar Chakraborty) ( ২৫ মার্চ  ,  ১৯১৯ - ১৮ জানুয়ারি , ১৯৯২)  বাংলা ভ্রমণ সাহিত্যের অন্যতম শ্রেষ্ঠ কাহিনিকার। বিখ্যাত সৃষ্টি চব্বিশ পর্বের  'রম্যাণি বীক্ষ্য'এর জন্য তিনি রবীন্দ্র পুরস্কার লাভ করেন। \n\n\n== জন্ম ও প্রারম্ভিক জীবন ==\nসুবোধকুমার চক্রবর্তীর জন্ম ১৯১৯ খ্রিস্টাব্দের ২৫ শে মার্চ ব্রিটিশ ভারতের অধুনা পশ্চিমবঙ্গের কোচবিহারের কাটামারির এক জমিদার পরিবারে। কোচবিহার রাজপরিবারের সাথে সুসম্পর্ক ছিল জমিদার  পিতা তৎকালীন কোচবিহারের পুরোধা ব্যক্তি সুশীল কুমার চক্রবর্তীর। সুবোধকুমার জেনকিনস স্কুল থেকে বিদ্যালয়ের পাঠ শেষে ১৯৩৮ খ্রিস্টাব্দে বিবাহের পর উচ্চ শিক্ষার্থে কলকাতায় যান।\n\n\n== কর্মজীবন ও সাহিত্যকর্ম ==\nশিক্ষা সমাপ্ত করে পণ্ডিত জওহরলাল নেহরুর লিয়াজঁ অফিসার হিসাবে কিছু দিন কাজ করে যোগ দেন রেল বোর্ডে। টুম্বালাতে কিছুদিন কাজ করার পর চলে আসেন ইস্টার্ন রেলের আসানসোলে। এখানকার বাংলোয় শুরু করেন সাহিত্যচর্চা। সান্নিধ্যে আসেন বলাইচাঁদ মুখোপাধ্যায়, উমাপ্রসাদ মুখোপাধ্যায় প্রমুখের। কাজের সুবাদে প্রথমে ১৯৫৩-৫৪ খ্রিস্টাব্দে যখন গেলেন দক্ষিণ ভারত, ভ্রমণের অভিজ্ঞতায় লিখে ফেললেন 'রম্যাণি বীক্ষ্য' এর প্রথম পর্ব। 'শনিবারের চিঠি'র সম্পাদক সজনীকান্ত দাসের সহায়তায় প্রথমে ধারাবাহিক ভাবে প্রকাশিত হয়। তারপর যখন তিনি বছরে দুবার করে ভারত ভ্রমণ করেন সজনীকান্তের প্রেরণাতেই এর পর তিনি লিখতে থাকেন ‘রম্যাণি বীক্ষ্য’-এর নানা পর্ব। বাংলা সাহিত্যে সৃষ্টি হয় এক নতুন ধারা।  ভারতবর্ষের বিভিন্ন স্থানের উপন্যাস রসে সিক্ত  ভ্রমণ কাহিনী। একটি শিথিল আখ্যানের কাঠামোর মধ্যে বিভিন্ন স্থানের ঐতিহাসিক, ভৌগোলিক এবং কিংবদন্তি জড়িত অতীতের পুঙ্খানুপুঙ্খ বিবরণ কাহিনীগুলির বৈশিষ্ট্য।\nতার অপরাপর গ্রন্থ গুলি হল-\n\nমধুরাংশ্চ\nরৃপম\nশাশ্বত ভারত\nজনম জনম\nচোখের আলোয় দেখেছিলাম\nমণিপদ্ম\nতুঙ্গভদ্রা\nঅয়ি অবন্ধনে\nগল্প শুধু গল্প\nসুন্দর নেহারি\n\n\n== সম্মাননা ==\nসুবোধকুমার চক্রবর্তী ১৯৬৩ খ্রিস্টাব্দে 'রম্যাণি বীক্ষ্য' এর জন্য পশ্চিমবঙ্গ সরকারের রবীন্দ্র পুরস্কার লাভ করেন। আর ছোটদের লেখা 'শাশ্বত ভারত'এর জন্য অবন পুরস্কার পান। এছাড়া অন্যান্য পুরস্কার ও সম্মান পেয়েছেন। \n\n\n== জীবনাবসান ==\nসুবোধকুমার চক্রবর্তী ১৯৯২ খ্রিস্টাব্দের ১৮ ই জানুয়ারি প্রয়াত হন।\n\n\n== তথ্যসূত্র =="}