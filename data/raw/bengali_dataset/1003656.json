{"pageid": 1003656, "title": "হোয়াইটহর্স, ইউকন", "url": "https://bn.wikipedia.org/wiki?curid=1003656", "content": "হোয়াইটহর্স কানাডার ইউকন ভূখণ্ডের রাজধানী ও একমাত্র শহর। পাশাপাশি এটি উত্তর কানাডার বৃহত্তম শহর। ১৯৫০ সালে হোয়াইটহর্সকে স্থানীয় শাসনের আওতাভুক্ত করা হয়। দক্ষিণ ইউকনের আলাস্কা মহাসড়কের কিলোমিটার ১৪২৬-এ হোয়াইটহর্স শহরটি অবস্থিত। এর কেন্দ্র ও রিভারডেল এলাকা ইউকন নদীর উভয় তীরে বিদ্যমান। নদীটি ব্রিটিশ কলাম্বিয়া থেকে উৎপন্ন হয়ে আলাস্কার বেরিং সাগরে মিলিত হয়। মাইলস গিরিখাদের নিকটে অবস্থিত সাদা ঘোড়ার কেশরের মতো দেখতে হোয়াইট হর্স নদীপ্রপাতের নামে শহরটির নামকরণ করা হয়েছে।\nহোয়াইটহর্স উপত্যকা ও প্রশান্ত মহাসাগরের নিকটে শহরটি অবস্থিত। এর ফলে ইয়েলোনাইফ-সহ উত্তরের অন্যান্য দেশগুলোর জলবায়ু মৃদু ধরনের।  হোয়াইটহর্সে শীতকালীন দিন সংক্ষিপ্ত ও গ্রীষ্মকালে ১৯ ঘণ্টা সূর্যালোক থাকে। গিনেস বিশ্ব রেকর্ড অনুযায়ী হোয়াইটহর্স শহরে বায়ুদূষণ সবচেয়ে কম।\n২০১৬ সালের আদমশুমারি অনুযায়ী হোয়াইটহর্সের জনসংখ্যা ছিল ২৫,০৮৫। ইউকন ভূখণ্ডের ৭০% মানুষ এখানেরই বাসিন্দা।\n\n\n== ইতিহাস ==\nহোয়াইটহর্স শহরের কেন্দ্রের দক্ষিণে, ক্যানিয়ন সিটি নামে এলাকায় কয়েক হাজার বছর ধরে ফার্স্ট নেশনস গোত্রের লোকেরা বসবাস করত। নিকটবর্তী এলাকায় মৌসুমি মৎস্য ঘাঁটি ছিল। ফ্রেডেরিক শোয়াটকা ১৮৮৩ সালে মাইলস গিরিখাদ অতিক্রমণের জন্য পরিবহনপথ আবিষ্কার করেন। স্বর্ণ অভিযানের পূর্বে একাধিক গোত্রের মানুষ এখানে বসবাস করত।\n১৮৯৬ সালের আগস্টে স্কুকাম জিম, টাগিস চার্লি ও জর্জ ওয়াশিংটন কারম্যাক ক্লোন্ডাইকে সোনা আবিষ্কার করেন। প্রথমে সোনা অনুসন্ধানকারীরা চিলকুট পথ ব্যবহার করলেও ১৮৯৭ সালের জুলাইয়ের দিকে হোয়াইট হর্সে ঘাঁটি নির্মাণ শুরু হয়।\nহোয়াইটহর্সের পশ্চিমে তামা আবিষ্কারের কাজও শুরু হয়। ১৮৯৮ সালের ৬ জুলাই জ্যাক ম্যাকলিনটায়ার ও ১৮৯৯ সালের ১৬ জুলাই স্যাম ম্যাকগি প্রথম তামা আবিষ্কারের দাবি করেন। এসময় দুইটি ট্র্যাম লাইনও নির্মিত হয়। প্রথমটি নির্মিত হয় ক্যানিয়ন সিটি থেকে শুরু হয়ে হোয়াইট হর্স নদী পর্যন্ত বিস্তৃত করে ইউকন নদীর পূর্ব তীরে ৮ কিলোমিটার এলাকা পর্যন্ত। দ্বিতীয়টি নির্মিত হয় ইউকন নদীর পশ্চিম তীরে। ক্যানিয়ন সিটিতে বসতি স্থাপন শুরু হলেও ১৯০০ সালে হোয়াইটহর্সে হোয়াইট পাস রেলপথের নির্মাণকাজ সম্পন্ন হলে ঐ বসতি স্থাপন বন্ধ হয়ে যায়।\n\n১৮৯৮ সালের মে মাসে স্ক্যাগওয়ে ও হোয়াইটহর্স সংযোগকারী হোয়াইটহর্স ও ইউকন রুট সরু গজের নির্মাণকাজ শুরু হয়। ১৮৯৯ সালের মে মাসের দিকে বেনেট হ্রদের দক্ষিণ তীরেও নির্মাণকাজের সূচনা ঘটে।\n\n\n== তথ্যসূত্র ==\n\n\n== বহিঃসংযোগ =="}