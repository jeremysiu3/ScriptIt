{"pageid": 1030638, "title": "আদামা ত্রায়োরে দিয়ারা", "url": "https://bn.wikipedia.org/wiki?curid=1030638", "content": "আদামা ত্রায়োরে দিয়ারা (স্পেনীয়: Adama Traoré; জন্ম: ২৫ জানুয়ারি ১৯৯৬; আদামা ত্রায়োরে নামে সুপরিচিত) হলেন একজন স্পেনীয় পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব উলভারহ্যাম্পটন ওয়ান্ডারার্স এবং স্পেন জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন ডান পার্শ্বীয় খেলোয়াড় হিসেবে খেললেও মাঝেমধ্যে কেন্দ্রীয় আক্রমণভাগের খেলোয়াড় এবং ডান পার্শ্বীয় মধ্যমাঠের খেলোয়াড় হিসেবে খেলে থাকেন।\nস্পেনীয় ফুটবল ক্লাব অস্পিতালেদের যুব পর্যায়ের হয়ে খেলার মাধ্যমে ত্রায়োরে ফুটবল জগতে প্রবেশ করেছেন এবং পরবর্তীকালে বার্সেলোনাের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৩–১৪ মৌসুমে, স্পেনীয় ক্লাব বার্সেলোনা বি দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ২ মৌসুম অতিবাহিত করেছেন; বার্সেলোনা বি দলের হয়ে তিনি ৬৩ ম্যাচে ৮টি গোল করেছেন। একই মৌসুমে বার্সেলোনার মূল দলের হয়ে অভিষেক করলেও তিনি সেখানে মাত্র ১টি ম্যাচে অংশগ্রহণ করেছেন। অতঃপর ২০১৫–১৬ মৌসুমে তিনি প্রায় ৭ মিলিয়ন ইউরোর বিনিময়ে ইংরেজ ক্লাব অ্যাস্টন ভিলায় যোগদান করেছেন,। অ্যাস্টন ভিলায় মাত্র ১ মৌসুম অতিবাহিত করার পর ৭.৫০ মিলিয়ন ইউরোর বিনিময়ে মিডলজব্রার সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ৭১ ম্যাচে ৫টি গোল করেছেন। ২০১৮–১৯ মৌসুমে, তিনি মিডলজব্রা হতে উলভারহ্যাম্পটন ওয়ান্ডারার্সে যোগদান করেছেন।\n২০১২ সালে, ত্রায়োরে স্পেন অনূর্ধ্ব-১৬ দলের হয়ে স্পেনের বয়সভিত্তিক পর্যায়ে অভিষেক করেছিলেন। প্রায় ৪ বছর যাবত স্পেনের বয়সভিত্তিক দলের হয়ে খেলার পর, তিনি ২০২০ সালে স্পেনের হয়ে আন্তর্জাতিক পর্যায়ে অভিষেক করেছেন; স্পেনের জার্সি গায়ে তিনি এপর্যন্ত ৫-এর অধিক ম্যাচে অংশগ্রহণ করেছেন।\nব্যক্তিগতভাবে, ত্রায়োরে বেশ কিছু পুরস্কার জয়লাভ করেছেন, যার মধ্যে ২০২০ সালের জানুয়ারি মাসে পেশাদার ফুটবলার অ্যাসোসিয়েশনের মাস সেরা খেলোয়াড়ের পুরস্কার জয় অন্যতম। দলগতভাবে, ত্রায়োরে এপর্যন্ত ২টি শিরোপা জয়লাভ করেছেন, যার মধ্যে ১টি বার্সেলোনা বি-এর হয়ে এবং ১টি বার্সেলোনার হয়ে জয়লাভ করেছেন।\n\n\n== প্রারম্ভিক জীবন ==\nআদামা ত্রায়োরে দিয়ারা ১৯৯৬ সালের ২৫শে জানুয়ারি তারিখে স্পেনের লুস্পিতালেদ দে ইয়ুব্রেগাতে জন্মগ্রহণ করেছেন এবং সেখানেই তার শৈশব অতিবাহিত করেছেন। তার মোহা ত্রায়োরে নামে একজন বড় ভাই রয়েছে; তিনিও একজন ফুটবলার।\n\n\n== আন্তর্জাতিক ফুটবল ==\nত্রায়োরে স্পেন অনূর্ধ্ব-১৬, স্পেন অনূর্ধ্ব-১৭, স্পেন অনূর্ধ্ব-১৯ এবং স্পেন অনূর্ধ্ব-২১ দলের হয়ে খেলার মাধ্যমে স্পেনের প্রতিনিধিত্ব করেছেন। ২০১২ সালের ২১শে ফেব্রুয়ারি তারিখে তিনি এক প্রীতি ম্যাচে জার্মানি অনূর্ধ্ব-১৬ দলের বিরুদ্ধে ম্যাচে স্পেন অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। স্পেন অনূর্ধ্ব-১৯ দলের হয়ে তিনি ২০১৩ উয়েফা ইউরোপীয় অনূর্ধ্ব-১৯ চ্যাম্পিয়নশিপে অংশগ্রহণ করেছেন, তবে তার দল উক্ত প্রতিযোগিতায় শুধুমাত্র সেমি-ফাইনাল পর্যন্ত অংশগ্রহণ করতে সক্ষম হয়েছিল; উক্ত প্রতিযোগিতায় তিনি ৪ ম্যাচে অংশগ্রহণ করেছিলেন। ২০১৮ সালে তিনি স্পেন অনূর্ধ্ব-২১ দলের হয়ে ২০১৮ উয়েফা ইউরোপীয় অনূর্ধ্ব-১৯ চ্যাম্পিয়নশিপ বাছাইপর্বে অংশগ্রহণ করেছেন। তিনি ২০১৩ সালের ২১শে মার্চ তারিখে এক প্রীতি ম্যাচে ক্রোয়েশিয়া অনূর্ধ্ব-১৭ দলের বিরুদ্ধে ম্যাচে স্পেনের বয়সভিত্তিক দলের হয়ে প্রথমবারের মতো গোল করেছেন।\n২০২০ সালের ৭ই অক্টোবর তারিখে, মাত্র ২৪ বছর ৮ মাস ১২ দিন বয়সে, ডান পায়ে ফুটবল খেলায় পারদর্শী ত্রায়োরে পর্তুগালের বিরুদ্ধে এক প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে স্পেনের হয়ে অভিষেক করেছেন। উক্ত ম্যাচের ৬২তম মিনিটে রক্ষণাত্মক মধ্যমাঠের খেলোয়াড় সার্হিও বুস্কেৎসের বদলি খেলোয়াড় হিসেবে তিনি মাঠে প্রবেশ করেন; ম্যাচে তিনি ১১ নম্বর জার্সি পরিধান করে একজন ডান পার্শ্বীয় খেলোয়াড় হিসেবে খেলেছেন। ম্যাচটি ০–০ গোলে ড্র হয়েছিল। স্পেনের হয়ে অভিষেকের বছরে ত্রায়োরে সর্বমোট ৫ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\nটেমপ্লেটতারিখ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে আদামা ত্রায়োরে দিয়ারা  (ইংরেজি)  \nসকারবেসে আদামা ত্রায়োরে দিয়ারা (ইংরেজি) \nবিডিফুটবলে আদামা ত্রায়োরে দিয়ারা  (ইংরেজি)  \nওয়ার্ল্ডফুটবল.নেটে আদামা ত্রায়োরে দিয়ারা (ইংরেজি) \nইএসপিএন এফসিতে আদামা ত্রায়োরে দিয়ারা (ইংরেজি) \nন্যাশনাল-ফুটবল-টিমস.কমে আদামা ত্রায়োরে দিয়ারা (ইংরেজি)"}