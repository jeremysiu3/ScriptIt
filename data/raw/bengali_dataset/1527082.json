{"pageid": 1527082, "title": "ম্যারি জেন ওয়ার্ড", "url": "https://bn.wikipedia.org/wiki?curid=1527082", "content": "ম্যারি জেন ওয়ার্ড (ইংরেজি: Mary Jane Ward; ২৭ আগস্ট ১৯০৫ - ১৭ ফেব্রুয়ারি ১৯৮১) একজন মার্কিন ঔপন্যাসিক ছিলেন। তিনি তার জীবদ্দশায় আটটি বই লিখেন, তন্মধ্যে তার অর্ধ-আত্মজীবনীমূলক বই দ্য স্নেক পিট সবচেয়ে সমাদৃত হয়। এই বই থেকে একই নামের চলচ্চিত্র (১৯৪৮) নির্মাণ করা হয় এবং এতে তার ভূমিকায় অভিনয় করে অলিভিয়া ডা হ্যাভিলন্ড শ্রেষ্ঠ অভিনেত্রী বিভাগে একাডেমি পুরস্কারের মনোনয়ন লাভ করেন। তার রচিত অন্যান্য উপন্যাসসমূহ হল দ্য ট্রি হ্যাজ রুটস (১৯৩৭), দ্য ওয়াক্স অ্যাপল (১৯৩৮), ও দি আদার ক্যারোলাইন (১৯৭০)।\n\n\n== জীবনী ==\nম্যারি জেন ওয়ার্ড ১৯০৫ সালের ২৭শে আগস্ট ইন্ডিয়ানা অঙ্গরাজ্যের ফেয়ারমাউন্টে জন্মগ্রহণ করেন। তার পিতা একজন স্বর্ণালঙ্কার ব্যবসায়ী ছিলেন। ওয়ার্ড ইন্ডিয়ানার পিরু, ইন্ডিয়ানায় বেড়ে ওঠেন। তিনি শৈশব থেকে লেখনী ও সঙ্গীতের প্রতি আগ্রহী ছিলেন। নয় বছর বয়স থেকে তিনি পিয়ানো বাজানো শিখতেন এবং নিজেই সুর করতেন। তিনি শিকাগোর লিয়ন ও হিলি হলে তার নিজের করা সুর পরিবেশন করেন। কিন্তু পরবর্তীকালে তিনি লেখনীতেই মনযোগ দেন। হাই স্কুলের গণ্ডি পেরিয়ে তিনি নর্থওয়েস্টার্ন বিশ্ববিদ্যালয়ে ভর্তি হন এবং সেখানে লাতিন ভাষা নিয়ে অধ্যয়ন করেন। বিশ্ববিদ্যালয়ে এসে তিনি থিওডোর ড্রাইজারের কথা শোনেন এবং তার সাহিত্যিক বাস্তবতাবাদ তাকে ব্যাপকভাবে প্রভাবিত করে। তিনি শিকাগোর লাইসিয়াম অব আর্টস কনজারভেটরিতেও পড়াশোনা করেন। এরপর তিনি স্থানীয় ইভানস্টন সংবাদপত্রে সঙ্গীত ও মঞ্চনাটকের পর্যালোচনা লিখতেন, এই সংবাদপত্রের ছোটগল্প সম্পাদক ছিলেন এবং সংবাদপত্রের কোটা পূরণ না হলে ছদ্মনামে নিজের গল্প প্রকাশ করতেন।\n১৯২৮ সালের মার্চ মাসে তিনি পরিসংখ্যানবিদ ও অপেশাদার নাট্যকার এডওয়ার্ড কোয়েলকে বিয়ে করেন। তার স্বামীর নিকট থেকে অনুপ্রাণিত হয়ে তিনি তার নিজের লেখনী প্রকাশের জন্য জমা দেন। ওয়ার্ডের কয়েকটি ছোটগল্প প্রকাশিত হয় এবং ১৯৩৭ সালে তিনি ইভানস্টন নিউজ-ইনডেক্স-এ বই পর্যালোচকের চাকরি পান। একই বছর ই. পি. ডাটন ওয়ার্ডের দ্য ট্রি হ্যাজ রুটস প্রকাশ করেন। তার দ্বিতীয় উপন্যাস দ্য ওয়াক্স অ্যাপল ১৯৩৮ সালে প্রকাশিত হয়। দুটি বই ইতিবাচক পর্যালোচনা লাভ করে কিন্তু তেমন জনপ্রিয়তা অর্জন করতে পারেনি।\n১৯৩৯ সালে ওয়ার্ড এবং কোয়েল গ্রিনউইচ ভিলেজে চলে যান। তাদের কেউই তাদের লেখনী প্রকাশে খুব একটা সফল হননি এবং আর্থিক চাপ তার মানসিক যন্ত্রণার কারণ হয়ে দাঁড়ায়। ১৯৪৩ সালে তার থেরাপিস্ট কর্তৃক প্রকাশিত একটি কেস স্টাডি অনুসারে তিনি ক্যাটাটোনিক ভগ্নমনস্কতায় ভুগছিলেন। এর সাধারণ কারণ ছিল আসন্ন যুদ্ধ, লেখক হিসেবে তার দক্ষতা এবং তার এবং তার স্বামীর আর্থিক সমস্যা নিয়ে তার উদ্বেগ। আরেকটি উল্লেখযোগ্য কারণ ছিল যুদ্ধের বিরুদ্ধে শান্তিবাদের পক্ষে তার একটি রাজনৈতিক বক্তৃতা দেওয়ার কথা ছিল। তিনি উদ্বিগ্ন ও নিদ্রাহীনতা ভুগছিলেন এবং ধারণা করেন যে তার যক্ষ্মা হয়েছে। এরপর তিনি উত্তেজিত হয়ে তার রান্নাঘরে লুকিয়ে থাকতেন এবং \"তার স্বামীকে বলতেন তাকে হত্যা করতে।\"\nতিনি প্রথমে বেলভিউ ও এরপর রকল্যান্ড স্টেট হাসপাতালে ভর্তি ছিলেন। হাসপাতালে তিনি নিঃশব্দ, অসংযমী ছিলেন এবং পর্যায়ক্রমে ক্যাটাটোনিক স্তব্ধতা ও আক্রমণাত্মক ছিলেন। পরবর্তী কয়েক বছরে মনোরোগ ইনস্টিটিউটে তার অভিজ্ঞতা থেকে তিনি \"দ্য স্নেক পিট\" উপন্যাসটি লিখেছিলেন। বইটি ১৯৪৬ সালে প্রকাশিত হয় এবং সমালোচক ও মনোরোগ বিশেষজ্ঞদের কাছ থেকে ইতিবাচক পর্যালোচনা লাভ করে। বইটি প্রকাশিত হওয়ার সময় গল্পটি তার নিজের জীবনের উপর কোনও ভাবে প্রতিফলিত হয়েছে ওয়ার্ড এই বিষয়টি অস্বীকার করেন, কিন্তু পরে জানা যায় যে বইটি রকল্যান্ডে তার অভিজ্ঞতার উপর ভিত্তি করে লেখা হয়। ওয়ার্ড পরীক্ষামূলক মনোরোগ প্রতিষ্ঠান রকল্যান্ডে ভর্তির পর ১৯৪২ সালে ২২শে ফেব্রুয়ারি সাড়ে আট মাস পর সেখান থেকে ছাড়পত্র পান। রকল্যান্ডে ওয়ার্ডের চিকিৎসক জেরার্ড ক্রজানস্কির উপর ভিত্তি করে \"ডঃ কিক\" চরিত্রটি লেখা হয়। ক্রজানস্কি মনোরোগ বিশেষজ্ঞ ফ্রিডা ফ্রম-রাইশমানের সাথে পড়াশোনা করেছিলেন। ওয়ার্ডের চিকিৎসার সময় রকল্যান্ডে কর্মরত ডক্টর মিলিটাদেস জাফিরোপোলোস একটি সাক্ষাৎকারে বলেন যে ক্রাজানস্কিকে \"ডঃ কিক\" ডাকনাম দেওয়া হয়েছিল, কারণ তার নাম উচ্চারণ করতে মার্কিনীদের অসুবিধা হত।\nদ্য স্নেক পিট উপন্যাসের সফলতার পর ওয়ার্ড ও কোয়েল শিকাগোর নিকটস্থ একটি ডেইরি ফার্মে বসবাস শুরু করেন। সেখানে ওয়ার্ড তার লেখালেখি চালিয়ে যান। এরপর তিনি দ্য প্রফেসর্স আমব্রেলা (১৯৪৮), আ লিটল নাইট মিউজিক (১৯৫১), ইট্‌স ডিফারেন্ট ফর আ ওম্যান (১৯৫২), কাউন্টারক্লকওয়াইজ (১৯৬৯) ও দি আদার ক্যারোলাইন (১৯৭০) উপন্যাস রচনা করেন। তার শেষ বইগুলোর প্রকাশক ছিলেন লেখক মিলেন ব্র্যান্ড, যিনি দ্য স্নেক পিট চলচ্চিত্রের চিত্রনাট্যকারদের একজন ছিলেন।\nওয়ার্ড তার জীবদ্দশায় ১৯৫৭, ১৯৬৯ ও ১৯৭৬ সালে আরও তিনবার মনোরোগের কারণে হাসপাতালে ভর্তি হন। তিনি ১৯৮১ সালের ১৭ই ফেব্রুয়ারি ৭৫ বছর বয়সে অ্যারিজোনার টুসনে মৃত্যুবরণ করেন।\n\n\n== বইয়ের তালিকা ==\nদ্য ট্রি হ্যাজ রুটস (১৯৩৭)\nদ্য ওয়াক্স অ্যাপল (১৯৩৮)\nদ্য স্নেক পিট (১৯৪৬)\nদ্য প্রফেসর্স আমব্রেলা (১৯৪৮)\nআ লিটল নাইট মিউজিক (১৯৫১)\nইট্‌স ডিফারেন্ট ফর আ ওম্যান (১৯৫২)\nকাউন্টারক্লকওয়াইজ (১৯৬৯)\nদি আদার ক্যারোলাইন (১৯৭০)\n\n\n== তথ্যসূত্র ==\n\n\n== বহিঃসংযোগ ==\nHoward Gotlieb Archival Research Center: Mary Jane Ward collection\nMoment of Indiana History: Mary Jane Ward\nNew York Times, Gerard Chrzanowski obituary, 11/12/2000\nGoodreads.com: books by Mary Jane Ward\nTurner Classic Movies: The Snake Pit articles\nইন্টারনেট মুভি ডেটাবেজে ম্যারি জেন ওয়ার্ড (ইংরেজি)"}