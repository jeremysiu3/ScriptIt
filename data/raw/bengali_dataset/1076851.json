{"pageid": 1076851, "title": "নীল মুকুট", "url": "https://bn.wikipedia.org/wiki?curid=1076851", "content": "নীল মুকুট কামার আহমাদ সাইমন পরিচালিত ২০২১ সালের বাংলাদেশী প্রামাণ্য-নাট্য চলচ্চিত্র। এটি যৌথ প্রযোজনা করেছে জাপানের এন এইচ কে, কোরিয়ার কে বি এস, তাইওয়ানের পি টি এস এবং সিঙ্গাপুরের মিডিয়াকর্প। চলচ্চিত্রটি ২০২১ সালের ৮ই আগস্ট ওভার-দ্য-টপ প্ল্যাটফর্ম চরকিতে মুক্তি পায়।\n\n\n== নির্মাণ ==\nনীল মুকুট নির্মাতা কামার আহমাদ সাইমনের তৃতীয় চলচ্চিত্র। এর আগে তিনি শুনতে কি পাও! এবং একটি সুতার জবানবন্দি চলচ্চিত্র নির্মাণ করেছিলেন।\nচলচ্চিত্রটির ৬৫% অংশের শুটিং হয় ক্যারিবীয় দেশ হাইতিতে। হাইতিতে যাওয়ার জন্য নিউ ইয়র্ক যেতে হয়। নির্মাতা সাইমন ও প্রযোজক সারা আফরীনের মার্কিন যুক্তরাষ্ট্রের ভিসা থাকলেও বাকি কলাকুশলীদের ভিসার জন্য টানা দুই বছর অপেক্ষা করতে হয়। এরপরও তাদের ভিসা না পাওয়ায় সাইমন নিজেই ক্যামেরায় দৃশ্যধারণ, আলোক সম্পাত ও সেট তৈরির কাজ করেছেন এবং সারা শব্দ গ্রহণের দায়িত্ব পালন করেছেন।\n২০২০ সালের ১৬ই জানুয়ারি চলচ্চিত্রটি বাংলাদেশ চলচ্চিত্র সেন্সর বোর্ড থেকে বিনা কর্তনে ছাড়পত্র লাভ করে। একই বছর ফেব্রুয়ারি মাসে চলচ্চিত্রটির পোস্টার প্রকাশিত হয়।\n\n\n== মুক্তি ==\n২০২১ সালের ৮ই আগস্ট চলচ্চিত্রটির নির্মাতা কামার আহমাদ সাইমনের জন্মদিনে এটি ওভার-দ্য-টপ প্ল্যাটফর্ম চরকিতে মুক্তি পায়। এর পূর্বে ২০২০ সালের ২৭শে মার্চ চলচ্চিত্রটি প্রেক্ষাগৃহে মুক্তি দেওয়ার ঘোষণা দেওয়া হয়, কিন্তু কোভিড-১৯ এর বৈশ্বিক মহামারীর কারণে তারিখ পিছিয়ে দিতে হয়।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে নীল মুকুট  (ইংরেজি)\nবাংলা মুভি ডেটাবেজে নীল মুকুট"}