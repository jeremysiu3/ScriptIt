{"pageid": 1151228, "title": "জোসেফ বয়েডেন", "url": "https://bn.wikipedia.org/wiki?curid=1151228", "content": "জোসেফ বয়েডেন  (জন্ম ৩১ অক্টোবর, ১৯৬৬) একজন কানাডিয়ান ঔপন্যাসিক এবং আইরিশ এবং স্কটিশ বংশোদ্ভূত ছোট গল্প লেখক। তিনি নিজেকে আদিবাসী বলেও দাবি করেন, কিন্তু এটি ব্যাপকভাবে বিতর্কিত। জোসেফ বয়েডেন ফার্স্ট নেশনস সংস্কৃতি নিয়ে লেখার জন্য সবচেয়ে বেশি পরিচিত।\n\n\n== ব্যক্তিগত জীবন এবং কর্মজীবন ==\nজোসেফ বয়েডেন উইলোডেল, নর্থ ইয়র্ক, অন্টারিওতে বড় হয়েছেন এবং ব্রেবিউফ কলেজ স্কুলে পড়াশোনা করেছেন। এগারো সন্তানের মধ্যে তিনি নবম, তিনি ব্ল্যাঞ্চ (গসলিং) এবং রেমন্ড উইলফ্রিড বয়েডেনের পুত্র। তার বাবা একজন মেডিকেল অফিসার যিনি তার সাহসিকতার জন্য বিখ্যাত। তিনি ডিস্টিংগুইশড সার্ভিস অর্ডারে ভূষিত হয়েছিলেন।\nজোসেফ বয়েডেন ইয়র্ক ইউনিভার্সিটিতে মানবিক বিষয়ে অধ্যয়ন করেন এবং ১৯৯৫ সালে নিউ অরলিন্স ইউনিভার্সিটি থেকে কথাসাহিত্যে এমএফএ লাভ করেন। তিনি ১৯৯৫-১৯৯৭ সময় নর্দার্ন কলেজে আদিবাসী ছাত্র প্রোগ্রামের একজন অধ্যাপক ছিলেন। তিনি ১৯৯৮-২০১০-এর সময় নিউ অরলিন্স বিশ্ববিদ্যালয়ে শিক্ষকতা করেছেন, যেখানে তিনি আবাসিক লেখক হিসেবে কাজ করেছেন। তিনি ২০১৩-২০১৫ সময়কালে ইউনিভার্সিটি অফ ব্রিটিশ কলাম্বিয়ার ক্রিয়েটিভ রাইটিং প্রোগ্রামের একজন প্রভাষক ছিলেন।\nআজ পর্যন্ত, জোসেফ বয়েডেন পাঁচটি সম্মানসূচক ডক্টরেট এবং ডিগ্রি পেয়েছেন। ২০০৯ সালে তার প্রথম সম্মানসূচক ডক্টরেট (ডক্টর অব লেটারস) উপাধি পেয়েছিলেন নিপিসিং বিশ্ববিদ্যালয় থেকে। ২০১৩ সালে, জোসেফ বয়েডেনকে আলগোমা বিশ্ববিদ্যালয় থেকে সম্মানসূচক ডক্টরেট প্রদান করা হয়। এটি ছিল তার দ্বিতীয় ডক্টরেট উপাধি। তিনি ২০১৪ সালে স্যার উইলফ্রিড লরিয়ার ইউনিভার্সিটি থেকে তৃতীয়তম সম্মানসূচক ডক্টরেট, ২০১৫ সালে ট্রেন্ট ইউনিভার্সিটি থেকে চতুর্থতম এবং সেইসাথে ২০১৫ সালে হাম্বার কলেজ থেকে সম্মানসূচক ডিগ্রি লাভ করেন। জোসেফ ২০১৩ সালে রানী দ্বিতীয় এলিজাবেথ ডায়মন্ড জুবিলি পদক পেয়েছিলেন। তিনি কানাডীয় সিভিল লিবার্টিজ অ্যাসোসিয়েশনের বোর্ডে বসেন।\n২০১৪ সালে জোসেফ কানাডার আবাসিক স্কুল সম্পর্কে একটি ব্যালে লেখার জন্য রয়্যাল উইনিপেগ ব্যালে থেকে একটি কমিশন গ্রহণ করেছিলেন। জোসেফ বয়েডেনের ব্যালে গোয়িং হোম স্টার – ট্রুথ অ্যান্ড রিকনসিলিয়েশন ২০১৪ সালে মুক্তি হয়েছিল এবং সারা দেশে এটি সম্প্রচার করেছিল।\nএকজন পাবলিক স্পিকার হিসাবে, জোসেফ নিয়মিত \"কানাডিয়ান আদিবাসী\", \"পরিবেশগত\" এবং \"মানসিক স্বাস্থ্য\" সম্পর্কিত  সমস্যাগুলি নিয়ে কথা বলেন।\n৩০ ডিসেম্বর, ২০১৫-এ, জোসেফ বয়েডেন কানাডার অর্ডারের সদস্য হিসাবে নিযুক্ত হন।\nজোসেফ বয়েডেন ১৯৯৫ সালে পর্যন্ত লেখক আমান্ডা বয়েডেনকে বিয়ে করেছিলেন। তবে তাঁদের বিবাহবিচ্ছেদ হয়ে যায় ২০১৮ সালে। ২০২০ সালে, আমান্ডা বয়েডেন একটি স্মৃতিকথা প্রকাশ করেন, আই গট দ্য ডগ, যেখানে তিনি তাদের বিবাহের সমাপ্তি নিয়ে আসা পরিস্থিতি সম্পর্কে লিখেছেন।\nজোসেফ বয়েডেন তার স্ত্রী লরা এবং দুই ছেলের সাথে অন্টারিওর জর্জিয়ান বেতে থাকেন। ২০১৯ সালে, বয়েডেন জর্জিয়ান বে টুডে ম্যাগাজিনে বাড়িতে এসে নতুন জীবন খোঁজার বিষয়ে লিখেছেন। জোসেফ বয়েডেন কানাডার অন্টারিওর প্যারি সাউন্ডে সুইটওয়াটার রাইটার্স ওয়ার্কশপের সহ-নির্মাতা।\n\n\n== রাজনীতি ==\n২০১৫ সালে বয়েডেন ২০১৫ কানাডিয়ান ফেডারেল নির্বাচনের সময় স্টিফেন হার্পারের নিন্দা করেছিলেন। তিনি হার্পারের রাজনীতিকে \"জাতি-প্রলোভন\" এবং \"ভয়-ভীতি প্রদর্শন\" বলে অভিহিত করেছিলেন।\n\n\n== গ্রন্থপঞ্জি ==\n\n\n=== উপন্যাস ===\nথ্রি ডে রোড। টরন্টো: পেঙ্গুইন কানাডা, ২০০৫।\nথ্রু ব্ল্যাক স্প্রুস। টরন্টো: পেঙ্গুইন কানাডা, ২০০৮।\nদ্যা ওরেন্দা। টরন্টো: হামিশ হ্যামিল্টন, ২০১৩।\nওয়েনজ্যাক টরন্টো: পেঙ্গুইন কানাডা, ২০১৬।\n\n\n=== ছোট গল্প ===\nবর্ন উইথ আ টুথ। টরন্টো: করমোরেন্ট বুকস, ২০০১।\n\n\n=== প্রকৃত তথ্যভিত্তিক সাহিত্য ===\nফ্রম মুশকেগোউক টু নিউ অরলিন্স: এ মিক্সড ব্লাড হাইওয়ে। এডমন্টন: নিউওয়েস্ট, ২০০৮\nএক্সট্রাঅরডিনারি কানাডিয়ানস: লুই রিয়েল এবং গ্যাব্রিয়েল ডুমন্ট। টরন্টো: পেঙ্গুইন কানাডা, ২০১০\nকুই: স্টানডিং উইথ আওয়ার সিস্টার (সম্পাদক) টরন্টো: পেঙ্গুইন কানাডা, ২০১৪।\n\n\n== তথ্যসূত্র ==\n\n\n== বহিঃসংযোগ =="}