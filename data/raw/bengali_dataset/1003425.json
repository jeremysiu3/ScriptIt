{"pageid": 1003425, "title": "উত্তর ম্যাসেডোনিয়ার ভূগোল", "url": "https://bn.wikipedia.org/wiki?curid=1003425", "content": "উত্তর ম্যাসেডোনিয়া হ'ল দক্ষিণপূর্ব ইউরোপে ৪১°৫০′ উত্তর ২২°০০′ পূর্ব ভৌগোলিক স্থানাঙ্ক বিশিষ্ট একটি দেশ যার সীমান্তে রয়েছে উত্তরে কসোভো এবং সার্বিয়া, পূর্বে বুলগেরিয়া, দক্ষিণে গ্রীস এবং পশ্চিমে আলবেনিয়া। দেশটি বিস্তৃত মেসিডোনিয়ার একটি অংশ এবং ভারদার ম্যাসেডোনিয়া এর বেশিরভাগ অংশ নিয়ে গঠিত। দেশটি পশ্চিম এবং মধ্য ইউরোপ থেকে দক্ষিণ ইউরোপ ও এজিয়ান সাগর পর্যন্ত একটি প্রধান পরিবহন ব্যবস্থার করিডোর। উত্তর ম্যাসেডোনিয়া একটি স্থলবেষ্টিত দেশ। তবে এর মধ্যে তিনটি প্রধান প্রাকৃতিক হ্রদ রয়েছে: ওহ্‌রিড হ্রদ, প্রেসপা হ্রদ এবং দোজরান হ্রদ। এর জলভাগের মোট ক্ষেত্রফল ৮৫৭ কিমি২ এবং স্থলভাগের মোট জমির পরিমাণ ২৪,৮৫৬ কিমি২।\nউদ্ভিদভূগোল অনুসারে ম্যাসেডোনিয়া হ'ল বোরিয়াল রাজ্যের মধ্যে সার্কামবোরিয়াল অঞ্চল এর ইলিরিয়ান প্রদেশের অন্তর্ভুক্ত। ডব্লিউডব্লিউএফ অনুসারে ইউরোপীয় পরিবেশ সংস্থা প্রকাশিত ইউরোপীয় পরিবেশগত অঞ্চলের ডিজিটাল মানচিত্র অনুসারে উত্তর ম্যাসেডোনিয়ার অঞ্চলটিকে চারটি পরিবেশগত অঞ্চল-এ বিভক্ত করা যেতে পারে: পিন্ডাস পর্বতমালা মিশ্র অরণ্য, বলকান মিশ্র অরণ্য, রোডোপস মিশ্র অরণ্য এবং এজিয়ান স্কেরোফিলাস এবং মিশ্র অরণ্য।\n\n\n== জলবায়ু ==\n\nএখানের অবস্থান এবং ভূসংস্থানের কারণে উত্তর ম্যাসিডোনিয়ায় একটি অনন্য জলবায়ু রয়েছে। এখানে সমভূমিতে আবহাওয়া কৃষ্ণ সাগর প্রভাবিত ভূমধ্যসাগরীয় জলবায়ু প্রকৃতির।  দেশটিতে মহাদেশীয় (জলবায়ু) বৈশিষ্ট্যও রয়েছে দেখা যায়। এর ফলে দক্ষিণের পাহাড় দ্বারা প্রভাবিত হয়ে উত্তপ্ত বাতাস দক্ষিণ থেকে উত্তরে যেতে বাধা প্রাপ্ত হয়। অপর দিকে সার পর্বতমালা উত্তর-পশ্চিম অংশে অবস্থিত হওয়ায় শীতল উত্তরের বাতাসকেও তা অবরুদ্ধ করে। সামগ্রিকভাবে দেশের উত্তর ও পশ্চিমাঞ্চলটি তুলনামূলকভাবে মহাদেশীয় জলবায়ু-এর কাছাকাছি এবং দক্ষিণ এবং পূর্ব অংশে দেখা যায় অনেকটা ভূমধ্যসাগরীয় সমতুল্য জলবায়ু।\nউত্তর ম্যাসেডোনিয়ায় চারটি ঋতু রয়েছে। তবে তাদের দৈর্ঘ্য ভূগোলিক কারণে আলাদা আলাদা ভিত্তিতে পরিবর্তিত হয়। বসন্ত প্রায়ই খুব সংক্ষিপ্ত হয়।  গ্রীষ্মকাল হয় প্রায় গ্রীষ্মমণ্ডলীয় প্রকৃতির এবং এখানে বিশেষ করে ভারদার নদী উপত্যকার সমভূমিতে ৪০ °সে (১০৪ °ফা) এর উপরে তাপমাত্রা দেখতে পাওয়া কোনও অস্বাভাবিক কিছু নয়। শীতকাল মাঝারি হলেও বেশ ঠান্ডাও পড়তে পারে। শীতের সময় তুষারপাত খুব সাধারণ ঘটনা এবং মাঝে মাঝে তা ভারী আকারেও ঘটে। বাতাসে বার্ষিক গড় তাপমাত্রা হয় ১১.৫ °সে (৫৩ °ফা)। তবে সমভূমিতে ১৫ °সে (৫৯ °ফা) এর মতো অপেক্ষাকৃত উচ্চ তাপমাত্রা অনুভূত হয়।  উষ্ণতম মাস হল জুলাই যখন গড় তাপমাত্রা হয় ২২.২ °সে (৭২ °ফা) এবং শীতলতম তাপমাত্রা ০.৩ °সে (৩৩ °ফা) হয় জানুয়ারী মাসে। উত্তর ম্যাসেডোনিয়াতে আজ অবধি সর্বাধিক ও ন্যূনতম তাপমাত্রা রেকর্ড করা হয়েছে যথাক্রমে ৪৫.৭ °সে (১১৪ °ফা) এবং −৩১.৫ °সে (−২৫ °ফা)। \nদেশের পশ্চিম ও পূর্বাংশে প্রচুর পরিমাণে বৃষ্টিপাত হয়। ভারদার অঞ্চলে শীতকাল ভারদারেখ বাতাসের প্রভাবে উষ্ণতর হয়। এই বাতাস ভারদার নদীর মুখ থেকে উঠে আসে এবং সঙ্গে উষ্ণ বাতাস বয়ে নিয়ে আসে।  নিম্নাঞ্চলে অবস্থিত শহর হিসাবে বিবেচিত স্কোপজে-তে বছরে বৃষ্টিপাত গড়ে ৬১ মিমি; আগস্টের শুষ্কতম মরসুমে ২৮ মিমি। বসন্তে সবচেয়ে বেশি বৃষ্টিপাত দেখা যায়।\n\n জলবায়ু সম্পর্কিত তথ্য:\n\n স্কোপজের জলবায়ু তথ্য:\n\n\n== তথ্যসূত্র এবং মন্তব্য =="}