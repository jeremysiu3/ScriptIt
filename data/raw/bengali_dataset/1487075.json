{"pageid": 1487075, "title": "গোবিন্দচন্দ্র রায়", "url": "https://bn.wikipedia.org/wiki?curid=1487075", "content": "গোবিন্দচন্দ্র রায় ( ২৩ অক্টোবর ১৮৩৮ - ১০ জুলাই ১৯১৭)  ছিলেন ঊনবিংশ শতকের বাংলা কবিদের একজন। পেশায় চিকিৎসক হয়েও, কবি হিসাবে বিশেষ প্রসিদ্ধি লাভ করেন। \n\n\n== জীবনী ==\nগোবিন্দচন্দ্র রায়ের জন্ম  ব্রিটিশ ভারতের অধুনা  বাংলাদেশের বরিশাল জেলার মীরপুরে ১৮৩৮ খ্রিস্টাব্দের ২৩ অক্টোবর। পিতা গৌরসুন্দর রায় ছিলেন ঢাকার দেওয়ান। গোবিন্দচন্দ্র  সংস্কৃত ও ফরাসি ভাষায় ব্যুৎপত্তি লাভ করেন। ব্রাহ্মসমাজের অন্যতম আচার্য  বিজয়কৃষ্ণ গোস্বামীর প্রভাবে তিনি ব্রাহ্ম ধর্ম গ্রহণ করলে, পিতৃগৃহ হতে বিতাড়িত হন। \nকিছুদিন শিক্ষকতা করার পর তিনি সেটেলমেন্ট অফিসে করণিক পদে কাজ  করেন। এই সময়ে তিনি সরকারি বিভাগের কর্মচারীদের দুর্নীতি জনসমক্ষে আনেন ঢাকা প্রকাশ পত্রিকার মাধ্যমে। কিন্তু নিজের প্রাণরক্ষার তাগিদে তিনি ১৮৬৮ খ্রিস্টাব্দে চলে যান কাশী। সেখানকার প্রসিদ্ধ হোমিওপ্যাথিক চিকিৎসক ত্রৈলোক্যনাথ মৈত্রের আশ্রয়ে থেকে হোমিওপ্যাথি শেখেন। তারপর তিনি আগ্রায় গিয়ে নিজে হোমিওপ্যাথিক চিকিৎসা শুরু করেন এবং সুনামের সঙ্গে প্রভূত ধনোপার্জন করেন। পাশাপাশি গোবিন্দচন্দ্র সাহিত্য চর্চা করে গেছেন। দেশাত্মবোধক সঙ্গীত রচনায় তিনি খ্যাতি অর্জন করেন। ভারত বিলাপ ও যমুনা লহরী তাঁর অতি পরিচিত কবিতা।  'যমুনা লহরী' কবিতা সর্বপ্রথম কালীপ্রসন্ন ঘোষ সম্পাদিত ঢাকার বান্ধব পত্রিকায় প্রকাশিত হয়।'ভারত বিলাপ' কবিতার প্রথম পঙক্তি কত কাল পরে বল ভারত রে সেসময় লোকের মুখে মুখে ফিরত। জাতীয় চেতনা ও উদ্দীপনার ভাবকে তিনি তাঁর কবিতায় ভাষা আর সুরে বেঁধেছিলেন। তার রচিত কবিতা গীতিকবিতা র চার খণ্ডে (১ম ১৮৮১, ২য় ১৮৮২, ৩য় ও ৪ র্থ ১৮৮৩) সংকলিত হয়েছে। এছাড়াও, তিনি ১৮৮৭ খ্রিস্টাব্দে  উইলিয়াম শেকসপিয়রের রোমিও অ্যান্ড জুলিয়েট এবং ১৮৮৮ খ্রিস্টাব্দে অল’স ওয়েল দ্যাট এন্ডস ওয়েল 'ভিষক দুহিতা' নামে অনুবাদ করেন। \nগোবিন্দচন্দ্র ১৯১৭ খ্রিস্টাব্দের ১০ জুলাই আগ্রাতে পরলোক গমন করেন।\n\n\n== তথ্যসূত্র =="}