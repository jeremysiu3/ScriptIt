{"pageid": 1005567, "title": "সুইডেনের ভূগোল", "url": "https://bn.wikipedia.org/wiki?curid=1005567", "content": "সুইডেন হল স্ক্যান্ডিনেভিয়া উপদ্বীপে অবস্থিত উত্তর ইউরোপের একটি দেশ। এর পশ্চিম সীমানায় আছে নরওয়ে; উত্তর-পূর্বে ফিনল্যান্ড; এবং দক্ষিণে ও পূর্বে আছে যথাক্রমে  বাল্টিক সাগর ও বথনিয়া উপসাগর। ৪,৫০,২৯৫ কিমি২ (১,৭৩,৮৬০ মা২) বিস্তৃত ক্ষেত্র নিয়ে, সুইডেন উত্তর ইউরোপের বৃহত্তম দেশ, ইউরোপের পঞ্চম বৃহত্তম, এবং বিশ্বের ৫৫তম বৃহত্তম দেশ।\nসুইডেনের পূর্ব সীমান্তে আছে ৩,২১৮ কিমি (২,০০০ মা) লম্বা উপকূলরেখা, এবং এর পশ্চিম সীমান্তে, নরওয়ে থেকে এটিকে পৃথক করে, আছে স্ক্যান্ডিনেভীয় পর্বত শৃঙ্খলা। ডেনমার্ক, জার্মানি, পোল্যান্ড, রাশিয়া, লিথুয়ানিয়া, লাতভিয়া এবং এস্তোনিয়ার সাথে এই দেশের সমুদ্রসীমা রয়েছে এবং এটি ওরেসুন্ড সেতু দ্বারা ডেনমার্কের (দক্ষিণ-পশ্চিম) সাথেও যুক্ত রয়েছে। এই দেশে ১,৬০,৮৮৫ কিমি২ (৬২,১১৮ মা২) ব্যাপী স্বতন্ত্র অর্থনৈতিক অঞ্চল রয়েছে।\n\n\n== ভূখণ্ড ==\n\nসুইডেনের বেশিরভাগ অংশই বনভূমি, এই দেশের ৬৯% অঞ্চল অরণ্যাবৃত, কৃষিজমি ব্যবহৃত জমির মাত্র ৮%। সুইডেনের জলজ অঞ্চলে প্রায় ৯৫,৭০০ সংখ্যক হ্রদ রয়েছে, যেটি ৩৯,৯৬০ কিমি২ জুড়ে রয়েছে। হ্রদের জল বিশেষত বৃহত্তর উত্তরাঞ্চলীয় নদী এবং হ্রদগুলির জল বিভিন্ন কারখানার জন্য জল শক্তি উৎপাদনে কাজে লাগানো হয়।\nউত্তর এবং পশ্চিম মধ্য সুইডেনের বেশিরভাগ অংশে নরল্যান্ড ভূখণ্ড নামে পরিচিত পাহাড় ও পর্বতমালার বিস্তৃত অঞ্চল রয়েছে। দক্ষিণ থেকে নরল্যান্ডে রূপান্তর কেবল ভূখণ্ডেই দেখা যায় তা নয়, এর উত্তরদিকে প্রসারিত এবং সংলগ্ন বোরিয়াল বনেও দেখা যায়, যেখানে সাধারণ মাটির প্রকার দেখা যায় টীল এবং পীট।\nনরল্যান্ড ভূখণ্ডের দক্ষিণে মধ্য সুইডিশ নিম্নভূমি অবস্থিত যেটি গোথেনবার্গ থেকে স্টকহোম পর্যন্ত বিস্তীর্ণ একটি পূর্ব-পশ্চিম বলয় গঠন করেছে। এর বিশাল জনসংখ্যা এবং কৃষি সম্পদের কারণে এটি সুইডেনের চিরায়ত প্রাণকেন্দ্র। অঞ্চলটি কৃষির জন্য উপযোগী উর্বর মাটির একটি বলয় গঠন করেছে \nযেটির উত্তর থেকে দক্ষিণে মাঝেমাঝেই দেখা যায় বনজ এবং টীল-আবৃত জমি। কৃষির বিস্তারের আগে, এই উর্বর মাটিগুলি প্রশস্ত-পত্রযুক্ত গাছের একটি বন দ্বারা আবৃত ছিল যেখানে ম্যাপেল, ওক, অ্যাশ, ছোট-পাতার লেবু এবং সাধারণ হ্যাজেল জন্মাত। কেন্দ্রীয় সুইডীয় নিম্নভূমিতে নিম্ন মানের মাটিও রয়েছে, বিশেষত পাহাড়ী অঞ্চলে, যেখানে স্কটস পাইন এবং নরওয়ে স্প্রুস পাতলা টীল মাটিতে জন্মাত। কৃষিকাজ বাদ দিয়েও এই অঞ্চলটি নিকটস্থ জলবিদ্যুৎ, বন এবং বার্গস্লেজেনের সমৃদ্ধ খনিজ সম্পদগুলির থেকে উপকৃত হয়। সুইডেনের চারটি বৃহত্তম হ্রদ ভ্যানার্ন, ভেটার্ন, ম্যালারেন এবং জালমারেন নিম্ন অঞ্চলে অবস্থিত।\nমধ্য সুইডিশ নিম্নভূমির দক্ষিণে দক্ষিণ সুইডিশ উচ্চভূমি অবস্থিত যেখানে কোন গভীর উপত্যকা নেই, এ বাদ দিয়ে এটি সুইডেনে আরও উত্তর দিকে পাওয়া নরল্যান্ড ভূখণ্ডের সমান। উচ্চভূমির সর্বোচ্চ বিন্দুটি ৩৭৭ মি উচ্চতায় অবস্থিত। নিম্ন মানের মাটির কারণে উচ্চভূমিতে কৃষিকার্য খুব সমস্যাসঙ্কুল, সেই জন্য এই অঞ্চলে সময়ের সাথে সাথে স্থানীয় অর্থনীতিতে ক্ষুদ্র শিল্প তুলনামূলকভাবে গুরুত্বপূর্ণ হয়ে উঠেছে।\nদক্ষিণতম সুইডেনের ভূমি গঠনে, সমভূমি এবং পার্বত্য অঞ্চল, এই উভয় ধরনের ভূসংস্থানই দেখা যায়। বর্ধিত পাহাড়ের বৈশিষ্ট্যযুক্ত একটি পর্বতশৃঙ্খল স্ক্যানিয়ার মধ্য দিয়ে উত্তর পশ্চিম থেকে দক্ষিণ-পূর্ব পর্যন্ত গেছে। এই পাহাড়গুলি টর্নকুইস্ট অঞ্চলে অবস্থিত হর্স্ট। এইরকম কিছু হর্স্ট হল হ্যালান্ডসাস, রমেলজেন এবং সডারেজেন। স্ক্যানিয়া এবং হ্যালান্ড সমভূমিগুলি সুইডেনের চাষযোগ্য জমির ১০% গঠন করেছে এবং এটি দেশের প্রধান কৃষিক্ষেত্র। এই অঞ্চলের উৎপাদনশীলতা সুইডেনের বাকী অংশের তুলনায় বেশি এবং দক্ষিণের ইউরোপীয় দেশগুলির সদৃশ। এখানকার স্বাভাবিক গাছপালা হল প্রশস্ত পত্রের বন জাতীয়, যদিও শঙ্কু জাতীয় গাছও পাওয়া যায়। দক্ষিণ সুইডেনে সুইডেনের বৃহত্তম প্রাণী এবং উদ্ভিদগত বৈচিত্র রয়েছে।\nসুইডেনের দুটি বৃহত্তম দ্বীপ হল দক্ষিণ পূর্ব অঞ্চলে গতলান্দ এবং এয়ালান্দ। দ্বীপগুলি চুনাপাথর এবং মার্ল দিয়ে তৈরি, এই অঞ্চলে আলভার জাতীয় উদ্ভিদ জন্মায়, যেগুলি এখানকার \nচুনসম্বলিত মাটির সাথে খাপ খাইয়ে নিয়েছে। গতলান্দ এবং এয়ালান্দ দ্বীপের ভূমিরূপ মূল সুইডেন ভূখণ্ডে বিরল বা অনুপস্থিত। এখানে পশ্চিম উপকূলের অংশগুলিতে রয়েছে সক্রিয় ক্লিফ, রউক নামে সমুদ্র স্তূপ (সমুদ্রের মধ্যে বিশেষ ধরনের ভূমিরূপ) এবং বৃহত্তর গুহা প্রণালী। \n\n\n== আরও দেখুন ==\nGeographical center of Sweden\nList of cities in Sweden\nList of islands of Sweden\nList of lakes in Sweden\nList of municipalities of Sweden\nList of national parks of Sweden\nList of rivers in Sweden\nClimate of Sweden\n\n\n== টীকা ==\n\n\n== তথ্যসূত্র ==\n\nAlmqvist & Wiksells stor-atlas (সুইডিশ ভাষায়)। Stockholm: Liber AB। নভেম্বর ২০০৩। আইএসবিএন 91-21-20680-5। ওসিএলসি 243941349। \nটেমপ্লেট:Sweden topics\nটেমপ্লেট:Geography of Europe\nটেমপ্লেট:Extreme points of Europe"}