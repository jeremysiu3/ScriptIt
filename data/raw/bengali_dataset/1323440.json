{"pageid": 1323440, "title": "কাউছ মিয়া", "url": "https://bn.wikipedia.org/wiki?curid=1323440", "content": "কাউছ মিয়া (১৯৩১-২৫ জুন ২০২৪) ছিলেন বাংলাদেশের একজন বিশিষ্ট ব্যবসায়ী। হাকিমপুরী জর্দার স্বত্বাধিকারী এই ব্যবসায়ী তার জীবদ্দশায় ২০ বার সেরা করদাতা নির্বাচিত হন। জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী উপলক্ষে জাতীয় রাজস্ব বোর্ড তাকে মুজিববর্ষের সেরা করদাতা সম্মাননা দিয়েছিলো।\n\n\n== প্রাথমিক জীবন ==\nকাউছ মিয়া ১৯৩১ সালের ২৬ আগস্ট চাঁদপুর জেলার (ব্রিটিশ আমলের ত্রিপুরা জেলা) রাজরাজেশ্বর গ্রামে জন্মগ্রহণ করেন। তার পিতা নাম আব্বাস আলী মিয়া ও মাতার নাম মোসাম্মৎ ফাতেমা খাতুন। ১৯৩৬ সালে মধুবাবুর স্কুলে (বর্তমান মধুসূদন হাই স্কুল) ভর্তি হন। ১৯৪৫ সালে অষ্টম শ্রেণি পাস করে নবম শ্রেণিতে উত্তীর্ণের পরে আর পড়াশোনা করেন নি। বাবা আব্বাস আলী মিয়া ছিলেন ব্যবসায়ী। নানা মৌলভী আবদুস সালাম জমিদার ছিলেন। ১১ ভাই ১ বোনের মধ্যে কাউছ মিয়া সপ্তম ছিলেন। তিনি ৮ ছেলে ও ৮ মেয়ের জনক।\n\n\n== ব্যবসা জীবন ==\nমায়ের কাছ থেকে আড়াই হাজার টাকা নিয়ে ১৯৫০ সালে চাঁদপুরের পুরান বাজারে মুদিদোকান দেন কাউছ মিয়া। ১৯৫০ সালে তিনি চাঁদপুরের পুরান বাজারে স্টেশনারি ব্যবসা দিয়ে তাঁর ব্যবসা জীবন শুরু করেন। সে সময়ে তার ৬টি দোকান ও ব্যবসা প্রতিষ্ঠান ছিলো। পরে ধীরে ধীরে বিভিন্ন ব্র্যান্ডের সিগারেট, বিস্কিট ও সাবানের মতো পন্যের স্থানীয় এজেন্ট হয়ে যান। ২০ বছর ধরে কাউছ মিয়া চাঁদপুরেই ব্যবসা করেন। ১৯৭০ সালে নারায়ণগঞ্জ শহরে তামাকের ব্যবসা শুরু করেন। রংপুরে তামাক কিনে সেখানেই বিক্রি করেন। নদীপথে পণ্য পরিবহনের জন্য ১৮টি কার্গো জাহাজ ছিলো কাউছ মিয়ার। তামাকের ব্যবসার মুনাফা থেকে তিনি বর্তমানে ৩০-৪৫ রকমের ব্যবসার সাথে জড়িত।\n\n\n=== জর্দা ব্যবসা ===\n১৯৭৮ সালে নারায়ণগঞ্জে প্রথমে একটা ছোট কারখানা দিয়ে বাজারে 'শান্তিপুরী জর্দা' বিক্রি করেন। পরে ১৯৯৬ সালে 'হাকীমপুরী জর্দা' শুরু করেন। হাকিমপুর নামটা সহজ বলে এমন নামকরণ করেন। জব্বার ক্যামিক্যাল নামে ১৯৭৬ সালে হাকীমপুরী জর্দার ব্যবসা শুরু হলেও লাইসেন্স নেওয়া হয় ১৯৮৬-১৯৮৭ সালে। কাউছ ক্যামিক্যাল নামে এটির লাইসেন্স নেওয়া হয়।\n\n\n=== অন্যান্য ব্যবসা ===\nকয়েক দশক ধরে জর্দা ছাড়াও রিয়েল এস্টেট, শিপিং, রাসায়নিক, খাদ্য প্রস্তুতকরণসহ ৪০টিরও বেশি ধরনের ব্যবসায় বিনিয়োগ করেছিলেন কাউছ মিয়া। কোম্পানির বিবৃতি অনুযায়ী, বাংলাদেশে চলাচলকারী ১৬টি পণ্যবাহী জাহাজে তাদের শেয়ার রয়েছে।\n\n\n== কর প্রদানের রেকর্ড ==\nচাঁদপুরে বসবাসরত অবস্থায় ১৯৫৮ সালে প্রথম কর পরিশোধ করেন কাউছ মিয়া। ১৯৬৭ সালে পূর্ব পাকিস্তান আমলে, ততকালীন প্রাদেশিক কর্তৃপক্ষ কাউছ মিয়াকে এই অঞ্চলের শীর্ষ করদাতা হিসাবে স্বীকৃতি দেয়। স্বাধীন বাংলাদেশেও কাউছ মিয়া ধারাবাহিকভাবে এক দশকেরও বেশি সময় ধরে শীর্ষ করদাতা ছিলেন। ২০০৮ সাল থেকে ২০২৩ সাল পর্যন্ত টানা ১৫ বছর তিনি শীর্ষ করদাতা নির্বাচিত হয়েছিলেন।\nকর কর্তৃপক্ষের তথ্য অনুযায়ী, কাউছ মিয়া তার বিভিন্ন ব্যবসায়িক উদ্যোগ ও ব্যক্তিগত আয়ের ওপর বার্ষিক ৪৫ থেকে ৫০ কোটি টাকা কর দিতেন।\n\n\n== সম্মাননা ==\nমুজিব বর্ষের সেরা করদাতা, জাতীয় রাজস্ব বোর্ড\n২০১৬-১৭ অর্থবছরে কর বাহাদুর পরিবার স্বীকৃতি\nসর্বোচ্চ করদাতা ২০১০-২০১১\n\n\n== মৃত্যু ==\nকাউস মিয়া বার্ধক্য জনিত অসুস্থতার কারণে ২৫ জুন ২০২৪ তারিখ মৃত্যুবরণ করেন।\n\n\n== তথ্যসূত্র =="}