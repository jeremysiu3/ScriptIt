{"pageid": 1113158, "title": "ফিলাডেলফিয়া আন্তর্জাতিক বিমানবন্দর", "url": "https://bn.wikipedia.org/wiki?curid=1113158", "content": "ফিলাডেলফিয়া আন্তর্জাতিক বিমানবন্দর হল পেনসিলভেনিয়া রাজ্যের ফিলাডেলফিয়া শহরের পরিষেবা প্রদানকারী প্রাথমিক বিমানবন্দর। বিমানবন্দরটি বার্ষিক ৩১.৭ মিলিয়ন যাত্রীদের পরিষেবা দেয়, যা এটিকে মার্কিন যুক্তরাষ্ট্রের ২১তম ব্যস্ততম বিমানবন্দরে পরিণত করে। ফিলাডেলফিয়া আন্তর্জাতিক বিমানবন্দর ২০১৯ সালে বিমানবন্দরের ইতিহাসে সবচেয়ে বেশি ৩,৩০,১৮,৮৮৬ জন যাত্রীদের পরিষেবা প্রদান করেছিল। বিমানবন্দরটি শহরের কেন্দ্রস্থল এলাকা থেকে ৭ মাইল (১১ কিমি) দূরে অবস্থিত এবং বিমানবন্দর থেকে ২৫ টি বিমানসংস্থা বিশ্বব্যাপী ১৩০ টিরও বেশি গন্তব্যে প্রায় দৈনিক ৫০০ টি বহির্গমনের প্রস্তাব দেয়।\nফিলাডেলফিয়া আন্তর্জাতিক বিমানবন্দর (পিএইচএল) ফিলাডেলফিয়াতে অবস্থিত এবং এটি রাজ্যের বৃহত্তম বিমানবন্দর। এটি আমেরিকান এয়ারলাইন্সের পঞ্চম বৃহত্তম হাব ও উত্তর-পূর্ব মার্কিন যুক্তরাষ্ট্রের জন্য প্রাথমিক কেন্দ্র, সেইসাথে বিমানসংস্থাটির প্রাথমিক ইউরোপীয় ও ট্রান্সআটলান্টিক প্রবেশদ্বার। অতিরিক্তভাবে, বিমানবন্দরটি ইউপিএস এয়ারলাইন্সের একটি আঞ্চলিক পণ্য কেন্দ্র এবং অতি কম খরচের বিমানসংস্থা ফ্রন্টিয়ার এয়ারলাইন্সের জন্য একটি ফোকাস শহর।\nবিমানবন্দরটি থেকে মার্কিন যুক্তরাষ্ট্র, কানাডা, ক্যারিবিয়ান, লাতিন আমেরিকা, ইউরোপ ও মধ্যপ্রাচ্যের শহরগুলিতে পরিষেবা রয়েছে। ২০১৯ সালের গ্রীষ্মের হিসাবে, বিমানবন্দর থেকে ১০২ টি অভ্যন্তরীণ ও ৩৮ টি আন্তর্জাতিক সহ মোট ১৪০ টি গন্তব্যে উড়ান পরিষেবা ছিল। বিমানবন্দরের বেশিরভাগ সম্পত্তিই মূল ফিলাডেলফিয়া শহরের মধ্যে অবস্থিত। আন্তর্জাতিক টার্মিনাল ও এয়ারফিল্ডের পশ্চিম প্রান্ত ডেলাওয়্যার কাউন্টির টিনিকাম টাউনশিপের মধ্যে অবস্থিত। পিএইচএল চারটি রানওয়ে সহ ২,৩০২ একর (৯৩২ হেক্টর) জুড়ে রয়েছে।\nফিলাডেলফিয়া আন্তর্জাতিক বিমানবন্দর ফিলাডেলফিয়া শহর, এর মহানগর অঞ্চল ও পেনসিলভেনিয়া কমনওয়েলথের জন্য গুরুত্বপূর্ণ। কমনওয়েলথের এভিয়েশন ব্যুরো তার পেনসিলভানিয়া এয়ার সার্ভিস মনিটরে রিপোর্ট করেছে, যে রাজ্যের বিমানবন্দরসমূহ দ্বারা ২০০৪ সালে মোট $২২ বিলিয়নের অর্থনৈতিক প্রভাব তৈরি করেছিল। পিএইচএল ২০১৭ সালে অর্থনৈতিক প্রভাবের একটি নতুন প্রতিবেদন প্রকাশ করেছে। প্রতিবেদনে পরিলক্ষিত হয়েছে, যে পিএইচএল একাই $১৫.৪ বিলিয়ন মূল্যের কার্যকলাপে অবদান রেখেছিল, যেখানে ৯৬,০০০ টিরও বেশি প্রত্যক্ষ ও পরোক্ষ কর্মসংস্থান রয়েছে, যার মোট উপার্জন $৫.৪ বিলিয়ন ছিল।\n\n\n== তথ্যসূত্র ==\n\n\n== বহিঃসংযোগ ==\n\nফিলাডেলফিয়া আন্তর্জাতিক বিমানবন্দর (প্রাতিষ্ঠানিক ওয়েবসাইট)\nFAA Airport Form 5010 for PHL  PDF\nউইংস ওভার ফিলাডেলফিয়া - পিএইচএল সম্পর্কিত প্রচুর তথ্য\nপেনসিলভেনিয়া ব্যুরো অব এভিয়েশন: ফিলাডেলফিয়া আন্তর্জাতিক বিমানবন্দর"}