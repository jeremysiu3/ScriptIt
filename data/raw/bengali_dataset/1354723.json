{"pageid": 1354723, "title": "গ্যাস নিঃসরণ", "url": "https://bn.wikipedia.org/wiki?curid=1354723", "content": "গ্যাস নিঃসরণ বলতে কোনও গ্যাস পরিবাহী নলপথ (পাইপলাইন) বা অন্য কোনো ধরনের ধারক ব্যবস্থা থেকে প্রাকৃতিক গ্যাস বা অন্য কোনও ধরনের গ্যাসীয় দ্রব্য ছিদ্র বা ফাঁকফোকর দিয়ে  নির্গত হয়ে অনাকাঙ্ক্ষিতভাবে কোনও এলাকাতে ছড়িয়ে পড়ার অঘটন বা দুর্ঘটনাটিকে নির্দেশ করা হয়। গ্যাস নিঃসরণ স্বাস্থ্য ও পরিবেশের জন্য বিপজ্জনক হতে পারে। কোনও ভবন বা আবদ্ধ স্থানে খুব কম পরিমাণে গ্যাস নিঃসরণ হলেও সেটি ধীরে ধীরে জমা হয়ে বিস্ফোরক বা প্রাণহানিকর রূপ ধারণ করতে পারে। প্রাকৃতিক গ্যাস ও হিমায়ক গ্যাস বায়ুমণ্ডলে নিঃসৃত হলে সেগুলি বৈশ্বিক উষ্বতা বৃদ্ধি ও ওজোন স্তর হ্রাসের মতো ক্ষতির কারণ হতে পারে।\nশিল্পকারখানার কর্মকাণ্ড ও সরঞ্জামসামগ্রীর সাথে সংশ্লিষ্ট গ্যাস নিঃসরণগুলিকে সাধারণত পলায়নী নিঃসরণ (fugitive emissions) বলা হয়। জীবাশ্ম জ্বালানি নিষ্কাশন ও ব্যবহারের সময় প্রাকৃতিক গ্যাসের নিঃসরণকে পলায়নী গ্যাস নিঃসরণ (fugitive gas emissions) বলা হয়। ঐ ধরনের অনিচ্ছাকৃত নিঃসরণগুলির সাথে ইচ্ছাকৃত গ্যাস নিঃসরণের পার্থক্য আছে। কিছু ইচ্ছাকৃত গ্যাস নিঃসরণের মধ্যে আছে:\n\nগ্যাস অবমুক্তকরণ জাতীয় নিঃসরণ (gas venting) যেগুলি একধরনের নিয়ন্ত্রিত নিঃসরণ এবং প্রায়শই নিয়ম করে সম্পাদন করা হয়।\n\"জরুরি চাপমুক্তকরণ\" (emergency pressure releases) যেগুলি সরঞ্জামসামগ্রীর ক্ষতি প্রতিরোধ করতে ও জীবন বাঁচাতে সম্পাদন করা হয়।\nগ্যাস নিঃসরণের সাথে গ্যাস ক্ষরণ (gas seepage) প্রক্রিয়াটির কোনও সম্পর্ক নেই। গ্যাস ক্ষরণ হল প্রাকৃতিক বা মানবসৃষ্ট কারণে স্থলভাগ বা জলভাগ থেকে গ্যাস বের হওয়া।\n\n\n== তথ্যসূত্র =="}