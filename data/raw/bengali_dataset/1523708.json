{"pageid": 1523708, "title": "শামলি", "url": "https://bn.wikipedia.org/wiki?curid=1523708", "content": "শামলী (জন্ম ১০ জুলাই ১৯৮৭) একজন প্রাক্তন ভারতীয় অভিনেত্রী, যিনি তেলুগু, তামিল, কন্নড় এবং মালায়ালাম চলচ্চিত্রে কাজ করেছেন। শিশু শিল্পী হিসেবে তার অভিনয় দর্শকদের মনে গভীর ছাপ ফেলেছিল। ১৯৯০ সালে মুক্তিপ্রাপ্ত অঞ্জলি চলচ্চিত্রে মানসিক প্রতিবন্ধী শিশুর চরিত্রে অভিনয়ের জন্য তিনি জাতীয় চলচ্চিত্র পুরস্কারে শ্রেষ্ঠ শিশু শিল্পী হিসেবে সম্মানিত হন।\nএছাড়া মালায়ালাম চলচ্চিত্র মালুট্টি-তেও শামলী একটি গভীর গর্তের ভেতর আটকে পড়া শিশুর চরিত্রে অভিনয় করেন। এই ছবির জন্য তিনি কেরালা রাজ্য চলচ্চিত্র পুরস্কার অনুষ্ঠানে শ্রেষ্ঠ শিশু শিল্পীর পুরস্কার লাভ করেন। তার কন্নড় চলচ্চিত্রে অভিষেক ঘটে মাথে হাঁদিতু কোগিলি চলচ্চিত্রের মাধ্যমে, যেখানে তার অভিনয়ের জন্য তিনি কর্ণাটক রাজ্য চলচ্চিত্র পুরস্কার অনুষ্ঠানে সেরা নারী শিশু অভিনেত্রীর পুরস্কার পান।\n\n\n== জীবনের প্রথমার্ধ ==\nশামলি অভিনেতা রিচার্ড ঋষি এবং অভিনেত্রী শালিনীর ছোট বোন। তার পিতা ও মাতার নাম যথাক্রমে বাবু এবং অ্যালিস। শামলির বাবা অভিনেতা হওয়ার উচ্চাকাঙ্ক্ষা নিয়ে মাদ্রাজে চলে আসেন এবং পরিবারসহ সেখানেই স্থায়ীভাবে বসবাস করতে শুরু করে। পরে তিনি তার সন্তানদের মাধ্যমে তার উচ্চাকাঙ্ক্ষা পূরণ করেন। \n\n\n== কর্মজীবন ==\nশামলী দুই বছর বয়সে বিজয়কান্ত অভিনীত রাজনাদাই সিনেমার শিশুশিল্পী হিসাবে অভিনয় করেন। ১৯৯০ সালে, ভারতন নির্মিত মালুটি চলচ্চিত্রে তিনি অভিনয় করেছিলেন। এই চলচ্চিত্রে তার অভিনয় সমালোচকদের প্রশংসা পায়। এই চুলচ্চিত্রের জন্য শামলী সেরা শিশু শিল্পী হিসাবে কেরালা রাজ্য চলচ্চিত্র পুরস্কার অর্জন করে।  মণি রত্নমের অঞ্জলি চলচ্চিত্রে অভিনুয়ের মাধ্যমে তার সাফল্য আসে। সেখানে তিনি একজন মানসিক প্রতিবন্ধী শিশুর চরিত্রে অভিনয় করেছিলেন। এই চরিত্রের জন্য সমগ্র দক্ষিণ ভারত জুড়ে তিনি ব্যাপক প্রশংসা অর্জন করেন এবং সেরা শিশু শিল্পীর বিভাগে জাতীয় চলচ্চিত্র পুরস্কার অর্জন করে।   সেই সময়ে, শামলিকে সর্বকনিষ্ঠ আয়করদাতাদের একজন হিসেবে বিবেচনা করা হত।  অঞ্জলির পর, শামলী নিঃসন্দেহে দক্ষিণ ভারতীয় চলচ্চিত্রের সবচেয়ে জনপ্রিয় শিশুশিল্পী হয়ে ওঠেন এবং পরবর্তী বছরে তিনি বহু দক্ষিণ ভারতীয় ভাষাভাষী চলচ্চিত্রে অভিনয় করেন। \n২০০৯ সালে শামলী আনন্দ রঙ্গার পরিচালনায় নির্মিত ওয়ে! (২০০৯) চলচ্চিত্রে  প্রথম প্রধান নারী চরিত্রে অভিনয় করেন। এই চলচ্চিত্রে তিনি অভিনেতা সিদ্ধার্থের সাথে অভিনয় করেন। তার অভিনয় মিশ্র প্রতিক্রিয়া লাভ করে. ২০১০ থেকে ২০১৫ সাল পর্যন্ত শামলী সিঙ্গাপুরে পড়াশোনা ও কাজ করেন। পরে ২০১৬ সালে তিনি চেন্নাই ফিরে আসেন এবং বিক্রম প্রভুর সঙ্গে ভীরা শিবাজি চলচ্চিত্রের প্রযোজনায় যুক্ত হন। তবে চলচ্চিত্রটি সমালোচকদের কাছ থেকে নেতিবাচক প্রতিক্রিয়া পায়। শামলীর অভিনয়কেও সমালোচকরা ভালোভাবে নেননি। ইন্ডিয়াগ্লিটজ -এর পক্ষ থেকে তার অভিনয় ও সংলাপের নেতিবাচক সমালোচনা করা হয় এবং তার অভিনয়কে বিস্মৃতিযোগ্য হিসাবে মন্তব্য করেন।  সিফি তার সমালোচনায় তার অভিনয়কে ভাব ও অনুভূতিহীন হিসাবে বর্ননা করেছেন। একই বছর শামলী মালায়ালাম চলচ্চিত্র ভাল্লীম থেট্টি পুল্লীম থেট্টি-তেও অভিনয় করেন, তবে সেটিও সমালোচকদের কাছ থেকে নেতিবাচক প্রতিক্রিয়া পায়।\n\n\n== তথ্যসূত্র =="}