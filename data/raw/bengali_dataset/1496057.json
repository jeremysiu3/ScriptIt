{"pageid": 1496057, "title": "অদম্য ৭১ (মানিকগঞ্জ)", "url": "https://bn.wikipedia.org/wiki?curid=1496057", "content": "অদম্য ৭১ বাংলাদেশের স্বাধীনতা যুদ্ধের স্মারক ভাস্কর্য। শাওন সাগীর নির্মিত মুক্তিযোদ্ধাদের ভাস্কর্যটি মানিকগঞ্জ জেলার ঢাকা-আরিচা মহাসড়কের মানিকগঞ্জ জেলা সংযোগ সড়কের বাসস্ট্যান্ডে অবস্থিত। বাংলাদেশের মুক্তিযুদ্ধ বিষয়ক মন্ত্রণালয়ের অর্থায়নে নির্মিত। দশ ফুট উঁচু একটি বেদির ওপর স্থাপিত অদম্য-৭১ শিরোনামে স্থাপিত ভাস্কর্যে ৪ জন নারী-পুরুষ মুক্তিযোদ্ধা অস্ত্র ও বাংলাদেশের পতাকা হাতে দাঁড়িয়ে আছেন। ২০১৬ সালের ১৬ ডিসেম্বর এটির আনুষ্ঠানিক উন্মোচন করা হয়।\n\n\n== ইতিহাস ==\nবাংলাদেশের স্বাধীনতা যুদ্ধে মানিকগঞ্জ জেলায় ছোটবড় ৪২টি যুদ্ধ হয়েছিল। এসব যুদ্ধে ৫০ জন মুক্তিযোদ্ধা শহিদ হয়েছিলেন। শহিদ মুক্তিযোদ্ধার স্মারক হিসেবে বাংলাদেশের মুক্তিযুদ্ধ বিষয়ক মন্ত্রণালয় মানিকগঞ্জে একটি ভাস্কর্য স্থাপনের জন্য ২০১৫ সালে অর্থায়ন করে। একই বছর মানিকগঞ্জ জেলা প্রশাসনের তত্ত্বাবধানে এটির স্থাপন শুরু হয়। ২০১৬ সালে বাংলাদেশের বিজয় দিবসে এটির আনুষ্ঠানিক উন্মোচন করা হয়।\n\n\n== বর্ণনা ==\n১০ ফুট উঁচু বেদির উপর স্থাপিত ভাস্কর্য অদম্য-৭১ নারী-পুরুষ সহ চারজন মুক্তিযোদ্ধার দৃঢ় প্রতিকৃতি। সম্মুখে ডানে দাঁড়ানো নারীর বাঁ কাঁধে প্রাথমিক চিকিৎসা বাক্স, মুষ্টিবদ্ধ ডান হাত। সম্মুখে নারীর পাশে হাতে একটি গ্রেনেড ছুড়ে মারা ভঙ্গিতে দাঁড়ানো পুরুষ মুক্তিযোদ্ধার পিঠে বেয়নেটসহ রাইফেল ঝুলছে। পেছনে লুঙ্গি পরা অন্য একজনের হাতে রাইফেল নিয়ে দাঁড়ানো। অপর পুরুষ যোদ্ধা বাংলাদেশের পতাকা হাতে দাঁড়ানো। বেদীতে মানিকগঞ্জ জেলার ৫০ জন শহিদ মুক্তিযোদ্ধার নামের তালিকা আছে।\n\n\n== তথ্যসূত্র =="}