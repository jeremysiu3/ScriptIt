{"pageid": 1088130, "title": "আহমেদ ওয়াসিম রাজিক", "url": "https://bn.wikipedia.org/wiki?curid=1088130", "content": "আহমেদ ওয়াসিম রাজিক (ইংরেজি: Ahmed Waseem Razeek; জন্ম: ১৩ সেপ্টেম্বর ১৯৯৪; আহমেদ ওয়াসিম নামে সুপরিচিত) হলেন একজন জার্মান-শ্রীলঙ্কান পেশাদার ফুটবল খেলোয়াড়। তিনি বর্তমানে শ্রীলঙ্কান ক্লাব আপ কান্ট্রি এবং শ্রীলঙ্কা জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় আক্রমণভাগের খেলোয়াড় এবং ডান পার্শ্বীয় মধ্যমাঠের খেলোয়াড় হিসেবে খেলেন।\nজার্মান ফুটবল ক্লাব রট-ভাইস নয়কলনের যুব পর্যায়ের হয়ে খেলার মাধ্যমে ওয়াসিম ফুটবল জগতে প্রবেশ করেছেন এবং পরবর্তীকালে তাসমানিয়া বার্লিন, টেনিস বরুসিয়া বার্লিন এবং ইউনিয়ন বার্লিনের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১২–১৩ মৌসুমে, প্রথমে ইউনিয়ন বার্লিন ২ এবং পরবর্তীকালে ইউনিয়ন বার্লিনের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ইউনিয়ন বার্লিনের হয়ে মাত্র এক মৌসুমে ১ ম্যাচে অংশগ্রহণ করার পর ২০১৫–১৬ মৌসুমে তিনি মাকডেবুর্গে যোগদান করেছেন। মাকডেবুর্গে দুই মৌসুম অতিবাহিত করার পর রট-ভাইস এরফুর্টের সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ৩০ ম্যাচে ৩টি গোল করেছেন। পরবর্তীকালে, তিনি বার্লিনারের হয়ে খেলেছেন। ২০২০–২১ মৌসুমে, তিনি বার্লিনার হতে শ্রীলঙ্কান ক্লাব আপ কান্ট্রিতে যোগদান করেছেন।\n২০১৯ সালে, ওয়াসিম শ্রীলঙ্কার হয়ে আন্তর্জাতিক পর্যায়ে অভিষেক করেছেন; শ্রীলঙ্কার জার্সি গায়ে তিনি এপর্যন্ত ৫ ম্যাচে ২টি গোল করেছেন।\n\n\n== প্রারম্ভিক জীবন ==\nআহমেদ ওয়াসিম রাজিক ১৯৯৪ সালের ১৩ই সেপ্টেম্বর তারিখে জার্মানির বার্লিনে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\n২০১৯ সালের ১৯শে নভেম্বর তারিখে, ২৫ বছর, ২ মাস ও ৬ দিন বয়সে, ডান পায়ে ফুটবল খেলায় পারদর্শী ওয়াসিম তুর্কমেনিস্তানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে শ্রীলঙ্কার হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ২১ নম্বর জার্সি পরিধান করে কেন্দ্রীয় আক্রমণভাগের খেলোয়াড় হিসেবে খেলেছিলেন। ম্যাচটি তুর্কমেনিস্তান ২–০ গোলের ব্যবধানে জয়লাভ করেছিল। শ্রীলঙ্কার হয়ে অভিষেকের বছরে ওয়াসিম মাত্র ১ ম্যাচে অংশগ্রহণ করেছেন। জাতীয় দলের হয়ে অভিষেকের ১ বছর, ৬ মাস ও ১৭ দিন পর, শ্রীলঙ্কার জার্সি গায়ে প্রথম গোলটি করেছেন; ২০২১ সালের ৫ই জুন তারিখে, লেবাননের বিরুদ্ধে ম্যাচের ১০ম মিনিটে কবিন্দু ঈশানের অ্যাসিস্ট হতে শ্রীলঙ্কার প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n১৩ সেপ্টেম্বর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে আহমেদ ওয়াসিম রাজিক  (ইংরেজি)  \nসকারবেসে আহমেদ ওয়াসিম রাজিক (ইংরেজি) \nট্রান্সফারমার্কেটে আহমেদ ওয়াসিম রাজিক (ইংরেজি) \nওয়ার্ল্ডফুটবল.নেটে আহমেদ ওয়াসিম রাজিক (ইংরেজি) \nইএসপিএন এফসিতে আহমেদ ওয়াসিম রাজিক (ইংরেজি) \nন্যাশনাল-ফুটবল-টিমস.কমে আহমেদ ওয়াসিম রাজিক (ইংরেজি)"}