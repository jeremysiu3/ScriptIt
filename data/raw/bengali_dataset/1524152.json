{"pageid": 1524152, "title": "ছুরুত বিবি মসজিদ", "url": "https://bn.wikipedia.org/wiki?curid=1524152", "content": "ছুরুত বিবি মসজিদ বাংলাদেশের চট্টগ্রাম জেলার আনোয়ারা উপজেলার বারখাইন ইউনিয়নের শোলকাটা গ্রামে অবস্থিত একটি ঐতিহাসিক মসজিদ। এটি ১৭১৩-১৭১৮ সালের মধ্যে নির্মিত হয় বলে ধারণা করা হয়। এটি মহাকবি আলাওলের কন্যা ছুরুত বিবির নামে প্রতিষ্ঠিত হয়েছিল। \n\n\n== ইতিহাস ==\n১৫৭৫ সালে দুর্ভিক্ষ ও মহামারীর কারণে গৌড় রাজ্য ধ্বংসস্তূপে পরিণত হলে, রাজ্যের সেনাপতি শেখ মোহাম্মদ আদম গৌড়ী শোলকাটা গ্রামে বসতি স্থাপন করেন। এই বংশের একজন জমিদার শেখ আমির মুহাম্মদ চৌধুরী ছিলেন, যিনি মুঘল শাসনামলে দেওয়ান পরিবারের অংশ ছিলেন। \nমহাকবি আলাওলের কন্যা ছুরুত বিবির বিয়ে হয় শেখ আমির মুহাম্মদ চৌধুরীর সাথে। বিয়ের পর আমির মুহাম্মদ চৌধুরী তার স্ত্রীর নামে এই মসজিদ নির্মাণ করেন।\n\n\n== স্থাপত্যশৈলী ==\nছুরুত বিবি মসজিদটি মধ্যযুগীয় মুসলিম স্থাপত্যশৈলীতে নির্মিত। এর তিনটি ছোট-বড় গম্বুজ এবং ৩০ ফুট উচ্চতার একটি মিনার রয়েছে। মসজিদের খিলান ও সুউচ্চ মিনার এর নান্দনিকতা বৃদ্ধি করেছে। মসজিদে একসাথে প্রায় দেড় হাজার মুসল্লি নামাজ আদায় করতে পারেন।\n\n\n== বিশেষত্ব ==\nমসজিদের দক্ষিণ ও পশ্চিমে দুটি বিশাল দীঘি রয়েছে—দক্ষিণে ‘ছুরুত বিবি দীঘি’ এবং পশ্চিমে ‘আমীর খাঁ দীঘি’।\nমসজিদের দক্ষিণ পাশে সারিবদ্ধ ১২টি কবর রয়েছে, যা ছুরুত বিবির পরিবারের সদস্যদের।\nএকসময় প্রচলিত ছিল যে, এখানে জিনেরা নামাজ পড়তেন, তাই সন্ধ্যার পর কেউ প্রবেশ করতেন না। তবে ১৯৯০ সাল থেকে এখানে নিয়মিত পাঁচ ওয়াক্ত নামাজ আদায় করা হচ্ছে।\n\n\n== সামাজিক ও সাংস্কৃতিক গুরুত্ব ==\nএ মসজিদে মানত করলে মনোবাসনা পূর্ণ হয় বলে বিশ্বাস করেন অনেকে। তাই প্রতি শুক্রবার দূর-দূরান্ত থেকে বিভিন্ন ধর্মের মানুষ এখানে আসেন। এটি স্থানীয় ও ঐতিহাসিকভাবে একটি গুরুত্বপূর্ণ স্থাপনা।\n\n\n== তথ্যসূত্র ==\n\n\n== বহিঃসংযোগ ==\nযাযাদি পত্রিকায় প্রতিবেদন\nদৈনিক পূর্বকোণ নিবন্ধ\nCitizen News 24 নিবন্ধ"}