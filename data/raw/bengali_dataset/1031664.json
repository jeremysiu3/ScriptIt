{"pageid": 1031664, "title": "ফেদেরিকো কিয়েজা", "url": "https://bn.wikipedia.org/wiki?curid=1031664", "content": "ফেদেরিকো কিয়েজা (ইতালীয়: Federico Chiesa, ইতালীয় উচ্চারণ: [fedeˈriːko ˈkjɛːza; ˈkjeːza]; জন্ম: ২৫ অক্টোবর ১৯৯৭) হলেন একজন ইতালীয় পেশাদার ফুটবল খেলোয়াড়। তিনি বর্তমানে ইতালির পেশাদার ফুটবল লিগের শীর্ষ স্তর সেরিয়ে আ-এর ক্লাব ইয়ুভেন্তুস এবং ইতালি জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন ডান পার্শ্বীয় খেলোয়াড় হিসেবে খেললেও মাঝেমধ্যে বাম পার্শ্বীয় খেলোয়াড় এবং ডান পার্শ্বীয় মধ্যমাঠের খেলোয়াড় হিসেবে খেলে থাকেন।\n২০০২–০৩ মৌসুমে, ইতালীয় ফুটবল ক্লাব সেত্তিগনানেসের যুব পর্যায়ের হয়ে খেলার মাধ্যমে কিয়েজা ফুটবল জগতে প্রবেশ করেছেন এবং পরবর্তীকালে ফিওরেন্তিনার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৬–১৭ মৌসুমে, ইতালীয় ক্লাব ফিওরেন্তিনার হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৪ মৌসুম অতিবাহিত করেছেন; ফিওরেন্তিনার হয়ে তিনি ১৩৭ ম্যাচে ২৬টি গোল করেছেন। ২০২০–২১ মৌসুমে, তিনি ধারে ফিওরেন্তিনা হতে ইতালীয় ক্লাব ইয়ুভেন্তুসে যোগদান করেছেন।\n২০১৫ সালে, কিয়েজা ইতালি অনূর্ধ্ব-১৯ দলের হয়ে ইতালির বয়সভিত্তিক পর্যায়ে অভিষেক করেছিলেন। তিনি ২০১৮ সালে ইতালির হয়ে আন্তর্জাতিক পর্যায়ে অভিষেক করেছেন; ইতালির জার্সি গায়ে তিনি এপর্যন্ত ২০-এর অধিক ম্যাচে অংশগ্রহণ করেছেন।\nদলগতভাবে, কিয়েজা এপর্যন্ত ১টি শিরোপা জয়লাভ করেছেন, যা তিনি ইয়ুভেন্তুসের হয়ে জয়লাভ করেছেন।\n\n\n== প্রারম্ভিক জীবন ==\nফেদেরিকো কিয়েজা ১৯৯৭ সালের ২৫শে অক্টোবর তারিখে ইতালির জেনোয়ায় জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবার নাম এনরিকো কিয়েজা, যিনি সাম্পদোরিয়া, পারমা, ফিওরেন্তিনা এবং লাৎসিয়োর হয়ে খেলার পাশাপাশি ইতালি জাতীয় দলের হয়ে খেলেছেন।\n\n\n== আন্তর্জাতিক ফুটবল ==\nকিয়েজা ইতালি অনূর্ধ্ব-১৯, ইতালি অনূর্ধ্ব-২০ এবং ইতালি অনূর্ধ্ব-২১ দলের হয়ে খেলার মাধ্যমে ইতালির প্রতিনিধিত্ব করেছেন। ২০১৫ সালের ১২ই নভেম্বর তারিখে তিনি এক প্রীতি ম্যাচে চেক প্রজাতন্ত্র অনূর্ধ্ব-১৯ দলের বিরুদ্ধে ম্যাচে ইতালি অনূর্ধ্ব-০০ দলের হয়ে আন্তর্জাতিক পর্যায়ে অভিষেক করেছেন। ইতালি অনূর্ধ্ব-২০ দলের হয়ে তিনি ২০১৬ অনূর্ধ্ব-২০ এলিট লিগে অংশগ্রহণ করেছেন। তিনি ইতালি অনূর্ধ্ব-২১ দলের হয়ে ২০১৭ উয়েফা ইউরোপীয় অনূর্ধ্ব-২১ চ্যাম্পিয়নশিপ এবং ২০১৯ উয়েফা ইউরোপীয় অনূর্ধ্ব-২১ চ্যাম্পিয়নশিপে অংশগ্রহণ করেছেন, যার মধ্যে ২০১৭ সালে তার দল সেমি-ফাইনালে অংশগ্রহণ করতে সক্ষম হয়েছিল। ইতালির বয়সভিত্তিক দলের হয়ে তিনি প্রায় ৬ বছরে ২২ ম্যাচে অংশগ্রহণ করে ৬টি গোল করেছেন। তিনি ২০১৭ সালের ৪ঠা সেপ্টেম্বর তারিখে এক প্রীতি ম্যাচ স্লোভেনিয়া অনূর্ধ্ব-২১ দলের বিরুদ্ধে ইতালির বয়সভিত্তিক দলের হয়ে প্রথমবারের মতো গোল করেছেন।\n২০১৮ সালের ২৩শে মার্চ তারিখে, মাত্র ২০ বছর ৪ মাস ২৬ দিন বয়সে, ডান পায়ে ফুটবল খেলায় পারদর্শী কিয়েজা আর্জেন্টিনার বিরুদ্ধে এক প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে ইতালির হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন, তবে ৬২তম মিনিটে আক্রমণভাগের খেলোয়াড় আন্তোনিও কানদ্রেভার জন্য তিনি মাঠ ত্যাগ করেন; ম্যাচে তিনি ২৫ নম্বর জার্সি পরিধান করে একজন আক্রমণভাগের খেলোয়াড় হিসেবে খেলেছেন। ম্যাচটি ইতালি ২–০ গোলের ব্যবধানে পরাজিত হয়েছিল। ইতালির হয়ে অভিষেকের বছরে কিয়েজা সর্বমোট ১১ ম্যাচে অংশগ্রহণ করেছেন। ৪ দিন পর, ইংল্যান্ডের বিরুদ্ধে ম্যাচে ইতালির একমাত্র গোলে অ্যাসিস্ট করার মাধ্যমে তিনি আন্তর্জাতিক ফুটবলে তার প্রথম অ্যাসিস্টটি করেন। জাতীয় দলের হয়ে অভিষেকের ১ বছর ৭ মাস ২৭ দিন পর, ইতালির জার্সি গায়ে প্রথম গোলটি করেন; ২০১৯ সালের ১৮ই নভেম্বর তারিখে, আর্মেনিয়ার বিরুদ্ধে ম্যাচে ইতালির হয়ে নবম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন।\n\n\n== পরিসংখ্যান ==\n\n\n=== আন্তর্জাতিক ===\n৭ জুলাই ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nফেদেরিকো কিয়েজা – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ফেদেরিকো কিয়েজা  (ইংরেজি)  \nসকারবেসে ফেদেরিকো কিয়েজা (ইংরেজি) \nবিডিফুটবলে ফেদেরিকো কিয়েজা  (ইংরেজি)  \nওয়ার্ল্ডফুটবল.নেটে ফেদেরিকো কিয়েজা (ইংরেজি) \nইএসপিএন এফসিতে ফেদেরিকো কিয়েজা (ইংরেজি) \nন্যাশনাল-ফুটবল-টিমস.কমে ফেদেরিকো কিয়েজা (ইংরেজি)"}