{"pageid": 1076259, "title": "পূর্ব চালুক্য রাজবংশ", "url": "https://bn.wikipedia.org/wiki?curid=1076259", "content": "পূর্ব চালুক্য রাজবংশ বা বেঙ্গির চালুক্য রাজবংশ ছিল খ্রিস্টীয় সপ্তম থেকে দ্বাদশ শতাব্দী পর্যন্ত দক্ষিণ ভারতের অংশবিশেষে রাজত্বকারী একটি মধ্যযুগীয় রাজবংশ। বেঙ্গির চালুক্যরা দাক্ষিণাত্য অঞ্চলে বাদামী চালুক্যদের সামন্ত শাসক হিসেবে শাসনকার্য শুরু করেছিল। পরবর্তীকালে তারা সার্বভৌমত্ব অর্জন করে এবং আনুমানিক ১১৩০ খ্রিস্টাব্দ পর্যন্ত অধুনা অন্ধ্রপ্রদেশ রাজ্যের বেঙ্গি অঞ্চল শাসন করে। ১১৮৯ খ্রিস্টাব্দ পর্যন্ত তারা চোল সম্রাটদের সামন্ত শাসক রূপে শাসনকার্য চালিয়ে গিয়েছিল।\nআদিতে পূর্ব চালুক্যদের রাজধানী ছিল বেঙ্গিতে (অধুনা এলুরুর কাছে পেদাবেগি)। পরে তা স্থানান্তরিত হয় রাজামহেন্দ্রবরমে (অধুনা রাজামুন্দ্রি)। পূর্ব চালুক্যদের সমগ্র শাসনকাল জুড়ে তারা বেঙ্গি অঞ্চলের কৌশলগত নিয়ন্ত্রণকে কেন্দ্র করে অধিকতর শক্তিশালী চোল ও পশ্চিম চালুক্যদের মধ্যে অনেক যুদ্ধের কারণ হয়েছিল। বেঙ্গি অঞ্চলে পূর্ব চালুক্যদের পাঁচশো বছরের রাজত্বকাল শুধুমাত্র যে এই অঞ্চলকে ঐক্যবদ্ধ করে একক রাষ্ট্রে পরিণত করেছিল, তা-ই নয়, এই যুগের শেষার্ধেই তেলুগু সংস্কৃতি, সাহিত্য, কবিতা ও শিল্পকলা চরম উৎকর্ষ লাভ করেছিল।\n\n\n== তথ্যসূত্র ==\n\n\n=== গ্রন্থপঞ্জি ==="}