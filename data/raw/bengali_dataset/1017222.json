{"pageid": 1017222, "title": "নাদিম ঘৌরি", "url": "https://bn.wikipedia.org/wiki?curid=1017222", "content": "মোহাম্মদ নাদিম ঘৌরি (উর্দু: محمد نديم غورى‎‎; জন্ম: ১২ অক্টোবর, ১৯৬২) পাঞ্জাব প্রদেশের লাহোর এলাকায় জন্মগ্রহণকারী পাকিস্তানি আম্পায়ার ও সাবেক আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ১৯৯০-এর দশকের সূচনালগ্নে অত্যন্ত সংক্ষিপ্ত সময়ের জন্যে পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন।\nঘরোয়া প্রথম-শ্রেণীর পাকিস্তানি ক্রিকেটে হাবিব ব্যাংক লিমিটেড, লাহোর, পাকিস্তান রেলওয়েজ ও সার্ভিস ইন্ডাস্ট্রিজ দলের প্রতিনিধিত্ব করেন। দলে তিনি মূলতঃ স্লো লেফট-আর্ম অর্থোডক্স বোলিং করতেন। এছাড়াও, ডানহাতে নিচেরসারিতে ব্যাটিং করতেন নাদিম ঘৌরি।\n\n\n== খেলোয়াড়ী জীবন ==\nপাকিস্তানের পাঞ্জাব প্রদেশের লাহোর এলাকায় নাদিম ঘৌরি’র জন্ম। ১৯৭৭-৭৮ মৌসুম থেকে ১৯৯৮-৯৯ মৌসুম পর্যন্ত নাদিম ঘৌরি’র প্রথম-শ্রেণীর খেলোয়াড়ী জীবন চলমান ছিল।\nসমগ্র খেলোয়াড়ী জীবনে একটিমাত্র টেস্টে ও ছয়টিমাত্র একদিনের আন্তর্জাতিকে অংশগ্রহণ করেছেন নাদিম ঘৌরি। ৩ ফেব্রুয়ারি, ১৯৯০ তারিখে সিডনিতে স্বাগতিক অস্ট্রেলিয়া দলের বিপক্ষে টেস্ট ক্রিকেটে অভিষেক ঘটে তার। এটিই তার একমাত্র টেস্টে অংশগ্রহণ ছিল। এরপর আর তাকে কোন টেস্টে অংশগ্রহণ করতে দেখা যায়নি। অন্যদিকে, ৩ জানুয়ারি, ১৯৯০ তারিখে মেলবোর্নে একই দলের বিপক্ষে একদিনের আন্তর্জাতিকে অভিষেক ঘটে তার। ২৫ ফেব্রুয়ারি, ১৯৯০ তারিখে সিডনিতে একই দলের বিপক্ষে সর্বশেষ ওডিআইয়ে অংশ নেন তিনি।\n১৯৯০ সালে অস্ট্রেলিয়ার বিপক্ষে তিনি তার একমাত্র টেস্টে অংশগ্রহণ করেছিলেন। তবে, দূর্ভাগ্যবশতঃ অংশগ্রহণকৃত টেস্টে তিনি কোন রান কিংবা কোন উইকেট লাভ না করার ন্যায় অগৌরবজনক রেকর্ডের সাথে স্বীয় নামকে জড়িয়ে রেখেছেন।\n\n\n== আম্পায়ারিত্বে অংশগ্রহণ ==\n২০০৫ সালে প্রথমবারের মতো টেস্ট ক্রিকেটে আম্পায়ারিত্ব করেছেন। ঢাকায় অনুষ্ঠিত বাংলাদেশ বনাম জিম্বাবুয়ের মধ্যকার সিরিজের দ্বিতীয় টেস্ট পরিচালনা করেছিলেন তিনি। এর পাঁচ বছর পূর্বে নিজ শহরে পাকিস্তান বনাম শ্রীলঙ্কার মধ্যকার সিরিজের তৃতীয় ওডিআইয়ে প্রথমবারের মতো আম্পায়ারের দায়িত্ব পালন করেছেন। সবমিলিয়ে পাঁচ টেস্ট, ৪৩টি ওডিআই ও চারটি টি২০আই পরিচালনা করেছেন তিনি।\n২০০৯ সালে গাদ্দাফি স্টেডিয়ামে শ্রীলঙ্কা দলের সাথে ভ্রমণরত অবস্থায় বাসে সন্ত্রাসীদের আক্রমণের লক্ষ্যবস্তুতে পরিণত হয়। তবে, তিনি আহত হননি।\nএপ্রিল, ২০১৩ সালে পাকিস্তান ক্রিকেট বোর্ড থেকে তাকে চার বছরের জন্যে আম্পায়ারিত্ব করা থেকে নিষেধাজ্ঞা প্রদান করা হয়। সিদ্ধান্তের অনুকূলে অর্থ গ্রহণের অভিযোগে তাকে দোষী সাব্যস্ত করা হয়। ডিসেম্বর, ২০১৪ সালে পিসিবি বরাবরে তিনি নিষেধাজ্ঞা পুনর্বিবেচনা করার আবেদন করেন।\n\n\n== তথ্যসূত্র ==\n\n\n== আরও দেখুন ==\nশহীদ মাহবুব\nওয়ালিস ম্যাথিয়াস\nএক টেস্টের বিস্ময়কারী\nপাকিস্তানি টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n২০০৫-০৬ অস্ট্রেলিয়া ক্রিকেট দলের বাংলাদেশ সফর\nটুয়েন্টি২০ আন্তর্জাতিক ক্রিকেট আম্পায়ারদের তালিকা\nএকদিনের আন্তর্জাতিক ক্রিকেট আম্পায়ারদের তালিকা\nপাকিস্তানি একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে নাদিম ঘৌরি  (ইংরেজি)\nক্রিকেটআর্কাইভে নাদিম ঘৌরি   (সদস্যতা প্রয়োজনীয়) (ইংরেজি)"}