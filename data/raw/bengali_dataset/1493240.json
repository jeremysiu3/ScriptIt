{"pageid": 1493240, "title": "ওয়াং শু-বক", "url": "https://bn.wikipedia.org/wiki?curid=1493240", "content": "ওয়াং শু-বক (কোরীয়: 왕수복, কোরীয় উচ্চারণ: [waŋsʰubok̚]; ৫ মার্চ ১৯১৭ – ১ জুন ২০০৩) হলেন উত্তর কোরিয়ার একজন গায়িকা। ১৯৩৫ সালে জাপান অধিকৃত কোরিয়ায় তিনি সবচেয়ে জনপ্রিয় কণ্ঠশিল্পী হিসেবে বিবেচিত হতেন।\nতাকে কিংবদন্তি গায়িকা হিসেবে গণ্য করা হয়। বিশেষ করে, তার সঙ্গীতসাধনার পথ ধরে আধুনিক কে-পপ ঘরানার উদ্ভব ঘটে।\n\n\n== জীবনী ==\n১৯১৭ সালে জন্ম নেওয়া ওয়াং শু-বক চোসেন ড্যান্সিং বালিকা বিদ্যালয়ে অধ্যয়ন করেন, যা কিসেং ঘরানার প্রশিক্ষণের জন্য বিশেষায়িত ছিল। এই স্কুলে মেয়েদের নাচ, গান, সঙ্গীতবিদ্যা এবং আচার ও রীতি-নীতির প্রশিক্ষণ দেওয়া হতো। ওয়াং শু-বক ১৯৩১ সালে পাশ করে বের হন। ১৯৩৩ সালে কিসেং গায়িকা হিসেবে তার অভিষেক ঘটে। এর পরবর্তীতে দশকজুড়ে তিনি যথেষ্ট জনপ্রিয় ছিলেন। ওয়াংয়ের সবচেয়ে জনপ্রিয় গানের একটি হলো উলচি মারায়ো (কেঁদো না)। তার গায়কির একটি ধারা হলো কিনমিনিয়ো, যা কোরিয়ার ঐতিহ্যবাহী লোকসঙ্গীতের একটি ধারা। তিনি কলাম্বিয়া ও পলিডোর রেকর্ডস উভয়ের সাথে চুক্তি করেন। তার সমসাময়িক অন্যান্য জনপ্রিয় শিল্পীরা হলেন লি ইউন-পা ও জেগোরি ভগিনীগণ।\n১৯৩৪ সালের জানুয়ারি মাসে জাপানের প্রথম কোরীয় ভাষার বেতার সম্প্রচারে সঙ্গীত পরিবেশন করেন। জাপান ব্রডকাস্টিং কর্পোরেশন এই অনুষ্ঠানটি সরাসরি সম্প্রচার করে এবং কিয়োংসং ব্রডকাস্টিং অর্কেস্ট্রা ওয়াংয়ের সাথে যন্ত্রসঙ্গীত পরিবেশন করে। ১৯৩৫ সালে স্যামচিওল্লি কো. কর্তৃক আয়োজিত সঙ্গীতশিল্পীদের জনপ্রিয়তার একটি সমীক্ষায় ওয়াং বিজয়ী নির্বাচিত হন। সেই বছরের নভেম্বর মাস নাগাদ, তিনি কোরিয়ার সবচেয়ে জনপ্রিয় গায়িকা হিসেবে খ্যাতি লাভ করেন।\n১৯৩৬ সালে জনপ্রিয়তার শীর্ষে থাকা অবস্থায় তাকে “জনপ্রিয় গানের রানি” অভিধায় ভূষিত করা হয়। তিনি এরপর জাপানে পশ্চিমা সঙ্গীত শিক্ষার্থে গমন করেন। মেজো-সোপরানো ধাঁচের গান গাওয়ার প্রশিক্ষণ নেওয়ার পর তিনি চোসান লোকসঙ্গীতগুলোকে পশ্চিমা ধারায় গাইতে শুরু করেন। সেই সময়ে একটি সাক্ষাৎকারে তিনি বলেন, “চোই সেয়ুং-হি যেভাবে চোসান নৃত্যকে বাঁচিয়েছিলেন, আমিও সেরকমভাবে অনেক অনেক চোসান লোকসঙ্গীত গাইতে চাই।” জাপান অধিকৃত কোরিয়ায় ঔপনিবেশিক জাপান সাম্রাজ্য কোরীয় ভাষায় ঐতিহ্যবাহী সঙ্গীতকে বিলুপ্ত করার প্রচেষ্টা চালালে ১৯৪২ সালে স্বল্পসময়ের জন্য ওয়াংয়ের কর্মজীবনে ছেদ পড়ে। ১৯৫৩ সালে কেন্দ্রীয় রেডিও সম্প্রচার কমিশনের মাধ্যমে তিনি কর্মজীবনে পুনরায় প্রবেশ করেন। ১৯৫৫ সালের মধ্যে তিনি উত্তর কোরিয়ার জাতীয় সিম্ফনি অর্কেস্ট্রার একজন কণ্ঠশিল্পী হিসেবে প্রতিষ্ঠিত হন।\n১৯৭৭ সালে, ওয়াংয়ের ৬০তম জন্মদিনে কিম ইল-সাং তাকে একটি উপহার প্রদান করেছিলেন। এমনি, ১৯৯৭ সালে তার ৮০তম জন্মদিনে কিম জং ইল তাকে উপহার প্রেরণ করে। ২০০৩ সালে ওয়াং মৃত্যুবরণ করেন।\n\n\n== পুরস্কার ==\n১৯৫৯ সালে ওয়াং শু-বক উত্তর কোরিয়ার মেরিটেড অ্যাক্টর পুরস্কার লাভ করেন।\n\n\n== উত্তরাধিকার ==\nচোই কিয়ুং-সাং কর্তৃক প্রকাশিত এনসেস্টর্স অব গার্ল গ্রুপস নামে একটি বই ও তার একটি আলোকচিত্র প্রদর্শনীতে ওয়াং শু-বককে উল্লেখ করা হয়। এতে তাকে কোরিয়ার প্রথম নারী সঙ্গীতশিল্পীদের অন্যতম এবং কে-পপ জনরার মেয়েদের গানের দলের জনপ্রিয়তার অন্যতম পুরোধা হিসেবে অভিহিত করা হয়।\n\n\n== ব্যক্তিগত জীবন ==\nপ্রথম জীবনে ওয়াংয়ের সাথে ঔপন্যাসিক ই হিয়োসেয়োকের সম্পর্ক গড়ে ওঠে। পিয়ংইয়ংয়ে ওয়াংয়ের বোনের কফিশপে তাদের পরিচয় হয়। তবে তাদের ছাড়াছাড়ি হয়ে যাওয়ার পর ওয়াং কিং কোয়াং-জিনের সাথে বিবাহবন্ধনে আবদ্ধ হন। তার স্বামী পূর্বে কবি নো চান-মেয়োংয়ের সহযোগী ছিলেন।\n\n\n== তথ্যসূত্র ==\n\n\n== বহিঃসংযোগ ==\n মেরিটেড আর্টিস্ট ওয়াং শু-বকের কনসার্ট 왕수복 [১৯৯৭]"}