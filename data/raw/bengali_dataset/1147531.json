{"pageid": 1147531, "title": "বিন্স অ্যান্ড বেকন খনি", "url": "https://bn.wikipedia.org/wiki?curid=1147531", "content": "বিন্স অ্যান্ড বেকন খনি হলো যুক্তরাজ্যের ডার্বিশায়ারের বনসাল গ্রামের নিকটে বনসাল মুরে অবস্থিত একটি পরিত্যক্ত সীসার খনি। খনিটির সবচেয়ে নিকটবর্তী শহর ম্যাটলক। খনিটি ১৯২০ থেকে ১৯২৫ সাল পর্যন্ত ব্যবহৃত হতো। তবে খনির আশেপাশে অন্তত ১৭৪০ সাল পর্যন্ত কার্যক্রমের চিহ্ন পাওয়া যায়। কারও কারও মতে মধ্যযুগেও এই খনির পাশে মানববসতি ছিল, যার কারণে স্থানটি প্রত্নতাত্ত্বিকভাবে গুরুত্বপূর্ণ। খনিটির অস্বাভাবিক নামের জন্য কোনো কারণ খুঁজে পাওয়া যায় না। তবে আশেপাশের ম্যুল স্পিনার, ফ্রগস হোল, ক্যাকল ম্যাকল বা ওয়ানটন লেগস জাতীয় খনির নামকরণের কারণে এর নাম ততটাও অস্বাভাবিক বলে মনে হয় না।\nখনি এলাকাটি প্রাচীন নিদর্শন ও প্রত্নতাত্ত্বিক এলাকা আইন ১৯৭৯-এর অধীনে জাতীয় গুরুত্বপূর্ণ স্থানগুলোর অন্যতম হিসেবে সংরক্ষিত। বিন্স অ্যান্ড বেকন খনিতে পাঁচটি প্রকোষ্ঠ রয়েছে। এর মধ্যে একটিতে একটি খাদ রয়েছে। এই খাদের ৫৫ মিটার (১৮০ ফুট) গভীরে কাজ করা হতো। এই খনিটি পৃথিবীর মাত্র দুইটি খনির অন্যতম, যেখানে ক্ষুদ্র একটি জায়গায় একাধিক পদ্ধতিতে পাথর ভাঙা হতো। এখানে প্লাগ ও ফিদার, গ্যাড ও ওয়েজ এবং বারুদ বিস্ফোরণ পদ্ধতিতে পাথর ভাঙা হতো।\n২০১৪ সালের সেপ্টেম্বর মাসে একটি গোরু খাদের ৪ মিটার (১৩ ফুট) গভীরে পড়ে গেলে, সেটিকে সেখান থেকে উদ্ধার করা হয়। উদ্ধারকারী দল আরেকটি সুড়ঙ্গ খুঁড়ে বড় করে এবং ভীত গোরুটিতে শান্ত করে উদ্ধার করতে সক্ষম হয়।\n\n\n== তথ্যসূত্র =="}