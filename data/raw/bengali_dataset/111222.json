{"pageid": 111222, "title": "বেসিক আলী (কমিক স্ট্রিপ)", "url": "https://bn.wikipedia.org/wiki?curid=111222", "content": "বেসিক আলী হলো কার্টুনিস্ট শাহরিয়ার খানের রচনা ও অঙ্কনে বাংলা ভাষায় প্রকাশিত একটি কমিক স্ট্রিপ। এটি ২০০৬ খ্রিষ্টাব্দের নভেম্বর মাস থেকে দৈনিক প্রথম আলোর উপসম্পাদকীয় পাতায় নিয়মিত প্রকাশিত হত। প্রতিদিনের এই কমিক স্ট্রিপ মূল বিষয় হচ্ছে পরিবার, বন্ধুত্ব ও অফিস ঘিরে মজার সব ঘটনা।\nবেসিক আলীর উপর ভিত্তি করে চ্যানেল আইতে একটি টিভি ধারাবাহিক নাটক অভিযোজিত হয় এবং ২০১৮ সালের ফেব্রুয়ারিতে ধারাবাহিকটি তৃতীয় মৌসুমের জন্য পুনর্নবীকরণ করা হয়।\n\n\n== কাহিনী ==\n\nকার্টুনটির কাহিনী আলী পরিবারকে কেন্দ্র করে। বেসিক আলী হলো আলী পরিবারের বড় ছেলে। তার বাবা বিশিষ্ট ঋণখেলাপী ব্যবসায়ী,আলী গ্রুপ অফ ইন্ডাস্ট্রিজ এর মালিক তালিব আলী, মা গৃহিণী মলি আলী। বেসিকের ছোট বোন নেচার আলী মেডিকেল কলেজের ছাত্রী, আর ছোট ভাই ম্যাজিক হলো স্কুলের ছাত্র।\nপরিবারের বাইরে বেসিকের ঘনিষ্ঠ বন্ধু আত্মভোলা হিল্লোল আর বেসিকের প্রেয়সী অফিস সহকর্মী রিয়া হক প্রভৃতি চরিত্রও বারবার ঘুরেফিরে আসে।\n\n\n== চরিত্র ==\nবেসিক আলী: বেসিক আলী এই কার্টুনের প্রধান চরিত্র।ইউনিভার্সিটির ডিগ্রী ধারী বেসিক ব্যক্তিজীবনে অলস।তার বাবা তাকে কায়দা করে ব্যাংকের চাকরিতে ঢুকিয়ে দেন,যেখানে তার পরিচয় হয় রিয়ার সাথে।পরিচয় ধীরেধীরে রূপ নেয় প্রেমে।বেসিক আলী পরিবারের বড় ছেলে।বাড়িতে,অফিসে আর পাড়ায় বন্ধুদের সাথে দিন ভালোই কাটে তার।\n\nতালিব আলী: বেসিক আলীর বাবা\nমলি আলী: বেসিক আলীর মা; অন্য নাম ম্যাডেস্ট\nনেচার আলী: বেসিক আলীর ছোট বোন।মেডিকেল কলেজের ছাত্রী। পরিবারের অন্যান্য সদস্যদের মতই অদ্ভুত। তার গলায় সুর না থাকলেও গান গাওয়ার চেষ্টা প্রবল।ফ্যাশন সম্বন্ধেও সে আগ্রহী। প্রতিবেশী মনসুরের সাথে হালকা রোমান্টিক সম্পর্ক আছে।\nম্যাজিক: বেসিক আলীর ছোট ভাই।সারাদিন ফুটবল,ক্রিকেট খেললেও পড়ালেখায় মেধাবী। ঝাঁকড়া চুল এবং চোখে কালো সানগ্লাস পড়ে।প্রতিবেশী মোনালিসার সাথে তার শত্রু-বন্ধু ধরনের সম্পর্ক।\nহিল্লোল: বেসিক আলীর আত্নভোলা বন্ধু।প্রচণ্ড ভুলোমনা হওয়ার কারণে সে বারবার হাস্যকর সব ঘটনার জন্ম দেয়।\nরিয়া হক: বেসিক আলীর প্রেয়সী ও অফিস সহকর্মী।অত্যন্ত সংবেদনশীল।মাঝে মাঝে ভয়ংকর সব কিছু রান্না করে বসে।\nমামুন আলী: মামুন আলী বেসিকের চাচাতো ভাই।সে পড়াশোনায় খুব একটা ভালো নয়।টিভি দেখতে আর ভিডিও গেম খেলতে ভালোবাসে।\n\n\n== প্রকাশনা ==\nবেসিক আলীর চাহিদা সাধারণ পাঠকের মধ্যে উপলব্ধি করে ২০০৯ খ্রিষ্টাব্দের ফেব্রুয়ারিতে পাঞ্জেরী পাবলিকেশন্স লিমিটেড বেসিক আলী নামে বেসিক আলী কার্টুনের এক বছরের একটি সংকলন প্রকাশ করে। তারই পরের বছর উক্ত প্রকাশনী বেসিক আলী ২ নামে আরেকটি সংকলন প্রকাশ করে। বই দুটো বিপুল পাঠকের মনোরঞ্জন করে। বই দুটোই বাংলাদেশ ছাড়াও ভারত এবং যুক্তরাজ্যে পরিবেশিত হয়। এর পর ধারাবাহিকভাবে প্রতি বছর বেসিক আলী প্রকাশিত হয়ে আসছে।\nএছাড়াও ২০১৭ সাল থেকে ইউটিউবে বেসিক আলীর ওয়েব সিরিজও চলে। যেখানে বেসিক চরিত্রে তৌসিফ মাহবুব, রিয়া চরিত্রে নীলাঞ্জনা নীলা, মলি চরিত্রে বিজরী বরকতুল্লাহসহ আরো অনেকে অভিনয় করেন। টিভিতে কৌতুক ও বিজ্ঞাপনের মিশ্রণ এড়ানোর জন্য ধারাবাহিক ইউটিউবে দেওয়া শুরু হয়।\n\n\n== তথ্যসূত্র =="}