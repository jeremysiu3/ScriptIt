{"pageid": 1346321, "title": "হর্ষদা গারুড়", "url": "https://bn.wikipedia.org/wiki?curid=1346321", "content": "হর্ষদা গারুড় হলেন ভারতের মহারাষ্ট্রের একজন ভারোত্তোলক। ২০২২ জুনিয়র বিশ্ব ভারোত্তোলন চ্যাম্পিয়নশিপে তিনি সোনা জেতেন। এর ফলে তিনি হলেন আন্তর্জাতিক ভারোত্তোলন ফেডারেশন আয়োজিত  বিশ্ব জুনিয়র ভারোত্তোলন চ্যাম্পিয়নশিপে স্বর্ণপদক জেতা প্রথম ভারতীয়। হর্ষদার গল্পপ্রিয় স্বভাবের জন্য তাঁর ডাক নাম রেডিও।\n\n\n== জীবনী ==\nহর্ষদা গারুডের জন্ম ২০০৩ সালের ৮ই নভেম্বর, মহারাষ্ট্রের পুনের কাছে মাভালের বড়গাঁওতে। তাঁর বাবা শরদ গারুড়ও একজন ভারোত্তোলক, যিনি রাজ্য স্কুল গেমসে ভারোত্তোলনে রৌপ্য জিতেছিলেন।  শরদ গারুড় লক্ষ্য করেছিলেন, হর্ষদা মাত্র ১৩ বছর বয়সে অনায়াসে ৫০ কেজির চালের বস্তা তুলে ফেলেন। এর পরেই তিনি নিজের স্বপ্ন পূরণের জন্য হর্ষদাকে ভারোত্তলনে প্রশিক্ষণ দেওয়ার নির্ণয় করেন। তিনি তাঁকে বড়গাঁওতে বিহারীলাল দুবের অধীনে প্রশিক্ষিত করতে দুবে গুরুকুলে পাঠান। হর্ষদা দুবের অধীনে প্রভূত উন্নতি করেন। হর্ষদা সাবিত্রীবাই ফুলে পুনে বিশ্ববিদ্যালয়ে বিএ পড়ছেন।\n\n\n== ভারোত্তোলন ক্যারিয়ার ==\n২০২২ সালে, হর্ষদা গারুড় গ্রিসের হেরাক্লিয়নে অনুষ্ঠিত বিশ্ব জুনিয়র ভারোত্তোলন চ্যাম্পিয়নশিপে স্বর্ণপদক জিতেছিলেন। তিনি হলেন প্রথম ভারতীয়, যিনি বিশ্ব জুনিয়র ভারোত্তোলন চ্যাম্পিয়নশিপে স্বর্ণপদক জিতেছেন। তিনি ২০২০ খেলো ইন্ডিয়া যুব গেমসে অনূর্ধ্ব - ১৭ গার্লস ভারোত্তোলনে স্বর্ণপদক এবং তাশখন্দে ২০২০ এশিয়ান জুনিয়র চ্যাম্পিয়নশিপে ব্রোঞ্জ পদক জিতেছিলেন। এছাড়াও তিনি ওড়িশার ভুবনেশ্বরে অনুষ্ঠিত আইডব্লিউএলএফ যুব, জুনিয়র এবং সিনিয়র জাতীয় ভারোত্তোলন চ্যাম্পিয়নশিপ ২০২১ - ২২-এ ৪৫ কেজি জুনিয়র মহিলা বিভাগে তৃতীয় স্থান অর্জন করেছেন।\n\n\n== তথ্যসূত্র =="}