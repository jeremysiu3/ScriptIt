{"pageid": 1356144, "title": "আদিম (চলচ্চিত্র)", "url": "https://bn.wikipedia.org/wiki?curid=1356144", "content": "আদিম ২০২৩ সালের যুবরাজ শামীম পরিচালিত বাংলাদেশী নাট্য চলচ্চিত্র। এটি টঙ্গী রেলস্টেশনের পাশের ব্যাংকের মাঠ বস্তির মানুষের গল্প অবলম্বনে নির্মিত। এটি পরিচালক যুবরাজ শামীম পরিচালিত প্রথম পূর্ণদৈর্ঘ্য চলচ্চিত্র। গণ-অর্থায়নে নির্মাতার নিজস্ব প্রযোজনা প্রতিষ্ঠান রসায়নের ব্যানারে নির্মিত এবং সহপ্রযোজক হিসেবে আছে সিনেমাকার ও লোটাস ফিল্ম। মূখ্য চরিত্রে বাদশা, দুলাল, সোহাগী ও সাদেক অভিনয় করেছে। চলচ্চিত্রটির চিত্রগ্রহণে ছিলেন আমির হামযা ও সাউন্ড ও কালারে সুজন মাহমুদ।\n\n\n== পটভূমি ==\nল্যাংড়ার ভাসমান জীবন, যেখানেই যায় সেখানেই নতুন সম্পর্কে জড়িয়ে যায়। বস্তির ছিঁচকে মাদকব্যাবসায়ী কালার স্ত্রী সোহাগীর সাথে ল্যাড়া এক নামহীন সম্পর্কে জড়িয়ে পড়ে। কালা বিষয়টি জানতে পারলে সেই সম্পর্ক নিয়ে তৈরী হয় জটিলতা। এই জটিলতা ল্যাংড়া আঁচ করতে পারলেও, সে মনের অজান্তেই আরো এমন বহু জটিলতা তৈরী করে, যা তার জীবনে রূপকথার গল্প হয়ে ধরা দেয়।\n\n\n== অভিনয়শিল্পী ==\nবাদশা - ল্যাংড়া\nসোহাগী - সোহাগী\nদুলাল - কালা\nসাদেক\n\n\n== নির্মাণ ==\n২০১৭ সালের জুলাই থেকে সিনেমা নির্মাণের প্রস্তুতি শুরু করেন পরিচালক। সিনেমার অর্থায়নের জন্য ফেসবুকে শেয়ার বিক্রির পোস্ট দেন। কিছু অর্থ জোগাড় হওয়ার পর ২০১৮ সালে শুরু হয় শুটিং। পাত্র-পাত্রীদের কেউ পেশাদার অভিনয়শিল্পী নন, স্থানীয় বস্তির বাসিন্দা।\n\n\n== মুক্তি ==\n১২ মে দেশে মুক্তির কথা ছিল ‘আদিম’ সিনেমাটির। কিন্তু নির্মাতা মস্কো আন্তর্জাতিক উৎসবে থাকায় প্রচারে সময় দিতে না পারায়। মুক্তির তারিখ পিছিয়ে ২৬শে মে নির্ধারণ করা হয়। ২০২৪ সালের ২ মে ছবিটি ওটিটি প্লাটফর্ম চরকিতে মুক্তি পায়।\n\n\n== পুরস্কার ও সম্মাননা ==\nচলচ্চিত্রটি 'মস্কো আন্তর্জাতিক চলচ্চিত্র উৎসব’র পুরস্কার পেয়েছে। মেরিল-প্রথম আলো পুরস্কার ২০২৩-এ সেরা নির্মাতা এবং সেরা ছবি হিসেবে চূড়ান্ত মনোনয়ন পায়।\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে আদিম"}