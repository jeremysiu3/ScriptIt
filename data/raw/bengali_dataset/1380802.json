{"pageid": 1380802, "title": "দত্তপুকুর বিস্ফোরণ", "url": "https://bn.wikipedia.org/wiki?curid=1380802", "content": "দত্তপুকুর বিস্ফোরণ হল দত্তপুকুর থানার অন্তর্গত মোচপোল গ্রামের একটি বাজি তৈরির কারখানায় ২০২৩ সালে ঘটা বিস্ফোরণ। কারখানাটি একটি দুতলা ভবনের দ্বিতীয় তলে ছিল, সেখানেই বিস্ফোরণ এবং একটি বড় অগ্নিকাণ্ডের ঘটনা ঘটে। বিস্ফোরণের সময় কারখানায় কত জন কাজ করছিলেন সে বিষয়ে সঠিক কোন তথ্য পাওয়া যায়নি। এই ঘটনায় ৯ জনের মৃত্যু ঘটেছিল এবং ১২ জন আহত হয়েছিলেন।\nপশ্চিমবঙ্গ পুলিশের প্রাথমিক তদন্ত শুরু করেছিল। পশ্চিমবঙ্গের মুখ্যমন্ত্রী মমতা বন্দ্যোপাধ্যায় ২০২৩ সালের ২৮শে আগস্ট পরিস্থিতি মোকাবেলা করতে মুখ্যসচিবকে নির্দেশ দিয়েছিলেন। পশ্চিমবঙ্গ পুলিশ পক্ষ থেকে দত্তপুকুরের আইসি শুভব্রত ঘোষ এবং নীলগঞ্জ ফাঁড়ির ওসি হিমাদ্রি ডোগরাকে কর্তব্য পালনে গাফিলতির অভিযোগে সাসপেন্ড করা হয়েছিল।\n\n\n== প্রেক্ষাপট ==\nস্থানীয় বাসিন্দাদের দাবি, মোচপোল গ্রামের বেআইনি এই বাজি কারখানাটির মূল হোতা ছিলেন আজিবর রহমান। তিনি এই বাজি কারখানাটি শামসুল আলির থেকে বাড়ি ভাড়া নিয়ে তৈরি করেন। এই ব্যবসা পরিচালনা করতেন স্থানীয় বাসিন্দা কেরামত, তিনি আগে নিম পুকুরিয়া এলাকায় একটি বাজি কারখানা পরিচালনা করতেন। পূর্ব মেদিনীপুরে ২০২৩ সালের মে মাসে ঘটা বিস্ফোরণের পরে রাজ্যজুড়ে বেআইনি বাজি কারখানা বন্ধ করতে তৎপর হয় পুলিশ, তখন কেরামত গ্রেফতার হয়েছিলেন কারণ তার নিম পুকুরিয়ার বাজির কারখানাটির ২০২১ সালের পর থেকে সরকারি অনুমোদন বা লাইসেন্স ছিল না। জামিন পায়ার পরে, তিনি দত্তপুকুরের মোচপোল এলাকায় ফের বাজি কারখানা চালু করেন।\n\n\n== বিস্ফোরণ ==\nপ্রত্যক্ষদর্শীদের মতে, কারখানায় বড়মাপের বিস্ফোরণ ঘটেছিল। স্থানীয় সময় সকাল সাড়ে ৮টার দিকে প্রথম বিস্ফোরণটি ঘটে। বিস্ফোরণের শব্দ ৬ কিলোমিটার দূরে বারাসাত থেকে শুনতে পাওয়া গিয়েছিল। বিস্ফোরণে কারখানা সহ দ্বিতল ভবনটি ধ্বসে পড়েছিল, বিস্ফোরণের তীব্রতায় কারখানার ছাদ উপড়ে যায় এবং দ্বিতীয় তলটি সম্পূর্ণ ধ্বংস হয়ে গিয়েছিল। কারখানার পারশব্রতি পার্শ্ববর্তী ভবনগুলি ক্ষতিগ্রস্ত হয়েছিল।\nবিস্ফোরণের ফলে গোটা এলাকা কার্যত ধ্বংসস্তূপে পরিণত হয়েছিল। বাজি কারখানার শ্রমিকরা ঝলসে যায়, এবং তাদের দেহাংশ ছিটকে কয়েকশো মিটার দূরে বাড়ির ছাদে-উঠোনে গিয়েও পড়েছিল।\n\n\n== হতাহত ==\nবিস্ফোরণের সময় কত জন উপস্থিত ছিলেন, তা জানা সম্ভব হয়নি। বিস্ফোরণের কারণে ৯ জন মারা গিয়েছিল। নিহতদের মধ্যে দুজন আহত অবস্থায় মারা গেছেন। নিহতদের মধ্যে বাড়ির মালিক ও কারখানার মালিকের ছেলে ছিল। বিস্ফোরণের পরে, পশ্চিমবঙ্গ পুলিশ দোষীদের খোঁজ শুরু করেছিল। পুলিশ ২০২৩ সালের ২৮শে আগস্ট একজনকে গ্রেফতার করেছিল।\n\n\n== তদন্ত ==\nমোচপোল গ্রামে ২৭শে আগস্ট সারা রাত ধরে পুলিসের তল্লাশি চলেছিল, যার ফলে বিপুল পরিমাণে সাডা পাউডার, নিষিদ্ধ বাজি উদ্ধার হয়। পুলিশ ২৮শে আগস্ট নীলগঞ্জ থেকে বাজি কারখানার একজন অংশীদার সফিকুল ইসলামকে গ্রেফতার করেছিল। বিস্ফোরণের ঘটনায় মোট ৪ জনের বিরুদ্ধে ভারতীয় দণ্ডবিধির ২৮৬, ৩০৪, ৩০৮, ৩৪, ৯বি দ্য এক্সপ্লোসিভ অ্যাক্ট, ২৪/২৬ ফায়ার সার্ভিস অ্যাক্টে অভিযোগ দায়ের হয়।\nপুলিশী তদন্তে দত্তপুকুরে বিস্ফোরণস্থলের থেকে এক কিলোমিটারের মধ্যে আরও একটি অবৈধ বাজি কারখানার খোঁজ পাওয়া গিয়েছিল। একটি প্রাথমিক ফরেনসিক রিপোর্টে ইঙ্গিত দেওয়া হয়েছিল যে উত্তর ২৪ পরগণার দত্তপুকুরের মোচপোল গ্রামে প্রচুর পরিমাণে 'নিম্ন-তীব্রতার বিস্ফোরক' জ্বালানোর ফলে শক্তিশালী বিস্ফোরণ ঘটেছিল। একজন তদন্তকারী কর্মকর্তা জানান যে সম্ভবত প্রচুর পরিমাণে কম তীব্রতার বিস্ফোরক, যা সাধারণত আতশবাজি তৈরিতে খুব কম পরিমাণে ব্যবহৃত হয়, এবং বাড়িতে অনিরাপদভাবে অন্যান্য কাঁচামাল ও রাসায়নিকসমূহের মজুত ব্যাপক বিস্ফোরণ ঘটিয়েছিল। আমরা সন্দেহ করি যে বিস্ফোরক ও রাসায়নিকসমূহ কিছু জ্বালানির সাথে মিশ্রিত হওয়ার পরে বিস্ফোরণ ঘটে।\n\n\n== তথ্যসূত্র =="}