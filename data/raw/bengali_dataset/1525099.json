{"pageid": 1525099, "title": "লিবিয়া লোবো সারদেশাই", "url": "https://bn.wikipedia.org/wiki?curid=1525099", "content": "লিবিয়া \"লিবি\" লোবো সারদেশাই (জন্ম: ২৫শে মে ১৯২৪) হলেন একজন ভারতীয় স্বাধীনতা কর্মী এবং গোয়ার আইনজীবী। বামন সারদেশাইয়ের সাথে তিনি ১৯৫৫ থেকে ১৯৬১ সাল পর্যন্ত পর্তুগিজ গোয়া জুড়ে সম্প্রচারিত একটি লাইসেন্সবিহীন রেডিও স্টেশন, ভয়েস অফ ফ্রিডম পরিচালনা করেছিলেন। এটি গোয়ার স্বাধীনতা আন্দোলনের পক্ষে সমর্থন জানিয়েছিল। গোয়া মুক্তির পর, তিনি গোয়া, দমন ও দিউ -এর প্রথম পর্যটন পরিচালক ছিলেন। ২০২৫ সালের জানুয়ারিতে, ভারত সরকার লিবিয়া লোবো সারদেশাইকে ভারতের চতুর্থ সর্বোচ্চ বেসামরিক পুরস্কার পদ্মশ্রীতে ভূষিত করে। বামন সারদেশাইকে তিনি পরে বিয়ে করেছিলেন।\n\n\n== জীবন এবং কর্মজীবন ==\n\n\n=== প্রারম্ভিক জীবন (১৯২৪–১৯৫৪) ===\n\n\"লিবি\" ডাকনামে পরিচিত লিবিয়া লোবো, ১৯২৪ সালের ২৫ মে পর্তুগিজ গোয়ার বার্ডেজ তালুকের পোরভোরিমে একটি ক্যাথলিক পরিবারে জন্মগ্রহণ করেন। তাঁর শৈশবের কোন এক সময় তাঁর পরিবার বোম্বেতে চলে আসে। শৈশবে তিনি চিত্রশিল্পী এফ এন সুজার সাথে বন্ধুত্ব করেছিলেন এবং তাঁরা দুজনেই ক্রফোর্ড মার্কেটের কাছে বড় হয়ে ওঠেন। ছাত্রী হিসেবে তিনি টি বি কুনহার গোয়ান যুব লীগের অংশ ছিলেন। তিনি ১৯৪৮ থেকে ১৯৫০ সাল পর্যন্ত এর সচিব ছিলেন।\nতিনি একজন অনুবাদক এবং \"সেন্সর\" হিসেবে তাঁর কর্মজীবন শুরু করেছিলেন, তিনি দ্বিতীয় বিশ্বযুদ্ধের সময় ইতালীয় যুদ্ধবন্দীদের লেখা রহস্যময় চিঠির পাঠোদ্ধারে কাজ করেছিলেন। তিনি একই সাথে বি আর আম্বেদকর কর্তৃক প্রতিষ্ঠিত সিদ্ধার্থ কলেজ অফ আর্টস, সায়েন্স অ্যাণ্ড কমার্স থেকে ডিগ্রি অর্জন করেন। তাঁর ভর্তির সময় আম্বেদকর নিজেই আনন্দ প্রকাশ করেছিলেন। কলেজের দিনগুলিতেই লোবো গোয়া মুক্তি আন্দোলনে অবদান রাখতে শুরু করেন। অন্যান্য অধ্যাপকরা এবং নিসিম এজেকিয়েল তাঁকে এম এন রায়ের সঙ্গে পরিচয় করিয়ে দিয়েছিলেন। তিনি এম এন রায়ের দ্বারা অত্যন্ত প্রভাবিত হয়েছিলেন। লোবোকে পরবর্তীতে বোম্বের অল ইণ্ডিয়া রেডিও (এআইআর)-তে একজন স্টেনোগ্রাফার এবং একজন গ্রন্থাগারিক হিসেবে নিয়োগ করা হয়। তিনি আকাশবাণীতে কর্মরত থাকাকালীন আইনে ডিগ্রি অর্জন করেছিলেন।\n\n\n=== ভয়েস অফ ফ্রিডম (১৯৫৫–১৯৬১) ===\n১৯৫৪-৫৫ সালে, গোয়ায় ঔপনিবেশিক শাসনের অবসানের দাবিতে শান্তিপূর্ণভাবে গোয়া সীমান্তে প্রবেশকারী বেশ কয়েকজন সত্যাগ্রহীকে পর্তুগিজরা আক্রমণ করে হত্যা করে। এর পর, ভারত গোয়ার সাথে তার সীমান্ত বন্ধ করে দেয়, অর্থনৈতিক অবরোধ আরোপ করে, ফলে অবাধ চলাচল এবং বাণিজ্য হ্রাস পায়। লোবো, বামন সরদেশাই এবং বোম্বেতে আত্মগোপনে বসবাসকারী গোয়ার স্বাধীনতা কর্মী নিকোলাউ মেনেজেস একত্রিত হয়ে একটি দল গঠন করেন। দুটি ওয়্যারলেস রেডিও সেট ব্যবহার করে তাঁরা একটি রেডিও ট্রান্সমিটার তৈরি করেন। এটি ভয়েস অফ ফ্রিডম রেডিও স্টেশনে পরিণত হয়, যার মাধ্যমে লোবো, সারদেশাই এবং মেনেজেস গোয়াবাসীদের কাছে সংবাদ ও গুরুত্বপূর্ণ তথ্য প্রেরণ করতেন।\nতাঁরা প্রথমে আম্বোলি ঘাটের জঙ্গলে বাস করতেন, স্থানটি গোয়া থেকে ১০০ কিমি (৬২ মাইল) দূরে অবস্থিত, সেখান থেকে তাঁরা এক ঘন্টাব্যাপী অনুষ্ঠান সম্প্রচার করতেন। মেনেজেস এবং তাঁর স্ত্রী চলে যাওয়ার পর, লোবো এবং সারদেশাই কর্ণাটকের ক্যাসেল রকে চলে আসেন (গোয়া থেকে ৫০ কিমি, ৩১ মাইল)। পর্তুগিজদের কাছ থেকে লুকানোর জন্য লোবো \"বিমল নাদকার্ণি\" ছদ্মনাম গ্রহণ করেছিলেন।\nঅপারেশন বিজয়ের আগের দিনগুলিতে, ভারতীয় প্রতিরক্ষা বাহিনী লোবো এবং সারদেশাইয়ের সাথে যোগাযোগ করেছিল। ১৯৬১ সালের ১৭ই ডিসেম্বর, স্টেশন থেকে ভারতের তৎকালীন প্রতিরক্ষামন্ত্রী ভি কে কৃষ্ণ মেননের সরাসরি বার্তা প্রচারিত হয়, যেখানে পর্তুগিজ গভর্নর জেনারেলকে আত্মসমর্পণের অনুরোধ জানানো হয়। ১৯৬১ সালের ১৯শে ডিসেম্বর অপারেশন বিজয়ের সাফল্য এবং গোয়া মুক্তির পর, লোবো এবং সারদেশাই একটি রেডিও এবং লাউডস্পিকার সংযুক্ত করে ভারতীয় বিমান বাহিনীর একটি বিমানে চড়ে গোয়ার ওপর দিয়ে উড়ে গিয়ে লিফলেট ফেলে গোয়ার স্বাধীনতা ঘোষণা করেন।\n\n\n=== স্বাধীনতা পরবর্তী (১৯৬১ সাল থেকে) ===\nগোয়া মুক্তির পর, লোবো বন্দী পর্তুগিজ সৈন্যদের প্রত্যাবাসনের প্রচেষ্টায় সহায়তা করার জন্য বিদেশ মন্ত্রণালয়ে যোগদান করেন।\n১৯৬৪ সালের ১৯শে ডিসেম্বর, গোয়ার মুক্তির তৃতীয় বার্ষিকীতে লোবো এবং সারদেশাই বিবাহ বন্ধনে আবদ্ধ হন।\nগোয়া স্বাধীনতার পর লোবো গোয়া, দমন ও দিউয়ের প্রথম পর্যটন পরিচালক ছিলেন। তাঁকে গোয়ার প্রথম মহিলা অনুশীলনকারী আইনজীবী হিসেবে বিবেচনা করা হয়। তিনি মহিলা সমবায় ব্যাংকের প্রতিষ্ঠাতা এবং প্রবর্তক ছিলেন, যেটি ২০২৪ সাল থেকে সম্পূর্ণরূপে মহিলাদের দ্বারা পরিচালিত হচ্ছে। তিনি গোয়া কলেজ অফ হোম সায়েন্সেসের প্রতিষ্ঠাতা এবং সভাপতিও ছিলেন। ১৯৯৪ সালে, তাঁর স্বামীর মৃত্যুর পর, তিনি \"মানুষকে নিজেদের উন্নত সংস্করণে পরিণত করতে সাহায্য করার জন্য\" বেদান্ত ইনস্টিটিউট প্রতিষ্ঠা করেন।\n\n\n== অবদান এবং পুরস্কার ==\nলোবোর জীবন কাহিনী আগুয়াডা দুর্গের সংস্কারকৃত জাদুঘরে প্রদর্শিত হয়।\n২০২৪ সালে এফ এন সুজার ১০০তম জন্মদিন উপলক্ষে, তাঁর নাতি, সলোমন সুজা, পানাজিতে লোবোর বাড়ির মুখোমুখি একটি ভবনের দেয়ালে একটি ম্যুরাল এঁকেছিলেন।\n২০২৫ সালে তিনি পদ্মশ্রী পুরস্কারে ভূষিত হন।\n\n\n== তথ্যসূত্র ==\nটেমপ্লেট:Padma Shri Award Recipients in Social Work"}