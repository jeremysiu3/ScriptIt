{"pageid": 1527983, "title": "রমজানের শেষ দশদিন", "url": "https://bn.wikipedia.org/wiki?curid=1527983", "content": "ইসলামি পরকালবিদ্যায় রমজান মাসের শেষ দশক (দশ দিন) ইবাদত ও সৎ কাজের জন্য সর্বোত্তম সময়। এটি ২১ রমজান রাত থেকে শুরু হয়ে ৩০ রমজান রাত পর্যন্ত চলতে পারে, যদি মাসটি ত্রিশ দিন করে। এই শেষ দশকে মুসলিমরা লাইলাতুল কদর অনুসন্ধান করেন, যা একটি বিশেষ মর্যাদাবাহী রাত হিসেবে গণ্য হয়। পবিত্র কুরআনে আল্লাহ বলেন:নিশ্চয়ই আমি কদরের রাতে কুরআন অবতীর্ণ করেছি। আর তুমি কী জানো কদরের রাত কী? কদরের রাত হলো এক হাজার মাসের চেয়ে শ্রেষ্ঠ। সে রাতে ফেরেশতাগণ ও রূহ (জিবরাইল) তাদের প্রতিপালকের অনুমতিক্রমে প্রত্যেক কাজে অবতরণ করেন। এটি ফজরের আগ পর্যন্ত শান্তিতে পরিপূর্ণ থাকে।\" \n\n\n== তাৎপর্য ==\nইসলামে রমজানের শেষ দশকের বিশেষ গুরুত্ব রয়েছে। নবী মুহাম্মাদ ও তাঁর সাহাবিরা রমজানের শেষ দশ দিনকে বিশেষ গুরুত্ব দিতেন কাছে। তাঁরা এ সময়ে ইবাদত, নামাজ, জিকির, দান-খয়রাত ও অন্যান্য নেক আমলে অধিক মনোযোগী হতেন। একটি হাদিসে আয়িশা বর্ণনা করেন:আল্লাহর রাসুল রমজানের শেষ দশকে এমনভাবে ইবাদাত করতেন, যা তিনি অন্য সময়ে সাধারণত করতেন না। \n\n\n=== কদরের রাত অনুসন্ধান ===\nহাদিসে কদরের রাতকে পাওয়ার জন্য এই শেষ দশকের বেজোড় রাতগুলিতে ইবাদতে ব্যস্ত থাকার কথা বর্ণিত হয়েছে। এক হাদিসে আয়িশা বলেন,আল্লাহর নবী বলেছেন: তোমরা রমজানের শেষ দশকের বেজোড় রাতে কদরের রাত অনুসন্ধান করো। সহিহ বুখারি ও মুসলিমের অপর একটি হাদিসে বর্ণিত হয়েছে: আয়িশা বলেন, আল্লাহর নবী যখন রমজানের শেষ দশকে উপনীত হতেন, তখন তিনি নিজের কোমর বেঁধে নিতেন; রাত জাগতেন এবং নিজের পরিবারকেও রাত জাগাতেন। রাত জাগরণের অর্থ হল, সারা রাত বা রাতের অধিকাংশ সময় নামাজ, জিকির, তেলাওয়াত ও অন্যান্য ইবাদতে কাটানো। ইমাম নাসাঈ বর্ণনা করেছেন যে: আয়িশা বলেন,আমি আল্লাহর রাসুলকে রমজান ব্যতীত অন্যসময় কখনো এক রাতে পুরো কুরআন তিলাওয়াত করতে, রাতভর নামাজ পড়তে কিংবা এক মাস পূর্ণ রোজা রাখতে দেখিনি।এছাড়া আল্লাহর নবী শুধু নিজেই ইবাদত করতেন না; বরং তিনি পরিবারের সদস্যদেরও নামাজের জন্য জাগাতেন। সহিহ বুখারিতে বর্ণিত হয়েছে যে, আয়িশা বলেন, রমজানের শেষ দশকে আল্লাহর নবী নিজের পরিবারকে ইবাদতে অংশগ্রহণ করানোর জন্য জাগিয়ে দিতেন।\n\n\n=== নিজের ইবাদতে মনোযোগী হওয়া ===\nআল্লাহর রাসুল যখন রমজানের শেষ দশকে উপনীত হতেন, তখন তিনি নিজের কোমর বেঁধে নিতেন অর্থাৎ স্ত্রীদের থেকে কিছুটা দূরে থাকতেন এবং পুরোপুরি ইবাদতে মনোযোগী হতেন। এটি তাঁর আত্মশুদ্ধি ও আত্মনিয়ন্ত্রণের একটি নিদর্শন ছিল।\n\n\n=== ইতেকাফ করা ===\nরমজানের শেষ দশকে ইতেকাফ করা আল্লাহর রাসুলের একটি নিয়মিত আমল ছিল। আয়িশা বর্ণনা করেছেন যে: নবীজি তাঁর মৃত্যুর আগ পর্যন্ত প্রতি বছর রমজানের শেষ দশকে ইতেকাফ করতেন। তিনি মসজিদে একটি নির্দিষ্ট জায়গায় একাকী থাকতেন; নিজেকে দুনিয়াবি ব্যস্ততা থেকে নিজেকে মুক্ত রাখতেন এবং পুরোপুরি ইবাদতে মগ্ন থাকতেন। সহীহ বুখারিতে বর্ণিত হয়েছে যে, তিনি জীবনের শেষ বছরে বিশ দিন ইতেকাফ করেছিলেন। ইমাম যুহরি বলেন, এটি অত্যন্ত আশ্চর্যের বিষয় যে, মুসলিমরা ইতেকাফ ছেড়ে দিয়েছে। অথচ আল্লাহর নবী মদিনায় আসার পর থেকে মৃত্যুর আগ পর্যন্ত কখনো এটি পরিত্যাগ করেননি।\n\n\n== তথ্যসূত্র =="}