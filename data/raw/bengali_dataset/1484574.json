{"pageid": 1484574, "title": "হান কাং", "url": "https://bn.wikipedia.org/wiki?curid=1484574", "content": "হান কাং (জন্ম: ২৭ নভেম্বর ১৯৭০) একজন দক্ষিণ কোরীয় লেখিকা। তিনি দ্য ভেজিটেরিয়ান উপন্যাস দিয়ে আন্তর্জাতিক অঙ্গনে খ্যাতি অর্জন করেন। এটি প্রথম কোরীয় ভাষার উপন্যাস হিসেবে ২০১৬ সালে কথাসাহিত্যে আন্তর্জাতিক বুকার পুরস্কার অর্জন করে। এছাড়া এটি ইংরেজি ভাষায় অনূদিত তার প্রথম বইগুলোর একটি। \n\"ঐতিহাসিক যন্ত্রণাবিদ্ধ বিষয়ের সঙ্গে মুখোমুখি করা ও মানবজীবনের ভঙ্গুরতাকে উন্মোচনকারী প্রগাঢ় কাব্যিক গদ্যের জন্য\" তিনি ২০২৪ সালে সাহিত্যে নোবেল পুরস্কার অর্জন করেন, যার ফলে তিনি সাহিত্যে প্রথম এশীয় নারী নোবেল পুরস্কার বিজয়ী এবং কিং দে-জুংয়ের পর দ্বিতীয় দক্ষিণ কোরীয় নোবেল পুরস্কার বিজয়ী।\n\n\n== প্রারম্ভিক জীবন ==\nহান কাং ১৯৭০ সালের ২৭শে নভেম্বর গোয়াংজু শহরে জন্মগ্রহণ করেন। তার পিতা ঔপন্যাসিক হান সেউং-ওন। শৈশবে তিনি সিউলের সুয়ুরিতে চলে যান, গ্রিক লেসনস উপন্যাসে এই শহরের উল্লেখ পাওয়া যায়)। তার ভাই হান ডং রিমও একজন লেখক।\nকাং ইয়োনসেই বিশ্ববিদ্যালয়ে কোরীয় সাহিত্য নিয়ে অধ্যয়ন করেন। ১৯৯৮ সালে তিনি আইওয়া বিশ্ববিদ্যালয়ের ইন্টারন্যাশনাল রাইটিং প্রোগ্রামে ভর্তি হন।\n\n\n== কর্মজীবন ==\nকাংয়ের দ্য ভেজিটেরিয়ান ইংরেজি ভাষায় অনূদিত হওয়া কাংয়ের প্রথম উপন্যাস, ডেবরা স্মিথ উপন্যাসটিকে ইংরেজি ভাষায় অনুবাদ করেন। উপন্যাসে দেখা যায় একজন নারী মানুষের নিষ্ঠুরতা বর্জন করতে মাংস খাওয়া বন্ধ করে দেন। অনূদিত বইটির জন্য কাং ও স্মিথ ২০১৬ সালে আন্তর্জাতিক বুকার পুরস্কার অর্জন করেন। বিচারক দলের সভাপতি সাহিত্য সমালোচক বয়েড টনকিন বলেন, \"হানের 'নিবিড়, সূক্ষ্ম ও গোলমেলে' উপন্যাসটি 'সৌন্দর্য ও ভয়ের অদ্ভূত মিশ্রণ' প্রদর্শন করেছে।\" কাং এই পুরস্কারের জন্য মনোনীত প্রথম কোরীয় ব্যক্তি। দ্য ভেজিটেরিয়ান দ্য নিউ ইয়র্ক টাইমস বুক রিভিউ-এর \"২০১৬ সালের সেরা ১০ বই\" তালিকায় নির্বাচিত হয়।\n২০১৬ সালের জানুয়ারি মাসে পোর্টোবেলো বুকস থেকে তার উপন্যাস হিউম্যান অ্যাক্টস প্রকাশিত হয়। বইটি ২০১৭ সালে ১লা অক্টোবর ইতালির আদেলফি এদিজোনি থেকে ইতালীয় ভাষায় আত্তি উমানি শিরোনামে অনূদিত হয়, যার জন্য কাং ২০১৭ সালে মালাপার্তে পুরস্কার অর্জন করেন।\nতার আত্মজীবনীমূলক উপন্যাস দ্য হোয়াইট বুক তার বড় বোনকে কেন্দ্র করে লেখা, যে জন্মের দুই ঘন্টা পর মারা গিয়েছিল। উপন্যাসটি ২০১৮ সালের আন্তর্জাতিক বুকার পুরস্কারের ক্ষুদ্রতালিকায় অন্তর্ভুক্ত ছিল।\n২০২৩ সালে তার উপন্যাস গ্রিক লেসনস ইংরেজি ভাষায় অনূদিত হয়। মার্কিন পত্রিকা দি আটলান্টিক বলেন বইটিতে \"শব্দগুলো বশে আনার জন্য অপ্রতুল ও খুবই শক্তিধর\"।\nহানের উই ডো নট পার্ট উপন্যাসটি ২০২১ সালে প্রকাশিত হয়। বইটিতে একজন লেখকের গল্প বর্ণিত হয়েছে, যিনি ১৯৪৮-৪৯ সালের জেজু বিদ্রোহ ও তার বন্ধুর পরিবারে এর প্রভাব নিয়ে গবেষণা করছেন। বইটির ফরাসি অনুবাদ ২০২৩ সালে প্রি মেদিসি এত্রঁজে অর্জন করে।\n\n\n== পুরস্কার ==\n২০০৫ – দ্য ভেজিটেরিয়ান-এর জন্য ই সাং সাহিত্য পুরস্কার\n২০১৬ – দ্য ভেজিটেরিয়ান-এর জন্য আন্তর্জাতিক বুকার পুরস্কার\n২০১৭ – হিউম্যান অ্যাক্টস-এর জন্য মালাপার্তে পুরস্কার\n২০২৩ – উই ডো নট পার্ট-এর জন্য প্রি মেদিসি\n২০২৪ – শিল্পকলায় হো-আম পুরস্কার\n২০২৪ – সাহিত্যে নোবেল পুরস্কার\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\n\"Han Kang on How Language Misses Its Mark\"। দ্য নিউ ইয়র্কার। ৩০ জানুয়ারি ২০২৩। সংগ্রহের তারিখ ১০ অক্টোবর ২০২৪। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nকাং, হান (২৮ এপ্রিল ২০২৩)। \"Han Kang: 'One year I couldn't bear fiction and read astrophysics instead'\"। দ্য গার্ডিয়ান। সংগ্রহের তারিখ ১০ অক্টোবর ২০২৪।"}