{"pageid": 1503471, "title": "রাশিয়ার কেন্দ্রীয় ব্যাংক", "url": "https://bn.wikipedia.org/wiki?curid=1503471", "content": "রাশিয়ান ফেডারেশনের কেন্দ্রীয় ব্যাংক (রুশ: Центральный банк Российской Федерации ), সাধারণত ব্যাংক অব রাশিয়া নামে পরিচিত (রুশ: Банк России), রাশিয়ার কেন্দ্রীয় ব্যাংক নামেও পরিচিত, হল রাশিয়ান ফেডারেশনের কেন্দ্রীয় ব্যাংক ও আর্থিক কর্তৃপক্ষ। ব্যাংকটি ১৯৯০ সালের ১৩ জুলাই  প্রতিষ্ঠিত হয়েছিল। ব্যাংকটির মূল প্রতিষ্ঠান স্টেট ব্যাংক অব রাশিয়ান ফেডারেশন ১৮৬০ সালে প্রতিষ্ঠিত হয়েছিলো।\nব্যাংকটির সদর দপ্তর মস্কোর নেগলিন্নায়া স্ট্রিটে অবস্থিত। এটির কার্যাবলী রাশিয়ার সংবিধানে (অনুচ্ছেদ ৭৫), এবং ফেডারেল আইনে বর্ণনা করা হয়েছে।\n\n\n== ইতিহাস ==\n ১৯৯০ সালের জুনে সার্বভৌমত্ব ঘোষণা করার পরপরই, রাশিয়ান এসএফএসআর জর্জি মতিউখিনের নেতৃত্বে একটি কেন্দ্রীয় ব্যাংক গঠনের আদেশ দেয়া হয়। মতিউখিন স্টেট ব্যাংক অব ইউএসএসআর- এর রাশিয়ান শাখাগুলির নেতৃত্ব দেন এবং সেগুলিকে আরএসএফএসআর ব্যাংকের নিয়ন্ত্রণে নিয়ে আসেন। ১৯৯০ সালের ডিসেম্বরে কেন্দ্রীয় ব্যাংক আইন পাস করা হয় এবং ১৯৯১ সালের জুন মাসে ব্যাংকটি সনদ গ্রহণ করে। ১৯৯১ সালে সোভিয়েত ইউনিয়ন বিলুপ্তির পূর্ব পর্যন্ত স্টেট ব্যাংক কার্যক্রম চালিয়ে যায় এবং বিলুপ্তির পরে এর সকল কার্যক্রম রাশিয়ার কেন্দ্রীয় ব্যাংক অধিগ্রহণ করে।\n১৯৯২ সাল থেকে রাশিয়ার কেন্দ্রীয় ব্যাংক তাদের নিজেদের সৃষ্ট বৈদেশিক মুদ্রা বাজারে বৈদেশিক মুদ্রা ক্রয় এবং বিক্রয় শুরু করে। তখন থেকে ব্যাংকটি রুবেলের বিপরীতে বৈদেশিক মুদ্রার বিনিময় হার নির্ধারণ ও পরিচালনা করে আসছে।\n২০০৬ সাল থেকে মূলধন নিয়ন্ত্রণের আদেশ সহজ হতে শুরু করে কারণ ১৯৯০ এর দশকের পর থেকে রুবেলের উপর আস্থা তৈরি হয়েছিল। ২০১০-এর দশকে আইন প্রণয়ন সহজ হতে থাকে।\n২০২৩ সালের আগস্টে রাশিয়ার কেন্দ্রীয় ব্যাংক প্রাথমিক সুদের হার ৮.৫% থেকে বাড়িয়ে ১২% করে। একই সময়ে রাষ্ট্রপতি ভ্লাদিমির পুতিন রাশিয়া থেকে রপ্তানিকারকদের উপর মূলধন নিয়ন্ত্রণের জন্য তাদের ৮০% বিদেশী মূলধন রুবেলে রূপান্তর করতে বলেছিল। ধারণা করা হয় দেশীয় মুদ্রার চাহিদা বাড়াতে কৃত্রিমভাবে এটি করা হয়। প্রাথমিকভাবে এই বিধান ৬ মাসের জন্য হলেও ২০২৪ সালে এটির মেয়াদ আরও ১ বছরের জন্য বাড়ানো হয়। এজন্য \"৪৩ প্রধান রাশিয়ান পণ্য গ্রুপ\" প্রভাবিত হয়েছিল বলে প্রতিবেদন প্রকাশ পায়।\n২০২৪ সালের ১৩ সেপ্টেম্বর রাশিয়ার কেন্দ্রীয় ব্যাংক প্রাথমিক সুদের হার ১৯% এ উন্নীত করে।\n\n\n== ভূমিকা ও কর্তব্য ==\nসংবিধান অনুযায়ী, রাশিয়ার কেন্দ্রীয় ব্যাংক একটি স্বাধীন সত্তা, যেটির প্রাথমিক দায়িত্ব জাতীয় মুদ্রা রুবেলের স্থিতিশীলতা রক্ষা করা।\n২০১৩ সালের ১ সেপ্টেম্বরের পূর্ব পর্যন্ত এটি ছিল দেশটির ব্যাংক খাতের প্রধান নিয়ন্ত্রক সংস্থা, যা ব্যাংকের লাইসেন্স, ব্যাংকিং অপারেশনের নীতিমালা এবং অ্যাকাউন্টিং নীতিমালা প্রণয়ন ও লেন্ডার অব লাস্ট রিসোর্ট বা শেষ অবলম্বনের ঋণদাতা হিসেবে কাজ করতো।\nএটি মস্কো এবং সেন্ট পিটার্সবার্গ টাকশাল, গোজনাক টাকশালের মাধ্যমে রুবেল নোট এবং কয়েন ইস্যু করার একচেটিয়া অধিকার ভোগ করে।\nরাশিয়ান আইনের অধীনে, রাশিয়ার কেন্দ্রীয় ব্যাংক লাভের অর্ধেক অবশ্যই সরকারের ফেডারেল বাজেটে যোগ করতে হয়। রাশিয়ার কেন্দ্রীয় ব্যাংক ব্যাংক ফর ইন্টারন্যাশনাল সেটেলমেন্টেরের সদস্য।\nরাশিয়ার কেন্দ্রীয় ব্যাংক দেশেটির শীর্ষস্থানীয় বাণিজ্যিক ব্যাংক এসবারব্যাংক এর ৫৭.৫৮% শেয়ারের মালিক। রাশিয়ান জাতীয় পুনর্বীমা কোম্পানি (রাশিয়ান ন্যাশনাল রিইন্সুরেন্স কোম্পানি) রাশিয়ার কেন্দ্রীয় ব্যাংকের শতভাগ মালিকানাধীন একটি প্রতিষ্ঠান।\n\n\n== গভর্নর ==\nকেন্দ্রীয় ব্যাংকের পরিচালনা পর্ষদের সভাপতি হলেন রাশিয়ান ফেডারেশনের কেন্দ্রীয় ব্যাংকিং ব্যবস্থার প্রধান। রাশিয়ার রাষ্ট্রপতি ৪ বছর মেয়াদের জন্য কেন্দ্রীয় ব্যাংকের গভর্নর নিয়োগ দেন। একজন গভর্নরকে পরপর বেশ কয়েক মেয়াদের জন্য নিযুক্ত করা যেতে পারে (সের্গেই ইগনাতিয়েভ ১১ বছর ধরে কেন্দ্রীয় ব্যাংকের গভর্নর ছিলেন এবং তিনি সোভিয়েত-পরবর্তী রাশিয়ায় দীর্ঘতম মেয়াদে তিনবার নিযুক্ত হন)।\n\n\n== সাবসিডিয়ারীসমূহ ==\nরাশিয়ার কেন্দ্রীয় ব্যাংকের বেশ কয়েকটি রাশিয়ান কোম্পানিতে সরাসরি উল্লেখযোগ্য বিনিয়োগ রয়েছে:\n\nরাশিয়ার এসবারব্যাংক (স্টকের ৫০%+১ ভোটিং শেয়ার);\nমস্কো এক্সচেঞ্জ (স্টকের ১১.৭৭৯%);\nরাশিয়ান জাতীয় পুনর্বীমা কোম্পানি (স্টকের ১০০%);\nব্যাংকিং সেক্টর একত্রীকরণ তহবিল ট্রাস্ট কোম্পানি (স্টকের ১০০%)।\n\n\n== আরও দেখুন ==\nকেন্দ্রীয় ব্যাংকের তালিকা\n\n\n== তথ্যসূত্র ==\n\n\n== বহিঃসংযোগ ==\nব্যাংক অফ রাশিয়া (রুশ এবং ইংরেজি ভাষায়)\n(রুশ ভাষায়) রাশিয়ান সাম্রাজ্যের স্টেট ব্যাংকের সৃষ্টি\n(রুশ ভাষায়) রাশিয়ান ফেডারেশনের কেন্দ্রীয় ব্যাংকের সাইটে রাশিয়ান সাম্রাজ্যের স্টেট ব্যাঙ্ক\n(ইংরেজি ভাষায়) রাশিয়ান সাম্রাজ্যের স্টেট ব্যাংক রাশিয়ান ফেডারেশনের কেন্দ্রীয় ব্যাংকের সাইটে"}