{"pageid": 1388333, "title": "অগ্নিপথ (২০১২-এর চলচ্চিত্র)", "url": "https://bn.wikipedia.org/wiki?curid=1388333", "content": "অগ্নিপথ করণ মলহোত্রা পরিচালিত ২০১২ সালের ভারতীয় হিন্দি ভাষার মারপিটধর্মী নাট্য চলচ্চিত্র। এটি মলহোত্রার পরিচালিত প্রথম চলচ্চিত্র। ধর্ম প্রডাকশন্সের ব্যানারের চলচ্চিত্রটি প্রযোজনা করেন হিরু যশ জোহর ও করণ জোহর। এটি মুকুল এস. আনন্দ পরিচালিত ও অমিতাভ বচ্চন অভিনীত ১৯৯০ সালের একই নামের চলচ্চিত্রের পুনর্নির্মাণ। এর চিত্রনাট্য লিখেছেন মলহোত্রা ও ইলা দত্ত বেদী এবং সংলাপ লিখেছেন পীযূষ মিশ্র। এই চলচ্চিত্রে শ্রেষ্ঠাংশে অভিনয় করেন হৃতিক রোশন, সঞ্জয় দত্ত, ঋষি কাপুর, প্রিয়াঙ্কা চোপড়া, ওম পুরি ও জরিনা ওয়াহাব। গল্পে দেখা যায় যে মান্ডওয়া নামে এক দ্বীপ গ্রামের সাধারণ যুবক বিজয় দীনানাথ চৌহান (রোশন) কাঞ্চা চিনার (সঞ্জয়) বিরুদ্ধে তার বাবাকে অপদস্ত ও হত্যার প্রতিশোধ নিতে আন্ডারওয়ার্ল্ডের গ্যাংস্টার রউফ লালার (ঋষি) সাথে হাত মেলায়।\nকরণ জোহর তার বাবা যশ জোহর প্রযোজিত মূল অগ্নিপথ চলচ্চিত্র মুক্তির পর থেকে এটি পুনর্নির্মাণ করার ইচ্ছাপোষণ করেন, কারণ সমালোচকদের কাছ সমাদৃত হলেও চলচ্চিত্রটি ব্যবসায়িকভাবে ব্যর্থ হয় এবং যশের ব্যবসায়িক ক্ষতি হয়। জোহর মনে করেন তিনি মারপিটধর্মী চলচ্চিত্রের জন্য যথেষ্ট দক্ষ নন, তাই তিনি তার মাই নেম ইজ খান (২০১০) চলচ্চিত্রের সহকারী পরিচালক করণ মলহোত্রাকে এই চলচ্চিত্র নির্মাণের প্রস্তাব দেন। তিনি এই চলচ্চিত্রটিকে তার বাবার প্রতি সম্মাননা প্রদর্শন বলে গণ্য করেন। অগ্নিপথ চলচ্চিত্র মূল চিত্রগ্রহণ হয় দিউ ও মুম্বইয়ে এবং সেটে বেশ কয়েকটি দুর্ঘটনা ঘটে। এই চলচ্চিত্রের সঙ্গীতায়োজন করেন অজয়-অতুল এবং গীত রচনা করেন অমিতাভ ভট্টাচার্য। মূল চলচ্চিত্রের মত এই চলচ্চিত্রের শিরোনাম হরিবংশ রাই বচ্চনের একই নামের কবিতা থেকে নেওয়া হয়, যা সমগ্র চলচ্চিত্র জুড়ে সাহিত্যিকভাবে এবং রূপকভাবে চলচ্চিত্রের বিষয়বস্তুর সাথে সংযোগ স্থাপন করে।\nঅগ্নিপথ ২০১২ সালের ২৬শে জানুয়ারি ভারতের সাধারণতন্ত্র দিবসে প্রেক্ষাগৃহে মুক্তি পায় এবং বিশ্বব্যাপী ২৬৫০টি পর্দায় প্রদর্শিত হয়। ৫৮ কোটি রুপী ব্যয়ে নির্মিত চলচ্চিত্রটি ভারতে প্রথম দিনের সর্বোচ্চ আয়ের রেকর্ড ভেঙ্গে দেয় এবং বিশ্বব্যাপী ১৯৩ কোটির বেশি আয় করে ব্যবসাসফল হয় এবং ২০১২ সালে সর্বোচ্চ আয়কারী চলচ্চিত্রের তালিকায় পঞ্চম স্থান অধিকার করে। সমালোচকগণ মলহোত্রার পরিচালনা এবং রোশনের অভিনয়কে প্রশংসার দাবিদার বলে উল্লেখ করে এবং অনেকেই একে মূল চলচ্চিত্রের থেকেও ভালো বলে গণ্য করে। ৫৮তম ফিল্মফেয়ার পুরস্কারে অগ্নিপথ শ্রেষ্ঠ অভিনেতা (রোশন), শ্রেষ্ঠ পার্শ্ব অভিনেতা (ঋষি)-সহ ৫টি মনোনয়ন লাভ করে এবং ৫টি আইফা পুরস্কার ও ৪টি জি সিনে পুরস্কার অর্জন করে।\n\n\n== অভিনয়শিল্পীদল ==\n\n\n== সঙ্গীত ==\nঅগ্নিপথ চলচ্চিত্রের সঙ্গীতায়োজন করেন অজয়-অতুল এবং গীত রচনা করেন অমিতাভ ভট্টাচার্য। অজয় জানান যে \"চিকনি চামেলি\" গানটি তাদের সুরকৃত মারাঠি ভাষার যাত্রা (২০০৬) চলচ্চিত্রের \"কোম্বডি পালালি\" গানের পুনর্নির্মাণ। সনি মিউজিক ৯ কোটি রূপীর বিনিময়ে এই অ্যালবামের স্বত্ব অর্জন করে।\n\n\n== তথ্যসূত্র ==\n\n\n== বহিঃসংযোগ ==\n\nOfficial website\nইন্টারনেট মুভি ডেটাবেজে অগ্নিপথ   (ইংরেজি)\nবক্স অফিস মোজোতে অগ্নিপথ (ইংরেজি)\nরটেন টম্যাটোসে অগ্নিপথ (ইংরেজি)\nAgneepath at Bollywood Hungama\nটেমপ্লেট:করণ মলহোত্রা\n\nটেমপ্লেট:ধর্ম প্রডাকশন্স"}