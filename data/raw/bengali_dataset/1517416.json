{"pageid": 1517416, "title": "লুরগান", "url": "https://bn.wikipedia.org/wiki?curid=1517416", "content": "লুরগান উত্তর আয়ারল্যান্ডের আরমাঘ প্রদেশের একটি শহর যা লফ নে (নে হ্রদ) -এর দক্ষিণ তীরে এবং বেলফাস্টের প্রায় ১৮ মাইল (২৯ কিলোমিটার) দক্ষিণ-পশ্চিমে অবস্থিত। শহরটি বেলফাস্টের সাথে এম ওয়ান সড়কপথ এবং বেলফাস্ট-ডাবলিন রেলপথের মাধ্যমে সংযুক্ত। ২০২১ সালের যুক্তরাজ্যের আদমশুমারিতে লুরগানের জনসংখ্যা ছিল প্রায় ২৮,৬৩৪ (৩৮,১৯৮ জেলা এলাকা)। লুরগান আরমাঘ, ব্যানব্রিজ এবং ক্রেগাভন জেলার মধ্যে পড়ে। নির্দিষ্ট কিছু ক্ষেত্রে, লুরগানকে ক্রেইগাভন শহরাঞ্চলের অংশ হিসেবে বিবেচনা করা হয়।\nলুরগান শহরের সড়কপথ সোজা, প্রশস্ত এবং পরিকল্পিত। শহরে ব্রাউনলো হাউস এবং লুরগান টাউন হলের মতো বেশ কয়েকটি ঐতিহাসিক ভবন রয়েছে। লুরগান পার্ক উত্তর আয়ারল্যান্ডের বৃহত্তম নগর উদ্যান। \nশিল্প বিপ্লবের পরবর্তী সময়ে লুরগান শহরটি বস্ত্র উৎপাদনের (প্রধানত লিনেন ) একটি প্রধান কেন্দ্র হিসেবে পরিচিত ছিল। বিংশ শতাব্দীর শেষ দিকে অবধি লুরগানের বস্ত্র শিল্পের অব্যহতি স্থির ছিল। তারপর ধীরে ধীরে এর পতন শুরু হয়।\n১৯৬০-এর দশকে \"নতুন\" শহর ক্রেইগাভনের উন্নয়ন লুরগানের উপর একটি বড় প্রভাব ফেলেছিল, যখন এই অঞ্চলে প্রচুর শিল্প গিড়ে ওঠে।\n\n\n== ইতিহাস ==\n\nলুরগান নামটি আইরিশ নাম অ্যান লরগেইনের ইংরেজি রূপ। এই শব্দের দ্বারা মূলত বিশেষ আকৃতির পাহাড় বা শৈলশিরা (অর্থাৎ, দীর্ঘ, নিচু এবং সরু) বোঝানো হয়। লুরগানের পূর্ববর্তী নামগুলির মধ্যে ছিল লরগেইন ক্লান ভ্রেসাইল (ক্ল্যানব্রাসিলের দীর্ঘ নিম্ন শৈলশিরা\") এবং লরগেইন ভাইলে মিক কানা (\"ম্যাককানের বসতির দীর্ঘ নিম্ন শৈলশিরা\")।  ১৭ শতকের গোড়ার দিকে ম্যাক কানা (ম্যাকক্যানস) ছিল ও'নিলস এবং ক্ল্যানব্রাসিলের জমিদারির একটি অংশ। \n১৬১০ সালের দিকে, এলাকাটি কম জনবসতিপূর্ণ ছিল এবং  আইরিশ গেইল জনজাতির লোকেরা এখানে বসবাস করত।   লুরগানের সকল জমি ইংরেজ জমিদার উইলিয়াম ব্রাউনলো এবং তার পরিবারকে দেওয়া হয়েছিল।  প্রাথমিকভাবে, ব্রাউনলো পরিবার অ্যানালোইস্টের লাউ অঞ্চলের কাছে বসতি স্থাপন করে; তবে, ১৬১৯ সালের মধ্যে তারা কাছাকাছি একটি পাহাড়ে তাদের নিজস্ব থাকার জন্য একটি দুর্গ স্থাপন করেছিল। দূর্গে ৪২টি বাড়ি ছিল, যার সবকটিতেই ইংরেজ পরিবার বাস করত। বসতি অঞ্চলের রাস্তাগুলি পরিষ্কার ছিল এবং  ভুট্টা চাষের জন্য জলকল এবং একটি বায়ুকল -এর সুবিধা ছিল। \n১৬৩৯ সালে ব্রাউনলো আইরিশ পার্লামেন্টে সদস্য হন। ১৬৪১ সালের আইরিশ বিদ্রোহের সময়, ব্রাউনলোর দুর্গ ধ্বংস করে, তার স্ত্রী এবং পরিবারকে বন্দী করে প্রথমে আরমাঘে এবং তারপর কাউন্টি টাইরনের ডানগাননে নিয়ে যাওয়া হয়।  এরপর সেই অঞ্চলের জমিটি ম্যাক কানা বংশ এবং ও'হ্যানলন্সের কাছে হস্তান্তর করা হয়। ১৬৪২ সালে, লর্ড কনওয়ের বাহিনী  ব্রাউনলো এবং তার পরিবারকে মুক্ত করে। বিদ্রোহ শেষ হওয়ার সাথে সাথে তারা লুরগানে তাদের সম্পত্তিতে ফিরে আসে। উইলিয়াম ব্রাউনলো ১৬৬০ সালে মারা যান, কিন্তু তার পরিবারটি বস্ত্র শিল্পের উন্নয়নে তাদের অবদান অব্যাহত রাখে এবং ১৭ শতকের শেষের দিকে লুরগানের এই বস্ত্র শিল্প শীর্ষে পৌঁছেছিল। \nথিওবাল্ড উলফ টোন তার যাত্রায় সময় প্রায়শই লুরগানের মধ্য দিয়ে যেতেন। ১৭৯২ সালে তার লেখায় তিনি লুরগানের সবুজ প্রকৃতির বর্ননা করেছিলেন। \n\n\n=== মহাদুর্ভিক্ষ ===\n১৮৪১ সালে লুরগানে একটি কর্মশালা নির্মিত হয়েছিল, যা দরিদ্র আইনের শর্তাবলীর অধীনে খোলা হয়েছিল। আইন অনুসারে, প্রতিটি দরিদ্র আইন ইউনিয়ন ক্রমবর্ধমান সংখ্যক নিঃস্ব দরিদ্রদের ত্রাণ দেওয়ার জন্য একটি কর্মশালা তৈরি করবে। ১৮২১ সালে, লুরগানের জনসংখ্যা ছিল ২,৭১৫ জন;  ২০ বছরের মধ্যে, ১৮৪১ সালের মধ্যে জনসংখ্যা ৪,৬৭৭ জনে উন্নীত হয়। জনসংখ্যার এই আকস্মিক বৃদ্ধির বেশ কয়েকটি কারণ ছিল। তৎকালীন ক্রমবর্ধমান বস্ত্র শিল্পের সুযোগ-সুবিধার কারণে অনেক শ্রমিক তাদের গ্রামীণ এলাকায্র দরিদ্র জীবনযাপন ছেড়ে কর্মসংস্থানের আশায় লুরগানে স্থানান্তরিত হয়। ক্রমবর্ধমান জনসংখ্যা এই শহরটিতে ব্রাউনলো হাউসের মতো নতুন কাঠামো এবং ভবন নির্মাণের কাজ নিশ্চিত করার সুযোগ দিয়েছিল।\nদরিদ্র শ্রমিকদের অতিরিক্ত সংখ্যক শহরে চলে আসার ফলে অতিরিক্ত ভিড়, দুর্বল নিকাশী ব্যবস্থা এবং জীবনযাত্রার মান খুবই নিম্ন হয়ে পড়ে। ১৮৪৬ সালে যখন দ্বিতীয়বারের মতো আলু ফসল নষ্ট হয়, তখন এর ফলস্বরূপ দেখা দেওয়া দুর্ভিক্ষের  কারণে সেই বছরের শেষের দিকে শহরের মূল কর্মক্ষেত্রগুলি তাদের শ্রমিক ধারণক্ষমতা অতিক্রম করে যায়। সমস্যা দূর করার প্রয়াসে, অন্যান্য শহরের মতো লুরগানে একটি ত্রাণ কমিটি প্রতিষ্ঠা করা হয়েছিল। ত্রাণ কমিটি স্থানীয় জমির মালিক, অধবাসী এবং ধর্মযাজকদের কাছ থেকে চাঁদা সংগ্রহ করেছিল। ডাবলিন থেকেও তহবিল আনা হয়েছিল। এই ব্যবস্থার মাধ্যমে, স্যুপ কিচেন নামক প্রকল্প উদ্বোধন করা হয় যার মাধ্যমে ক্রমবর্ধমান ক্ষুধার্ত মানুষের মধ্যে খাবার বিতরণ করা হয়েছিল। কর্মসংস্থানের ব্যবস্থা করার জন্য এবং দরিদ্রদের অবস্থার উন্নতির জন্য, লর্ড লুরগান তার সম্পত্তিতে ভূমি-নিষ্কাশনের একটি পরিকল্পনা তৈরি করেছিলেন।\nলুরগানে দুর্ভিক্ষের রাস্তা নামাঙ্কিত সড়কটি আয়ারল্যান্ডের এই দুর্ভিক্ষের সময় নির্মিত হয়। জমির মালিকরা বিদ্যমান রাস্তার সমস্যা মেরামত করার জন্য শ্রমিক নিয়োগ করে এবং তার সাথে সাথে দরিদ্রদের ত্রাণও প্রদান করেছিলেন। ১৮৪৬ থেকে ১৮৪৯ সালের মধ্যে, দুর্ভিক্ষের কারনে শুধুমাত্র লুরগান ইউনিয়নেই ২,৯৩৩ জন প্রাণ হারায়। কর্মশালাটি বর্তমানে লুরগান হাসপাতাল নামে পরিচিত, যেখানে সংলগ্ন তান্ড্রেজি রোড বরাবর একটি স্মারক দেয়ালচিত্র আছে। \n\n\n=== নতুন শহর ===\n\nশতাব্দীর পর শতাব্দী ধরে লুরগান শহরটি একটি শিল্পাঞ্চল হিসেবে প্রসারিত হতে থাকে। ১৯৬০-এর দশকে যখন যুক্তরাজ্য সরকার জনসংখ্যা বৃদ্ধির সাথে মোকাবিলা করার জন্য গ্রেট ব্রিটেনের নতুন শহরগুলির জন্য একটি কর্মসূচি তৈরি করছিল, তখন উত্তর আইরিশ সরকার বেলফাস্টের প্রত্যাশিত নগর বৃদ্ধির সাথে মোকাবিলা করার জন্য একটি নতুন শহর তৈরির পরিকল্পনাও করে। শহরে অতিরিক্ত ভিড় রোধ করার জন্যও এই পরিকল্পনা নেওয়া হয়েছিল। (যা জাতীয়তাবাদী সম্প্রদায়ের মধ্যে অপ্রিয় নাম হিসেবে পরিচিত) ১৯৬৫ সালে একটি নতুন শহর হিসেবে ঘোষিত হয়, যা লুরগান ও পোর্টাডাউনসহ পার্শ্ববর্তী শহরগুলোকে অন্তর্ভুক্ত করে একটি সরলরেখা-আকৃতির নগরী হিসেবে গড়ে তোলার উদ্দেশ্যে পরিকল্পিত হয়েছিল। কিন্তু পরিকল্পনাটি মূলত ব্যর্থ হয়েছিল।  আজ ক্রেইগাভন শব্দের মাধ্যমে স্থানীয়ভাবে দুটি শহরের মধ্যবর্তী আবাসিক এলাকার অংশকে বোঝায়।  তবে, ক্রেইগাভনের উন্নয়ন লুরগানকে বিভিন্নভাবে প্রভাবিত করেছিল। ক্রেইগাভনে যে ধরণের সাইকেল রাস্তা এবং হাঁটা পথ তৈরি করা হয়েছিল তা লুরগানের নতুন আবাসন এলাকায় অন্তর্ভুক্ত করা হয়েছিল। শহরের ভেতরে এবং আশেপাশের অতিরিক্ত জমি শিল্প উন্নয়নের জন্য চিহ্নিত করা হয়েছিল। আঘাকমন এবং আঘাগ্যালনের মতো প্রতিবেশী গ্রামীণ বসতিগুলিকে আবাসন এলাকা হিসেবে গড়ে তোলা হয়েছিল এবং শহরের জনসংখ্যা বৃদ্ধি পেয়েছিল।\nবিংশ শতাব্দীর শেষভাগ পর্যন্ত টেক্সটাইল শিল্প শহরের প্রধান শিল্প হিসাবে পরিচিত ছিল, যেখানে সবচেয়ে বেশি কর্মক্ষেত্রে সুযোগ ছিল। উন্নয়নশীল বিশ্বে সস্তা শ্রমের সুযোগের আবির্ভাবের ফলে লুরগানে পোশাক উৎপাদন শিল্প হ্রাস পায়। \n\n\n=== অপপ্রচার ===\nলুরগান এবং এর সাথে সম্পর্কিত পোর্টাডাউন এবং ক্রেইগাভন শহরগুলি খুনী ত্রিভুজ নামে পরিচিত একটি অঞ্চলের অংশ ছিল। এই অঞ্চলটিতে উল্লেখযোগ্য সংখ্যক অপরাধ এবং প্রাণহানির ঘটনা সংঘটিত হয়েছিল।  ২০১০ সালের মধ্যে শহরটি উত্তর আয়ারল্যান্ডের কয়েকটি এলাকার মধ্যে অন্তর্গত ছিল যেখানে তথাকথিত ভিন্নমতাবলম্বী রিপাবলিকানদের উল্লেখযোগ্য স্তরের আধিপত্য ছিল।  রোমান ক্যাথলিক এবং প্রোটেস্ট্যান্ট খ্রীস্টান এই দুই সম্প্রদায়ের মধ্যে অব্যাহত উত্তেজনা, যা মাঝে মাঝে সহিংস রূপ ধারণ করত। \n১৯৯২ সালের ৫ মার্চ তারিখে, মার্কেট স্ট্রিটে ১,০০০ পাউন্ড ওজনের একটি ট্রাক বোমা বিস্ফোরিত হয়, যা আইআরএ দ্বারা স্থাপিত করা হয়েছিল বলে মনে করা হয়। এর ফলে বাণিজ্যিক সম্পত্তির ব্যাপক ক্ষতি হয়। \n২০২০ সালের ৫ ফেব্রুয়ারী তারিখে, পিএসএনআই একটি লরিতে একটি বোমা খুঁজে পায় । কন্টিনিউটি আইরিশ রিপাবলিকান আর্মি স্বীকার করেছে যে তারা এটি স্থাপন করেছিল। তারা প্রত্যাশা করেছিল যে লরিটি ২০২০ সালের জানুয়ারিতে নর্থ চ্যানেল ফেরিতে তোলা হবে। \n\n\n== ভূগোল ==\nলুরগান আরমাঘ প্রদেশের উত্তর-পূর্ব কোণে আয়ারল্যান্ডের তুলনামূলকভাবে সমতল অংশে অবস্থিত। নে হ্রদের দক্ষিণ-পূর্ব তীরে বরাবর, কাউন্টি ডাউন সীমান্তে এবং কাউন্টি অ্যান্ট্রিমের সীমান্ত থেকে ২ মাইলেরও কম দূরে এর অবস্থান। হ্রদের তীরে মোহনায় অবস্থিত একটি এলাকা এবং আরও পিছনে অবস্থিত ব্যাসল্ট পাথরের ভূগঠনের একটি অংশ এই শহরের এলাকার মধ্যে পরে। এই এলাকার প্রাচীনতম মানব কিছু মানব বসতি ছিল যা বর্তমান শহরের উত্তর-পশ্চিমে হ্রদের তীরে কেন্দ্রীভূত ছিল। যখন ব্রাউনলো পরিবারকে এই অঞ্চলের জমি হস্তান্তর করা হয়, তখন তারা প্রথমে অ্যানালোইস্টের লাউয়ের কাছে বসতি স্থাপন করে, কিন্তু পরে যেখানে শহর নির্মান হয়, সেখানেই তারা বসতি স্থাপন করে।  শহরের প্রাচীনতম অংশ, প্রধান রাস্তা, লুরগানের শহরভূমিতে (বেইল ফেয়ারাইন ) একটি দীর্ঘ ঢালের উপর নির্মিত। পাশের একটি পাহাড়ে ব্রাউনলো হাউস অবস্থিত, যেখান থেকে লুরগান পার্ক দেখা যায়।\nআয়ারল্যান্ডের বাকি অংশের মতো, লুরগান ও তার পার্শ্ববরতী এলাকাগুলি দীর্ঘদিন ধরে বিভিন্ন শহরাঞ্চলে বিভক্ত, যাদের বেশিরভাগেরি নামকরণ আইরিশ ভাষা থেকে হয়েছে। লুরগান নামটিও আইরিশ ভাষা থেকে এসেছে। সময়ের সাথে সাথে, আশেপাশের শহরভূমিগুলি গড়ে উঠেছে এবং তারা অনেক রাস্তা এবং আবাসন জমির নাম আইরিশ ভাষা থেকে উদ্ভুত। লুরগানের নগর এলাকার মধ্যে অবস্থিত শহরাঞ্চলের তালিকা, তাদের সম্ভাব্য ব্যুৎপত্তি সহ নীচে দেওয়া হল:\nশঙ্কিল প্যারিশ:\nঅ্যাঘনাক্লয় (  আইরিশ  আছাদ না ক্লোইচে 'পাথুরে ভূমি' )\nব্যালিব্লাঘ ( বেইল ব্লাথাচ থেকে, যার অর্থ \"ফুলময় শহর\")\nডেমেসনে (একটি ইংরেজি নাম - এই শহরভূমিটি ড্রামনামো এবং অন্যান্যদের দ্বারা খোদাই করা হয়েছিল, এবং এতে লুরগান পার্কও অন্তর্ভুক্ত ছিল)\nডেরি ( ডোয়ার থেকে, যার অর্থ \"ওক গ্রোভ\")\nডগার (পূর্বে ডৌচারন, সম্ভবত আন ডাবচার্ন, ডৌচারন থেকে এসেছে যার অর্থ \"কালো কেয়ার্ন \")\nড্রামনামো ( যার অর্থ \"গরুদের ঢিলা\")\nনকনাশানে (পূর্বে নকনাশানগান, যার অর্থ \"পিঁপড়ার পাহাড়\")\nলুরগান্টারি (যার অর্থ \"সামার রিজ\" বা \" গ্রীষ্মের চারণভূমি \")\nশানকিল ( সেনচিল থেকে যার অর্থ \"পুরানো চার্চ\" বা সেনচাইল অর্থ \"পুরানো কাঠ\")\nতাঘনেভান (পূর্বে টেগনেভান, টিচ নেমহাইন থেকে, যার অর্থ \"নেমহানের বাড়ি\" বা \"নেমহানের চার্চ\") \nতান্নাঘমোর উত্তর এবং তান্নাঘমোর দক্ষিণ (অর্থ \"বড় ঘাসের মাঠ\")\nটোবারহেউনি ( টোবার শুইবনে যার অর্থ \"সুইনি'স কূপ\" বা টোবার চেইননি যার অর্থ \" কেনিচের কূপ\")\nতিরসোগ ( যার অর্থ \"পরীদের দেশ\")\nসিগো প্যারিশ:\nব্যালিনামোনি ( বাইলে না মোনাধ থেকে যার অর্থ \"বগের শহর\")\nড্রামনাকেলি ( ড্রোমাইন উই চেল্লাই থেকে যার অর্থ \"ও'কেলির রিজ\")\nসিলভারউড (একটি ইংরেজি নাম - পূর্বে কিলিনারগিট নামে পরিচিত, কোয়েল অ্যান এয়ারগিড থেকে এসেছে যার অর্থ \"রূপার কাঠ\")\nতুরময়রা ( যার অর্থ \"সামনের দেশ\")\n\n\n=== জলবায়ু ===\nলুরগানের জলবায়ু আয়ারল্যান্ডের অভ্যন্তরীণ অঞ্চলের মতোই নাতিশীতোষ্ণ । গ্রীষ্মের তাপমাত্রা ২০ ডিগ্রি বেশিরভাগ সময়ে ২০ ডিগ্রি সেলসিয়াসে অবধি পৌঁছাতে পারে। ৩০ ডিগ্রি সেলসিয়াস (৮৬ ডিগ্রি ফারেনহাইট) বা তার বেশি তাপমাত্রা উঠে যাওয়া বিরল। । আয়ারল্যান্ডে ধারাবাহিকভাবে আর্দ্র জলবায়ু বিরাজমান। তাপমাত্রা যখন সর্বোচ্চ ২০ ডিগ্রি সেলসিয়াস (৮০-৮৫ ডিগ্রি ফারেনহাইট) এর কাছে চলে যায় তখন অস্বস্তিকর বোধ করতে পারে, যা ইউরোপের বাকি অংশের উষ্ণ জলবায়ুতে একই রকম তাপমাত্রার সমতুল্য।\n\n\n== শাসনব্যবস্থা ==\nওয়েস্টমিনস্টারে যুক্তরাজ্যের পার্লামেন্ট নির্বাচন আসনের নিরিখে লুরগান আপার ব্যান নির্বাচনী এলাকার অংশ। এটি দীর্ঘদিন ধরে একটি নিরাপদ ইউনিয়নবাদী আসন  যার বর্তমান প্রতিনিধি হলেন ডেমোক্র্যাটিক ইউনিয়নবাদী পার্টির কার্লা লকহার্ট ।\nস্টর্মন্টে উত্তর আয়ারল্যান্ড অ্যাসেম্বলির সদস্যরা ছয় সদস্যের নির্বাচনী এলাকা থেকে আনুপাতিক প্রতিনিধিত্ব  করে এবং ওয়েস্টমিনস্টারের মতো একই নির্বাচনী এলাকা ব্যবহার করে নির্বাচিত হন।\nলুরগান শহরের প্রথম ১৮৫৫ সালে কমিশনার নির্বাচন করার জন্য মতদান হয়  এবং ১৮৯৮ সালের স্থানীয় সরকার (আয়ারল্যান্ড) আইন অনুসারে কমিশনারদের পরিবর্তে লুরগান নগর জেলা পরিষদকে শহরের রাজনৈতিক অধিকার হস্তান্তর করে। এর ফলে আয়ারল্যান্ডে স্থানীয় সরকারের উপর জমিদারদের নিয়ন্ত্রণ কার্যকরভাবে শেষ হয়ে যায়।  ১৯৭৩ সালে স্থানীয় সরকার (সীমানা) আইন (উত্তর আয়ারল্যান্ড) ১৯৭১ এবং স্থানীয় সরকার আইন (উত্তর আয়ারল্যান্ড) ১৯৭২ এর অধীনে উত্তর আয়ারল্যান্ডে স্থানীয় সরকার সংস্কারের সময় শহর কাউন্সিল ব্যবস্থা বিলুপ্ত করা হয়। এর ফলে শহর ও কাউন্টি কাউন্সিলের দ্বি-স্তরীয় ব্যবস্থাও বিলুপ্ত হয়ে যায় এবং এর পরিবর্তে এক-স্তরীয় ব্যবস্থা চালু হয়। লুরগানকে ক্রেগাভন বরো কাউন্সিলের এখতিয়ারভুক্ত করা হয়েছিল এবং ২০১৫ সালে একটি নতুন আইন অনুসারে বিভিন্ন জেলাকে সুবিন্যস্ত ও একীভূত করা হয়েছিল। আজ লুরগান নতুন আরমাঘ, ব্যানব্রিজ এবং ক্রেগাভন জেলার অংশ। লুরগান এলাকার অন্তর্ভুক্ত ওয়ার্ডগুলি হল, চার্চ, ডোনাঘক্লোনি, নকনাশানে, ম্যাগেরেলিন, মরনভিউ, পার্কলেক এবং ওয়ারিংস্টাউন।\nআরমাঘ সিটি, ব্যানব্রিজ এবং ক্রেইগাভন বরো কাউন্সিলের লুরগান নির্বাচনী এলাকার প্রতিনিধিত্ব করার জন্য সাতজন কাউন্সিলর নির্বাচিত হন।\n\n\n== জনসংখ্যা ==\nউত্তর আয়ারল্যান্ড পরিসংখ্যান ও গবেষণা সংস্থা (NISRA) লুরগানকে একটি পৃথক সত্তা হিসেবে বিবেচনা করে না, উপরন্তু ক্রেইগাভন, পোর্টাডাউন এবং ব্লিয়ারির সাথে একত্রিত হয়ে সম্পূর্ন এলাকাটিকে ক্রেইগাভন শহর অঞ্চল হিসাবে বিবেচনা করা হয়। লুরগান নগর এলাকা গঠিত নির্বাচনী ওয়ার্ডগুলির তথ্য একত্রিত করে মোটামুটি সঠিক জনসংখ্যা গণনা পাওয়া যেতে পারে। লুরগান নগর এলাকার  নির্বাচনী ওয়ার্ডগুলি হল চার্চ, কোর্ট, ড্রামনামো, নকনাশানে, মরনভিউ, পার্কলেক, টাঘনেভান  এবং উডভিল। \nসর্বশেষ আদমশুমারি (২০২১ সালের ২১ মার্চ ) অনুসারে শহরের ওয়ার্ডগুলির সম্মিলিত জনসংখ্যা ছিল ৩১,০৬৮ জন। ২০১১ সালের প্রকাশিত সর্বশেষ ধর্মীয় তথ্য অনুসারে আনুমানিক জনসংখ্যা ২৫,০৬৯ (২০১১ সালের ২৭ মার্চ) জন যার মধ্যে ৬২.২% ক্যাথলিক এবং ৩৩.৭% প্রোটেস্ট্যান্ট বা অন্যান্য খ্রিস্টধর্মাবলম্বী আছে।\nশহরটি জাতিগত/রাজনৈতিক/সাম্প্রদায়িক ভিত্তিতে বিভক্ত, যেখানে আবাসিক এলাকাগুলি প্রায় সম্পূর্ণরূপে জাতীয়তাবাদী/ক্যাথলিক/আইরিশ অথবা ইউনিয়নবাদী/প্রোটেস্ট্যান্ট/ব্রিটিশদের দ্বারা পরিচালিত।  শহরের কেন্দ্রস্থলের উত্তর প্রান্তকে জাতীয়তাবাদী/ক্যাথলিক দ্বারা প্রভাবিত হিসেবে বিবেচনা করা হয় এবং দক্ষিণ প্রান্তে মূলত ইউনিয়নবাদী/প্রোটেস্ট্যান্ট ধর্মাবলম্বীদের প্রভাব আছে। এই দুই এলাকাত মধ্যে যে অদৃশ্য বিভাজক রেখা  বর্তমান তা বাজারের রাস্তা, উইন্ডসর সড়ক এবং ইউনিয়ন স্ট্রিটের বিশেষ বিশেষ স্থান দ্বারা চিহ্নিত ।  ১৯৮০-এর দশকে শহরের উত্তর প্রান্তে দুটি ইউনিয়নবাদী/প্রোটেস্ট্যান্ট ছিটমহল ছিল, গিলপিন্সটাউন এবং ওয়েকহার্স্ট। ইউনিয়নবাদী/প্রোটেস্ট্যান্টরা ধীরে ধীরে এখান থেকে চলে যাওয়ার সাথে সাথে উভয় অঞ্চলই জাতীয়তাবাদী/ক্যাথলিক এলাকায় পরিণত হয়েছে। \n১৯০৬ সালের আগে লাটভিয়ার তুকুমস থেকে জোসেফ হারবার্ট (মূলত হার্জবার্গ) দ্বারা প্রতিষ্ঠিত লুরগান হিব্রু মণ্ডলীর জন্য ৪৯ নর্থ স্ট্রিটে একটি সিনাগগ(উপাসনালয়) ছিল, কিন্তু প্রতিষ্ঠাতার মৃত্যুর সময় ১৯২০-এর দশকে এটি বন্ধ হয়ে যায়।\n\n\n== অর্থনীতি ==\nঐতিহাসিকভাবে লুরগান একটি শিল্প শহর যেখানে শিল্প বিপ্লবের সময় বস্ত্র শিল্প ছিল প্রধান কর্মসংস্থানের উৎস। বলা হয় যে, ঊনবিংশ শতাব্দীর শেষের দিকে এখানে প্রায় ১৮,০০০ লোক বস্ত্র শিল্পের সাথে যুক্ত ছিলেন, যা সেই সময়ের শহরের বাসিন্দা জনসংখ্যার তুলনায় উল্লেখযোগ্যভাবে বেশি।  ভোক্তাদের রুচির পরিবর্তনের সাথে সাথে সুতির কাপড়ের চাহিদা হ্রাস পায়, কিন্তু অন্যান্য  বস্ত্রের উৎপাদন অব্যাহত থাকে যা ১৯৯০ এবং ২০০০ এর দশক পর্যন্ত শহরবাসী ও আশেপাসের অঞ্চলে বসবাসকারীদের কর্মসংস্থানের একটি প্রধান উৎস হিসেবে প্রচলিত চজিল।  পরবর্তীকালে যুক্তরাজ্য জুড়ে বস্ত্র শিল্পে বড় ধরনের পতন ঘটে। \nযখন লুরগান, পোর্টাডাউন এবং এর মধ্যবর্তী অঞ্চলের বিশাল জমি একচেটিয়া শিল্প ব্যবহারের জন্য বন্ধ করে দেওয়া হয়েছিল, তখন সিলভারউড শিল্প এলাকায় অবস্থিতত বৃহৎ গুডইয়ার ফ্যান-বেল্ট কারখানাটি ছিল ক্রেইগাভনের উন্নয়নের উতস। ব্যবসায়িক লাভ পেতে ব্যর্থ হওয়ার কারনে ১৯৮৩ সালে গুডইয়ার কারখানাটি বন্ধ হয়ে যায়, যার ফলে ৭৫০ জন কর্মসংস্থান হারায়।  পরবর্তীতে উইলসন ডাবল ডেক ট্রেইলার্স এবং ডিডিএল ইলেকট্রনিক্স  সংস্থা আংশিকভাবে এই বন্ধ কারখানা অঞ্চলের দ্বারা দখল নয়। সিলভারউড শিল্প এলাকায় উৎপাদন ও হালকা প্রকৌশল শিল্প সংস্থা গড়ে ওঠে। শহরের অন্যান্য শিল্প এলাকাগুলির মধ্যে রয়েছে অ্যানেসবোরো এবং হাফপেনি ভ্যালি (পোর্টাডাউন রোড) শিল্প এলাকা। ক্রেইগাভনের অন্যান্য শিল্প এলাকার তুলনায় এই এলাকায় শিল্পের উন্নয়ন বেশ সীমিত \nক্রেইগাভন উন্নয়নের একটি মূল উপাদান ছিল লুরগান এবং পোর্টাডাউনের মাঝামাঝি একটি কেন্দ্রীয় ব্যবসায়িক জেলা যা সমগ্র নতুন শহরের কেন্দ্রস্থল হিসেবে কাজ করত।এখানে একটি অফিস ভবন, একটি আদালত ভবন, একটি নাগরিক ভবন এবং একটি ছোট শপিং সেন্টার বিপণি কেন্দ্র বিপণি কেন্দ্র নির্মিত হয়েছিল। ১৯৯০-এর দশকে এই বিপণি কেন্দ্রের উল্লেখযোগ্যভাবে সম্প্রসারন হয়েছিল এবং বর্তমানে এটি রাশমেরে রিটেইল পার্ক নামে পরিচিত হয়, এখানে অনেক বড় খুচরা দোকান ছিল। এই বিপণি কেন্দ্রের নির্মান উত্তর আয়ারল্যান্ডের অন্যান্য অংশে শহরের দোকান ও বাজারের ব্যবসা ক্ষতিগ্রস্ত করেছে এবং খুচরা বাণিজ্যের উপর এর ক্ষতিকর প্রভাব পড়েছে।  শহরের চেম্বার অফ কমার্স কার্যকরী নয় এবং পুনরুজ্জীবনের বহু প্রচেষ্টা সত্ত্বেও এটি নিষ্ক্রিয় অবস্থায় রয়েছে। \n\n\n== সংস্কৃতি এবং সম্প্রদায় ==\n\n\n=== সাংস্কৃতিক তথ্যসূত্র ===\nআয়ারল্যান্ডে একটি বাক্যাংশ খুবই প্রচলিত, ট্যু হ্যাভ আ ফেস অ্যাজ্ এ লুরগান স্পেড। সাধারণত কোন দুর্দশাগ্রস্ত বা অভাগা ব্যাক্তির উদ্দেশ্যে এই প্রবাদ বা প্রচলিত বাক্যাংশ ব্যবহার করা হয়ে থাকে।  এই অভিব্যক্তির উৎপত্তি নিয়ে বিতর্ক রয়েছে। একটি তথ্য অনুসারে এই প্রবাদের উতপত্তি হয়েছে জনৈক কম বেতনের শ্রমিক যিনি বর্তমান লুরগান পার্ক হ্রদ খনন করছিল তার কাহিনী থেকেই এই প্রবাদের উতপত্তি।  আরেকটি তত্ত্ব হল এটি আইরিশ ভাষার লোরগা স্পেড কথা থেকে এসেছে যার অর্থ কোদালের খাদ।\nলুরগানের বিখ্যাত ব্যালাড অনুষ্ঠান মাস্টার ম্যাকগ্রা এক গ্রেহাউন্ড কুকুরকে নিয়ে রচিত, যা আয়ারল্যান্ডের এক ক্রীড়া নায়ক হয়ে উঠেছিল।  মাস্টার ম্যাকগ্রা নামক কুকুরটিকে ব্রাউনলো পরিবার লুরগান থেকে  কিনেছিল। ব্যালাড অনুষ্ঠানের গানে কুকুরের মালিক চার্লস ব্রাউনলোর কথাও উল্লেখ করা হয়েছে, যাকে গানের কথায় লর্ড লুরগান হিসাবে অভিহিত করা হয়েছে। কুকুরটি ১৮৬৮, ১৮৭০ এবং ১৮৭১ সালে তিনবার ওয়াটারলু কাপ হেয়ার কোর্সিং প্রতিযোগিতা জিতেছিলেন। ময়নাতদন্তে দেখা গেছে যে তার  এই গ্রেহাউন্ড কুকুরটির হৃদপিণ্ডের আকার স্বাভাবিকের চেয়ে দ্বিগুণ বড়  ছিল।  শহরজুড়ে বিভিন্ন প্রতীকী মাধ্যমে তাকে স্মরণ করা হয়। কুকুরটির যত্নের দায়িত্বে থাকা জনৈক বালকের নামানুসারে কুকুরটির নামকরণ করা হয়েছিল ম্যাকগ্রা। ১৮৭১ সালে তাঁর শেষ গৌরব অর্জনের ১২০ বছরেরও বেশি সময় পরে, ১৯৯৩ সালে ক্রেইগাভন সিভিক সেন্টারে তাঁর একটি মূর্তি উন্মোচন করা হয়েছিল। ২০১৩ সালে মূর্তিটি লুরগান শহরের কেন্দ্রস্থলে স্থানান্তরিত করা হয়। তাঁর সম্মানে প্রতি বছর একটি উৎসবও অনুষ্ঠিত হয়। মাস্টার ম্যাকগ্রার নামে একটি লুরগানের একটি পানশালার নামকরণ করা হয়েছে।\nবিবিসির উত্তর আয়ারল্যান্ডের হাস্যরসাত্মক অনুষ্ঠান দ্য ব্লেম গেম-এ লুরগান শহরের সম্পর্কে প্রায়শই উপহাসাস্পদ উক্তি করা হয়।\n\n\n=== সাম্প্রদায়িক সুবিধা ===\nঅক্সফোর্ড দ্বীপ হল নে হ্রদের তীরে অবস্থিত একটি প্রকৃতি সংরক্ষণাগার যেখানে কিন্নেগো মেরিনা এবং লফ নে ডিসকভারি সেন্টার -এর অবস্থান। এটি একটি ব্যাখ্যামূলক দর্শনার্থী কেন্দ্র যেখানে আশেপাশের বন্যপ্রাণ দর্শন এবং তাদের সম্পর্কে তথ্য অর্জনের সুযোগ-সুবিধা রয়েছে। এখানে একটি ক্যাফে আছে। \nমূল রাস্তা থেকে কয়েকশ গজ দূরে অবস্থিত লুরগান পার্ক হল উত্তর আয়ারল্যান্ডের বৃহত্তম শহুরে পার্ক।  ডাবলিনের ফিনিক্স পার্কের পরে এটি আয়ারল্যান্ডের দ্বিতীয় বৃহত্তম। এটি ১৯ শতকের এলিজাবেথীয় ধাঁচের একটি জমিদার বাড়িকে কেন্দ্র করে গড়ে উঠেছে যা ব্রাউনলো হাউসের সম্পত্তির অংশ ছিল।  ১৮৯৩ সালে লুরগান বরো কাউন্সিল জমিটি কিনে নেয় এবং ১৯০৯ সালে আয়ারল্যান্ডের লর্ড লেফটেন্যান্ট আর্ল অ্যাবারডিন এটিকে একটি পাবলিক পার্ক হিসেবে জনসাধারণের জন্য উন্মুক্ত করেন।  এখানে রয়েছে একটি বিশাল কৃত্রিম হ্রদ এবং  কোলব্রুকডেল নামক একটি প্রাকৃতিক ঝর্ণা। বর্তমানে এই পার্কটিতে বার্ষিক গ্রীষ্মকালীন অনুষ্ঠান আয়োজিত হয় যাদের মধ্যে রয়েছে, লুরগান কৃষি প্রদর্শনী এবং লুরগান পার্ক র‍্যালি, যা উত্তর আয়ারল্যান্ডের বৃহত্তম বার্ষিক ক্রীরা অনুষ্ঠান। এই পার্ক আয়ারল্যান্ডের সার্কিটের র‍্যালির একটি মঞ্চ হিসেবে পরিচিত।\nসন্ত এডওয়ার্ড মাউন্ট জিয়ন হাউস, যা পূর্বে সন্ত জোসেফের আশ্রম ছিল, এখন শ্যানকিল লুরগান কমিউনিটি অ্যাসোসিয়েশন/কমিউনিটি প্রকল্প দ্বারা পরিচালিত একটি আন্তঃ-সম্প্রদায় কেন্দ্র।  সামাজিক উন্নয়ন বিভাগ, শান্তি ও পুনর্মিলনের উদ্দেশ্যে এখানে ইইউ থেকে অর্থ সাহায্য করা হয়। \n\n\n=== প্রতীক ===\n\nলুরগান শহরের কেন্দ্রস্থল তার প্রশস্ত ও পরিকল্পিত সড়ক ব্যবস্থার জন্য পরিচিত। শহরের এক প্রান্তে অবস্থিত চার্চ প্লেসে শ্যানকিল (অ্যাংলিকান) গির্জা। চার্চ প্লেসের প্রবেশপথে একটি ধূসর গ্রানাইট ষড়ভুজাকার মন্দির আকৃতির যুদ্ধ স্মারক অবস্থিত, যার উপরে একটি ব্রোঞ্জের ডানাযুক্ত মূর্তি রয়েছে। এই মূর্তি বিজয়ী শান্তির চেতনার প্রতিনিধিত্ব করে। স্মারকের কেন্দ্রে অবস্থিত একটি মার্বেল স্তম্ভে প্রথম বিশ্বযুদ্ধে নিহত শহরের ৪০০ জনেরও বেশি মানুষের নাম খোদাই করা আছে। \nমার্কেট স্ট্রিটের দুপাশের সারি সারি ভবনগুলিতে বড় প্রবেশদ্বার দেখা যায়। গেটগুলি এতই প্রশস্ত যে তার মধ্যে দিয়ে সহজেই ঘোড়া এবং গাড়ি চলাচল করতে পারে। শহরের সোজা পরিকল্পিত রাস্তাগুলি শহরে একটি সাধারণ বৈশিষ্ট্য। শহরে এখনও অনেক প্রাক্তন সুতিবস্ত্র কারখানার উপস্থিতি দেখা যায়, যেগুলি আধুনিক যুগের সাথে তাল মিলিয়ে পরিবর্তিত হয়েছে।\nমার্কেট স্ট্রিট এবং ইউনিয়ন স্ট্রিটের সংযোগস্থলে লুরগান টাউন হল অবস্থিত যা ১৮৬৮ সালে নির্মিত একটি  ভবন। ১৮৯৫ সালে এখানেই শহরের লাইব্রেরির প্রথম অবস্থান ছিল।  ১৯৭৩ সাল থেকে এই ভবনকে অস্থায়ীভাবে থানা হিসেবে ব্যবহার করা হয়।  বর্তমানে এখানে সম্মেলন এবং সম্প্রদায়ের অনুষ্ঠানের আয়োজন করা হয়। \nব্রাউনলো হাউস, যা স্থানীয়ভাবে লুরগান ক্যাসল নামে পরিচিত, এটি ১৮৩৩ সালে এলিজাবেথীয় শৈলীতে তৈরী স্কটিশ বেলেপাথর দিয়ে নির্মিত একটি স্বতন্ত্র প্রাসাদ, যেখানে লণ্ঠনের আকৃতির টাওয়ার এবং ধোঁয়া নির্গমনের প্রাচীন চিমনি রয়েছে। এটি মূলত ব্রাউনলো পরিবারের মালিকানাধীন ছিল এবং আজ লুরগান লয়েল অরেঞ্জ ডিস্ট্রিক্ট লজের মালিকানাধীন। ব্রাউনলো হাউস এস্টেটের  পূর্ববর্তী লজটি মার্কেট স্ট্রিটের ব্রাউনলো আর্মস হোটেলে পরিণত হয়েছিল, যা ম্যাকক্যাফ্রে পরিবার দ্বারা পরিচালিত হত। দ্বিতীয় বিশ্বযুদ্ধের সময় এই হোটেল মার্কিন ৫ম সেনাবাহিনীর অফিসারদের মেস হিসেবে ব্যবহার হ্ত কিন্তু ১৯৬০ এর দশকের গোড়ার দিকে এই হোটেল বন্ধ হয়ে যায়। লুরগান পার্ক এই হোটেলের কাছেই অবস্থিত। \n\n\n=== ধর্মীয় স্থান ===\n\nবর্তমানে যে স্থানটি শংকিল কবরস্থান, তা পূর্বে একটি উপাসনালয় ছিল। প্রাচীনকালে এই স্থান সাধারণ দুর্গ হিসেবে ব্যবহার হত, যার রূপরেখা এখনও লক্ষণীয়।  আজ এটি একটি ঐতিহাসিক সমাধিস্থল যেখানে শহরের প্রাথমিক দিনগুলিতে বসবাসকারী মানুষের সমাধি রয়েছে। এখানে যার মধ্যে ব্রাউনলো পরিবারেরো সমাধি আছে। ডগার কবরস্থান হল আরেকটি পুরাতন কবরস্থান। ক্যাথলিক ত্রাণ আইন পাসের পর ব্রাউনলোরা ক্যাথলিকদের এই জমি দান করেছিল। \nআধুনিক উপাসনালয়গুলির মধ্যে দুটি সবচেয়ে বিশিষ্ট স্থান হল চার্চ প্লেসের শ্যাঙ্কিল প্যারিশ চার্চ এবং নর্থ স্ট্রিটের সেন্ট পিটার্স চার্চ, যার চূড়াগুলি শহরের বাইরে থেকেও দৃশ্যমান।\nশ্যাঙ্কিল প্যারিশ চার্চ আয়ারল্যান্ডের অ্যাংলিকান চার্চের অন্তর্গত। মূল গির্জাটি ১৪১১ সালে নে হ্রদের তীরে অক্সফোর্ড দ্বীপে প্রতিষ্ঠিত হয়েছিল, কিন্তু ১৬০৯ সালে লুরগানে একটি নতুন গির্জা নির্মিত হয়েছিল যা বর্তমানে শ্যানকিল কবরস্থান নামে পরিচিত। শহরটির এই অঞ্চলে বসতি স্থাপনের প্রধান কেন্দ্র হয়ে ওঠে তাই এখানে নতুন গির্জা নির্মিত হয়েছিল।  শহরের প্রসারের ফলে এই অঞ্চল উপাসনালয়ের জন্য অনুপযুক্ত এবং ঘিঞ্জি হয়ে ওঠে। আইরিশ পার্লামেন্ট ১৭২৫ সালে এক মাইল দূরে গ্রিন অফ লুরগান অঞ্চলে উপাসনালয়ের প্রতিস্থাপন ভবন নির্মাণের অনুমতি দেয়, যা এখন চার্চ প্লেস নামে পরিচিত। একে আয়ারল্যান্ডের বৃহত্তম প্যারিশ গির্জা বলে বিবেচনা করা হয়।  আরমাঘ জেলার এটি একটি অন্যতম ধর্মীয় স্থান। \nক্যাথলিক ত্রাণ আইন পাস হওয়ার পর, চার্লস ব্রাউনলো ১৮২৯ সালে রোমান ক্যাথলিক প্যারিশ ধর্মযাজক রেভারেন্ড উইলিয়াম ও'ব্রায়ানকে ডিস্টিলারি হিলে একটি গির্জা নির্মাণের জন্য জায়গা প্রদান করেন, যা বর্তমানে লোয়ার নর্থ স্ট্রিট নামে পরিচিত। ১৮৩২ সালে সেখানেই গীরজা নির্মানের কাজ শুরু হয় যা বর্তমানে সেন্ট পিটার্স চার্চ নামে পরিচিত। \n১৯৬৬ সালে, ফ্রান্সিস স্ট্রিট এবং পার্কভিউ স্ট্রিটের সংযোগস্থলে আরেকটি ক্যাথলিক গির্জা, সেন্ট পলস, নির্মিত হয়েছিল। ঐতিহ্যবাহী গির্জার স্থাপত্য থেকে এর গঠন শৈলী ছিল একদম আলাধা। ধূসর প্লাস্টার নির্মিত দেয়াল, তামার ছাদ, পাতলা চূড়া, ষড়ভুজাকার কোণ এবং সর্বত্র আধুনিক নকশা ছিল এর বৈশিষ্ট্য। এর পার্শ্ববর্তী অঞ্চলে অবস্থিত সেন্ট পলস স্কুল। আশেপাশের তাঘনেভান এবং শানকিল আবাসন সম্পত্তির বৃদ্ধির পর উপাসনার স্থান হিসাবে এর পত্তন করা হয়েছিল। \n১৭৭৮ সালে কুইন স্ট্রিটের নেটলটন কোর্টে প্রথম মেথোডিস্ট গির্জা নির্মিত হয়েছিল। এটি আকৃতিতে বেশ ছোট ছিল বলে ১৮০২ সালে হাই স্ট্রিটে একটি নতুন গির্জা নির্মিত হয় এবং ১৮২৬ সালে এর সামনে একটি নতুন ভবন নির্মিত হয়। ১৯১০ সালে এই হাই স্ট্রিট মেথোডিস্ট গির্জার ব্যাপকভাবে সংস্কার করা হয়েছিল এবং আজও এর ভবন বর্তমান। \n\n\n== শিক্ষা ==\n\nউনিশ শতকের শেষভাগে লুরগানে আনুষ্ঠানিক শিক্ষার বিকাশ ঘটে এবং পূর্বের অপরিকল্পিত বিদ্যালয় থেকে শিক্ষাব্যবস্থার অপসারনের ফলে গুরুত্বপূর্ণ পরিবর্তন দেখা যায়।  \nবর্তমানে লুরগানের বিদ্যালয়গুলি উত্তর আরমাঘ প্রদেশের ডিকসন প্রকল্পের অধীনে পরিচালিত হয়। এই ব্যবস্থা অনুসারে ১১ বছর বয়সে শিক্ষার্থীরা প্রাতিষ্ঠানিক বিদ্যালয়ে ভর্তি হওয়ার জন্য বিশেষ এগারো-প্লাস পরীক্ষায় অংশগ্রহণের সুযোগ পায়। সমন্বিত নিম্ন মাধ্যমিক বিদ্যালয়ের শিক্ষার্থীদের, তাদের মেধার ভিত্তিতে প্রাতিষ্ঠানিক এবং অ-প্রাতিষ্ঠানিক ধারা অনুযায়ী বাছাই করা হয়। বিদ্যালয়ে অধ্যয়নের সময় তাদের শিক্ষাগত দক্ষতার উন্নতি বা অবনতি অনুযায়ী শিক্ষার্থীরা প্রাতিষ্ঠানিক ধারায় উন্নীত বা অবনমিত হতে পারে। এছাড়াও, ১৪ বছর বয়সে শিক্ষার্থীরা বিভিন্ন বিষয়ভিত্তিক পরীক্ষায় অংশগ্রহণ করে, যেমন জিসিএসই  এবং এ-লেভেলস। এই পরীক্ষায় পাস করার পর নির্দিষ্ট প্রাতিষ্ঠানিক  বিদ্যালয়ে ভর্তির যোগ্যতা অর্জন করা যেতে পারে।\nউত্তর আয়ারল্যান্ডে যেমন সাধারণভাবে দেখা যায়, লার্গানের বেশিরভাগ বিদ্যালয়ে প্রধানত সমাজের দুটি প্রধান জাতি-ধর্মীয় গোষ্ঠীর যেকোনো একটি গোষ্ঠীর শিশুদেরই উপস্থিতি লক্ষ্য করা যায়, যা সমাজে বিদ্যমান সাম্প্রদায়িক ও রাজনৈতিক বিভাজনের প্রতিফলন। কিছু বিদ্যালয় ক্যাথলিক 'রক্ষণাবেক্ষিত' খাতের অন্তর্গত, অর্থাৎ ক্যাথলিক রক্ষণাবেক্ষিত বিদ্যালয় পরিষদ দ্বারা পরিচালিত, এবং অন্যান্য বিদ্যালয় সরাসরি রাষ্ট্রের নিয়ন্ত্রণে রয়েছে। সরাসরি নিয়ন্ত্রিত রাষ্ট্রীয় স্কুলগুলিতে সাধারণত প্রোটেস্ট্যান্ট খ্রীস্টধর্মীদের সংখ্যাই বেশি থাকে।\n\n\n=== প্রাথমিক শিক্ষা ===\nলুরগান মডেল প্রাথমিক বিদ্যালয় (নিয়ন্ত্রিত) - এই বিদ্যালয়টি ১৮৩১ সালে প্রস্তাবিত জাতীয় বিদ্যালয় কর্মসূচির অংশ ছিল। এই  কর্মসূচি অনুসারে আয়ারল্যান্ডের প্রতিটি প্রদেশে কমপক্ষে একটি বিদ্যালয় থাকার পরিকল্পনা করা হয়েছিল যা এলাকার অন্যান্য জাতীয় বিদ্যালয়ের জন্য একটি উদাহরণ প্রতিষ্ঠা করবে এবং শিক্ষক প্রশিক্ষণ প্রতিষ্ঠান হিসেবে কাজ করবে (যদিও এই নির্দিষ্ট বিদ্যালয়ে শিক্ষক প্রশিক্ষণ অনুষ্ঠিত হয়নি)। প্রাথমিকভাবে এখানে বহু সম্প্রদায়ের শিক্ষার্থীদের ভর্তি নেওয়া হত। রাত্রিবেলা ক্লাস নেওয়া হত এবং বিভিন্ন শিল্প-প্রাসঙ্গিক বৃত্তিমূলক  প্রশিক্ষন দেওয়া হত। উইলিয়াম ব্রাউনলো উৎসাহের সাথে এই বিদ্যালয়কে সমর্থন করেছিলেন। তার মতে যে তিনিই স্কুলটিকে শহরে প্রতিষ্ঠা করেছিলেন। তবে গির্জা থেকে বিদ্যালয়ের উপর ধর্মীয় নিয়ন্ত্রণের অভাবের বিরোধিতা এবং এর ব্যবস্থাপনার দক্ষতার সমালোচনা করা হয়, যার কারণে প্রতিষ্ঠানটির প্রভূত ক্ষতি হয় এবং শহরের প্রধান শিক্ষা প্রতিষ্ঠান হিসেবে এর পূর্বের মর্যাদা অনেকটাই হারিয়ে ফেলে।  তবে এখনো এই বিদ্যালয় সহ-শিক্ষামূলক ও অ-সাম্প্রদায়িক, যেখানে জাতি বা ধর্ম নির্বিশেষে সকল শিক্ষার্থীদের গ্রহণ করা হয়। \nসেন্ট ফ্রান্সিস প্রাইমারি স্কুল এবং বান্সকোয়েল নাওম প্রোইনসিয়াস- ক্যাথলিক রক্ষণাবেক্ষণের অধিনে। \nসেন্ট তেরেসার প্রাথমিক বিদ্যালয় - এই প্রতিষ্ঠান ক্যাথলিক রক্ষণাবেক্ষণাধীন। \nসেন্ট অ্যান্থনি'স প্রাথমিক বিদ্যালয় - লুরগানের ক্যাথলিক রক্ষণাবেক্ষণাধীন একটি বিদ্যালয়। \nতান্নাঘমোর প্রাথমিক বিদ্যালয় -ক্যাথলিক রক্ষণাবেক্ষণাধীন বিদ্যালয়।  \nটালিগ্যালি প্রাথমিক বিদ্যালয় -ক্যাথলিক রক্ষণাবেক্ষণাধীন বিদ্যালয়। \nক্যারিক প্রাথমিক বিদ্যালয় - লুরগানের এই বিদ্যালয়টি বিসরকার নিয়ন্ত্রিত \nডিকসন প্রাথমিক বিদ্যালয় -  লুরগানের একটি সরকার নিয়ন্ত্রিত প্রাথমিক বিদ্যালয়। \nকিংস পার্ক প্রাথমিক বিদ্যালয় - লুরগানের সরকার নিয়ন্ত্রিত একটি বিদ্যালয়।\n\n\n=== প্রাথমিক-পরবর্তী শিক্ষা ===\nলুরগান কলেজ - একটি উচ্চস্ত্রীয় সহ-শিক্ষামূলক প্রাতিষ্ঠানিক মহাবিদ্যালয়। ১৮৭৩ সালে শুধুমাত্র বালকদের পঠন পাঠনের জন্য এই বিদ্যালয় প্রতিষ্ঠিত হয়েছিল। এখানে মডেল স্কুলে প্রদত্ত ব্যবহারিক বৃত্তিমূলক শিক্ষার বিপরীতে ধ্রুপদী শিক্ষার প্রচলন ছিল। বিদ্যালয়ের প্রাথমিক সনদে একটি বিধান অন্তর্ভুক্ত ছিল যে, কোনও ধর্মীয় ব্যক্তি, অথবা কোনও ধর্মীয় সম্প্রদায়ের মন্ত্রী, কখোনোই এই বিদ্যালয়ের ব্যবস্থাপনায় হস্তক্ষেপ করতে পারবেন না অথবা বিদ্যালয়ে শিক্ষক হিসেবে নিযুক্ত হতে পারবেন না এবং বিদ্যালয় চলাকালীন কোনও ধর্মীয় নির্দেশনা দেওয়া যাবে না। \nসেন্ট রোনান'স কলেজ - ১১ থেকে ১৮ বছর বয়সীদের জন্য সহ-শিক্ষামূলক মাধ্যমিক বিদ্যালয়।  সন্ত মেরির নিম্ন মাধ্যমিক বিদ্যালয়, সন্ত পলের  এবং সন্ত মাইকেলের প্রাতিষ্ঠানিক বিদ্যালয়ের একীভূতকরণের মাধ্যমে এই মাধ্যমিক বিদ্যালয় প্রতিষ্ঠা হয়েছিল। ১৯৫৫ সালে সিস্টার্স অফ মার্সির কাছ থেকে জমি অধিগ্রহণের পর কিচেন হিলে সন্ত মেরির মাধ্যমিক বিদ্যালয়টি নির্মিত হয়েছিল। ১৯৫৯ সালে একে একটি সম্পূর্ণ বালিকা বিদ্যালয় হিসেবে খোলা হয়েছিল। নিকটবর্তী সন্ত পলের মাধ্যমিক বিদ্যালয় ১৯৬২ সালে শুধুমাত্র বালকদের পঠন পাঠনের জন্য খোলা হয়েছিল। \nলুরগান জুনিয়র হাই স্কুল - একটি সহ-শিক্ষামূলক উচ্চ বিদ্যালয়।\nলুরগানের বেশ কিছু লোক ক্রেইগাভনের লিসমোর কম্প্রিহেনসিভ স্কুল এবং ব্রাউনলো ইন্টিগ্রেটেড কলেজেও পড়ে।\nসাউদার্ন রিজিওনাল কলেজ - লুরগান কারিগরি বিদ্যালয়ের নাম পরিবর্তন করে লুরগান কলেজ অফ ফার্দার এডুকেশন রাখা হয় এবং পরবর্তীতে পোর্টাডাউন সিএফই এবং ব্যানব্রিজ সিএফই-এর সাথে একীভূত হয়ে বৃহত্তর আপার ব্যান ইনস্টিটিউট অফ ফার্দার অ্যান্ড হায়ার এডুকেশন (ইউবিআইএফএইচই) গঠিত হয়। এই প্রতিষ্ঠানটিকে আরমাঘ, নিউরি এবং কিলকিলের অন্যান্য এফই কলেজের সাথে একীভূত করে দক্ষিণাঞ্চলীয় আঞ্চলিক কলেজ গঠন করা হলে এই অঞ্চলে আরও শিক্ষা আরও সুসংহত হয়। এখানে এ-লেভেলের বিকল্প হিসেবে বৃত্তিমূলক প্রশিক্ষন এবং প্রাপ্তবয়স্কদের জন্য শিক্ষা সেবা প্রদান করে।\n\n\n=== বিশেষ চাহিদাসম্পন্নদের জন্য শিক্ষা ===\nসিয়েরা স্কুল ৩ থেকে ১৯ বছর বয়সী বিশেষ চাহিদাসম্পন্ন বা বিশেষভাবে সক্ষম শিক্ষার্থীদের জন্য শিক্ষা প্রদান করা হয়। \n\n\n== খেলাধুলা এবং অবসর ==\n\n\n=== সু্যোগ - সুবিধা ===\nলুরগানে দুটি আঠারো গর্তবিশিষ্ট গল্ফ খেলার মাঠ, স্কি করার জন্য একটি কৃত্রিম বরফের ঢাল  এবং  একটি অশ্বারোহী কেন্দ্র রয়েছে।\n\n\n=== জিএএ ===\nজিএএ (গ্যালিক অ্যাথলেটিক অ্যাসোসিয়েশন)-এর বিশাল উপস্থিতি রয়েছে। এখানে বিভিন্ন ক্লাবে গ্যালিক ফুটবল খেলার প্রচলন আছে যেমন, ক্লান না গেইল সিএলজি, ক্লান এয়ারিন জিএসিএসি, এরে ওগ সিএলজি, সার্সফিল্ডস জিএসিএসি (ডেরিট্রাসনা), সেন্ট মেরিস জিএসিএসি (আগাগালন), সেন্ট মাইকেলস জিএসিএসি (ম্যাগেরালিন), সেন্ট পলস জিএফসি, সেন্ট পিটারস জিএসিএসি এবং উলফ টোন জিএসিএসি (ডেরিমাকাশ)।  ক্লান এয়ারিন-এ একটি সুপরিচিত মেয়েদের কামোগি(আয়ারল্যান্ডের একটি প্রাচীন খেলা) ক্লাব রয়েছে, পাশাপাশি হুরলিং ক্লাব শন ট্রেসিস ক্লাবটি পোর্টাডাউনের সেন্ট মালাচিস ক্লাবের সাথে একীভূত হয়ে নর্থ আর্মা হুরলিং গঠিত হয়েছে ।\n\n\n=== ফুটবল ===\nএই শহরেই মর্নভিউ পার্কে অবস্থিত এনআইএফএল প্রিমিয়ারশিপ ক্লাব গ্লেনাভন, যা ১৮৮৯ সালে প্রতিষ্ঠিত হয়। ১৯৫২ সালে, গ্লেনাভন প্রথম বেলফাস্ট বহির্ভূত ক্লাব হিসেবে আইরিশ লীগ শিরোপা জিতেছিল এবং ১৯৫৭ ও ১৯৬০ সালে আরও দুটি শিরোপা জিতেছিল। এনআইএফএল প্রিমিয়ার ইন্টারমিডিয়েট লিগ ক্লাব ডলিংস্টাউনের সদস্যরা নিকটবর্তী প্ল্যান্টার্স অনুশীলন করেন।\nলুরগানে বেশ কয়েকটি দল রয়েছে যারা আঞ্চলিক ফুটবলের নিম্ন লিগ প্রতিযোগীতায় খেলে। লুরগান টাউন, অক্সফোর্ড সানিসাইড এবং ক্রেগাভন সিটির মতো ক্লাবগুলি মিড-আলস্টার ফুটবল লীগের মধ্যবর্তী বিভাগে এই অঞ্চলের প্রতিনিধিত্ব করে। ডেরিহার্ক ইউনাইটেড, হিল স্ট্রিট, লুরগান বিবিওবি এবং গুডইয়ার জুনিয়র বিভাগে খেলে।\nলুরগান সেল্টিক পূর্বে এনআইএফএল চ্যাম্পিয়নশিপ এবং প্রিমিয়ার ইন্টারমিডিয়েট লিগে খেলত, তবে আর্থিক সমস্যার কারণে ক্লাবটি ২০১৯ সালের ১৫ আগস্ট তারিখে লিগ ফুটবল থেকে সরে দাঁড়ায় এবং ২০২০–২১ মৌসুমে মিড-আলস্টার জুনিয়র ডিভিশন ৩ থেকে সিনিয়র কার্যক্রম পুনরায় শুরু করার পরিকল্পনা করে। \n\n\n=== অন্যান্য খেলাধুলা ===\nলুরগানে শিশু এবং প্রাপ্তবয়স্কদের মধ্যে একটি সাধার জনপ্রিয় খেলা হল বক্সিং। লুরগানের জনপ্রিয় বক্সিং ক্লাবগুলি হল, সাউথ পাউ বক্সিং এবং ফিটনেস ক্লাব এবং দ্য ফিটনেস ফ্যাক্টরি।\nশহরে ক্রিকেটের দুটি ক্লাব আছে, লুরগান ক্রিকেট ক্লাব এবং ভিক্টোরিয়া ক্রিকেট ক্লাব। লুরগান আরএফসি দলটি রাগবি ইউনিয়ন খেলে এবং তাদের পোলক পার্ক মাঠে লুরগান ক্রিকেট ক্লাবের সদস্যরাও সাথে অনুশীলন করে।\nটেনিস খেলার জন্য লুরগান পার্কে আছে লুরগান টেনিস ক্লাব। লুরগান গলফ ক্লাব হল লুরগান হ্রদের তীরে অবস্থিত একটি ১৮-গর্তবিশিষ্ট গলফ খেলার মাঠ।\n১৯৮০ সালে উদ্বোধন হওয়া লুরগান পার্ক র‍্যালিটি ছিল আয়ারল্যান্ড দ্বীপের বৃহত্তম মোটরস্পোর্ট ইভেন্টগুলির মধ্যে একটি। তবে, ২০১৭ সাল থেকে এই অনুষ্ঠানটি বন্ধ রয়েছে।\nলুরগান পার্ক লুরগান লন বোলিং ক্লাবের আবাসস্থল, যারা এনআইবিএ, এনআইডব্লুবিএ এবং ভেটেরান্স লীগে অংশ নেয়।\n\n\n== রেলওয়ে সংযোগ ==\n১৮৪১ সালের ১৮ নভেম্বর আলস্টার রেলওয়ে কর্তৃক লুরগান রেলওয়ে স্টেশনটি খোলা হয়, যা শহরটিকে পূর্বে বেলফাস্ট গ্রেট ভিক্টোরিয়া স্ট্রিট এবং পশ্চিমে পোর্টাডাউন এবং আরমাঘের সাথে সংযুক্ত করে। আয়ারল্যান্ডের গ্রেট নর্দার্ন রেলওয়ে উলস্টারের পশ্চিম অংশেয়্র সাথে আরও সুগম যোগাযোগের সুযোগ প্রদান করেছিল, যা পরে ১৯৫০ এবং ১৯৬০-এর দশকে পোর্টাডাউন রেলওয়ে স্টেশনএর পক্ষ থেকে বন্ধ করে দেওয়া হয়।\nবর্তমানে লুরগান রেলওয়ে স্টেশনটি উত্তর আয়ারল্যান্ড রেলওয়ে দ্বারা পরিচালিত হয় এবং এখান থেকে বেলফাস্ট গ্র্যান্ড সেন্ট্রালের স্টেশনে সরাসরি ট্রেন চলাচল করে। এই স্টেশন ডাবলিন-বেলফাস্ট রেলওয়ে লাইনের অংশ। ডাবলিন কনলি থেকে বেলফাস্ট গ্র্যান্ড সেন্ট্রাল পর্যন্ত সরাসরি ট্রেন আছে যা লুরগান স্টেশনের উপর দিয়ে যায়। নুইরি বা ডাবলিন কনলিতে যাওয়ার জন্য পোর্টাডাউনে ট্রেন পরিবর্তনের প্রয়োজন হতে পারে। \nসাইডেনহামের রেলপথের সংযোগটি ব্যাংগর লাইনের মাধ্যমে জর্জ বেস্ট বেলফাস্ট সিটি বিমানবন্দরের সাথে যুক্ত।\n\n\n== সড়ক পরিবহন এবং জনসেবা ==\n\nলুরগান এম ওয়ান  সড়কপথের শহরটি বেলফাস্টের সাথে সংযুক্তকারী  পাশে অবস্থিত। পাশে অবস্থিত, যা শহরটিকে বেলফাস্টের সাথে সংযুক্ত করে। শহরে ট্রান্সলিঙ্ক সংস্থা দ্বারা বাস পরিষেবা পরিচালিত হয়।  নিয়মিতভাবে মার্কেট স্ট্রিটের বাসস্ট্যান্ড থেকে বেলফাস্ট, পোর্টাডাউন, আর্মাঘ, ডানগানন এবং পার্শ্ববর্তী এলাকাগুলিতে বাস যাতায়াত করে।\nউত্তর আয়ারল্যান্ড ইলেকট্রিসিটি শহরে বিদ্যুৎ সরবরাহ করে। ১৯৯৩ সালে এই সংস্থার বেসরকারিকরণ করা হয়েছিল এবং এখন এটি ইএসবি গ্রুপের একটি সহায়ক সংস্থা।  নর্থ স্ট্রিটে একসময় গ্যাস কারখানা ছিল, তবে শহরের গ্যাস সরবরাহ আর বিদ্যমান নেই, কারণ এটি ১৯৮০-এর দশকে থ্যাচার সরকার অযৌথিক হিসেবে উত্তর আয়ারল্যান্ডের গ্যাস কারখানাগুলি বন্ধ করে দেয়, যদিও পরে ১৯৯৬ সালে বৃহত্তর বেলফাস্ট অঞ্চলে এই  গ্যাস কারখানা পুনরুদ্ধার করা হয়েছিল। শহরে পানীয় জল সরবরাহ করে নর্দার্ন আয়ারল্যান্ড ওয়াটার, যা একটি সরকারি মালিকানাধীন সংস্থা।\n\n\n== গনমাধ্যম ==\nলুরগানে দুটি সাপ্তাহিক স্থানীয় সংবাদপত্র পরিবেশিত হয়। জনস্টন পাবলিশিং (এনআই) দ্বারা প্রকাশিত দ্য লুরগান মেইল, স্থানীয় এলাকার সংবাদ এবং খেলাধুলার প্রতিবেদন করে। লুরগান অ্যান্ড পোর্টাডাউন এক্সামিনার, যা পূর্বে স্থানীয় সংবাদ এবং খেলাধুলার প্রতিবেদন করত, তার মালিকানা ছিল ডানগানন -ভিত্তিক সংবাদপত্র সংস্থা এনআই লিমিটেডের হাতে। ২০১৭ সালে এই ব্যবসা বন্ধ হয়ে যায় এবং সংবাদপত্রটির প্রকাশনা বন্ধ হয়ে যায়। \n\n\n== উল্লেখযোগ্য ব্যক্তিরা ==\n\n\n=== জীবিত মানুষ ===\nজোসেলিন বেল বার্নেল (জন্ম ১৯৪৩) - উত্তর আইরিশ জ্যোতির্পদার্থবিজ্ঞানী, প্রথম রেডিও পালসার আবিষ্কার করেছিলেন। \nব্যারি ডগলাস (জন্ম ১৯৬০) – ধ্রুপদী পিয়ানোবাদক এবং কন্ডাক্টর, প্যারিস এবং লুরগানে তার বাসস্থান রয়েছে। \nজিম হার্ভে (জন্ম ১৯৫৮) – লুরগানে জন্মগ্রহণকারী পেশাদার ফুটবলার, উত্তর আয়ারল্যান্ড ফুটবল দলের সহকারী ব্যবস্থাপক; গ্লেনাভন, আর্সেনাল এবং ট্রানমেয়ার রোভার্সের হয়ে খেলেছেন। \nজেরাল্ডাইন হিনি (জন্ম ১৯৬৭) – লুরগানে জন্মগ্রহণকারী কানাডিয়ান মহিলা আইস হকি খেলোয়াড় এবং অলিম্পিক স্বর্ণপদক বিজয়ী। \nনীল লেনন (জন্ম ১৯৭১) – ফুটবল খেলোয়াড় এবং ম্যানেজার \nজোনাথন ম্যাগি (জন্ম ১৯৭২) – শিক্ষাবিদ এবং প্রাক্তন ফুটবলার \nগেইল উইলিয়ামসন (জন্ম ১৯৮০) – মিস নর্দার্ন আয়ারল্যান্ড ২০০২ এবং মিস যুক্তরাজ্য ২০০২ -এর দ্বৈত শিরোপা বিজয়ী। \n\n\n=== মৃত ব্যক্তিরা ===\nএডওয়ার্ড কস্টেলো (১৮৮৭–১৯১৬) – ১৯১৬ সালের এপ্রিলে ইস্টার বিদ্রোহে অংশগ্রহণ করেছিলেন। ২৫ এপ্রিল মাথায় মারাত্মক গুলির আঘাত প্রাপ্ত হন এবং ডাবলিনের জার্ভিস স্ট্রিট হাসপাতালে মারা যান।.\nজন কুশনি (১৯৪৩–২০০৯) – সম্প্রচারক এবং বিবিসি রেডিও ৪-এর অনুষ্ঠান গার্ডেনারস কোয়েশ্চেন টাইম-এর প্যানেল সদস্য; বিবিসি এনআই টিভি শো দ্যা গ্রীনমাউন্ট গার্ডেন  উপস্থাপনা করতেন।\nফিল্ড মার্শাল স্যার জন ডিল (১৮৮১–১৯৪৪) – প্রথম এবং দ্বিতীয় বিশ্বযুদ্ধের সময় ব্রিটিশ কমান্ডার; পরবর্তীতে কূটনীতিক হন; লুরগানে জন্মগ্রহণ করেন। \nলেন গ্যানলি (১৯৪৩–২০১১) – এমবিই বিশ্ব চ্যাম্পিয়নশিপ স্নুকার রেফারি; লার্গানের বাসিন্দা ছিলেন। \nবিলি হান্না (প্রায় ১৯২৯–১৯৭৫) – আলস্টার ভলান্টিয়ার ফোর্সের মিড-আলস্টার ব্রিগেডের প্রতিষ্ঠাতা এবং প্রথম কমান্ডার; লার্গানের স্থানীয়। নিজ বাড়ির বাইরে মর্নভিউ এস্টেটে তার নিজের সংগঠনের সদস্যদের দ্বারা গুলিবিদ্ধ হয়ে নিহত হন।\nস্যামি জোন্স (১৯১১–১৯৯৩) – পেশাদার ফুটবলার, ব্ল্যাকপুলের হয়ে ১০০-র বেশি ম্যাচ খেলেছেন এবং আয়ারল্যান্ড জাতীয় দলের হয়ে একবার খেলেছেন; লুরগানে জন্মগ্রহণ করেন।\nজেমস লোগান (১৬৭৪–১৭৫১) – লার্গানে জন্মগ্রহণ করেন; আমেরিকান ঔপনিবেশিক রাজনীতিবিদ এবং পণ্ডিত, তার বন্ধু উইলিয়াম পেনের সেক্রেটারি ছিলেন এবং আইনজ্ঞ, রাজনৈতিক দার্শনিক এবং উদ্ভিদবিদ হিসেবে সুপরিচিত ছিলেন।\nসিসিল ম্যাগুয়ার (১৯৩০–২০২০) – আইরিশ প্রাকৃতিক দৃশ্য এবং মূর্তিচিত্র শিল্পী।\nউইলিয়াম ম্যাকফ্যাজিয়ান (১৮৯৫–১৯১৬) – সৈনিক; সোমের যুদ্ধের আগে বিস্ফোরণের জন্য প্রস্তুত গ্রেনেডের বাক্সের উপর ঝাঁপ দিয়ে নিজের জীবন উৎসর্গ করেন এবং ভিক্টোরিয়া ক্রস  পদকে ভূষিত হন।.\nরিচার্ড ম্যাকগি (১৮৫১–১৯৩০) – আইরিশ প্রোটেস্ট্যান্ট ন্যাশনালিস্ট হোম রুল রাজনীতিবিদ; ল্যান্ড লীগ এবং ট্রেড ইউনিয়নের সক্রিয় কর্মী; যুক্তরাজ্যের সংসদ সদস্য হিসেবে ২০ বছরেরও বেশি সময় দায়িত্ব পালন করেন। \nরোজমেরি নেলসন (১৯৫৮–১৯৯৯) – মানবাধিকার আইনজীবী; লয়ালিস্টদের গাড়ি বোমা হামলায় নিহত হন।\nমার্টিন ও'হেগান (১৯৫০–২০০১) – সানডে ওয়ার্ল্ড পত্রিকার সাংবাদিক; ২০০১ সালের ২৮ সেপ্টেম্বর শহরের নিজ বাড়ির কাছে স্ত্রীকে সাথে নিয়ে যাওয়ার সময় হত্যাকাণ্ডের শিকার হন।\nজর্জ উইলিয়াম রাসেল (১৮৬৭–১৯৩৫) – লেখক; ছদ্মনাম Æ দ্বারা লিখতেন; আয়ারল্যান্ডের জাতীয়তাবাদী আন্দোলনের সমর্থক অ্যাংলো-আইরিশ লেখক, সমালোচক, কবি, চিত্রশিল্পী এবং গুপ্ততত্ত্বের অনুরাগী; ডাবলিনে বহু বছর ধরে গুপ্ততত্ত্ব চর্চাকারীদের একটি গোষ্ঠীর কেন্দ্রে ছিলেন। \nফিলিপ ফেলিক্স স্মিথ (১৮২৫–১৯০৬) – সৈনিক; ভিক্টোরিয়া ক্রস প্রাপ্ত; তার জন্ম শ্যাঙ্কিল প্যারিশে, লার্গানের সেন্ট পিটার্স আরসি চার্চে নথিভুক্ত করা হয়েছে।\nনরম্যান আপরিচার্ড (১৯২৮–২০১১) – গোলরক্ষক; গ্যালিক ফুটবল খেলার শুরু করেছিলেন সেন্ট পিটার্স জিএসির হয়ে। গ্লেনাভনের সাথে চুক্তি করার ফলে জিএএর  তৎকালীন 'নিয়ম ২৭'-এর কারণে তিনি লিগ মেডেল হারান। ২০০৪ সালে সেন্ট পিটার্স ক্লাব তাকে সেই মেডেল প্রদান করে। পরে তিনি ক্লাব পর্যায়ে সুইন্ডন টাউন, পোর্টসমাউথ এবং সাউথেন্ড ইউনাইটেডের হয়ে খেলেন এবং আন্তর্জাতিক পর্যায়ে উত্তর আয়ারল্যান্ডের হয়ে ১৮টি ম্যাচ খেলেন\nআইক ওয়েয়ার (১৮৬৭–১৯০৮) – বক্সার; ৩১ মার্চ ১৮৮৯ সালে ইন্ডিয়ানার কাউটসে ফ্রাঙ্ক মারফির সাথে ম্যাচে জয়ী হয়ে প্রথম ব্যক্তি হিসেবে ফেদারওয়েট চ্যাম্পিয়নশিপ অফ দ্য ওয়ার্ল্ড জেতার কৃতিত্ব অর্জন করেন।\n\n\n== তথ্যসূত্র =="}