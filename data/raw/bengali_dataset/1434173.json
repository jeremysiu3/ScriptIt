{"pageid": 1434173, "title": "মীনা শোরি", "url": "https://bn.wikipedia.org/wiki?curid=1434173", "content": "মীনা শোরি ছিলেন একজন পাকিস্তানি চলচ্চিত্র অভিনেত্রী যিনি প্রথমে ভারতীয় চলচ্চিত্রে এবং পরে পাকিস্তানি চলচ্চিত্রে কাজ করেছিলেন। তিনি হিন্দি / উর্দু এবং পাঞ্জাবি ছবিতে উপস্থিত হয়েছেন। মীনা নামে চলচ্চিত্রে কৃতিত্বের সাথে অভিনয় করেছেন তিনি। তার আসল নাম ছিল খুরশিদ জেহান। তিনি সোহরাব মোদীর সিকান্দার (১৯৪১) ছবিতে তক্ষশিলার রাজার বোন আম্বির চরিত্রে অভিনয় করে তার অভিনয় জীবন শুরু করেন। ১৯৪০-এর দশকের মাঝামাঝি সময়ে তার তৃতীয় স্বামী রূপ কে. শোরেকে বিয়ে করেন। তিনি অভিনেতা মতিলালের বিপরীতে তার স্বামীর চলচ্চিত্র এক থি লড়কিতে (১৯৪৯) অভিনয় করে খ্যাতি পান। গল্পটি লিখেছিলেন আইএস জোহর, যিনি ঐ ছবিতে অভিনয়ও করেছিলেন। বিনোদ দ্বারা রচিত \"ফুট-ট্যাপিং\" সঙ্গীত \"বিশাল জনপ্রিয়\" হয়ে ওঠার পর মীনা তরুণীদের জন্য \"আইকন\" হয়ে ওঠেন। তখন থেকে মীনা \"লারা লাপ্পা গার্ল\" হিসাবে প্রশংসিত হয়েছিলেন। তিনি ভারতীয় চলচ্চিত্রে \"কমেডিয়ান অফ ক্যালিবার\" হিসাবে স্বীকৃত প্রথম মহিলাদের মধ্যে একজন। ভারত ও পাকিস্তান উভয় দেশে কাজ করার কারণে তিনি দ্য ড্রল কুইন অফ পার্টিশন নামেও পরিচিত ছিলেন।\n১৯৫৬ সালে, তিনি তার স্বামীর সাথে পাকিস্তানের লাহোরে যান। ভারত ও পাকিস্তান উভয় দেশেই জনসাধারণের কাছে তার ব্যাপক জনপ্রিয়তার কারণে,চপাকিস্তানি প্রযোজক জেসি আনন্দ সেখানে একটি চলচ্চিত্র নির্মাণের জন্য তাদের আমন্ত্রণ জানান। শোরে নির্মিত চলচ্চিত্রটি ছিল মিস ৫৬, যা গুরু দত্ত - মধুবালা অভিনীত মিস্টার অ্যাণ্ড মিসেস '৫৫ এর একটি অনুলিপি। তার স্বামী ভারতে ফিরে যাবার পর তিনি পাকিস্তানে থাকার সিদ্ধান্ত নেন এবং সেখানে তার অভিনয় জীবন চালিয়ে যান। ভারতে অভিনীত তার চলচ্চিত্রের মধ্যে পাঞ্জাবি চলচ্চিত্র চমন (১৯৪৮), অভিনেত্রী (১৯৪৮), এক থি লড়কি (১৯৪৯), ঢোলক (১৯৫১), এবং এক দো তিন (১৯৫৩) অন্তর্ভুক্ত ছিল।\nমীনা তার জীবনের শেষ দিকে দরিদ্র জীবনযাপন করেছিলেন এবং ১৯৭৪-৭৫ সালের পরে বেঁচে থাকার জন্য তাকে সংগ্রাম করতে হয়েছিল। তারপর মীনা তার ভাগ্নের সাথে বসবাস করতে যান, মালেকা পুখরাজ তাকে আর্থিকভাবে সাহায্য করেছিলেন। তিনি ১৯৮৯ সালের ৩ সেপ্টেম্বর লাহোর, পাঞ্জাব, পাকিস্তানে মারা যান। তার মৃত্যুর পর, দানের অর্থ দিয়ে তার অন্ত্যেষ্টিক্রিয়ার ব্যবস্থা করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে Meena Shorey (ইংরেজি)\nবলিউড হাঙ্গামায় মীনা শোরি"}