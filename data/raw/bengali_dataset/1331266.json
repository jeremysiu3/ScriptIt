{"pageid": 1331266, "title": "কলিন ফ্যারল", "url": "https://bn.wikipedia.org/wiki?curid=1331266", "content": "কলিন জেমস ফ্যারল (ইংরেজি: Colin James Farrell; ; জন্ম: ৩১ মে ১৯৭৬) একজন আইরিশ অভিনেতা। ২০০০-এর দশক থেকে ব্যবসাসফল ও স্বাধীন চলচ্চিত্রে প্রধান চরিত্রে অভিনয় করে তিনি দুটি গোল্ডেন গ্লোব পুরস্কার জয় এবং একটি একাডেমি পুরস্কারের মনোনয়ন-সহ অসংখ্য স্বীকৃতি অর্জন করেছেন। ২০২০ সালে দি আইরিশ টাইমস তাকে আয়ারল্যান্ডের পঞ্চম সেরা চলচ্চিত্র অভিনেতা হিসেবে অভিহিত করে।\nফ্যারল বিবিসির নাট্যধর্মী ধারাবাহিক ব্যালিকিসঅ্যাঞ্জেল (১৯৯৮) দিয়ে অভিনয় জীবন শুরু করেন এবং নাট্যধর্মী দ্য ওয়ার জোন (১৯৯৯) দিয়ে তার চলচ্চিত্রে অভিষেক ঘটে। তার প্রথম প্রধান চরিত্রে অভিনীত চলচ্চিত্র হল যুদ্ধভিত্তিক নাট্যধর্মী চলচ্চিত্র টাইগারল্যান্ড (২০০০) এবং তার প্রথম সফলতা আসে স্টিভেন স্পিলবার্গের বিজ্ঞান কল্পকাহিনী চলচ্চিত্র মাইনরিটি রিপোর্ট (২০০২) দিয়ে। তার অভিনীত কিছু গুরুত্বপূর্ণ চরিত্র হল ডেয়ারডেভল (২০০৩)-এর বুলসআই ও আলেকজান্ডার (২০০৪)-এর মহান আলেকজান্ডার, এবং তিনি মাইকেল মানের মায়ামি ভাইস ও উডি অ্যালেনের ক্যাসান্ড্রাস ড্রিম (২০০৭) চলচ্চিত্রে শ্রেষ্ঠাংশে অভিনয় করেন।\nফ্যারল মার্টিন মাকডনার হাস্যরসাত্মক ইন ব্রুজ (২০০৮) চলচ্চিত্রে রুকি হিটম্যান চরিত্রে অভিনয় করে সমাদৃত হন এবং শ্রেষ্ঠ অভিনেতা বিভাগে গোল্ডেন গ্লোব পুরস্কার অর্জন করেন। এরপর তিনি হাস্যরসাত্মক হরিবল বসেস (২০১১), বিজ্ঞান কল্পকাহিনী টোটাল রিকল (২০১২), তিক্ত হাস্যরসাত্মক সেভেন সাইকোপ্যাথস (২০১২), নাট্যধর্মী সেভিং মিস্টার ব্যাঙ্কস (২০১৩), হাস্যরসাত্মক দ্য লবস্টার (২০১৫) ও দ্য কিলিং অব আ স্যাক্রেড ডিয়ার (২০১৭), গথিক থ্রিলার দ্য বিগাইল্ড (২০১৭) এবং কল্পনাধর্মী ডাম্বো (২০১৯) চলচ্চিত্রে প্রধান চরিত্রে ও চরিত্রাভিনেতা হিসেবে অভিনয় করেন। এছাড়াও তিনি এইচবিওর থ্রিলার ধারাবাহিক ট্রু ডিটেকটিভ (২০১৫)-এর দ্বিতীয় মৌসুমে শ্রেষ্ঠাংশে অভিনয় করেন।\nফ্যারল কল্পনাধর্মী ফ্যান্ট্যাস্টিক বিস্টস অ্যান্ড হোয়্যার টু ফাইন্ড দেম (২০১৬)-এ পার্সিভাল গ্রেভস এবং সুপারহিরো চলচ্চিত্র দ্য ব্যাটম্যান (২০২২)-এ পেঙ্গুইন চরিত্রে অভিনয় করেন। ২০২২ সালে ফ্যারল বিজ্ঞান কল্পকাহিনীমূলক নাট্যধর্মী চলচ্চিত্র আফটার ইয়াং, থার্টিন লাইভস]] এবং মাকডনার নাট্যধর্মী দ্য ব্যানশিজ অব ইনিশেরিন চলচ্চিত্রে অভিনয় করে সমাদৃত হন। শেষোক্ত চলচ্চিত্রে একজন আইরিশ চরিত্রে অভিনয় করে তিনি শ্রেষ্ঠ অভিনেতা বিভাগে ভোল্পি কাপ এবং তার দ্বিতীয় গোল্ডেন গ্লোব পুরস্কার লাভ করেন এবং শ্রেষ্ঠ অভিনেতা বিভাগে একাডেমি পুরস্কারের মনোনয়ন লাভ করেন।\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে কলিন ফ্যারল\nইন্টারনেট মুভি ডেটাবেজে কলিন ফ্যারল (ইংরেজি)\nHomeless World Cup Ambassador Profile\nColin reads his thoughts on gay bullying on Ellen\nNew Yorker caricatures of Farrell and Brendan Gleeson in In Bruges"}