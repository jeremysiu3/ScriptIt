{"pageid": 13800, "title": "পানামা সিটি", "url": "https://bn.wikipedia.org/wiki?curid=13800", "content": "পানামা সিটি মধ্য আমেরিকার ক্ষুদ্র রাষ্ট্র পানামার রাজধানী এবং বৃহত্তম শহর। পানামার কেন্দ্রীয় উপকূলভাগে পানামা খালের যে প্রান্ত প্রশান্ত মহাসাগরের সাথে সংযুক্ত সেখানেই পানামা সিটির অবস্থান। আমেরিকা মহাদেশের সবচাইতে সরু অংশে অবস্থিত হওয়ায় এই শহরের নিকট দিয়েই আটলান্টিক থেকে প্রশান্ত মহাসাগরের মধ্যে যাতায়াত মালামাল পরিবহনের কাজ চলে। ষোড়শ শতাব্দীতে এই শহরের পত্তনের পর থেকেই এই প্রক্রিয়া চলে আসছে। পানামার রাষ্ট্রীয় বাণিজ্য এবং শিল্পোৎপাদনের কেন্দ্রও এই শহর। এর আবহাওয়া সামুদ্রিক ক্রান্তীয় ধরনের। জানুয়ারি থেকে এপ্রিল পর্যন্ত শুষ্ককাল এবং মে থেকে ডিসেম্বর পর্যন্ত বর্ষাকাল থাকে। এখানকার দৈনিক সর্বোচ্চ তাপমাত্রা গড়ে ৩০° সেন্টিগ্রেড (৮৭° ফারেনহাইট) এবং সর্বনিম্ন তাপমাত্রা ২৩° সেন্টিগ্রেড (৭৩° ফারেনহাইট)।\n\n\n== ইতিহাস ==\nমূল পানামা সিটি প্রতিষ্ঠিত হয় ১৫১৯ সালে। সেই অঞ্চলের স্পেনীয় উপনিবেশের গভর্নর Pedrarias Davila এই শহরের পত্তন করেন। দক্ষিণ আমেরিকার বিভিন্ন অঞ্চলে, বিশেষত পেরুতে অবস্থিত ইনকাদের রাজত্বে অভিযান পরিচালনা করার জন্য স্পেনীয় বাহিনী এই নগরকে একটি ঘাঁটি হিসেবে ব্যবহার করতো। অতি শীঘ্রই ইউরোপীয় উপনিবেশের সাথে দক্ষিণ আমেরিকার পশ্চিম উপকূলের মধ্যে মানুষ ও মালামাল পরিবহনের জন্য এই শহরটি জনপ্রিয় হয়ে উঠে। পরিবহনকৃত মালামালের মধ্যে প্রধান ছিল, পেরু থেকে আনা রূপা। স্পেনীয়রা এই পানামা যোজকে জাহাজ দিয়ে এই রুপা স্পেনে নিয়ে যেতো। ১৬৭১ সালে ওয়েল্‌শের জলদস্যু হেনরি মরগান এই আদি শহরটি (যার নাম পানামা ভিয়েজো বা পুরাতন পানামা) লুট করার পর ধ্বংস করে দেয়। স্পেনীয় কর্মকর্তারা দুই বছর অপেক্ষাকৃত নিরাপদ এবং প্রতিরক্ষার উপযোগী একটি স্থানে শহরটি পুনরায় নির্মাণ করে। প্রথমোক্ত স্থান থেকে এই নতুন স্থানের দূরত্ব ৮ কিলোমিটার এবং নতুন স্থানটি একটি উপদ্বীপ।\n১৭০০ শতাব্দীতে স্পেনীয়রা বাণিজ্যের জন্য অন্যান্য পথ ব্যবহার করতে থাকায় পানামা সিটির বিশেষ অবনতি ঘটে। কিন্তু ১৮৫০-এর দশকে ক্যালিফোর্নিয়া গোল্ড রাশ এবং পানামা রেলপথ নির্মাণের পর পানামা সিটির মধ্য দিয়ে যাতায়ত বৃদ্ধি পায় এবং শহরটি পুনরায় উন্নত এবং উৎকৃষ্ট হিসেবে গড়ে উঠে। এসময় পানামা কলম্বিয়ার অন্তর্ভুক্ত ছিল এবং পানামা সিটি পানামা অঞ্চলের রাজনৈতিক কেন্দ্র হিসেবে চিহ্নিত হতো। ১৯০৩ সালে যখন পানামা কলম্বিয়া থেকে বিচ্ছিন্ন হয়ে স্বাধীনতা ঘোষণা করে তখন পানামা সিটি এই নতুন দেশের রাজধানী হিসেবে স্বীকৃতি লাভ করে। ১৯০৪ থেকে ১৯১৪ সালের মধ্যে পানামা খাল খননের সময় আবার পানামা সিটিতে উন্নয়নের জোয়ার সৃষ্টি হয়ে। খাল খনন প্রকল্পের আওতায় মার্কিন যুক্তরাষ্ট্রের সামরিক বাহিনীর সদস্যরা এই শহরে অত্যাধুনিক পয়ঃনিষ্কাশন ও জল বণ্টন ব্যবস্থা প্রতিষ্ঠা করে যাতে রোগ বালাই নিয়ন্ত্রণে রাখা যায়। এসময় শহরের জনসংখ্যা দ্রুত হারে বৃদ্ধি পায়। ১৯২০ ও ৩০-এর দশকে পানামানীয় শ্রমিকরা বাসস্থানের সংকট নিরসনে আন্দোলন ও রায়ট করে।\n১৯৬০ ও ৭০-এর দশকে পানামা সিটির জনসংখ্যা বৃদ্ধির হার ছিল প্রতি বছর গড়ে শতকরা ১০ ভাগেরও বেশি। গ্রাম ও বিভিন্ন প্রত্যন্ত অঞ্চল থেকে অভিবাসীরা শহরে কাজের সন্ধানে ভিড় জমায়।\n\n\n== আরও দেখুন ==\nপানামা খাল\n\n\n== পদটীকা ==\n\n\n== বহিঃসংযোগ ==\n\nপানামা সিটির দাপ্তরিক ওয়েবসাইট\nপানামার পর্যটন ব্যুরোর দাপ্তরিক ওয়েনসাইট\nপনামা সিটির দিক নির্দেশিকা\nপানামায় পর্যটন"}