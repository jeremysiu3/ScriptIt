{"pageid": 12181, "title": "আফ্রিকান্স ভাষা", "url": "https://bn.wikipedia.org/wiki?curid=12181", "content": "আফ্রিকান্স ভাষা (আফ্রিকান্স: Afrikaans, প্রতিবর্ণীকৃত: আফ়্‌রিকান্স্‌) দক্ষিণ আফ্রিকা ও নামিবিয়ায় প্রচলিত একটি পশ্চিম জার্মানীয় ভাষা। আফ্রিকান্স শব্দটি ওলন্দাজ ভাষা থেকে এসেছে, যার অর্থ \"আফ্রিকান (ভাষা)\"। ওলন্দাজ ইস্ট ইন্ডিয়া কোম্পানি ১৬শ শতকের দ্বিতীয়ার্ধে যেসব বসতিস্থাপক ও শ্রমিকদের আফ্রিকার উত্তমাশা অন্তরীপ এলাকায় নিয়ে এসেছিল, তারা এই আফ্রিকান্স ভাষা ব্যবহার করা শুরু করে। এদের বেশিরভাগই ছিল ওলন্দাজ, তবে জার্মানি, ফ্রান্স, স্কটল্যান্ড ও অন্যান্য ইউরোপীয় দেশের লোকও এখানে ছিল। শ্রমিকেরা মূলত ছিল মালয় বংশোদ্ভূত, আর আদিবাসী দাসেরা ছিল মূলত খোই ও সান জাতির লোক। বিংশ শতাব্দীর শুরু পর্যন্তও আফ্রিকান্স-কে ওলন্দাজ ভাষার একটি উপভাষা গণ্য করা হত। ১৯২৫ সালে এটিকে সরকারিভাবে ওলন্দাজ অপেক্ষা একটি আলাদা ভাষা হিসেবে স্বীকৃতি দেয়া হয়।\nবর্তমানে আফ্রিকান্স দক্ষিণ আফ্রিকার একটি সরকারি ভাষা। এটি প্রায় ৬২ লক্ষ লোকের মাতৃভাষা। এছাড়াও আরও প্রায় ১ কোটি লোক এ ভাষা বোঝে ও এতে কথা বলতে পারে। দক্ষিণ আফ্রিকার প্রাথমিক ও মাধ্যমিক স্কুলগুলিতে এ ভাষা শেখানো হয় এবং ইলেকট্রনিক ও মুদ্রিত গণমাধ্যমে এর প্রচলন আছে। আফ্রিকান্স আলাদা ভাষা হিসেবে স্বীকৃতি পাওয়ার আগে ওলন্দাজ দক্ষিণ আফ্রিকার একটি সরকারি ভাষা ছিল; আফ্রিকান্স এটিকে প্রতিস্থাপিত করে। সম্প্রতি এটির সরকারি অবস্থান বান্টু ভাষাভাষী জনগণের হুমকির মুখে পড়েছে।\nনামিবিয়াতে আফ্রিকান্স ১৯৯০ সালে দেশটির জন্মলগ্ন থেকেই একটি জাতীয় ভাষা হিসেবে স্বীকৃত, তবে সরকারি ভাষা হিসেবে নয়। স্বাধীনতার পূর্বে জার্মান ও আফ্রিকান্স যৌথভাবে দেশটির সরকারি ভাষা ছিল।\nএই দুই রাষ্ট্রের বাইরে অস্ট্রেলিয়া, বতসোয়ানা, কানাডা, লেসোথো, মালাউই, নিউজিল্যান্ড, জাম্বিয়া ও জিম্বাবুয়েতেও আফ্রিকান্স ভাষা প্রচলিত।\n\n\n== তথ্যসূত্র ==\n\n\n== পাদটীকা ==\n\n\n== আরও দেখুন ==\nওলন্দাজ ভাষা\nজার্মানীয় ভাষাসমূহ\n\n\n== বহিঃসংযোগ ==\nআফ্রিকান্স ভাষার উপর এথনোলগ রিপোর্ট  ওয়েব্যাক মেশিনে আর্কাইভকৃত ১৮ অক্টোবর ২০০৬ তারিখে"}