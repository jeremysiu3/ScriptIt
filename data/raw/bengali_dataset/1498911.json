{"pageid": 1498911, "title": "শেষ রাতের আলোচনা অনুষ্ঠান", "url": "https://bn.wikipedia.org/wiki?curid=1498911", "content": "শেষ রাতের আলোচনা অনুষ্ঠান বলতে আলোচনা অনুষ্ঠানের একটি বর্গ বা ধরনকে বোঝায়, যা মূলত মার্কিন যুক্তরাষ্ট্রের টেলিভিশনে উৎপত্তি লাভ করে। এটিকে এক ধরনের হাস্যরসাত্মক বিচিত্রানুষ্ঠান হিসেবেও গণ্য করা যায়। অনুষ্ঠানগুলি সাধারণত সঞ্চালকের (যিনি সাধারণত একজন কৌতুকশিল্পী হয়ে থাকেন) একক-কথন দিয়ে শুরু হয়, যেখানে তিনি দিনের খবরাখবরগুলির উপরে কৌতুকময় বক্তব্য রাখেন। এর পাশাপাশি এই অনুষ্ঠানে অতিথিদের (শিল্পী, বিজ্ঞানী, রাজনীতিবিদ বা অন্য কোনও ধরনের বিখ্যাত ব্যক্তিত্ব) সাক্ষাৎকার, সংক্ষিপ্ত কৌতুক নাটিকা (স্কেচ) ও সঙ্গীতশিল্পীদের প্রচারমূলক সঙ্গীত পরিবেশনা থাকে। এই আলোচনা অনুষ্ঠানগুলির একটি বিশেষ বৈশিষ্ট্য হল অপরিকল্পিত স্বতঃস্ফূর্ত আলাপচারিতা, যাতে মনে হয় যেন সঞ্চালক প্রতিটি দর্শকের সাথে একান্তে কাছে থেকে সরাসরি কথা বলছেন। শেষ রাতের আলোচনা অনুষ্ঠানগুলি সঞ্চালকের ব্যক্তিত্বের দ্বারা ব্যাপকভাবে প্রভাবিত হয়।\nমার্কিন যুক্তরাষ্ট্রে শেষ রাতের আলোচনা অনুষ্ঠানগুলির এই বিন্যাসটি জনি কারসন ও তার সহচর এড মিকম্যাহন জনপ্রিয় করতে সাহায্য করেন। এনবিসি চ্যানেলে সম্প্রচারিত তাদের এই অনুষ্ঠানটির নাম ছিল দ্য টুনাইট শো স্টারিং জনি কারসন। সাধারণত অনুষ্ঠানের সঞ্চালক একটি টেবিলের পেছনে বসে থেকে সাক্ষাৎকার সঞ্চালনা করেন, আর অতিথিরা আরাম-কেদারা বা সোফায় বসে থাকেন। অনেক শেষ রাতের আলোচনা অনুষ্ঠানে একটি নিয়মিত সঙ্গীতদল থাকে, যারা ধারণকক্ষে (স্টুডিওতে) উপবিষ্ট শ্রোতা-দর্শকবৃন্দের জন্য বিজ্ঞাপন বিরতির সময় জনপ্রিয় গান পরিবেশনা করে থাকে ও কদাচিৎ কোনও অতিথি সঙ্গীতশিল্পীর জন্য সহায়ক বাদকদল হিসেবেও কাজ করতে পারে।\nশেষ রাতের আলোচনা অনুষ্ঠানগুলি মার্কিন যুক্তরাষ্ট্রে খুবই জনপ্রিয়, তবে বিশ্বের অন্যান্য দেশের এগুলি ততটা প্রভাবশালী নয়। এই অনুষ্ঠানগুলির বিন্যাস শিথিলভাবে অনুসরণকারী অনুষ্ঠানগুলি অন্যান্য দেশে প্রচারিত হলেও সেগুলি মার্কিন যুক্তরাষ্ট্রের মতো প্রতি রাতে নয়, বরং সাধারণত সপ্তাহে একবার প্রচারিত হয়। মার্কিন যুক্তরাষ্ট্রে এই অনুষ্ঠানগুলি সাধারণত সর্বোচ্চ দর্শিত সময় হিসেবে বিবেচিত সময়-পরিসরে প্রচারিত হয়ে থাকে।\n\n\n== তথ্যসূত্র ==\n\nটেমপ্লেট:Late night television in the United States\nটেমপ্লেট:TV production"}