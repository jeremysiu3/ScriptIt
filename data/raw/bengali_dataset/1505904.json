{"pageid": 1505904, "title": "অর্থনীতি", "url": "https://bn.wikipedia.org/wiki?curid=1505904", "content": "অর্থনীতি বলতে উৎপাদন, বণ্টন, বাণিজ্য এবং পণ্য ও পরিষেবার ভোগের ক্ষেত্রকে বোঝায় । সাধারণভাবে এটি একপ্রকার সামাজিক ক্ষেত্র হিসাবে সংজ্ঞায়িত করা হয় যা সম্পদের উৎপাদন, ব্যবহার ও ব্যবস্থাপনার সাথে যুক্ত রীতি, বক্তৃতা ও বস্তুগত অভিব্যক্তির উপর জোর দেয়। কোনো প্রদত্ত অর্থনীতি প্রক্রিয়াগুলির একটি সংকলন, যেখানে সংস্কৃতি, মূল্যবোধ, শিক্ষা, প্রযুক্তিগত বিবর্তন, ইতিহাস, সামাজিক সংগঠন, রাজনৈতিক কাঠামো, আইন ব্যবস্থা ও প্রাকৃতিক সম্পদ এর মূল উপাদান। এই উপাদানগুলি প্রসঙ্গ, বিষয়বস্তু দেয় এবং কোনো অর্থনীতির কার্যকলাপের শর্ত ও পরামিতিগুলি নির্ধারণ করে। অন্যভাবে বলতে গেলে, অর্থনীতি হল আন্তঃসম্পর্কিত মানুষের চর্চা এবং লেনদেনের একটি সামাজিক ক্ষেত্র যা নিজে স্বতন্ত্র নয়।\nঅর্থনৈতিক এজেন্ট বলতে ব্যক্তি, ব্যবসা, সংগঠন বা সরকার হতে পারে। অর্থনৈতিক লেনদেন তখনই ঘটে যখন দুই দল বা পক্ষ লেনদেন করা পণ্য বা পরিষেবার মূল্যের সাথে সম্মত হয়, যা সাধারণত একটি নির্দিষ্ট মুদ্রায় প্রকাশ করা হয়। তবে আর্থিক লেনদেন শুধুমাত্র অর্থনৈতিক ক্ষেত্রের একটি ছোট অংশের জন্য দায়ী।\nপ্রাকৃতিক সম্পদ, শ্রম ও পুঁজি ব্যবহার করে উৎপাদনের মাধ্যমে অর্থনৈতিক কর্মকাণ্ডকে উৎসাহিত করা হয়। প্রযুক্তি, উদ্ভাবন (নতুন পণ্য, পরিষেবা, প্রক্রিয়া, বাজার সম্প্রসারণ, বাজারের বৈচিত্র্য, কুলুঙ্গি বাজার, রাজস্ব বৃদ্ধি) ও শিল্প সম্পর্কের পরিবর্তনের কারণে এটি সময়ের সঙ্গে সঙ্গে পরিবর্তিত হয়েছে (যেমন বিশ্বের বিভিন্ন অংশে শিশুশ্রমের জায়গায় শিক্ষার সর্বজনীন প্রবেশাধিকার এসেছে)।\n\n\n== ইতিহাস ==\n\n\n=== প্রাচীনতম উৎস ===\n\nযতদিন কেউ পণ্য বা পরিষেবা উৎপাদন, সরবরাহ এবং বিতরণ করে আসছে, ততদিন কিছু ধরনের অর্থনীতি হয়েছে। সমাজ যত বাড়ছে আরও জটিল হয়ে উঠছে অর্থনীতি তত বৃহত্তর হয়েছে। সুমেরীয় সভ্যতা পণ্যের অর্থের উপর ভিত্তি করে একটি বৃহদাকারের অর্থনীতি গড়ে তুলেছিল। অন্যদিকে, ব্যাবিলনিয়া ও তার প্রতিবেশী নগররাষ্ট্রসমূহ পরবর্তীতে ঋণ সংক্রান্ত আইন, বৈধ চুক্তি ও ব্যবসায়িক অনুশীলন সম্পর্কিত আইনবিধি ও ব্যক্তিগত সম্পত্তির পরিপ্রেক্ষিতে আধুনিক ভাষায় অর্থনীতি শাস্ত্রের প্রাচীনতম পদ্ধতির উন্নয়ন করেছিল।\nব্যাবিলনিয়া ও তার প্রতিবেশী নগররাষ্ট্রসমূহ বর্তমানে প্রচলিত দেওয়ানি সমাজের ধারণার সাথে তুলনীয় অর্থনীতি শাস্ত্রের উন্নয়ন করেছিল। তারা আদালত, কারাগার ও সরকারি নথিসহ প্রথম জ্ঞাত বিধিবদ্ধ আইনি ও প্রশাসনিক ব্যবস্থা তৈরি করেছিল।\nপ্রাচীন অর্থনীতি প্রাথমিকভাবে জীবিকা নির্বাহের উপর ভিত্তি করে ছিল। শেকেল সর্বপ্রথম ওজন ও মুদ্রার একক, যা সেমিটিক জনগোষ্ঠী ব্যবহার করত। খ্রিস্টপূর্ব ৩০০০ থেকে মেসোপটেমিয়ায় প্রথম \"শেকেল\" শব্দটি ব্যবহৃত হয়েছিল। সেখানে এটি যবের কোনো নির্দিষ্ট ভরকে বোঝাত। এটি রূপা, ব্রোঞ্জ, তামা ইত্যাদি মেট্রিকের মানের সাথে সম্পর্কিত। শেকেল প্রথমদিকে মুদ্রার ও ওজন উভয়ের একক ছিল, ঠিক যেমন ব্রিটিশ পাউন্ড আসলে এক পাউন্ড ভরের রূপার মূল্যের একক।\nবেশিরভাগ পণ্যের আদান-প্রদান হতো সামাজিক সম্পর্কের মাধ্যমে। তখন এমন ব্যবসায়ীও ছিল যারা বাজারে বিনিময় করত। প্রাচীন গ্রিসে অনেক লোক ছিল নিরঙ্কুশ মালিকানাধীন ক্রীতদাস ।\nচীনা অর্থনৈতিক আইনে প্রাতিষ্ঠানিক উদ্ভাবনের বৃহৎ আবর্তের ধারণা রয়েছে। কোনো ব্যবসা প্রতিষ্ঠান কোনো অ-বাজার অর্থনীতি পরিবেশন করলে তার মেয়াদকে উন্নীত করে, যা আইনত গ্যারান্টিযুক্ত এবং আমলাতান্ত্রিক সুযোগ থেকে সুরক্ষিত।\n\n\n=== মধ্যযুগ ===\nমধ্যযুগীয় অর্থনীতি জীবিকা স্তর থেকে খুব বেশি দূরে ছিল না। বেশিরভাগ বিনিময় সামাজিক গোষ্ঠীদের মধ্যে ঘটত। এর উপরে মহান বিজয়ীরা তাদের জয় করা এলাকায় অর্থায়নের জন্য যা উত্থাপন করেছিল তাকে আমরা বর্তমানে \"ভেঞ্চার ক্যাপিটাল\" বলি। নয়াবিশ্বে তারা যে পণ্যগুলি নিয়ে আসবে তার দ্বারা মূলধন ফেরত দেওয়া উচিত। মার্কো পোলো (১২৫৪-১৩২৪), ক্রিস্টোফার কলম্বাস (১৪৫১-১৫০৬) ও ভাস্কো দা গামার (১৪৬৯-১৫২৪) অভিযানসমূহ প্রথম বৈশ্বিক অর্থনীতির দিকে নিয়ে গিয়েছিল। ১৫১৩ সালে আন্টভের্পে প্রথম স্টক এক্সচেঞ্জ প্রতিষ্ঠিত হয়েছিল। তৎকালীন অর্থনীতি বলতে মূলত বাণিজ্যকেই বোঝাত।\nইউরোপীয়দের জয় করা এলাকাগুলি ইউরোপীয় রাষ্ট্রগুলির উপনিবেশে পরিণত হয়েছিল। ক্রমবর্ধমান জাতিরাষ্ট্র স্পেন, পর্তুগাল, ফ্রান্স, গ্রেট ব্রিটেন ও নেদারল্যান্ডস রপ্তানি শুল্কের মাধ্যমে বাণিজ্য নিয়ন্ত্রণ করার চেষ্টা করেছিল এবং বাণিজ্যবাদ ব্যক্তিগত সম্পদ ও জনস্বার্থের মধ্যে মধ্যস্থতার প্রথম পদ্ধতি ছিল। ইউরোপের ধর্মনিরপেক্ষকরণ রাষ্ট্রগুলিকে শহরের উন্নয়নের জন্য গির্জার বিপুল সম্পত্তি ব্যবহার করার অনুমতি দিয়েছিল, আর অভিজাতদের প্রভাব কমে গিয়েছিল। অর্থনীতির রাষ্ট্রসচিবরা তাদের কাজ শুরু করেছিল। আমশেল মায়ার রটশিল্ডের (১৭৭৩-১৮৫৫) মতো ব্যাংকাররা যুদ্ধ ও অবকাঠামোর মতো জাতীয় প্রকল্পে অর্থায়ন শুরু করেছিল। তখন থেকে অর্থনীতি বলতে কোনো রাষ্ট্রের নাগরিকদের অর্থনৈতিক কর্মকাণ্ডের একটি বিষয় হিসেবে জাতীয় অর্থনীতিকে বোঝাতে লেগেছিল।\n\n\n=== শিল্প বিপ্লব ===\nস্কটিশ ব্যক্তি অ্যাডাম স্মিথ (১৭২৩-১৭৯০) আধুনিক প্রকৃত অর্থে প্রথম অর্থনীতিবিদ ছিলেন। তিনি আংশিকভাবে বাণিজ্যবাদের প্রতিক্রিয়াস্বরূপ প্রকৃতিতন্ত্রের ধারণা এবং পরবর্তীতে অর্থনীতির ছাত্র অ্যাডাম মারি দ্বারা অনুপ্রাণিত হয়েছিলেন। তিনি একটি জাতীয় অর্থনীতির বিভিন্ন উপাদানকে সংজ্ঞায়িত করেছিলেন: প্রতিযোগিতা, যোগান ও চাহিদা এবং শ্রম বিভাজন। এদের মাধ্যমে উৎপন্ন স্বাভাবিক মূল্যে পদার্থ লাভ করা হয়। তাঁর দৃঢ় বিশ্বাস যে মুক্ত বাণিজ্যের মূল উদ্দেশ্য মানুষের স্বার্থ। তথাকথিত \"স্বার্থ\" প্রকল্প অর্থনীতির নৃতাত্ত্বিক ভিত্তি হয়ে উঠেছে। টমাস ম্যালথাস (১৭৬৬-১৮৩৪) অতিরিক্ত জনসংখ্যার সমস্যায় যোগান ও চাহিদার ধারণা পেশ করেছিলেন।\nঅষ্টাদশ ও ঊনবিংশ শতাব্দীতে সংঘটিত শিল্প বিপ্লবের সময়ে কৃষি, উৎপাদন, খনন ও পরিবহনের মস্ত পরিবর্তনের ফলে বিভিন্ন দেশের আর্থ-সামাজিক ও সাংস্কৃতিক অবস্থার উপর গভীর প্রভাব ফেলেছিল। যুক্তরাজ্য থেকে শুরু হওয়া এই শিল্প বিপ্লব পরবর্তীকালে ইউরোপ, উত্তর আমেরিকা ও ক্রমে সারাবিশ্ব জুড়ে ছড়িয়ে পড়েছিল। শিল্প বিপ্লবের সূচনা মানব ইতিহাসের অন্যতম ক্রান্তিলগ্ন হিসাবে চিহ্নিত। দৈনন্দিন জীবনের প্রায় প্রতিটি দিকই কোনো না কোনোভাবে শিল্প বিপ্লব দ্বারা প্রভাবিত হয়েছিল। ইউরোপে ব্যবসাবাদের (বর্তমানে সুরক্ষাবাদ) জায়গায় উচ্ছৃঙ্খল পুঁজিবাদ আসতে শুরু করেছিল, আর এই পুঁজিবাদ অর্থনৈতিক প্রবৃদ্ধির দিকে পরিচালিত করেছিল। এই সময়কালকে \"শিল্প বিপ্লব\" বলা হয় কারণ উৎপাদন ব্যবস্থা ও শ্রম বিভাজন পণ্যের গণ-উৎপাদন সক্ষম করে।\n\n\n=== বিংশ শতাব্দী ===\n১৯৩০-এর দশকে মার্কিন মহামন্দার সময় থেকে অর্থনীতির আধুনিক ধারণাটি জনপ্রিয় হয়ে গিয়েছিল।\nদুই বিশ্বযুদ্ধের বিশৃঙ্খলা ও বিধ্বংসী মহামন্দার পর নীতিনির্ধারকরা অর্থনীতির গতিপথ নিয়ন্ত্রণের নতুন উপায় অনুসন্ধান করেছিলেন। ফ্রেডরিখ হায়েক (১৮৯৯-১৯৯২) ও মিল্টন ফ্রিডম্যান (১৯১২-২০০৬) এর অন্বেষণ ও আলোচনা করেছিলেন এবং তাঁরা বৈশ্বিক মুক্ত বাণিজ্যের জন্য আবেদন করেছিলেন। তাঁদের নব্যুদারনীতিবাদের জনক বলে মনে করা হয়। জন মেনার্ড কেইনস (১৮৮৩-১৯৪৬) রাষ্ট্র দ্বারা বাজারের উপর একটি শক্তিশালী নিয়ন্ত্রণের পক্ষে যুক্তি দিয়েছিলেন। যে তত্ত্ব রাষ্ট্র অর্থনৈতিক সমস্যা দূর করতে পারে এবং সামগ্রিক চাহিদার রাষ্ট্রীয় কারসাজির মাধ্যমে অর্থনৈতিক প্রবৃদ্ধিকে উদ্দীপিত করতে পারে তা \"কেইনজিয়ানিজম\" নামে পরিচিত। ১৯৫০-এর দশকের শেষের দিকে, যুক্তরাষ্ট্র ও ইউরোপে অর্থনৈতিক প্রবৃদ্ধি অর্থনীতির একটি নতুন রূপ নিয়ে এসেছে: ব্যাপক ভোগের অর্থনীতি । ১৯৫৮ সালে জন কেনেথ গলব্রেইথ (১৯০৮-২০০৬) তার দি অ্যাফ্লুয়েন্ট সোসাইটি বইতে অভিজাত সমাজের কথা প্রথম বলেছিলেন। বেশিরভাগ দেশের অর্থনৈতিক ব্যবস্থাকে সামাজিক বাজার অর্থনীতি বলা হয়। \n\n\n=== একবিংশ শতাব্দী ===\nলৌহ যবনিকার পতন এবং পূর্ব ব্লকের দেশগুলির গণতান্ত্রিক সরকার ও বাজার অর্থনীতির দিকে উত্তরণের সাথে সাথে শিল্পোত্তর সমাজের ধারণাটিকে গুরুত্ব লাভ করে, কারণ শিল্পায়নের পরিবর্তে সেবা খাত বেশি গুরুত্ব লাভ করেছে। কিছুজনের মতে, ড্যানিয়েল বেলের ১৯৭৩ সালের বই, দ্য কামিং অব পোস্ট-ইন্ডাস্ট্রিয়াল সোসাইটি বইতে \"শিল্পোত্তর সমাজ\" কথাটি প্রথম ব্যবহৃত হয়েছে, আবার অন্যদের মতে সামাজিক দার্শনিক ইভান ইলিচের বই টুলস ফর কনভিভাইলিটি-তে এই শব্দের প্রথম ব্যবহার রয়েছে। যাইহোক, ৯০-এর দশকের শেষের দিকে এবং বিশেষ করে একবিংশ শতাব্দীর শুরুতে উত্তর আধুনিকতাবাদের বিবর্ণতাকে চিহ্নিত করার জন্য দর্শনেও এই \"শিল্পোত্তর সমাজ\" শব্দটি প্রয়োগ করা হয়।\nবিশেষ করে ২০০০-০১ সালের পর গণমাধ্যম ও যোগাযোগের মাধ্যম হিসাবে ইন্টারনেটের বিস্তারের সাথে সাথে ই-বাণিজ্য ও বৈদ্যুতিন ব্যবসার ক্রমবর্ধমান গুরুত্বের কারণে ও তথ্য অর্থনীতির ধারণাটিকে স্থান লাভ করে । ২০০০-এর দশকের শেষের দিকে, চীন, ব্রাজিল ও ভারতের মতো দেশে নতুন ধরনের অর্থনীতি ও অর্থনৈতিক সম্প্রসারণ সাধারণত পশ্চিমা ধাঁচের অর্থনীতি ও অর্থনৈতিক মডেলগুলির থেকে ভিন্ন অর্থনীতির প্রতি আগ্রহের সৃষ্টি করে।\n\n\n== উপাদান ==\n\n\n=== প্রকারভেদ ===\nবাজার অর্থনীতিতে বিনিময় বা অর্থনৈতিক ব্যবস্থার মধ্যে গৃহীত ঋণ ব্যবস্থাসহ লেনদেনের মাধ্যমের মাধ্যমে অংশগ্রহণকারীদের (অর্থনৈতিক এজেন্টদের) মধ্যে চাহিদা ও সরবরাহ অনুসারে পণ্য ও পরিষেবা বিনিময় করা হয়। পরিকল্পিত অর্থনীতিতে কী উৎপাদিত হয় এবং কীভাবে তা বিক্রি ও বিতরণ করা হয় তা রাজনৈতিক এজেন্টরা সরাসরি নিয়ন্ত্রণ করে। সবুজ অর্থনীতি নিম্ন কার্বন ও সম্পদে সুদক্ষ। কোনো সবুজ অর্থনীতিতে আয় এবং কর্মসংস্থানের বৃদ্ধি সরকারি ও বেসরকারি বিনিয়োগ দ্বারা চালিত হয় যা কার্বন নির্গমন ও দূষণ হ্রাস করে, শক্তি ও সম্পদের দক্ষতা বাড়ায় এবং জীববৈচিত্র্য ও বাস্তুতন্ত্র পরিষেবার ক্ষতি রোধ করে। গিগ ইকোনমিতে স্বল্পমেয়াদি কাজ বরাদ্দ করা হয় বা চাহিদা অনুযায়ী বেছে নেওয়া হয়। অনানুষ্ঠানিক অর্থনীতিতে কর আরোপ করা হয় না বা কোনো সরকার দ্বারা পর্যবেক্ষণ করা হয় না। \n\n\n=== খাতসমূহ ===\nতিন-ক্ষেত্র প্রতিমান দ্বারা আধুনিক অর্থনীতিকে তিনটি খাত ভাগ করা যায়: \n\nপ্রাথমিক খাত: ভুট্টা, কয়লা, কাঠ এবং লোহার মতো কাঁচামাল নিষ্কাশন ও উৎপাদন জড়িত।\nগৌণ খাত: কাঁচা বা মধ্যবর্তী উপকরণগুলিকে পণ্যে রূপান্তর করার সাথে জড়িত, যেমন ইস্পাতকে গাড়িতে বা কাপড়কে পোশাকে রূপান্তর করা।\nসেবা খাত: ভোক্তা ও ব্যবসার জন্য পরিষেবার বিধান জড়িত, যেমন বেবিসিটিং, চলচ্চিত্র ও ব্যাংকিং ।\nউন্নত অর্থনীতির অন্যান্য খাতগুলির মধ্যে রয়েছে:\n\nসরকারি বা রাষ্ট্রীয় খাত: এর মধ্যে সাধারণত রয়েছে সংসদ, আইন-আদালত ও সরকারি কেন্দ্র, বিভিন্ন জরুরি পরিষেবা, জনস্বাস্থ্য, দরিদ্র ও হুমকিগ্রস্ত মানুষের জন্য আশ্রয়কেন্দ্র, পরিবহন সুবিধা, বিমান/সমুদ্র বন্দর, প্রসব-পরবর্তী যত্ন, হাসপাতাল, বিদ্যালয়, গ্রন্থাগার, জাদুঘর, সংরক্ষিত ঐতিহাসিক ভবন, উদ্যান/বাগান, প্রকৃতি সংরক্ষণ, কিছু বিশ্ববিদ্যালয়, জাতীয় ক্রীড়া মাঠ/স্টেডিয়াম, জাতীয় শিল্পকলা/প্রদর্শনী মঞ্চ এবং বিভিন্ন ধর্মস্থান।\nবেসরকারি খাত বা ব্যক্তিগতভাবে পরিচালিত ব্যবসা।\nস্বেচ্ছাসেবী বা সামাজিক খাত। \n\n\n=== সূচক ===\nকোনো দেশের স্থূল অভ্যন্তরীণ উৎপাদন (জিডিপি) তার অর্থনীতির আকারের একটি পরিমাপ, বা আরও নির্দিষ্টভাবে, উৎপাদিত সমস্ত চূড়ান্ত পণ্য ও পরিষেবার বাজার মূল্যের আর্থিক পরিমাপ। কোনো দেশের সবচেয়ে প্রচলিত অর্থনৈতিক বিশ্লেষণ জিডিপি ও মাথাপিছু জিডিপির মতো অর্থনৈতিক সূচকগুলির উপর অনেক বেশি নির্ভর করে।\nআধুনিক সময়ে আর্থিক খাতের ক্রমবর্ধমান গুরুত্বের কারণে বিশ্লেষক ও রাজনীতিবিদরা অর্থনীতিতে পণ্য ও পরিষেবার প্রকৃত উৎপাদনের সাথে সম্পর্কিত অংশটিকে বোঝানোর জন্য \"বাস্তব অর্থনীতি\" (real economy) কথাটি ব্যবহার করেন । অন্যদিকে, \"কাগুজে অর্থনীতি\" (paper economy) বা অর্থনীতির আর্থিক অংশ আর্থিক বাজারে ক্রয়বিক্রয়ের সাথে জড়িত। বিকল্প এবং দীর্ঘস্থায়ী পরিভাষা বাস্তব মূল্যে প্রকাশিত অর্থনীতি (যা মুদ্রাস্ফীতির সাথে সমন্বিত) ও স্বাভাবিক মূল্যে প্রকাশিত অর্থনীতির (যা মুদ্রাস্ফীতির সাথে সমন্বিত নয়) মধ্যে পার্থক্য করে।\n\n\n== বিজ্ঞান ==\n\nঅর্থনীতি বিজ্ঞান মোটামুটিভাবে সামষ্টিক অর্থনীতি ও ব্যষ্টিক অর্থনীতিতে বিভক্ত।  বর্তমানে অর্থনীতি বিজ্ঞানের ক্ষেত্রগুলির পরিসর অর্থনীতির সামাজিক বিজ্ঞানের উপর নির্ভর করে, তবে এতে সমাজবিজ্ঞান, ইতিহাস, নৃতত্ত্ব, ও ভূগোলও অন্তর্ভুক্ত থাকতে পারে। উৎপাদন, বণ্টন, ক্রয়কিক্রয় এবং সামগ্রিকভাবে পণ্য ও পরিষেবার ভোগের মতো ক্রিয়াকলাপের সাথে সরাসরি সম্পর্কিত ব্যবহারিক ক্ষেত্রগুলি হল ব্যবসা, প্রকৌশল, সরকার ও স্বাস্থ্যসেবা ।  সামষ্টিক অর্থনীতি আঞ্চলিক এবং জাতীয় পর্যায়ে অধ্যয়ন করা হয় এবং সাধারণ বিশ্লেষণের মধ্যে আয় ও উৎপাদন, অর্থ, মূল্য, কর্মসংস্থান, আন্তর্জাতিক বাণিজ্য এবং অন্যান্য বিষয় অন্তর্ভুক্ত। \n\n\n== আরও দেখুন ==\n\nঅর্থনৈতিক গণতন্ত্র\nঅর্থনৈতিক ব্যবস্থা\n\n\n== তথ্যসূত্র ==\n\n\n== আরও পড়ুন ==\nফ্রিডম্যান, মিল্টন, ক্যাপিটালিজম অ্যান্ড ফ্রিডম, ১৯৬২।\nরথবার্ড, মারে, ম্যান, ইকোনমি এবং স্টেট: অ্য ট্রিটিজ অন ইকোনমিক প্রিন্সিপলস, ১৯৬২।\nগালব্রেথ, জন কেনেথ, দি অ্যাফ্লুয়েন্ট সোসাইটি, ১৯৫৮।\nমিসেস, লুডভিগ ভন, হিউম্যান অ্যাকশন: অ্য ট্রিটিজ অন ইকোনমিক্স, ১৯৪৯।\nকেইনস, জন মেনার্ড, দ্য জেনারেল থিওরি অব এমপ্লয়মেন্ট, ইন্টারেস্ট অ্যান্ড মানি, ১৯৩৬।\nমার্কস, কার্ল, ডাস কাপিটাল, ১৮৬৭।\nস্মিথ, অ্যাডাম, অ্যন ইনকোয়ারি ইনটু দ্য নেচার অ্যান্ড কউসেস অফ দ্য ওয়েলথ অব নেশনস, ১৭৭৬।"}