{"pageid": 1077195, "title": "রিমা আবদেলি", "url": "https://bn.wikipedia.org/wiki?curid=1077195", "content": "রিমা আবদেলি (আরবি: ريما العبدلي) একজন তিউনিসীয় প্যারালিম্পিক অ্যাথলেট, যিনি এফ৪০ বিভাগের ইভেন্টগুলোতে প্রতিদ্বন্দ্বিতা করে থাকেন। ২০১৬ সালের প্যারালিম্পিকে তিনি তিউনিসিয়ার হয়ে একটি রৌপ্য পদক জয় করেন। ২০২০ সালে অনুষ্ঠিতব্য গ্রীষ্মকালীন প্যারালিম্পিক গেমসের জন্যও তিনি নির্বাচিত হয়েছেন।\n\n\n== কর্মজীবন ==\n২০১৫ সালে কাতারের রাজধানী দোহায় অনুষ্ঠিত প্যারা-অ্যাথলেটিক্সের বিশ্ব চ্যাম্পিয়নশিপে তিনি মহিলাদের গোলক নিক্ষেপ এফ৪০ ইভেন্টে অংশগ্রহণ করে ব্রোঞ্জ পদক জয় করেন। পরের বছর ব্রাজিলের রিউ দি জানেইরুতে অনুষ্ঠিত ২০১৬ গ্রীষ্মকালীন প্যারালিম্পিকে একই ইভেন্টে তিনি রৌপ্য পদক পান। তার পরের বছর যুক্তরাজ্যের লন্ডনে বিশ্ব চ্যাম্পিয়নশিপে তিনি গোলকটি ৭.৫৭ মি. দূরত্বে পাঠাতে সক্ষম হন। ফলে এ প্রতিযোগিতায় তিনি স্বর্ণপদক জয় করেন। চ্যাম্পিয়নশিপের পরের আসর বসে ২০১৯ সালে, সংযুক্ত আরব আমিরাতের দুবাইতে। সেখানে তিনি ৭.৭৯ মি. দূরত্বে গোলক নিক্ষেপ করলেও পদক বঞ্চিত হন। প্রতিযোগিতায় তার অবস্থান ছিল চতুর্থ। এর ফলে তিনি ২০২০ সালে জাপানের টোকিওতে অনুষ্ঠিতব্য প্যারালিম্পিক গেমসে তিউনিসিয়ার প্রতিনিধিত্ব করার সুযোগ পাবেন।\n\n\n== তথ্যসূত্র ==\n\n\n== বহিঃসংযোগ ==\nআন্তর্জাতিক প্যারালিম্পিক কমিটির ওয়েবসাইটে রিমা আবদেলি"}