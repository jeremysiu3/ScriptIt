{"pageid": 1527405, "title": "কক্সবাজার জেলা ইনডোর স্টেডিয়াম", "url": "https://bn.wikipedia.org/wiki?curid=1527405", "content": "কক্সবাজার জেলা ইনডোর স্টেডিয়াম ২০২২ সালে প্রতিষ্ঠিত বাংলাদেশের একটি জেলা পর্যায়ের ইনডোর খেলাধুলা ও প্রশিক্ষণ আয়োজনের স্টেডিয়াম।  এটির অবস্থান কক্সবাজার শহরের স্টেডিয়াম সড়ক ও জেলা পরিষদ সড়কের সংযোগে বীরশ্রেষ্ঠ রুহুল আমিন স্টেডিয়ামের উত্তরপশ্চিম কোনে। বাংলাদেশের বেশিরভাগ স্টেডিয়ামের মতই এটিও জাতীয় ক্রীড়া পরিষদের নির্মিত ও নিয়ন্ত্রিত। স্থাপনাটি স্থানীয় কক্সবাজার জেলা ক্রীড়া সংস্থার তত্ত্বাবধানে রয়েছে।\n\n\n== ইতিহাস ==\nকক্সবাজার জেলা ক্রীড়া সংস্থা ২০১৬ সালের ১৮ মার্চ জাতীয় ক্রীড়া পরিষদের কাছে ইনডোর স্টেডিয়ামের প্রস্তাব দেয়। কক্সবাজারকে বাংলাদেশের ক্রীড়া পর্যটনের কেন্দ্র হিসেবে অবকাঠামো উন্নয়নের উদ্দেশ্যে ২০১৭ সালের পহেলা মার্চ ইনডোর স্টেডিয়াম নির্মাণের ঘোষণা আসে। একই বছর জুন মাসে জাতীয় ক্রীড়া পরিষদ সম্ভাব্যতা যাচাই শুরু করে। মূল স্টেডিয়ামের পাশে পুরাতন টেনিস কোর্টে পরিষদের তত্ত্বাবধায়নে ২০২১ সালের ৩ মার্চ নির্মাণকাজ শুরু হয়। প্রকল্পের নির্মাণ ব্যয় ছিল  ১৩ কোটি ৫৮ লাখ টাকা।  ২০২২ সালের ৭ ডিসেম্বর অন্যান্য অবকাঠামোর সাথে স্টেডিয়ামটির আনুষ্ঠানিক উদ্বোধন করা হয়।\n\n\n== অবকাঠামো ==\nকক্সবাজার ইনডোর স্টেডিয়াম ব্যাডমিন্টন, বাস্কেটবলসহ অন্যান্য ইনডোর খেলার উপযোগী। ক্রীড়া আয়োজনের স্থানের পাশাপাশি এখানে খেলোয়াড়দের শরীরচর্চার জন্য ব্যায়ামাগার অন্তর্ভুক্ত। স্টেডিয়ামের দর্শক ধারণ ক্ষমতা ৫০০। দর্শকদের বসার গ্যালারি ছাড়াও খেলোয়াড়দের বিশ্রাম,  প্রস্তুতি ও প্রশিক্ষণের জন্য পৃথক কক্ষ স্টেডিয়ামের অন্তর্গত।\n\n\n== ব্যবহার ==\nকক্সবাজার ইনডোর স্টেডিয়াম সক্রিয় হওয়ার পর নিয়মিত কারাতে অনুশীলন জেলা ও জাতীয় পর্যায়ের তায়কোয়ান্দো ও ব্যাডমিন্টন প্রতিযোগিতা হয়।\n\n\n== তথ্যসূত্র =="}