{"pageid": 1004839, "title": "গ্যালাটিয়া (প্রাকৃতিক উপগ্রহ)", "url": "https://bn.wikipedia.org/wiki?curid=1004839", "content": "গ্যালাটিয়া (ইংরেজি: Galatea, ) বা নেপচুন ৬ (ইংরেজি: Neptune VI) হল নেপচুন গ্রহের চতুর্থ নিকটতম অভ্যন্তরীণ প্রাকৃতিক উপগ্রহ। এটির নামকরণ করা হয়েছে গ্রিক পুরাণে উল্লিখিত ৫০ জন নিরিডের অন্যতম গ্যালাটিয়ার (সাইক্লপস পলিফেমাস যাঁর ব্যর্থ প্রেমে উন্মত্ত হয়েছিল) নামানুসারে।\n\n\n== আবিষ্কার ==\n\n১৯৮৯ সালের জুলাই মাসের শেষ দিকে ভয়েজার ২ প্রোবের তোলা ছবিগুলি থেকে গ্যালাটিয়া আবিষ্কৃত হয়। এটির সাময়িক নামকরণ করা হয়েছিল এস/১৯৮৯ এন ৪ (ইংরেজি: S/1989 N 4)। ১৯৮৯ সালের ২ অগস্ট আইএইউ-এর ৪৮২৪ নং সার্কুলারে আবিষ্কারের কথা আনুষ্ঠানিকভাবে ঘোষণা করা হয় এবং উল্লেখ করা হয় যে \"৫ দিনে তোলা ১০টি ছবি\" থেকে এই উপগ্রহটি আবিষ্কৃত হয়েছে। এর থেকে বোঝা যায়, উপগ্রহটি আবিষ্কৃত হয়েছিল ২৮ জুলাই তারিখের কিছু আগে। ১৯৯১ সালের ১৬ সেপ্টেম্বর উপগ্রহটির আনুষ্ঠানিক নামকরণ করা হয়।\n\n\n== ভৌত বৈশিষ্ট্য ==\nগ্যালাটিয়া একটি অনিয়তাকার উপগ্রহ এবং সেখানে ভূতাত্ত্বিক বিবর্তনের কোনও চিহ্ন পাওয়া যায় না। সম্ভবত নেপচুনের আদি উপগ্রহগুলির ধ্বংসাবশেষের নুড়িগুলি পুনঃসৃজিত হয়ে এই উপগ্রহটিরও উদ্ভব ঘটিয়েছিল। উল্লেখ্য, ট্রাইটন নেপচুনের মাধ্যাকর্ষণের জালে আবদ্ধ হয়ে প্রাথমিকভাবে একটি উচ্চ উৎকেন্দ্রিকতা-সম্পন্ন কক্ষপথে স্থাপিত হয়ে প্রাকৃতিক উপগ্রহে পরিণত হওয়ার সময় উক্ত আদি উপগ্রহগুলির কক্ষপথ বিঘ্নিত হয় এবং সেগুলি চূর্ণবিচূর্ণ হয়ে যায় বলেই বিজ্ঞানীরা মনে করেন।\n\n\n== কক্ষপথ ==\nগ্যালাটিয়ার কক্ষপথটি নেপচুনের সমলয় কক্ষপথের ব্যাসার্ধের অভ্যন্তরে অবস্থিত হওয়ার দরুন জোয়ার-সংক্রান্ত গতিহ্রাসের ফলে এটি ধীরে ধীরে পেঁচিয়ে পেঁচিয়ে ভিতরের দিকে ঢুকছে। বিজ্ঞানীরা অনুমান করেন, ভবিষ্যতে হয়তো নেপচুনের রচ সীমা পার হওয়ার সময় জোয়ার-সংক্রান্ত প্রসারণের ফলে গ্যালাটিয়ার সঙ্গে নেপচুনের সংঘর্ষ লাগবে এবং গ্যালাটিয়া চূর্ণবিচূর্ণ হয়ে একটি নতুন গ্রহীয় বলয় সৃষ্টি করবে।\nগ্যালাটিয়াকে কক্ষপথের ১,০০০ কিলোমিটার (৬২০ মাইল) বহির্ভাগে অবস্থিত অ্যাডামস বলয়ের একটি রাখালিয়া উপগ্রহ বলে প্রতীয়মান হয়। গ্যালাটির সঙ্গে অনুনাদের অনুপাত ৪২:৪৩ থেকেও এই বলয়ের মধ্যে আবদ্ধ স্বতন্ত্র ধনুকাকৃতি বলয়টির সম্ভাব্য গঠনকৌশল বলেই ধরে নেওয়া হয়। বলয়ের মধ্যে গ্যালাটিয়া যে ব্যাসার্ধ-সংক্রান্ত বিঘ্ন সৃষ্টি করেছে তার থেকে উপগ্রহটির ভর অনুমান করা হয়।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nGalatea Profile  ওয়েব্যাক মেশিনে আর্কাইভকৃত ১ আগস্ট ২০০৭ তারিখে by NASA's Solar System Exploration\nNeptune's Known Satellites (by Scott S. Sheppard)"}