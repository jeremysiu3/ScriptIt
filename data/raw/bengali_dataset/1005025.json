{"pageid": 1005025, "title": "চিকিৎসালয়", "url": "https://bn.wikipedia.org/wiki?curid=1005025", "content": "চিকিৎসালয়, বহির্বিভাগীয় চিকিৎসালয় বা ডাক্তারখানা বলতে এক ধরনের স্বাস্থ্য ও চিকিৎসাসেবা কেন্দ্রকে বোঝায় যেখানে বহির্বিভাগীয় রোগীদের (অর্থাৎ যেসব রোগীর হাসপাতালে ভর্তি হয়ে শয্যাগ্রহণ বা রাত্রিযাপনের প্রয়োজন নেই) সেবাপ্রদান মুখ্য উদ্দেশ্য। এগুলিকে ইংরেজিতে \"ক্লিনিক\" (Clinic), \"আউটপেশেন্ট ক্লিনিক\" (Outpatient clinic), ইত্যাদি নামে ডাকা হতে পারে। চিকিৎসালয় বেসরকারী কিংবা সরকারী অর্থায়ন ও মালিকানায় পরিচালিত হতে পারে। সাধারণত চিকিৎসালয়গুলিকে স্থানীয় জনগণের জন্য প্রাথমিক পর্যায়ের চিকিৎসা সেবার চাহিদা পূরণের উদ্দেশ্যে নির্মাণ করা হয়। এর বিপরীতে অপেক্ষাকৃত বড় হাসপাতালগুলিতে প্রাথমিক চিকিৎসাসেবার পাশাপাশি দ্বিতীয়, তৃতীয় এবং কদাচিৎ চতুর্থ পর্যায়ের বিশেষায়িত চিকিৎসা সেবা প্রদান করা হয় এবং শয্যায় রাত্রিযাপনের জন্য রোগীদেরকে ভর্তির সুব্যবস্থা প্রদান করা হয়।\nইংরেজিতে \"ক্লিনিক\" কথাটি দিয়ে প্রায়শই হাসপাতালের বাইরে অবস্থিত এক বা একাধিক চিকিৎসকের সমন্বয়ে গঠিত একটি ডাক্তারখানা-কে বোঝায়, যেখানে ক্ষুদ্র মাপের নিরাময়মূলক চিকিৎসা সেবা প্রদান করা হয়। তবে বিশেষায়িত চিকিৎসাসেবা প্রদানকারী চিকিৎসালয় বা ডাক্তারখানাও বিরল নয়। কখনও কখনও ছোটখাটো চিকিৎসালয় কলেবরে বৃদ্ধি পেয়ে হাসপাতালে পরিণত হলে কিংবা কোনও বড় হাসপাতাল বা চিকিৎসা শিক্ষা প্রতিষ্ঠানের সাথে সংশ্লিষ্ট হবার পরেও \"ক্লিনিক\" নামটি ধরে রাখতে পারে।\nঅনেক সময় কোনও কোনও চিকিৎসালয়ে সাধারণ প্রাথমিক পর্যায়ের চিকিৎসাসেবার পাশাপাশি বিভিন্ন রোগের জন্য বিশেষায়িত চিকিৎসেবাও প্রদান করা হতে পারে। তখন সেগুলিকে বিবিধ চিকিৎসালয় (ইংরেজি Polyclinic \"পলিক্লিনিক\") বলা হয়। বিবিধ চিকিৎসালয়গুলি যদি কলেবরে বৃহৎ হয়ে হাসপাতালে রূপ নেয়, তখন সেগুলিকে \"সাধারণ হাসপাতাল\" (General hospital) বলে।\n\n\n== আরও দেখুন ==\n\nস্বাস্থ্যসেবা প্রদায়ক\nস্বাস্থ্যকেন্দ্র\nস্বাস্থ্যব্যবস্থা ব্যবস্থাপনা\nস্বাস্থ্যসেবা ব্যবস্থা\nশুশ্রুষাকারী-পরিচালিত চিকিৎসালয়\nসাক্ষাৎ-সূচীহীন চিকিৎসালয়\n\n\n== তথ্যসূত্র =="}