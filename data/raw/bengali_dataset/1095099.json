{"pageid": 1095099, "title": "করিম আদেয়েমি", "url": "https://bn.wikipedia.org/wiki?curid=1095099", "content": "করিম-দাভিদ আদেয়েমি (ইংরেজি: Karim Adeyemi; জন্ম: ১৮ জানুয়ারি ২০০২; করিম আদেয়েমি নামে সুপরিচিত) হলেন একজন জার্মান পেশাদার ফুটবল খেলোয়াড়। তিনি বর্তমানে অস্ট্রিয়ার পেশাদার ফুটবল লীগের শীর্ষ স্তর অস্ট্রীয় ফুটবল বুন্দেসলিগার ক্লাব রেড বুল জালৎসবুর্গ এবং জার্মানি জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\n২০০৮–০৯ মৌসুমে, জার্মান ফুটবল ক্লাব টিএসভি ফর্সটেনরিডের যুব পর্যায়ের হয়ে খেলার মাধ্যমে আদেয়েমি ফুটবল জগতে প্রবেশ করেছেন এবং পরবর্তীকালে বায়ার্ন মিউনিখ এবং উন্টারহাখিংয়ের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৮–১৯ মৌসুমে, অস্ট্রীয় ক্লাব রেড বুল জালৎসবুর্গের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। মাঝে তিনি দুই মৌসুমের জন্য লিফেরিংয়ের হয়ে ধারে খেলেছেন।\n২০১৮ সালে, আদেয়েমি জার্মানি অনূর্ধ্ব-১৬ দলের হয়ে জার্মানির বয়সভিত্তিক পর্যায়ে অভিষেক করেছিলেন। প্রায় ৩ বছর যাবত জার্মানির বয়সভিত্তিক দলের হয়ে খেলার পর, তিনি ২০২১ সালে জার্মানির হয়ে আন্তর্জাতিক পর্যায়ে অভিষেক করেছেন; জার্মানির জার্সি গায়ে তিনি এপর্যন্ত ৩ ম্যাচে ১টি গোল করেছেন।\n\n\n== প্রারম্ভিক জীবন ==\nকরিম-দাভিদ আদেয়েমি ২০০২ সালের ১৮ই জানুয়ারি তারিখে জার্মানির মিউনিখে এক মুসলিম পরিবারে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবা নাইজেরীয় বংশোদ্ভূত এবং তার মা রোমানীয় বংশোদ্ভূত।\n\n\n== আন্তর্জাতিক ফুটবল ==\nআদেয়েমি জার্মানি অনূর্ধ্ব-১৬, জার্মানি অনূর্ধ্ব-১৭ এবং জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০১৮ সালের ৮ই ফেব্রুয়ারি তারিখে তিনি প্রীতি ম্যাচে নেদারল্যান্ডস অনূর্ধ্ব-১৬ দলের বিরুদ্ধে ম্যাচে জার্মানি অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। জার্মানি অনূর্ধ্ব-১৭ দলের হয়ে তিনি ২০১৯ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, তবে তার দল উক্ত আসরের গ্রুপ পর্ব শেষে ৩ পয়েন্ট নিয়ে গ্রুপ পর্ব থেকেই বিদায় নিয়েছিল। এই আসরে তিনি ২ ম্যাচে ১টি গোল করেছিলেন। ২০২১ সালে তিনি জার্মানি অনূর্ধ্ব-২১ দলের হয়ে ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে জার্মানি পর্তুগাল অনূর্ধ্ব-২১ দলকে ১–০ গোলের ব্যবধানে পরাজিত করে উক্ত প্রতিযোগিতার ইতিহাসে তৃতীয়বারের মতো শিরোপা ঘরে তুলতে সক্ষম হয়েছিল। উক্ত প্রতিযোগিতার ৩ ম্যাচে অংশগ্রহণ করেছিলেন। তিনি ২০১৮ সালের ২৪শে মার্চ তারিখে অনুষ্ঠিত প্রীতি ম্যাচে ইতালি অনূর্ধ্ব-১৬ দলের বিরুদ্ধে জার্মানির বয়সভিত্তিক দলের হয়ে প্রথমবারের মতো গোল করেছেন।\n২০২১ সালের ৫ই সেপ্টেম্বর তারিখে, মাত্র ১৯ বছর, ৭ মাস ও ১৮ দিন বয়সে, বাম পায়ে ফুটবল খেলায় পারদর্শী আদেয়েমি আর্মেনিয়ার বিরুদ্ধে অনুষ্ঠিত ২০২২ ফিফা বিশ্বকাপ বাছাইপর্বের ম্যাচে অংশগ্রহণ করার মাধ্যমে আন্তর্জাতিক ফুটবলে জার্মানির হয়ে অভিষেক করেছেন। উক্ত ম্যাচের ৭২তম মিনিটে আক্রমণভাগের খেলোয়াড় সের্জ নাব্রির বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ১৩ নম্বর জার্সি পরিধান করে কেন্দ্রীয় আক্রমণভাগের খেলোয়াড় হিসেবে খেলেছিলেন। ম্যাচটি জার্মানি ৬–০ গোলের ব্যবধানে জয়লাভ করেছিল। জাতীয় দলের হয়ে অভিষেক ম্যাচেই জার্মানির জার্সি গায়ে প্রথম গোলটি করেছেন; ম্যাচের ৯১তম মিনিটে ফ্লোরিয়ান ভ্রিৎসের অ্যাসিস্ট হতে জার্মানির হয়ে গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n১৬ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nকরিম আদেয়েমি – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে করিম আদেয়েমি  (ইংরেজি)  \nসকারবেসে করিম আদেয়েমি (ইংরেজি) \nট্রান্সফারমার্কেটে করিম আদেয়েমি (ইংরেজি) \nওয়ার্ল্ডফুটবল.নেটে করিম আদেয়েমি (ইংরেজি) \nইএসপিএন এফসিতে করিম আদেয়েমি (ইংরেজি) \nন্যাশনাল-ফুটবল-টিমস.কমে করিম আদেয়েমি (ইংরেজি)"}