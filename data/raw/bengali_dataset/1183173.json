{"pageid": 1183173, "title": "দারুল কুরআন সিদ্দিকীয়া কামিল মাদ্রাসা", "url": "https://bn.wikipedia.org/wiki?curid=1183173", "content": "দারুল কুরআন সিদ্দিকীয়া কামিল মাদ্রাসা বাংলাদেশের খুলনা বিভাগের একটি উল্লেখযোগ্য আলিয়া মাদ্রাসা। এই মাদ্রাসায় আলিয়া মাদ্রাসার সর্বোচ্চ শ্রেণী কামিল শ্রেণী পর্যন্ত পাঠদান করা হয়। এটি খুলনা শহরের সোনাডাঙ্গা থানার হাজি ইসমাইল রোডে অবস্থিত। মাদ্রাসাটি বর্তমানে ইসলামি আরবি বিশ্ববিদ্যালয়ের অধিভুক্ত রয়েছে। এটি ২০০১, ২০০৪ ও ২০১৯ সালে জাতীয়ভাবে খুলনা বিভাগের শ্রেষ্ঠ শিক্ষাপ্রতিষ্ঠানের পুরস্কার লাভ করে। এটি ১৯৮৩ সালে শহীদ আল্লামা দেলাওয়ার হোসাইন সাঈদী প্রতিষ্ঠিত করেছেন এবং বর্তমানে খুলনা শহরের অন্যতম বৃহত্তম আলিয়া মাদ্রাসা। মাদ্রাসার বর্তমান অধ্যক্ষের নাম মোহাম্মাদ ইদ্রিস আলী। বর্তমানে এই মাদ্রাসায় প্রায় ২০০০ শিক্ষার্থী অধ্যয়ন করছে। ফলাফলের দিক থেকেও মাদ্রাসাটি খুলনা বিভাগের শীর্ষস্থানে অবস্থান করে।\n\n\n== ইতিহাস ==\nখুলনা শহরে মাদ্রাসা শিক্ষার বিস্তার ঘটানোর জন্য ১৯৮৩ সালে মাদ্রাসাটি প্রতিষ্ঠা করা হয়। প্রতিষ্ঠার পরপরই মাদ্রাসাটি জনপ্রিয় হতে থাকে। তাই দ্রুত সরকারের স্বীকৃতি পেয়ে যায়, এরপর ধীরে ধীরে মাদ্রাসাটি দাখিল শ্রেণী খোলার অনুমতি ও পরবর্তীতে এরপর আলিম শ্রেণী খোলার অনুমতি পেয়ে যায়। এবং পর্যায়ক্রমে ফাজিল ও কামিল শ্রেণীর অনুমতিও লাভ করে। বর্তমানে এটাতে সর্বোচ্চ শ্রেণী কামিল পর্যন্ত পাঠদান করা হয়।\n২০০৬ সালে এটি ফাজিল ও কামিল শ্রেণীর মানের পরিবর্তনের জন্য ইসলামী বিশ্ববিদ্যালয় কুষ্টিয়ার অধিভুক্ত লাভ করে। এরফলে ফাজিল ও কামিল পরীক্ষা উভয় মিলিয়ে সাধারণ শিক্ষার পূর্ণ স্নাতক ডিগ্রির সমমান লাভ করে। এরপরে ২০১৬ ইসলামি আরবি বিশ্ববিদ্যালয় প্রতিষ্ঠা করা হলে, মাদ্রাসাটি সেখানে স্থানান্তরিত করা হয়।\n\n\n== শিক্ষা কার্যক্রম ==\nএই মাদ্রাসার বালক ও বালিকাদের আলাদা শাখায় আলাদা ক্যাম্পাসে পাঠদান করা হয়। তবে শিশু অবস্থায় কিন্ডারগার্টেন শাখায় বালক-বালিকার একসাথে পাঠদান করা হয়। মাদ্রাসার মূল বালক শাখায় ইবতেদায়ী শ্রেণী থেকে কামিল শ্রেণী পর্যন্ত রয়েছে এবং বালিকা শাখায় ইবতেদায়ী থেকে ফাজিল শ্রেণী পর্যন্ত রয়েছে। বালক ও বালিকা উভয় শাখাতেই বিজ্ঞান বিভাগ চালু রয়েছে। মাদ্রাসার ফাজিল ও কামিল শ্রেণীতে আল কুরআন, আল হাদিস, আল-ফিকহ প্রভৃতি বিষয়ে পাঠদান করা হয়। এই মাদ্রাসার ফাজিল ও কামিল শ্রেণীর ফলাফলে খুলনা বিভাগে শীর্ষ অবস্থানে থাকে। মাদ্রাসার নিয়মিত শিক্ষকের সংখ্যার প্রায় ৬০ জন।\n\n\n== সুযোগ-সুবিধা ==\nএই মাদ্রাসাটি খুলনা শহরের প্রাণকেন্দ্রে অবস্থিত, এখানে শিক্ষার্থীদের জন্য নানা সুযোগ-সুবিধা রয়েছে।\n\n\n=== গ্রন্থাগার ===\nমাদ্রাসার সকল শিক্ষার্থীদের জন্য উন্মুক্ত লাইব্রেরি রয়েছে। দাখিল থেকে শুরু করে কামিল পর্যায়ের সকল শিক্ষার্থীরা এখান থেকে বই ধার নিয়ে পড়াশোনা করতে পারে। মাদ্রাসার গ্রন্থাগারে আল কুরআন, আল হাদিস, তাফসীর, আল ফিকহ, ইসলামের ইতিহাস প্রভৃতি বিষয়ের উপর বহু মূল্যবান বই রয়েছে। মাদ্রাসার শিক্ষক ও শিক্ষার্থীরা এই লাইব্রেরীতে এসে পড়াশোনাও করতে পারে।\n\n\n=== বিজ্ঞানাগার ===\nমাদ্রাসার বিজ্ঞানের শিক্ষার্থীদের জন্য বিজ্ঞানাগার প্রতিষ্ঠা করা রয়েছে। এখানে তারা বিজ্ঞানের প্রায়োগিগ বিষয়গুলো পরীক্ষা করতে পারে। এছাড়াও সকল শিক্ষার্থীদের জন্য কম্পিউটার ল্যাবরেটরি রয়েছে। এখানে সবাই কম্পিউটার শিখতে পারে।\n\n\n== তথ্যসূত্র ==\n\n\n== বহিঃসংযোগ ==\nঅফিশিয়াল ওয়েবসাইট  ওয়েব্যাক মেশিনে আর্কাইভকৃত ২৮ অক্টোবর ২০২২ তারিখে\nফেসবুকে দারুল কুরআন সিদ্দিকীয়া কামিল মাদ্রাসা"}