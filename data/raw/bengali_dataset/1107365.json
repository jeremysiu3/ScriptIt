{"pageid": 1107365, "title": "মেঘনা পেট্রোলিয়াম লিমিটেড", "url": "https://bn.wikipedia.org/wiki?curid=1107365", "content": "মেঘনা পেট্রোলিয়াম লিমিটেড (এমপিএল) বাংলাদেশ পেট্রোলিয়াম কর্পোরেশনের একটি সহায়ক সংস্থা যা জাতীয়ভাবে অক্টেন, পেট্রল, ডিজেল, কেরোসিন, ফার্নেস তেল , বিটুমিন এবং লুব্রিকেন্টস বাংলাদেশে বাজারজাত করে। এটির সদর দফতর বাংলাদেশের চট্টগ্রামে অবস্থিত।\n\n\n== কার্যালয় ==\nপ্রধান কার্যালয়\n৫৮-৫৯, আগ্রাবাদ বাণিজ্যিক এলাকা, চট্টগ্রাম, বাংলাদেশ।\n\nলিয়াজোঁ অফিস\nমেঘনা ভবন, ১৩১, মতিঝিল, বা/এলাকা, ঢাকা, বাংলাদেশ।\n\nপ্রধান স্থাপনা\nগুপ্তখাল, পতেঙ্গা, চট্টগ্রাম, বাংলাদেশ।\n\n\n== ইতিহাস ==\nমেঘনা পেট্রোলিয়াম লিমিটেড (এমপিএল) বিগত চার দশক যাবৎ বাংলাদেশে পেট্রোলিয়ামজাত পণ্য বিপণন করে। এমপিএল ১৯৭৭ সালের ২৭ ডিসেম্বর একটি প্রাইভেট লিমিটেড কোম্পানি হিসেবে কোম্পানি আইন ১৯১৩ (সংশোধিত ১৯৪৪) অনুযায়ী নিবন্ধিত হয়। ১৯৭৮ সালের ৩১ মার্চ কোম্পানি তদানিন্তন মেঘনা পেট্রোলিয়াম মার্কেটিং কোম্পানি এবং পদ্মা পেট্রোলিয়াম লিমিটেড এর সমস্ত সম্পত্তি ও দায় অধিগ্রহণ করে। মেঘনা পেট্রোলিয়াম মার্কেটিং কোম্পানি ১৯৭৫ সালে তদানিন্তন এ্যাসো ইস্ট্রার্ণ ইনকর্পোরেশন (১৯৬২) কে অধিগ্রহণ করে এবং পদ্মা পেট্রোলিয়াম লিমিটেড ১৯৭২ সালে তদানিন্তন দাউদ পেট্রোলিয়াম লিমিটেডকে (১৯৬৮) অধিগ্রহণ করে গঠিত হয়। ১৯৭৬ সালের (বিপিসি) অধ্যাদেশ নং-LXXXVIII বলে এ কোম্পানির সমস্ত সম্পত্তি ও দায়-দেনা সরকার কর্তৃক বাংলাদেশ পেট্রোলিয়াম কর্পোরেশনের নিকট হস্তান্তর করে। বাংলাদেশ পেট্রোলিয়াম কর্পোরেশন গঠনের পর হতে মেঘনা পেট্রোলিয়াম লিমিটেড বাংলাদেশ পেট্রোলিয়াম কর্পোরেশনের একটি সাবসিডিয়ারী  হিসেবে কাজ করে আসছে। কোম্পানি ১০ কোটি টাকা অনুমোদিত মূলধন এবং ৫ কোটি টাকার পরিশোধিত মূলধন নিয়ে যাত্রা শুরু করে। ২৯ মে ২০০৭ তারিখে কোম্পানি প্রাইভেট লিমিটেড কোম্পানি হতে পাবলিক  লিমিটেড কোম্পানিতে রুপান্তরিত হয় এবং কোম্পানির অনুমোদিত মূলধন ৪০০ কোটি টাকায় উন্নীত করা হয়। ১৬ জানুয়ারী, ২০১৫ তারিখে কোম্পানির বোনাস শেয়ার ইস্যুর মাধ্যমে পরিশোধিত মূলধন ১০৮.২২ কোটি টাকায় উন্নীত করে। কোম্পানির ডাইরেক্ট লিস্টিং প্রক্রিয়ার মাধ্যমে ৩০% অর্থাৎ ১,২০,০০,০০০ শেয়ার অফলোডকরণের জন্য ঢাকা স্টক এক্সচেঞ্জ লিমিটেড এবং চট্টগ্রাম স্টক এক্সচেঞ্জ লিমিটেড এ যথাক্রমে ১৪ নভেম্বর, ২০০৭ এবং ২ ডিসেম্বর, ২০০৭ তারিখে নিবন্ধিত হয়। ১৪ জানুয়ারী ২০০৮ তারিখে একযোগে উভয় শেয়ার মার্কেটে কোম্পানির শেয়ার অফলোড শুরু হয়। পরবর্তীতে সরকারী সিদ্ধান্ত মোতাবেক একই প্রক্রিয়ায় জুলাই ১১ হতে সেপ্টেম্বর ১১-এর মধ্যে বিপিসি’র ধারণকৃত শেয়ারের মধ্য হতে আরো ১৭% শেয়ার অফলোড করা হয়। কোম্পানির পরিচালনার জন্য বর্তমানে ৯ সদস্যের একটি পরিচালনা পর্ষদ রয়েছে। কোম্পানির সার্বিক কর্মকাণ্ড পরিচালনা বোর্ডের অনুমোদক্রমে সম্পাদিত হয়।\n\n\n== তথ্যসূত্র =="}