{"pageid": 1523975, "title": "শ্রুতি কাপুর", "url": "https://bn.wikipedia.org/wiki?curid=1523975", "content": "ডঃ শ্রুতি কাপুর (জন্ম ২৫শে সেপ্টেম্বর) একজন ভারতীয় অর্থনীতিবিদ, নারী অধিকার কর্মী এবং সামাজিক উদ্যোক্তা। তিনি সেফটি-এর প্রতিষ্ঠাতা। এই উদ্যোগটির লক্ষ্য সকল ধরণের সহিংসতার বিরুদ্ধে যুবতী ও মেয়েদের শিক্ষিত এবং ক্ষমতায়িত করা।\n\n\n== প্রাথমিক জীবন এবং শিক্ষা ==\nশ্রুতি কাপুর ভারতের কানপুরে জন্মগ্রহণ করেছেন, তিনি ২০০০ সালে মার্কিন যুক্তরাষ্ট্রে চলে আসেন। মারকেট বিশ্ববিদ্যালয় থেকে অর্থনীতিতে স্নাতকোত্তর ডিগ্রি অর্জনের পর, তিনি ওয়াশিংটন, ডিসিতে বিশ্বব্যাংকের অর্থনীতিবিদ হিসেবে দুই বছর কাজ করেন। এরপর, তিনি অর্থনীতিতে পিএইচডি সম্পন্ন করার জন্য ক্যালিফোর্নিয়ায় চলে যান, এবং বিশ্বব্যাংকের পরামর্শদাতা হিসেবে কাজ চালিয়ে যান। ডক্টরেট ডিগ্রি অর্জনের পর, তিনি এক বছর অক্সিডেন্টাল কলেজে অর্থনীতি পড়ান।\n\n\n== কাজ ==\nসকল ধরণের সহিংসতার বিরুদ্ধে যুবতী ও মেয়েদের শিক্ষিত ও ক্ষমতায়নের জন্য শ্রুতি ২০১৩ সালের জুন মাসে সেফটি  (ইংরেজি: Sayfty) প্রতিষ্ঠা করেন। এই উদ্যোগের লক্ষ্য হল তরুণী ও মেয়েদের আত্মরক্ষার প্রশিক্ষণ দেওয়া, মরিচ-স্প্রে-এর মতো নিরাপত্তা সরঞ্জাম ব্যবহার করা, আইন ও আইনি অধিকার সম্পর্কে সচেতনতা বৃদ্ধি করা, এবং নিরাপত্তা ও নারীদের অনিরাপদ বোধ করার কারণগুলি নিয়ে সংলাপ তৈরি করা। ২০১৫ সালে, ফেমভার্টাইজিং কর্তৃক, সেফটি পিপলস চয়েস পুরস্কার পেয়েছিল। ২০১২ সালে দিল্লিতে ২৩ বছর বয়সী এক তরুণীর গণধর্ষণ ও হত্যা দেশকে হতবাক করে দিয়েছিল এবং বিশ্বব্যাপী প্রচার মাধ্যমের দৃষ্টি আকর্ষণ করেছিল। এরপর শ্রুতি সেফটি প্রতিষ্ঠা করেন।\n২০১৯ সালের মে মাসে, শ্রুতি নিউ ইয়র্ক সিটির ব্রুকলিনের পার্ক স্লোপে তাঁর পাড়ায় নারী ও শিশুদের জন্য দুটি আশ্রয়কেন্দ্রের বিরোধিতা করে Charge.org-তে একটি গণ আবেদন শুরু করেন। তিনি যুক্তি দিয়েছিলেন যে \"দুটি সংলগ্ন ব্লকে গৃহহীনদের জন্য দুটি বৃহৎ ভবন স্থাপন করা আমাদের সম্প্রদায়ের পক্ষে ন্যায্য নয়,\" এবং এটি \"সম্পত্তির মূল্যের ওপর নেতিবাচক প্রভাব ফেলবে\", যদিও গৃহহীন আশ্রয়কেন্দ্রগুলির সম্পত্তির মূল্যের ওপর প্রভাব সম্পর্কে কোনও প্রমাণ দেওয়া হয়নি।\n\n\n== জনসমক্ষে বক্তৃতা ==\nএকজন সক্রিয়তাবাদী কর্মী হিসেবে, তিনি ২০১৬ সালের আগস্টে জাতিসংঘের যুব সমাবেশ সহ অনেক পাবলিক ফোরামে ভাষণ দিয়েছেন।\n২০১৭ সালের আগস্টে, শ্রুতি জাতিসংঘে ২০১৭ গ্রীষ্মকালীন যুব সমাবেশে একটি বক্তৃতা দেন, যেখানে তিনি লিঙ্গ সমতা মোকাবিলায় প্রযুক্তির ব্যবহার সম্পর্কে নিজের কাজ নিয়ে আলোচনা করেন।\n২০১৭ সালের মার্চ মাসে, শ্রুতি জাতিসংঘের ইয়ুথ ফোরাম (সিএসডব্লিউ৬১)-এ \"ইয়ং উইমেন অ্যাজ অ্যান ইকোনমিক ফোর্স\" শীর্ষক একটি প্যানেল পরিচালনা করেন।\n২০১৭ সালের জানুয়ারিতে, শ্রুতি জাতিসংঘে শীতকালীন যুব সমাবেশে ভাষণ দেন। তিনি তরুণীদের অর্থনৈতিক ক্ষমতায়ন সম্পর্কে কথা বলেছেন।\n২০১৬ সালের নভেম্বরে, জাতিসংঘ নারী ও যুব উন্নয়ন বিষয়ক জাতিসংঘের আন্তঃসংস্থা নেটওয়ার্ক আয়োজিত আন্তর্জাতিক নারীর প্রতি সহিংসতা নির্মূল দিবস উদযাপনে, \"তরুণীদের অর্থনৈতিক ক্ষমতায়ন\"-এর ওপর বক্তৃতায় শ্রুতি নারীর প্রতি সহিংসতার প্রভাব সম্পর্কে কথা বলেন।\n২০১৬ সালের আগস্টে, শ্রুতি জাতিসংঘে গ্রীষ্মকালীন যুব সমাবেশে দুটি পৃথক প্যানেলে ভাষণ দেন। জাতিসংঘে তাঁর প্রথম বক্তৃতা ছিল যুব সম্পৃক্ততার ওপর। দ্বিতীয় আলোচনায় তরুণ নারী নেতৃত্বের বিনিয়োগের উপর আলোকপাত করা হয়েছিল।\n\n\n== পুরস্কার এবং স্বীকৃতি ==\nঅ্যাপোলিটিক্যাল সংস্থা শ্রুতিকে ২০১৯ সালের বৈশ্বিক নীতির সবচেয়ে প্রভাবশালী ব্যক্তিদের একজন হিসেবে মনোনীত করেছে।\nভারতের নারী ও শিশু উন্নয়ন মন্ত্রণালয় শ্রুতিকে ৩০ জন #ওয়েব-ওয়াণ্ডার-উইমেন-এর একজন হিসেবে সম্বর্ধনা জানিয়েছে, ওয়েব-ওয়াণ্ডার-উইমেন সামাজিক যোগাযোগ মাধ্যমে সামাজিক পরিবর্তনের ইতিবাচক প্রচারণা চালিয়ে যাচ্ছে।\n২০১৮ সালে রিচটোপিয়া শ্রুতিকে বিশ্বব্যাপী বহুপাক্ষিক সংস্থার শীর্ষ ১০০ নেতার একজন হিসেবে নাম দিয়েছে।\nতিনি অনু এবং নবীন জৈনের ১ মিলিয়ন ডলার মূল্যের \"উইমেন সেফটি এক্সপ্রাইজ\" প্রতিযোগিতার বিচারক প্যানেলে ছিলেন।\nতিনি ইতালির আওস্তা ভ্যালি (২০১৫) কর্তৃক আন্তর্জাতিক বর্ষসেরা নারী পুরস্কারের প্রাপক। তিনি ছিলেন দ্বিতীয় রানার আপ। তিনি ২৩শে মার্চ, নতুন দিল্লিতে এক বিশেষ পুরস্কার অনুষ্ঠানে রেক্স করমবীর গ্লোবাল ফেলোশিপও পেয়েছিলেন, যা ২০১৫ সালের ২১, ২২ এবং ২৩শে মার্চ আয়োজিত “আইকঙ্গোর রেক্স কনক্লাইভ”-এর অংশ।\n২০১৬ সালের মার্চ মাসে, তিনি ইইউ-এর উন্নয়ন প্রাচীরের বিশ্ব ফেমের শীর্ষ ২০০ নারীর একজন ছিলেন। তিনি ২০১৬ সালের ইউনাইটেড স্টেট অফ উইমেনের জন্য মনোনীত পরিবর্তনকারীদের একজনও ছিলেন। তিনি ওয়ার্ল্ড পালস-এর সাথে তিনবারের গল্প পুরস্কার বিজয়ী।\n২০১৬ সালের সেপ্টেম্বরে, শ্রুতি উই আর দ্য সিটি ইণ্ডিয়া কর্তৃক রাইজিং স্টারস অ্যাওয়ার্ড ২০১৬ এর জন্য সংক্ষিপ্ত তালিকাভুক্ত মহিলাদের মধ্যে একজন ছিলেন, এবং জিতেছিলেন। ২০১৬ সালের অক্টোবরে, ৫২ফেমিনিস্টস.কম তাঁকে \"৫২ নারীবাদী\"দের একজন হিসেবে স্বীকৃতি দেয়।\n\n\n== তথ্যসূত্র ==\n\n\n== বহিঃসংযোগ ==\nআমাদের প্রতিষ্ঠাতা সম্পর্কে: শ্রুতি কাপুর (সেফটি)"}