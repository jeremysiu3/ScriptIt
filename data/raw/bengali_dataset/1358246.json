{"pageid": 1358246, "title": "মধ্য-ডানপন্থী রাজনীতি", "url": "https://bn.wikipedia.org/wiki?curid=1358246", "content": "মধ্য-ডানপন্থী রাজনীতি রাজনৈতিক মতপরিসরের ডানপন্থার দিকে ঝুঁকে, কিন্তু মধ্যপন্থার কাছাকাছি। কেন্দ্র-ডানপন্থী দলগুলো সাধারণত উদার গণতন্ত্র, পুঁজিবাদ, বাজার অর্থনীতি, ব্যক্তিগত সম্পত্তির অধিকার ও একটি সীমিত কল্যাণ রাষ্ট্রকে সমর্থন করে। তাঁরা রক্ষণশীলতাবাদ ও অর্থনৈতিক উদারতাবাদকে সমর্থন করে এবং সমাজতন্ত্র ও সাম্যবাদের বিরোধিতা করে।\n১৭৮০ থেকে ১৮৮০-র দশক পর্যন্ত, পশ্চিমা বিশ্বে সামাজিক শ্রেণী কাঠামো ও অর্থনৈতিক ব্যবস্থায় একটি পরিবর্তন আসে, আভিজাত্য ও বাণিজ্যবাদ থেকে সরে গিয়ে পুঁজিবাদের দিকে ঝুঁকে পড়ে। পুঁজিবাদের দিকে এই সাধারণ অর্থনৈতিক পরিবর্তন মধ্য-ডানপন্থী আন্দোলনগুলোকে প্রভাবিত করে, যেমন যুক্তরাজ্যের কনজারভেটিভ পার্টি ও মার্কিন যুক্তরাষ্ট্রের রিপাবলিকান পার্টি, যাঁরা পুঁজিবাদের সমর্থনকারী হিসেবে প্রতিক্রিয়া জানায়।\nইন্টারন্যাশনাল ডেমোক্র্যাট ইউনিয়ন হলো মধ্য-ডানপন্থী রাজনৈতিক দলগুলোর (পাশাপাশি আরও কিছু ডানপন্থী দল) একটি জোট - যার মধ্যে রয়েছে যুক্তরাজ্যের কনজারভেটিভ পার্টি, কানাডার কনজারভেটিভ পার্টি, মার্কিন যুক্তরাষ্ট্রের রিপাবলিকান পার্টি, অস্ট্রেলিয়ার লিবারেল পার্টি, নিউজিল্যান্ড ন্যাশনাল পার্টি ও খ্রিস্টীয় গণতান্ত্রিক দলসমূহ - যাঁরা মানবাধিকারের পাশাপাশি অর্থনৈতিক উন্নয়নেরও প্রতিশ্রুতি ঘোষণা করে।\nমধ্য-ডানপন্থী হিসাবে চিহ্নিত ভাবাদর্শসমূহের মধ্যে রয়েছে উদার রক্ষণশীলতাবাদ এবং অন্যান্যগুলোর মধ্যে রয়েছে উদারতাবাদ ও খ্রিস্টীয় গণতন্ত্রের কিছু রূপ। আধুনিক মধ্য-ডানপন্থার অর্থনৈতিক দিকগুলো অর্থনৈতিক উদারতাবাদ দ্বারা প্রভাবিত হয়েছে, যেখানে সাধারণত নব্য উদারতাবাদের সাথে ব্যাপকভাবে জড়িত মুক্ত বাজার, সীমিত সরকারি ব্যয় ও অন্যান্য নীতিগুলো সমর্থন করে। মধ্যম ডানপন্থী রাজনীতি সার্বজনীনভাবে সামাজিকভাবে রক্ষণশীল বা সাংস্কৃতিকভাবে উদার নয় এবং এই ধরনের রাজনীতিতে প্রায়শই ব্যক্তিস্বাধীনতা ও ঐতিহ্যবাদের উপাদানগুলোর সমর্থনের পাশাপাশি রক্ষণশীলতাবাদ ও উদারতাবাদের সংমিশ্রণ ঘটে থাকে।\nমধ্য-ডানপন্থী চিন্তাধারার ঐতিহাসিক উদাহরণগুলোর মধ্যে রয়েছে যুক্তরাজ্যের ওয়ান নেশন কনজারভেটিজম, কানাডার রেড টরিস এবং মার্কিন যুক্তরাষ্ট্রে রকফেলার রিপাবলিকান। মার্কিন যুক্তরাষ্ট্রের নিউ ডেমোক্র্যাটরাও সুষম বাজেট, মুক্ত বাণিজ্য, নিয়ন্ত্রণহীনতা ও কল্যাণ সংস্কারসহ মধ্য-ডানপন্থী নীতির বিভিন্ন দিক গ্রহণ করেছে। এই ভাবাদর্শগত দলগুলো উগ্রডান ধারা ও ডানপন্থী জনতুষ্টিবাদের সাথে বিপরীত। তাঁরা ডানপন্থী বৈকল্পিকগুলোর চেয়ে সাংস্কৃতিক উদারতাবাদ ও সবুজ রক্ষণশীলতাবাদকে বেশি সমর্থন করে।\n২০১৯ সালের একটি সমীক্ষা অনুসারে, ২০১৮ সালে ২১টি পশ্চিমা গণতন্ত্রে মধ্য-ডানপন্থী দলগুলোর ভোট শেয়ার ছিল প্রায় ২১%। এটি ১৯৬০ সালের ৩৭% থেকে হ্রাস পেয়েছে।\n\n\n== আরও দেখুন ==\nকেন্দ্র-বামপন্থী রাজনীতি\nবামপন্থী রাজনীতি\nডানপন্থী রাজনীতি\nরাজনৈতিক মতপরিসর\n\n\n== তথ্যসূত্র =="}