{"pageid": 1144288, "title": "বাহাউদ্দিন জাকারিয়া", "url": "https://bn.wikipedia.org/wiki?curid=1144288", "content": "বাহাউদ্দিন জাকারিয়া ( উর্দু ও ফার্সি: بہاءُ الدین زکریا   ) (১১৭০ – ১২৬২) (এছাড়াও বাহা-উল-হক এবং বাহাউদ্দীন জাকারিয়া মুলতানি নামেও পরিচিত) ছিলেন একজন সুন্নি, মুসলিম পণ্ডিত সাধক এবং কবি যিনি বাগদাদের সোহরাওয়ার্দীয়া তরিকা প্রতিষ্ঠা করেছিলেন। তিনি মধ্যযুগীয় দক্ষিণ এশিয়া, এবং পরে তার যুগের সবচেয়ে প্রভাবশালী আধ্যাত্মিক নেতাদের একজন ছিলেন।\n\n\n== জীবন ==\nআবু মুহম্মদ বাহাউদ্দিন জাকারিয়া, পরে কেবল বাহাউদ্দিন জাকারিয়া নামে পরিচিত ছিলেন। তিনি আধুনিক পাকিস্তানের পাঞ্জাব প্রদেশের দক্ষিণাঞ্চলে মুলতান শহরের নিকটবর্তী একটি শহর কোট কেহরোর (বর্তমানে কারোর লাল এসান নামে পরিচিত) নামক স্থানে ১১৭০ খ্রিস্টাব্দে জন্মগ্রহণ করেন। তার দাদা শাহ কামাল উদ্দিন আলী শাহ কুরায়েশি মধ্য এশিয়ার খাওয়ারেজম অঞ্চলে যাওয়ার পথে আরবের মক্কা থেকে মুলতানে এসেছিলেন।\nবাহাউদ্দীন জাকারিয়া আসাদ ইবনে হাশিমের বংশ থেকে এসেছেন। তাই তিনি হাশমি বা মুহাম্মদের মতো একই বংশের সরাসরি বংশধর ছিলেন।\nবাগদাদের প্রখ্যাত পারস্য সুফি গুরু শিহাব উদ্দিন উমর আবু হাফস উমর সোহরাওয়ার্দী জাকারিয়াকে বাগদাদে আধ্যাত্মিক উপাধিতে ভূষিত করেন এবং তারপর তাকে মুলতান অঞ্চলে পাঠিয়ে দেন।\nপনের বছর ধরে, জাকারিয়া দক্ষিণ পাঞ্জাবের বিভিন্ন শহরে ভ্রমণ করেন। যেখানে তরিকাটি হিন্দু ধর্ম থেকে ইসলামে ধর্মান্তরিতদের মাঝে বিপুল সংখ্যক মানুষকে আকর্ষণ করতে সক্ষম হয়েছিল। জাকারিয়া অবশেষে ১২২২ সালে মুলতানে বসতি স্থাপন করেন। তার প্রভাবে, মুলতান \" প্রাচ্যের বাগদাদ \" নামে পরিচিতি লাভ করে এবং যাকারিয়া তার ফার্সি কবিতায় উল্লেখ করেছেন:\n\nজাকারিয়া সেই সময়ে মুলতানের শাসক নাসির উদ্দিন কাবাছার একজন কণ্ঠ সমালোচক হয়ে ওঠেন। ১২২৮ সালে কাবাছাকে ক্ষমতাচ্যুত করার সময় দিল্লির মামলুক সুলতান ইলতুৎমিশের পক্ষে ছিলেন। কেননা ইলতুৎমিশের বিজয়ের জন্য জাকারিয়ার সমর্থন অত্যন্ত গুরুত্বপূর্ণ ছিল। তাই তাকে সমর্থনের জন্য কৃতজ্ঞতা স্বরূপ রাষ্ট্রের আধ্যাত্মিক বিষয়গুলি তত্ত্বাবধানের জন্য ইলতুৎমিশ কর্তৃক শেখ-উল-ইসলাম উপাধিতে ভূষিত করা হয়েছিল। জাকারিয়াকে সুলতান কর্তৃক সরকারী রাষ্ট্রীয় পৃষ্ঠপোষকতাও দেওয়া হয়েছিল।\nতার জীবদ্দশায়, জাকারিয়া লাল শাহবাজ কালান্দরের সাথে বন্ধুত্ব করেছিলেন। তিনি সিন্ধুর শ্রদ্ধেয় সুফি সাধক, এবং  দরবেশদের মাঝে কালান্দরিয়া তরিকার প্রতিষ্ঠাতা ছিলেন। শাইখ-উল-ইসলাম হিসেবে, জাকারিয়া কট্টরপন্থি মুসলমানদের প্রশমিত করতে সক্ষম হয়েছিলেন, যারা লাল শাহবাজ কালান্দরের শিক্ষায় বিক্ষুব্ধ ছিলেন। জাকারিয়া এবং শাহবাজ কালান্দর, চিশতি তরিকার বাবা ফরিদুদ্দিন গঞ্জশাকর এবং জাকারিয়ার শিষ্য সৈয়দ জালালাউদ্দিন বুখারির সাথে, কিংবদন্তি হক চর ইয়ার বা \"চার বন্ধু\" দলের অংশ হয়েছিলেন, যা দক্ষিণ এশিয়ার মুসলমানদের মধ্যে অত্যন্ত সম্মানিত।\n\n\n== আধ্যাত্মিক দর্শন ==\nজাকারিয়ার তরিকত বা সুফি দার্শনিক অভিমুখ ছিল বাগদাদের প্রখ্যাত পারস্য সুফি সাধক শিহাব উদ্দিন উমর আবু হাফস উমর সোহরাওয়ার্দীর প্রতি। সোহরাওয়ার্দী তরিকার দারিদ্র্যের জীবনকে প্রত্যাখ্যান করেছিল, যেমন চিশতি তরিকার দ্বারা সমর্থন করা হয়েছিল যা লাহোর অঞ্চলে বেশি প্রচলিত ছিল। পরিবর্তে, সোহরাওয়ার্দীরা সাধারণ খাদ্য ও পোশাকে বিশ্বাস করতেন এবং আধ্যাত্মিকতা দারিদ্র্যের ভিত্তির উপর প্রতিষ্ঠিত বলে চিশতিদের দাবিকে প্রত্যাখ্যান করেছিলো। সোহরাওয়ার্দীরাও রাজনৈতিক রাষ্ট্র থেকে বিচ্ছিন্ন হওয়ার প্রাথমিক চিস্তি প্রথা প্রত্যাখ্যান করেছিল।\nজাকারিয়ার প্রচারনাগুলো রোজা, জাকাতের মতো সাধারণ ইসলামিক অনুশীলনের সাথে সামঞ্জস্য করার প্রয়োজনীয়তার উপর জোর দেয়, তবে আধ্যাত্মিকতার সাথে মিলিত বৃত্তির ইলমি দর্শনেরও পক্ষে ছিল। শ্রেণী বা জাতি নির্বিশেষে সমস্ত মানুষকে শিক্ষা দেওয়ার উপর তার জোর তাকে তার সমসাময়িক হিন্দু রহস্যবাদীদের থেকে আলাদা করেছে।\nতিনি আধ্যাত্মিক সঙ্গীতের ঐতিহ্যকে প্রত্যাখ্যান করেননি যা চিশতি উপাসনায় প্রবলভাবে জোর দেওয়া হয়েছিল, তবে শুধুমাত্র অনুষ্ঠানে অংশ নিতেন। তিনি ধর্মীয় নেতাদের প্রতি শ্রদ্ধায় মাথা নত করার চিশতি ঐতিহ্যকে প্রত্যাখ্যান করেছিলেন, এটি একটি অভ্যাস যা হিন্দু ধর্ম থেকে ধার করা হতে পারে।\n\n\n== প্রভাব ==\nজাকারিয়ার শিক্ষা দক্ষিণ পাঞ্জাব এবং সিন্ধুজুড়ে  ব্যাপকভাবে ছড়িয়ে পড়ে এবং হিন্দুধর্ম থেকে প্রচুর সংখ্যক ধর্মান্তরিত হয়েছিল। তার উত্তরসূরিরা পরবর্তী কয়েক শতাব্দী ধরে দক্ষিণ পাঞ্জাবের উপর শক্তিশালী প্রভাব বিস্তার করতে থাকে, যখন তার আদেশ আরও পূর্বে উত্তর ভারতের অঞ্চলে, বিশেষ করে গুজরাত এবং বাংলায় ছড়িয়ে পড়ে।\n\n\n== মাজার ==\n\nবাহাউদ্দিন জাকারিয়া ১২৬৮ সালে মারা যান এবং তার সমাধি দরবার শরীফ মুলতানে অবস্থিত। সমাধিটি ৫১ ফু ৯ ইঞ্চি (১৫.৭৭ মি) বর্গক্ষেত্র, অভ্যন্তরীণভাবে পরিমাপ করা হয়। এর উপরে রয়েছে একটি অষ্টভুজ, বর্গক্ষেত্রের প্রায় অর্ধেক উচ্চতা, যা একটি গোলার্ধীয় গম্বুজ দ্বারা আবর্তিত। ১৮৪৮ সালে ব্রিটিশদের দ্বারা মুলতান অবরোধের সময় সমাধিটি প্রায় সম্পূর্ণরূপে ধ্বংস হয়ে গিয়েছিল, কিন্তু শীঘ্রই স্থানীয় মুসলমানদের দ্বারা পুনরুদ্ধার করা হয়।\nঅনেক তীর্থযাত্রী তার উরসের সময় পাকিস্তানের বিভিন্ন স্থান এবং তার বাইরে থেকে তার মাজারে আসেন।\n\n\n== লিখনী ==\nআওরাদ-ই-শাইখুশ শুয়ুখঃ আল-আওরাদ: আওরাদ-ই-সোহরাওয়ার্দী (আরবি: اوراد شیخ‌ الشیوخ‌ : الاوراد : اوراد سهروردي‌)\n\n\n== আরও দেখুন ==\nসোহরাওয়ার্দীয়া\n\n\n== স্মারক সম্মান ==\nতার নামে বাহাউদ্দিন জাকারিয়া এক্সপ্রেস ট্রেনের নামকরণ করা হয়েছে, যা করাচি থেকে মুলতানের মধ্যে চলাচল করে।\nমুলতানে অবস্থিত বাহাউদ্দিন জাকারিয়া বিশ্ববিদ্যালয়ের নামকরণ করা হয়েছে তার নামে যা দক্ষিণ পাঞ্জাবের বৃহত্তম প্রতিষ্ঠান।\n\n\n== তথ্যসূত্র ==\n\n\n== বহিঃ সংযোগ ==\nবাহাউদ্দিন জাকারিয়া বিশ্ববিদ্যালয়"}