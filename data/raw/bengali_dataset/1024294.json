{"pageid": 1024294, "title": "কৃষ্ণগিরি জেলা", "url": "https://bn.wikipedia.org/wiki?curid=1024294", "content": "কৃষ্ণগিরি জেলা ভারতের তামিলনাড়ু রাজ্যের ৩৮টি জেলা (উত্তর পশ্চিম অঞ্চলের একটি জেলা) এর অন্যতম। এই জেলাটি ২০০৪ সালে ধর্মপুরী জেলা থেকে পৃথক করে গঠন করা হয়েছে। কৃষ্ণগিরি পৌর শহর জেলার সদর দপ্তর। কৃষ্ণগিরি জেলার রাজস্ব ও সমাজ কল্যাণ বিভাগের ই-গভর্নেন্স প্রজেক্টই তামিলনাড়ুর প্রথম ই-গভর্নেন্স প্রকল্প।  জেলাটি ভারতের অন্যতম বৃহত আম উৎপাদক।  ২০১১ সালের হিসাবে, জেলার জনসংখ্যা ছিল ১,৮৭৯,৮০৯ জন। \n\n\n== ব্যুৎপত্তি ==\nকৃষ্ণ অর্থে 'কালো' এবং গিরি ' অর্থে পাহাড়' বোঝায়। অঞ্চলটিতে অনেক গ্রানাইট টিলা রয়েছে, তাই কৃষ্ণগিরি নামের প্রচলন বলে মনে করা হয়। ইতিহাস বলে যে এই অঞ্চলটি বিজয়নগর সাম্রাজ্যের অধীনে ছিল এবং তখন বংশের একজন বিখ্যাত রাজা কৃষ্ণদেবরায়-য়ের নামে একটি শহর বা একটি স্থাপত্যের নামকরণের রীতি ছিল। ল্যান্ডমার্ক হিসাবে টাউন বাসস্ট্যান্ডের পাশেই একটি দুর্গ সমেত একটি পাহাড় রয়েছে। টিপু সুলতান যখন এই অঞ্চলটি জয় করেছিলেন তখন তিনি এর নাম পরিবর্তন করে সৈয়দ বাশা হিল রেখেছিলেন এবং উপরে একটি মসজিদ নির্মাণ করেছিলেন। তবে শহরের নামটি একই ছিল।\n\n\n== ইতিহাস ==\n\n২০০৪ সালের ৯ই ফেব্রুয়ারি কৃষ্ণগিরি জেলা তামিলনাড়ুর ৩০ তম জেলা হিসাবে গঠিত হয়েছিল। এটি পূর্ববর্তী ধর্মপুরী জেলার পাঁচটি তালুক এবং দশটি ব্লক নিয়ে  গঠিত হয়েছিল। কৃষ্ণগিরির প্রথম জেলাশাসক ছিলেন মঙ্গাত রাম শর্মা।\n\n\n=== ডলমেন্স ===\nমল্লচন্দ্রমের নিকটে মরাল্পারিতে শতাধিক ডলমেন রয়েছে ।  এই মরালাপ্পি জায়গাটি কৃষ্ণগিরি শহর থেকে ১৯ কিমি (১২ মা) দূরে অবস্থিত ।\n\n\n== জেলা প্রশাসন ==\nএকজন জেলাশাসক জেলা প্রশাসনের প্রধান। রাজস্ব প্রশাসনের লক্ষ্যে কৃষ্ণগিরি জেলা দুটি বিভাগ এবং সাতটি তালুকে বিভক্ত। একজন রাজস্ব বিভাগীয় অফিসার প্রতিটি বিভাগের প্রধান হন এবং একজন তহশিলদার তালুক পর্যায়ের প্রশাসনের দায়িত্বে থাকেন। এই জেলার উন্নয়ন প্রশাসন গ্রামাঞ্চলে পঞ্চায়েত (বা ব্লক) দ্বারা সমন্বিত। এই জেলায় প্রায় দশটি পঞ্চায়েত ইউনিয়ন, সাতটি পঞ্চায়েত, ৩৫২টি গ্রাম পঞ্চায়েত এবং ৮৭৪টি রাজস্ব গ্রাম রয়েছে। দুটি রাজস্ব বিভাগ হল কৃষ্ণগিরি ও হোসুর। সাতটি তালুক হল কৃষ্ণগিরি, হোসুর, পোচামপল্লি, উথঙ্গরাই, শুলগিরি, বরগুর ও ডেনকানিকোটাই ।  \n\n\n== ভূগোল এবং জলবায়ু ==\nকৃষ্ণগিরি জেলার আয়তন ৫১৪৩ কিমি²। কৃষ্ণগিরি জেলা দক্ষিণ-পূর্ব্দিকে তিরুপাত্তুর জেলা , পূর্বদিকে তিরুবন্নামালাই জেলা, দক্ষিণে ধর্মপুরী জেলা, উত্তরে অন্ধ্রপ্রদেশের চিত্তুর জেলা এবং উত্তর ও উত্তর-পশ্চিমে কর্ণাটকের বেঙ্গালুরু গ্রামীণ, বেঙ্গালুরু শহর, রামনগর জেলা এবং চামরাজনগর জেলা দ্বারা সীমাবদ্ধ। এই জেলাটির গড় উচ্চতা সমুদ্রপৃষ্ঠ থেকে ৩০০ মিটার থেকে ১৪০০ মিটার পর্যন্ত। এটি ১১°১২'উ এবং ১২°৪৯ 'উত্তর অক্ষাংশ, ৭৭°২৭'পূর্ব থেকে ৭৮° ৩৮' পূর্ব দ্রাঘিমার মধ্যে অবস্থিত।\n\nজেলাতে মূলত একটি পার্বত্য অঞ্চল রয়েছে। সমতলভূমি দক্ষিণ পেনার নদী দ্বারা সেচসেবিত। জেলার পূর্বাঞ্চলে উষ্ণ জলবায বিদ্যমান এবং বিপরীতে পশ্চিমাঞ্চলে  সুন্দর পরিবেশ রয়েছে। গড় বৃষ্টিপাত প্রতি বছর ৮৩০ মিমি। মার্চ - জুন গ্রীষ্মের মরসুম হয়। জুলাই - নভেম্বর হ'ল বর্ষাকাল এবং ডিসেম্বর - ফেব্রুয়ারি মাসে শীত থাকে।\n\n\n== পরিবহন ==\n\nজাতীয় সড়ক ৪৪: (পুরাতন সংখ্যা: জাতীয় সড়ক-৭; শ্রীনগর থেকে কন্যাকুমারী; হোসুর, কৃষ্ণগিরি এবং কাবেরিপট্টিনাম হয়ে যায়)\nজাতীয় সড়ক ৪৮: (পুরাতন সংখ্যা: এনএইচ 46; নয়াদিল্লি থেকে চেন্নাই; হোসুর, কৃষ্ণগিরি এবং বরগুর মধ্য দিয়ে যায়)\nজাতীয় সড়ক ৪২: (পুরাতন সংখ্যা: এনএইচ ২১৯; কৃষ্ণগিরি থেকে পালামনারে; কৃষ্ণগিরি থেকে শুরু হয়ে ভারতনপল্লীর মধ্য দিয়ে যায়)\nজাতীয় সড়ক ৭৭ (কৃষ্ণগিরি টিন্ডিভানমের সাথে মথুর, উথঙ্গরাইয়ের সাথে সংযুক্ত করে)\nএনএইচ - 8৪৮ (পুরাতন সংখ্যা: এনএইচ 207; হোসুর থেকে ডাববাসপেট, বগালুর হয়ে)\nএনএইচ - 844 (পুরাতন সংখ্যা: এসএইচ 17, হোসুর থেকে আধিয়ামনকোটাই)\n\n\n== জনসাধারণের সুবিধা ==\n\nপূর্ত বিভাগ এবং পঞ্চায়েত ইউনিয়নের ট্যাঙ্ক, পুকুর এবং সরবরাহের চ্যানেলগুলি কৃষ্ণগিরি জেলার সেচ দেওয়ার ক্ষেত্রে গুরুত্বপূর্ণ ভূমিকা পালন করে। যাইহোক, সেগুলি পলিমুক্ত করা এবং শক্তিশালী করা অত্যন্ত গুরুত্বপূর্ণ। জল সংরক্ষণের জন্য নতুন চেকড্যাম এবং বন্যা সুরক্ষা দেয়াল তৈরি করতে হবে।\n\n\n== জনমিতি ==\n\n২০১১ সালের জনগণনা অনুসারে, কৃষ্ণগিরি জেলাতে জনসংখ্যা ছিল ১,৮৭৯,৮০৯, যেখানে নারী-পুরুষ অনুপাত প্রতি ১০০০ পুরুষের জন্য ৯৬৩ জন মহিলা ছিল, যা জাতীয় গড় ৯২৯-এর তুলনায় অনেক বেশি।  মোট ২১৭,৩৩৩ জন ছয় বছরের নিচে শিশু, ১১২,৮৩২ জন পুরুষ এবং ১০৪,৪৯১ জন মহিলা ছিলেন। তফসিলি জাতি এবং তফসিলি উপজাতিদের জনসংখ্যার যথাক্রমে ১৪.২২% এবং ১.১৯%। এখানের সাক্ষরতার হার ৬৩.২%, যা জাতীয় গড় ৭২.৯৯% থেকে কম।  জেলায় মোট ৪৪৮,০৫৩ টি পরিবার ছিল।  \n\n\n== অর্থনীতি ==\n\n\n== আরও দেখুন ==\n\n\n== তথ্যসূত্র =="}