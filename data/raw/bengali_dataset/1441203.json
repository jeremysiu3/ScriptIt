{"pageid": 1441203, "title": "যতীন্দ্রনাথ ঘোষাল", "url": "https://bn.wikipedia.org/wiki?curid=1441203", "content": "যতীন্দ্রনাথ ঘোষাল (২ সেপ্টেম্বর ১৮৭৮ – ২৫ এপ্রিল ১৯৬৮ ) ছিলেন ভারতীয় উপমহাদেশের ব্রিটিশ বিরোধী স্বাধীনতা আন্দোলনের একজন বিপ্লবী ও প্রখ্যাত চিকিৎসক। \n\n\n== জীবনী ==\nযতীন্দ্রনাথ ঘোষালের জন্ম ১৮৭৮ খ্রিস্টাব্দের ২ সেপ্টেম্বর ব্রিটিশ ভারতের অধুনা  পশ্চিমবঙ্গের রাজধানীর কলকাতার  বরাহনগরে পিতা রাধিকাপদ ঘোষাল। তিনি চিকিৎসক হিসাবে কর্মরত ছিলেন বসিরহাট অঞ্চলে। সেই সময়ে তিনি বাঘা যতীন, ডা.যাদুগোপাল মুখোপাধ্যায়, হরিকুমার চক্রবর্তী প্রমুখ বিপ্লবীদের সংস্পর্শে আসেন এবং তিনি চিকিৎসার পাশাপাশি বিপ্লবী  যুগান্তর দলের কর্মধারা বিস্তার করেন। স্থানীয় যুবকদের লাঠিখেলাসহ শরীরচর্চামূলক বিভিন্ন খেলাধূলার প্রবর্তন করেন। প্রথম বিশ্বযুদ্ধের সময়    ভারতীয় উপমহাদেশে বিপ্লবীদের জন্য জাভা থেকে যে জাহাজে অস্ত্র আসছিল তার গন্তব্যস্থল ছিল বালেশ্বর। বিকল্প গন্তব্যস্থল ছিল সুন্দরবন। যতীন্দ্রনাথ তার সহকর্মীদের নিয়ে সুন্দরবনের গোসাবা অঞ্চলে সর্বক্ষণ আলোক সংকেতের মাধ্যমে অপেক্ষা করতে থাকেন। পরে পুলিশের চোখ এড়াতে নেপাল সরকারের চাকরি নিয়ে নেপালে চলে যান। তিনি বসিরহাটের কংগ্রেসের প্রথম সম্পাদক ছিলেন এবং স্থানীয় বহু জনহিতকর প্রতিষ্ঠানের অন্যতম প্রতিষ্ঠাতা ছিলেন। তিনি আজীবন  রামকৃষ্ণ মিশনের সঙ্গে যুক্ত ছিলেন। পরিণত বয়সে বাংলা ভাষায় চিকিৎসাশাস্ত্রের বেশ কিছু গ্রন্থ রচনা করেন। বইগুলি সংশ্লিষ্ট মহলে সমাদৃত হয়েছিল। উল্লেখযোগ্য কয়েকটি গ্রন্থ হল–\n\nপ্রাকটিস অফ মেডিসিন (দুটি খণ্ড)\nঅ্যানাটমি ও ফিজিওলজি\nমেটিরিয়া মেডিকা\nশিশু ও স্ত্রী চিকিৎসা\nইনজেকশন চিকিৎসা\nকম্পাউন্ডারী\nযতীন্দ্রনাথ ঘোষাল ১৯৬৮ খ্রিস্টাব্দের ২৫ এপ্রিল পরলোক গমন করেন।\n\n\n== তথ্যসূত্র =="}