{"pageid": 1447739, "title": "শুক্রগ্রহ পর্যবেক্ষণ ও অনুসন্ধান", "url": "https://bn.wikipedia.org/wiki?curid=1447739", "content": "শুক্রগ্রহ পর্যবেক্ষণ ও অনুসন্ধান বলতে প্রথমে প্রাচীনকালে, পরবর্তীতে দূরবীক্ষণ যন্ত্রের সাথে পর্যবেক্ষণের মাধ্যমে এবং সাম্প্রতিককালে সাক্ষাৎকারী মহাকাশযান থেকে সম্পাদিত পর্যবেক্ষণ ও অনুসন্ধান কর্মগুলিকে নির্দেশ করা হয়। মহাকাশযানগুলি শুক্রগ্রহের পাশ কাটানো, শুক্রগ্রহকে আবর্তন করা ও শুক্রগ্রহের পৃষ্ঠে অবতরণ করায় সক্ষম হয়েছে, এবং বেলুনবাহিত সন্ধানী ও শুক্রগ্রহের বায়ুমণ্ডলে ভাসানো হয়েছে। শুক্রগ্রহ পৃথিবী থেকে তুলনামূলকভাবে নিকটে অবস্থিত বলে এটিকে অন্যান্য গ্রহের তুলনায় অধ্যয়ন করা সহজ। কিন্তু গ্রহটির বায়ুমণ্ডলটি অনচ্ছ (অর্থাৎ স্বচ্ছতা খুবই কম) তাই এর ভেতর দিয়ে দৃশ্যমান আলো প্রবেশ করতে পারে না বা বের হতে পারে না।\n\n\n== মহাকাশযানের মাধ্যমে পর্যবেক্ষণ ==\n\nশুক্রগ্রহে বহুসংখ্যক মানবহীন অভিযান প্রেরণ করা হয়েছে। সোভিয়েত ইউনিয়নের ভেনেরা প্রকল্পের অধীনে প্রেরিত দশটি সন্ধানী গ্রহটির বুকে কোমল অবতরণ করতে সফল হয় এবং সব মিলিয়ে ১১০ মিনিট পৃথিবীর সাথে যোগাযোগ করতে সক্ষম হয়, তবে কোনওটিই পৃথিবীতে ফেরত আসেনি। প্রতি ১৯ মাস পরপর পৃথিবী থেকে শুক্রগ্রহের দিকে মহাকাশযান উৎক্ষেপণের অবকাশ মেলে।\n\n\n=== প্রাথমিক পার্শ্ব-অতিক্রমী উড্ডয়ন ===\n১৯৬১ সালের ১২ই ফেব্রুয়ারি সোভিয়েত মহাকাশযান ভেনেরা ১ প্রথম স্বয়ংক্রিয় মহাকাশযান হিসেবে অন্য গ্রহের পাশ কাটিয়ে উড্ডয়নের জন্য উৎক্ষেপ করা হয়। দিকনির্ণয়কারী সুবেদী গ্রাহক অতিরিক্ত উত্তপ্ত হয়ে যাওয়ার কারণে সেটি বিকল হয়ে পড়লে শুক্রগ্রহের সবচেয়ে কাছাকাছি ১ লক্ষ কিলোমিটার পর্যন্ত লক্ষ্যে পৌঁছানোর আগেই পৃথিবীর সাথে এর সংযোগ বিচ্ছিন্ন হয়ে যায়। তবে এই সন্ধানীটিতেই প্রথমবারের মতো আন্তঃগ্রহীয় মহাকাশযানের জন্য আবশ্যকীয় সমস্ত উপাদান ও বৈশিষ্ট্যগুলির সমন্বয় সাধন করা হয়: সৌর ফলক, অধিবৃত্তীয় দূরমিতি শুঙ্গ, ৩-অক্ষীয় স্থিতিশীলকরণ, গতিপথের ত্রুটি সংশোধক ইঞ্জিন এবং প্রথমবারের মতো সাময়িক বিরতি কক্ষপথ (parking orbit) থেকে উৎক্ষেপণ।\n\nপ্রথম যে শুক্রগ্রহ সন্ধানীটি সফলতার সাথে ভেনাসের পাশ কাটিয়ে উড্ডয়নে সক্ষম হয়, সেটি ছিল মার্কিন ম্যারিনার ২ মহাকাশযান, যেটি ১৯৬২ সালে শুক্রকে ৩৫ হাজার কিলোমিটার দূর থেকে পাশ কাটিয়ে উড়ে যায়। এটি মূলত ছিল রেঞ্জার কর্মসূচিতে ব্যবহৃত চন্দ্র সন্ধানীর পরিবর্তিত একটি সংস্করণ। ম্যারিনার ১-এর পর্যবেক্ষণ থেকে বেরিয়ে আসে যে শুক্রগ্রহের কোনও অন্তর্নিহিত চৌম্বক ক্ষেত্র নেই। আর এর বায়ুমণ্ডলের তাপমাত্রা প্রায় ৫০০ ডিগ্রি সেলসিয়াস (৭৭৩ kelvin; ৯৩২ ডিগ্রি ফারেনহাইট)।\nসোভিয়েত ইউনিয়ন ১৯৬৪ সালে জন্ড ১ সন্ধানীটি শুক্রগ্রহে উৎক্ষেপণ করলেও এটি ১৬ই মে-র দূরমিতি অধিবেশনের কিছুকাল পরে বিকল হয়ে যায়।\n১৯৬৭ সালে মার্কিন সন্ধানী ম্যারিনার৫ আরেকটি পার্শ্ব-অতিক্রমী উড়ানের সময় শুক্রগ্রহের চৌম্বক ক্ষেত্রের শক্তি পরিমাপ করে। ১৯৭৪ সালে ম্যারিনার ১০ বুধ গ্রহে গমনের পথে শুক্রগ্রহকে পাশ কাটিয়ে যায় এবং তখন গ্রহটির মেঘগুলির অতিবেগুনি আলোকচিত্র গ্রহণ করে। ঐ আলোকচিত্রগুলি থেকে বেরিয়ে আসে যে শুক্রগ্রহের বায়ুমণ্ডলে অত্যন্ত উচ্চ গতিবেগে বাতাস প্রবাহিত হচ্ছে।\n\n\n=== প্রাথমিক অবতরণ ===\n\n১৯৬৬ সালের ১লা মার্চ সোভিয়েত মহাকাশ সন্ধানী ভেনেরা ৩ শুক্রগ্রহের বুকে আছড়ে পড়ে এবং ভিনগ্রহের বুকে পৌঁছানো প্রথম মহাকাশযানের গৌরব অর্জন করে। এটির ভগিনী মহাকাশযান ভেনেরা ৩ পার্শ্ব-অতিক্রমী উড়ান অভিযান সম্পূর্ণ করার আগেই অতিরিক্ত তপ্ত হয়ে ব্যর্থতায় পর্যবসিত হয়েছিল।\n১৯৬৭ সালের ১৮ই অক্টোবর তারিখে ভেনেরা ৪ মহাকাশযানের অবতরণ খোলকটি (ক্যাপসুল) শুক্রগ্রহের বায়ুমণ্ডলে প্রবেশ করে এবং ভিন গ্রহের কোনও বায়ুমণ্ডল থেকে সরাসরি পরিমাপকৃত উপাত্ত প্রত্যাবর্তনকারী প্রথম সন্ধানীর মর্যাদা লাভ করে। খোলকটি বায়ুমণ্ডলের তাপমাত্রা, চাপ, ঘনত্ব ও ১১টি স্বয়ংক্রিয় রাসায়নিক পরীক্ষা সম্পাদন করে শুক্রগ্রহের বায়ুমণ্ডল বিশ্লেষণ করে। এটি আবিষ্কার করে যে শুক্রগ্রহের বায়ুমণ্ডলের ৯৫% কার্বন ডাই-অক্সাইড। ম্যারিনার ৫ থেকে প্রাপ্ত বেতারতরঙ্গ গুপ্তকরণ উপাত্তগুলির সাথে সমন্বিত করে এটি দেখায় যে শুক্রগ্রহের পৃষ্ঠতলে বায়ুচাপ প্রত্যাশার তুলনায় অনেক বেশি (৭৫ থেকে ১০০ ভূ-বায়ুমণ্ডলীয় চাপ)\nএই ফলাফলগুলি ১৯৬৯ সালের মে মাসে ভেনেরা ৫ ও ভেনেরা ৬ মহাকাশযানগুলি যাচাই করে ও পরিশীলিত করে। কিন্তু তখন পর্যন্তও কোনও অভিযানই শুক্রগ্রহের পৃষ্ঠতলে পৌঁছে তথ্য সম্প্রচার করতে সফল হয়নি। ভারী বায়ুমণ্ডলে ধীরে ধীরে ভাসমান অবস্থায় ভেনেরা ৪-এর তড়িৎকোষের বৈদ্যুতিক শক্তি ফুরিয়ে যায়। আর ভেনেরা ৫ ও ভেনেরা ৬ মহাকাশযানগুলি পৃষ্ঠ থেকে ১৮ কিলোমিতার উচ্চতাতেই বায়ুর অত্যধিক চাপে পিষ্ট হয়ে যায়।\n১৯৭০ সালের ১৫ই ডিসেম্বর ভেনেরা ৭ প্রথম সফলভাবে শুক্রগ্রহের পৃষ্ঠে অবতরণ করে। এটি ছিল ভিনগ্রহের বুকে প্রথম সফল কোমল অবতরণ। একই সাথে এটি ছিল ভিনগ্রহের পৃষ্ঠ থেকে পৃথিবীতে প্রথম সফল তথ্য-উপাত্ত সম্প্রচারের ঘটনা। ভেনেরা ৭ পৃথিবীর সাথে ২৩ মিনিট যোগাযোগ অক্ষুণ্ণ রাখতে সক্ষম হয়, এবং পৃষ্ঠতলের তাপমাত্রা যে ৪৫৫ থেকে ৪৭৫ ডিগ্রি সেলসিয়াস (৮৫১ থেকে ৮৮৭ ডিগ্রি ফারেনহাইট), তা প্রেরণ করতে সফল হয়। ১৯৭২ সালের ২২শে জুলাই ভেনেরা ৮ শুক্র গ্রহে অবতরণ করে। চাপ ও তাপমাত্রার বৈশিষ্ট্যাবলীর সামগ্রিক চিত্রের পাশাপাশি একটি আলোকমাপক যন্ত্র প্রদর্শন করে যে শুক্রগ্রহের মেঘগুলি ২২ মাইল পুরু একটি স্তরের মতো শুক্রগ্রহকে ঘিরে রেখেছে। একটি গামা রশ্মি বর্ণালীমাপক যন্ত্র শুক্রগ্রহের ভূ-ত্বকের রাসায়নিক গঠন বিশ্লেষণ করে।\n\n\n=== অবতরণ যান/আবর্তন যান জুটি ===\n\n\n==== ভেনেরা ৯ ও ১০ ====\n সোভিয়েত সন্ধানী ভেনেরা ৯ ১৯৭৫ সালের ২২শে অক্টোবর শুক্রগ্রহ আবর্তনকারী কক্ষপথে প্রবেশ করে এবং শুক্রগ্রহের প্রথম কৃত্রিম উপগ্রহের মর্যাদা লাভ করে। এক ঝাঁক আলোকচিত্রগ্রহণ যন্ত্র (ক্যামেরা) ও বর্ণালীমাপক যন্ত্র গ্রহটির মেঘ, আয়নমণ্ডল ও চৌম্বকমণ্ডলের ব্যাপারে তথ্য-উপাত্ত ফেরত পাঠায় এবং গ্রহপৃষ্ঠের দ্বি-স্থির রাডার পরিমাপ সম্পাদন করে। ৬৬০ কিগ্রাম (১,৪৬০ পা) ওজনের অবরোহণ যানটি ভেনেরা ৯ থেকে বিচ্ছিন্ন হয়ে গ্রহের বুকে অবতরণ করে এবং প্রথমবারের মতো পৃষ্ঠের আলোকচিত্র গ্রহণ করে ও গামা রশ্মি বর্ণালীমাপক যন্ত্র ও ঘনত্বমাপক যন্ত্রের সাহায্যে গ্রহের ত্বক বিশ্লেষণ করে। অবরোহণের সময় চাপ, তাপমাত্রা ও আলোকমিতিক পরিমাপ সম্পাদন করা হয়, এবং এর পাশাপাশি মেঘের ঘনত্বের পশ্চাদবিক্ষেপ (backscattering) ও বহু-কৌণিক বিক্ষেপ (multi-angle scattering) মেঘাচ্ছন্নতা পরিমাপক যন্ত্র (nephelometer) দ্বারা পরিমাপ  করা হয়। এ থেকে বেরিয়ে আসে যে শুক্রগ্রহের মেঘগুলি তিনটি স্বতন্ত্র  স্তরে বিন্যস্ত। ২৫শে অক্টোবর ভেনেরা ১০-এর আগমন ঘটে ও সেটিও অনুরূপ একটি গবেষণা কর্মসূচি পালন করে।\n\n\n== আরও দেখুন ==\nশুক্রগ্রহ সম্পর্কিত বিষয়াদি\nমানববাহী মহাকাশযানের শুক্রগ্রহের পার্শ্ব-অতিক্রমী উড্ডয়ন\n\n\n== টীকা ==\n\nIn Isaiah 14:12 in the Latin Vulgate translation of the Bible, Jerome translated the Greek term heosphoros in the Septuagint and the Hebrew term helel in the Hebrew Bible as lucifer, meaning \"light bearer\". Later English translators, influenced by the Vulgate's rendering of lucifer for helel, introduced Lucifer with a capital into the English translations of the Bible, thereby changing the Latin descriptive term to a personal name. This has caused \"Lucifer\" to become viewed as a code name for Satan, instead of being a descriptive term by which Isaiah compared the Babylonian king to the bright planet Venus.\n\n\n== তথ্যসূত্র ==\n\n\n== বহিঃসংযোগ ==\nWidemann, T., Smrekar, S., Garvin, J. et al., Venus Evolution Through Time: Key Science Questions, Selected Mission Concepts and Future Investigations, Space Science Reviews vol. 219, Oct. 3, 2023 \nDouble vortex at Venus South Pole unveiled!\nPlanetary Missions at National Space Science Data Center (NASA)\nSoviet Venus-rover ХМ-ВД2\nExploring Venus by Solar Airplane – G. Landis"}