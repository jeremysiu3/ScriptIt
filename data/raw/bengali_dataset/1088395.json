{"pageid": 1088395, "title": "জামালা আল-বৈধানি", "url": "https://bn.wikipedia.org/wiki?curid=1088395", "content": "জামালা আল-বৈধানি (১৯৭৭ - ১৫ই ডিসেম্বর ২০১২) একজন  ইয়েমেনি কর্মী ছিলেন যিনি মহিলাদের নাগরিক অধিকার প্রদান এবং প্রতিবন্ধীদের সমর্থন করেছিলেন। তিনি প্রতিবন্ধী মেয়েদের সহায়তা করার জন্য আল-তাহাদি অ্যাসোসিয়েশনের প্রতিষ্ঠা করেছিলেন, প্রতিবন্ধী মেয়েদের সাহায্য করার জন্য এটি ইয়েমেনের প্রথম গোষ্ঠী।\n\n\n== জীবনী ==\nআল-বৈধানি আল বায়দা অঞ্চলের আল আওফ গ্রামে জন্মগ্রহণ করেছিলেন। শৈশবে তিনি একজন স্বাভাবিক সক্রিয় শিশু ছিলেন। কিন্তু সাত বছর বয়সে তিনি মেনিনজাইটিস অসুখে সংক্রামিত হন এবং অসুস্থতা সংক্রান্ত জটিলতার কারণে পক্ষাঘাতগ্রস্ত হয়ে পড়েন। সুস্থ হওয়ার পর, আল-বৈধানি ঘুরে বেড়ানোর জন্য হুইল চেয়ার ব্যবহার করা শুরু করেছিলেন। প্রতিবন্ধীদের ভাল চোখে দেখা হয়না এমন সমাজে বসবাসরত জামালা অনেক বাধার সম্মুখীন হয়েছিলেন। ১৯৯৫ সালে, তিনি সামাজিক বিষয়ক মন্ত্রণালয়ে কাজ শুরু করেন এবং কলেজেও যেতে শুরু করেন। তিনি সামাজিক বিজ্ঞানে স্নাতক ডিগ্রি লাভ করেন।\nআল-বৈধানি ইয়েমেনের প্রথম প্রতিবন্ধী নারী যিনি কমিউনিটি ভিত্তিক পুনর্বাসন কর্মসূচির (সিবিআর) জাতীয় প্রতিবন্ধী অধিকার সমন্বয়কারী নিযুক্ত হন। ১৯৯৬ সালে তিনি ইয়েমেন সরকারে প্রতিবন্ধী অধিকার নিয়ে কাজ শুরু করেন, কিন্তু পরে অনুভব করলেন যে তিনি সরকারে কর্মরত অবস্থায় প্রতিবন্ধী মহিলাদের কাছে সেবা পৌঁছে দেওয়ার লক্ষ্য পূরণ করতে পারছেন না। ইয়েমেনে, প্রতিবন্ধকতাযুক্ত অধিকাংশ ব্যক্তিকে প্রতিবন্ধী ব্যক্তি সংগঠন (ডিপিও) এবং বেসরকারি সংস্থা সমূহের (এনজিও) উপর নির্ভর করতে হয়। আল-বৈধানি ১৯৯৮ সালে একটি ডিপিও হিসেবে আল-তাহাদি প্রতিষ্ঠা করেন। ২০০৫ থেকে ২০১২ সালের মধ্যে জামালা এটির কার্যক্রম প্রসারিত করেন, তৈরি হয় একটি প্রাথমিক হস্তক্ষেপ কেন্দ্র, একটি প্রশিক্ষণ/পুনর্বাসন কেন্দ্র, একটি দন্ত চিকিৎসা কেন্দ্র, একটি গণমাধ্যম শিক্ষা সুবিধা, একটি দাতব্য রান্নাঘর, প্রতিবন্ধী গবেষণার জন্য উপলব্ধ সংস্থান সহ একটি কেন্দ্রীয় গ্রন্থাগার এবং একটি ফিজিওথেরাপি কেন্দ্র। আল-বৈধানি পরে যুব উন্নয়নের জন্য আলেসার এনজিও প্রতিষ্ঠা করেছিলেন যেটি ২০০৬ সালে সালে প্রতিবন্ধীদের জন্য স্বেচ্ছাসেবকতার সমন্বয় করতে সাহায্য করেছিল।\n২০০৭ সালে, ইয়েমেনের ইউ.এস. দূতাবাস তাঁকে \"সাহসী মহিলা\" হিসাবে সম্মানিত করেছে। ২০০৮ সালে, সানার কুয়েত দূতাবাস তাঁর এনজিও এর কাজের জন্য তাঁকে ৩০,০০০ ডলার প্রদান করেছিল।\n২০১২ সালে, আল-বৈধানি শ্বাসকষ্টজনিত রোগের জটিলতায় সানা তে মারা যান। তাঁকে মাজেল আল-দেমা কবরস্থানে সমাধিস্থ করা হয়েছিল। আল-বৈধানী ২০১৩ সালে মরণোত্তর দ্বিতীয় বালকুইস পুরস্কারে ভূষিত হন। এই পুরস্কারটি দ্বারা এমন মহিলাদের সম্মানিত করা হয় যাঁরা \"ইয়েমেনি মহিলাদের উন্নয়নে ব্যতিক্রমী অবদান রেখেছেন।\"\n\n\n== তথ্যসূত্র ==\n\n\n== বহিঃসংযোগ ==\nজামালা সালে আল বৈধানি (আরবি এবং ইংরেজিতে)"}