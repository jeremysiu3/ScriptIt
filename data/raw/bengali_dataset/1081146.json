{"pageid": 1081146, "title": "নুরুল মোস্তফা", "url": "https://bn.wikipedia.org/wiki?curid=1081146", "content": "মোহাম্মদ নুরুল মোস্তফা (১৯৪৮ - ২০২১) একজন বাংলাদেশী পদার্থবিদ ও শিক্ষাবিদ। তিনি চট্টগ্রাম বিশ্ববিদ্যালয়ের (চবি) পদার্থবিজ্ঞান বিভাগের অবসরপ্রাপ্ত অধ্যাপক এবং চট্টগ্রামে অবস্থিত বেসরকারি বিশ্ববিদ্যালয়, বিজিসি ট্রাস্ট বিশ্ববিদ্যালয় বাংলাদেশ ও সাউদার্ন ইউনিভার্সিটি বাংলাদেশের সাবেক উপাচার্য।\n\n\n== জন্ম ==\nতিনি ১৯৪৮ সালে কক্সবাজারের চকরিয়া উপজেলার বহদ্দারকাটা গ্রামে জন্মগ্রহণ করেন।\n\n\n== শিক্ষাজীবন ==\nমোস্তফা চকরিয়া উচ্চ বিদ্যালয় থেকে মাধ্যমিক চট্টগ্রাম কলেজ থেকে উচ্চমাধ্যমিক পাশ করেন। তিনি চট্টগ্রাম বিশ্ববিদ্যালয়ের পদার্থবিজ্ঞান বিভাগের প্রথম ব্যাচের ছাত্র ছিলেন। এই বিভাগ থেকে ১৯৭৪ সালে তিনি স্নাতকোত্তর ডিগ্রি লাভ করেন। তিনি কানাডার কনকর্ডিয়া বিশ্ববিদ্যালয় থেকে ১৯৮৬ সালে এমএসসি ডিগ্রি এবং ১৯৯৫ সালে চট্টগ্রাম বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nমোস্তফা ১৯৭২ সালে চট্টগ্রামের ইমাম গাজ্জালী কলেজে প্রভাষক হিসেবে কর্মজীবন শুরু করেন। ১৯৭৩ সালে তিনি চট্টগ্রাম বিশ্ববিদ্যালয়ের পদার্থবিজ্ঞান বিভাগে গবেষক হিসেবে যোগ দেন। পরবর্তীকালে তিনি বিভাগটির প্রভাষক থেকে পর্যায়ক্রমে অধ্যাপক হন। ২০১৫ সালে তিনি চট্টগ্রাম বিশ্ববিদ্যালয় থেকে অবসর গ্রহণ করেন।\nকর্মজীবনে তিনি চট্টগ্রাম বিশ্ববিদ্যালয়ের বিজ্ঞান অনুষদের ডিন, পদার্থবিজ্ঞান বিভাগের প্রধান, সভাপতি, কম্পিউটার সায়েন্স অ্যান্ড ইঞ্জিনিয়ারিং বিভাগের প্রতিষ্ঠাতা সভাপতি ও চবির আইটি সেন্টারের প্রধান সমন্বয়কসহ বিভিন্ন গুরুত্বপূর্ণ দায়িত্ব পালন করেন। এছাড়া তিনি সাউদার্ন ইউনিভার্সিটি বাংলাদেশের কম্পিউটার বিজ্ঞান বিভাগের সভাপতি হিসেবেও দায়িত্ব পালন করেন।\nনুরুল মোস্তফা ২০০৫ থেকে ২০০৯ সাল পর্যন্ত বিজিসি ট্রাস্ট বিশ্ববিদ্যালয় বাংলাদেশ এবং ২০১৬ থেকে ২০২১ সাল পর্যন্ত সাউদার্ন ইউনিভার্সিটি বাংলাদেশের উপাচার্য হিসেবে দায়িত্ব পালন করেন।\n\n\n== মৃত্যু ==\nমোস্তফা ২০২১ সালের ১৮ জুলাই চট্টগ্রামের নিজ বাসভবনে মৃত্যুবরণ করেন।\n\n\n== তথ্যসূত্র =="}