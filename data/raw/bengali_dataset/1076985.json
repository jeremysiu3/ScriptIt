{"pageid": 1076985, "title": "মোজাফফর হোসেন (অধ্যাপক)", "url": "https://bn.wikipedia.org/wiki?curid=1076985", "content": "মোজাফফর হোসেন রাজশাহী বিশ্ববিদ্যালয়ের এ্যাপ্লাইড ফিজিক্স এন্ড ইলেকট্রনিক ইঞ্জিনিয়ারিং বিভাগের অবসরপ্রাপ্ত অধ্যাপক। তিনি পাবনা বিজ্ঞান ও প্রযুক্তি বিশ্ববিদ্যালয় এবং বগুড়ায় অবস্থিত পুণ্ড্র ইউনিভার্সিটি অব সায়েন্স অ্যান্ড টেকনোলজির সাবেক উপাচার্য।\n\n\n== শিক্ষাজীবন ==\nমোজাফফর হোসেন নওগাঁ কে.ডি. সরকারি উচ্চ বিদ্যালয় থেকে ১৯৬৯ সালে মাধ্যমিক ও নওগাঁর বিএমসি কলেজ থেকে ১৯৭২ সালে উচ্চমাধ্যমিক পাশ করেন। তিনি রাজশাহী বিশ্ববিদ্যালয়ের এ্যাপ্লাইড ফিজিক্স এন্ড ইলেকট্রনিক ইঞ্জিনিয়ারিং বিভাগ থেকে ১৯৭৭ সালে বিএসসি (সম্মান) ও ১৯৭৮ সালে এমএসসি ডিগ্রি লাভ করেন। তিনি রাশিয়ার লেনিনগ্রাদ পলিটেকনিক ইনস্টিটিউট থেকে ১৯৮৬ সালে পিএইচডি ডিগ্রি অর্জন করেন।\n\n\n== কর্মজীবন ==\nহোসেন ১৯৭৯ সালে রাজশাহী বিশ্ববিদ্যালয়ের এ্যাপ্লাইড ফিজিক্স এন্ড ইলেকট্রনিক ইঞ্জিনিয়ারিং বিভাগে প্রভাষক হিসেবে কর্মজীবন শুরু করেন। ১৯৯৪ তিনি বিশ্ববিদ্যালয়টির অধ্যাপক হন এবং ২০২০ সাল পর্যন্ত এ দায়িত্ব পালন করেন। এরমধ্যে ইরাকের একটি বিশ্ববিদ্যালয়েও কিছুদিন শিক্ষকতার অভিজ্ঞতা রয়েছে তার।\nকর্মজীবনে অধ্যাপনার পাশাপাশি তিনি রাজশাহী বিশ্ববিদ্যালয়ের সৈয়দ আমির আলী হলের প্রাধ্যক্ষ, ইনফরমেশন অ্যান্ড কমিউনিকেশন ইঞ্জিনিয়ারিং (আইসিই) বিভাগের প্রতিষ্ঠাতা সভাপতি, এ্যাপ্লাইড ফিজিক্স এন্ড ইলেকট্রনিক ইঞ্জিনিয়ারিং বিভাগের সভাপতি, রাজশাহী বিশ্ববিদ্যালয় শিক্ষক সমিতির সাধারণ সম্পাদক এবং রাজশাহী বিশ্ববিদ্যালয় সিটি ক্লাবের সাধারণ সম্পাদকসহ বিভিন্ন গুরুত্বপূর্ণ দায়িত্ব দায়িত্ব পালন করেন। \nমোজাফফর হোসেন ২০০৯ থেকে ২০১৩ সাল পর্যন্ত পাবনা বিজ্ঞান ও প্রযুক্তি বিশ্ববিদ্যালয় এবং ২০২১ থেকে ২০২৩ সাল পর্যন্ত বগুড়ায় অবস্থিত বেসরকারি বিশ্ববিদ্যালয়, পুণ্ড্র ইউনিভার্সিটি অব সায়েন্স অ্যান্ড টেকনোলজির উপাচার্য হিসেবে দায়িত্ব পালন করেন।\n\n\n== প্রকাশনা ==\nতিনি একাধিক গ্রন্থের রচয়িতা। দেশীয় ও আন্তর্জাতিক জার্নালে তার ৪০টির বেশি গবেষণা প্রবন্ধ প্রকাশিত হয়েছে।\n\n\n== সদস্যপদ ==\nহোসেন বাংলাদেশ ফিজিক্যাল সোসাইটিসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}