{"pageid": 1399182, "title": "তোরে ইন্ডাস্ট্রিজ", "url": "https://bn.wikipedia.org/wiki?curid=1399182", "content": "তোরে ইন্ডাস্ট্রিজ, ইনক.  (東レ株式漚社, Tōre Kabushiki-gaisha) একটি বহুজাতিক সংস্থা, যার সদর দপ্তর জাপানে অবস্থিত। এরা প্রধানত জৈব কৃত্রিম রসায়ন, পলিমার রসায়ন এবং জৈব রসায়ন সম্পর্কিত প্রযুক্তি ব্যবহার করে এমন শিল্প পণ্য উৎপাদনের উপর দৃষ্টি নিবদ্ধ করে।\nএর প্রথম ব্যবসায়িক খাত ছিল তন্তু এবং বস্ত্রের সাথে প্লাস্টিক এবং রাসায়নিক। কোম্পানিটির কাজের ক্ষেত্র ঔষধশিল্প, জীবপ্রযুক্তি এবং গবেষণা ও উন্নয়ন, চিকিৎসা পণ্য, বড় পুনঃঅভিস্রবণ ঝিল্লি, ইলেকট্রনিক্স, আইটি পণ্য, গৃহায়ণ এবং প্রকৌশলসহ অন্যান্য উন্নত যৌগিক উপকরণ শিল্পেও প্রসারিত হয়েছে।\nকোম্পানিটি টোকিও স্টক এক্সচেঞ্জের প্রথম বিভাগে তালিকাভুক্ত এবং এটি টপিক্স ১০০  এবং নিক্কেই ২২৫  স্টক মার্কেট সূচকের একটি উপাদান।\n\n\n== ইতিহাস ==\nতোরে ইন্ডাস্ট্রিজ মূলত তোয়ো রেয়ন নামে ১৯২৬ সালে মিতসুই বুসান কর্তৃক প্রতিষ্ঠিত হয়, যেটি সেই সময়ের দুটি বৃহত্তম জাপানি ট্রেডিং কোম্পানির একটি (সোগো শোশা) (অন্যটি হচ্ছে মিতসুবিশি শোজি)। মিতসুই এই কোম্পানিটিকে একটি মিতসুই কোম্পানি হিসাবে নামকরণ করার অনুমতি দেয়নি; এটি ব্যবসার ঝুঁকি সম্পর্কে তাদের সন্দেহের ইঙ্গিত দেয়। এই কারণে ঝুঁকি দেখা দেয় যে, যখন এটি প্রতিষ্ঠিত হয়েছিল, কোম্পানির কাছে রেয়ন উৎপাদনের জন্য সঠিক প্রযুক্তি ছিল না। তারা প্রযুক্তিটি কেনার জন্য কোর্টাল্ডস এবং তারপর ডু পন্টের সাথে যোগাযোগ করেছিল, কিন্তু দাম খুব বেশি হওয়ায় তারা একটি জার্মান ইঞ্জিনিয়ারিং কোম্পানির কাছ থেকে সরঞ্জাম কেনার এবং অপারেশন শুরু করার জন্য প্রায় বিশজন বিদেশী প্রকৌশলী নিয়োগের সিদ্ধান্ত নেয়। \n১৯৩৫ সালে ডু পন্টের ওয়ালেস ক্যারোথার্স নাইলন আবিষ্কার করলে, তোরে অবিলম্বে মিতসুই বুসানের নিউ ইয়র্ক সিটি শাখার মাধ্যমে একটি নমুনা পণ্য হাতে পায় এবং সালফিউরিক অ্যাসিডে এই নমুনা দ্রবীভূত করে গবেষণা শুরু করে। পেটেন্ট সুরক্ষার কারণে, কোম্পানিকে পলিমাইড সংশ্লেষণ এবং তা থেকে ফাইবার তৈরি করার জন্য নিজস্ব প্রচেষ্টা করতে হয়েছিল। ১৯৪১ সালে, ডু পন্টের নাইলন ঘোষণার মাত্র তিন বছর পর, তোরে নাইলনের উপর মৌলিক গবেষণা সম্পন্ন করে এবং নাইলন ৬ উৎপাদনের জন্য একটি ছোট কারখানা নির্মাণ শুরু করে। প্রকল্পটি ১৯৪৩ সালে শুরু হয়েছিল এবং পণ্যটি বিক্রি করা হতো মূলত মাছ ধরার জাল তৈরির জন্য।\n১৯৪৬ সালে, দ্বিতীয় বিশ্বযুদ্ধের সমাপ্তির পর, ডু পন্ট জিএইচকিউ (মিত্র শক্তির জেনারেল হেডকোয়ার্টার) এর কাছে তোরের ডু পন্টের নাইলন পেটেন্ট লঙ্ঘনের বিষয়ে তদন্তের অনুরোধ করেছিলেন কিন্তু জিএইচকিউ লঙ্ঘনের কোনও প্রমাণ খুঁজে পায়নি। এতে প্রত্যয়িত হয় যে তোরের নাইলন প্রযুক্তি তার নিজস্ব ছিল। \nতোরে বর্তমানে বিশ্বের বৃহত্তম কার্বন ফাইবার উৎপাদক এবং জাপানের কৃত্রিম ফাইবারের বৃহত্তম উৎপাদক।  এর কার্বন ফাইবার বোয়িং ৭৮৭ এয়ারলাইনারের বাহ্যিক উপাদানগুলিতে ব্যাপকভাবে ব্যবহৃত হয়। \n২০১৩ সালের সেপ্টেম্বরে, তোরে ইন্ডাস্ট্রিজ অর্ধ বিলিয়ন ডলারে জোল্টেক কোম্পানিকে কেনার পরিকল্পনা ঘোষণা করে। কোম্পানিটি তোরে-এর একটি সম্পূর্ণ মালিকানাধীন সহায়ক সংস্থা হয়ে ওঠে এবং একটি পৃথক ব্যবসায়িক ইউনিট হিসাবে কাজ চালিয়ে যায়। \n২০১৪ সালে, একটি অন্যতম মহাকাশ কম্পোজিট সরবরাহকারী হিসাবে, তোরে দক্ষিণ-পশ্চিম ফ্রান্সের লাক- এ একটি পলিঅ্যাক্রিলোনাইট্রাইল (PAN), কার্বন ফাইবার প্রস্তুতির প্রিকার্সর, উৎপাদনকেন্দ্র খোলে। \n২০১৭ সালের নভেম্বরে, তোরে ২০০৮ থেকে ২০১৬ এর মধ্যে ১৪৯টি গুণমান পরীক্ষার ডেটা জাল করার কথা স্বীকার করেছে, যার মধ্যে টায়ার-মজবুতকারী কর্ডের উপর চালানো পরীক্ষাগুলিও রয়েছে। তোরে-এর ক্রেতা হিসাবে, বোয়িং এবং ইউনিক্লো কোম্পানিও প্রভাবিত হয়ে থাকতে পারে। \n\n\n== কার্যক্রম ==\nবিশ্ব সদর দপ্তর নিহনবাশি মিতসুই টাওয়ারে, ১-১, নিহোনবাশি-মুরোমাচি ২-চোমে, চুও, টোকিও, জাপান\nতোরে প্যান প্যাসিফিক ওপেন টেনিস প্রতিযোগিতার পৃষ্ঠপোষকতা করে\nতোরে ২০০৫ সালে ১০ম বছরে ডিজিটাল ক্রিয়েশন অ্যাওয়ার্ড পৃষ্ঠপোষকতা করে\nতোরে-এর ২০টি দেশ ও অঞ্চলে কার্যক্রম রয়েছে: জাপান, চীন, হংকং, তাইওয়ান , দক্ষিণ কোরিয়া, ইন্দোনেশিয়া, মালয়েশিয়া (পেনফাইবার এসডিএন বেরহাদ), সিঙ্গাপুর, থাইল্যান্ড, ভারত, চেক প্রজাতন্ত্র, ফ্রান্স, জার্মানি, ইতালি, নেদারল্যান্ডস, সুইজারল্যান্ড, যুক্তরাজ্য, মেক্সিকো এবং মার্কিন যুক্তরাষ্ট্র\n২০১৩ সালে, তোরে স্পেকট্রাল ডায়াগনস্টিকসে প্রায় ১৩% অংশীদারিত্ব লাভ করে। এটি একটি কানাডিয়ান ফার্মাসিউটিক্যাল কোম্পানি যা সেপসিসের উপর কাজ করে। \nমার্চ ২০১৮-এ, তোরে ঘোষণা করেছে যে এটি কার্বন ফাইবার উৎপাদন ক্ষমতাকে এগিয়ে নিতে টেনকেট অ্যাডভান্সড কম্পোজিট অর্জন করবে। \n\n\n== চিত্রশালা ==\n\n\n== আরও দেখুন ==\n\nযৌগিক পদার্থ\nটেক্সটাইল উত্পাদন\nআলকানতারা (উপাদান)\nমিতসুবিশি X-২\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি ভাষায়)\nপণ্যের তালিকা\nEntrant sports fabrics\nতোরে See আইওয়্যার বা স্টেমওয়্যারের জন্য জনপ্রিয় কাঁচ পরিষ্কারের কাপড়\nপ্যান প্যাসিফিক ওপেন টেনিস টুর্নামেন্ট\nটেমপ্লেট:TOPIX 100টেমপ্লেট:Nikkei 225"}