{"pageid": 1333073, "title": "এশা সিং", "url": "https://bn.wikipedia.org/wiki?curid=1333073", "content": "এশা সিং (জন্ম ১লা জানুয়ারি ২০০৫) একজন ভারতীয় অপেশাদার পিস্তল শুটার। তিনি ২০১৮ সালে ১০ মিটার এয়ার পিস্তল বিভাগে জাতীয় চ্যাম্পিয়ন হন। তিনি ২০১৯ সালে জার্মানির সুহলে জুনিয়র বিশ্বকাপে রৌপ্য পদক, ১০ মিটার এয়ার পিস্তল মহিলা (এপি৬০ডব্লিউ) এবং ১০ মিটার এয়ার পিস্তল মিশ্র দলে (এপিমিক্স) এশিয়ান জুনিয়র চ্যাম্পিয়নশিপে দুটি স্বর্ণপদক জিতেছিলেন। ১০ মিটার এয়ার পিস্তল ছাড়া, তিনি ২৫ মিটার স্ট্যান্ডার্ড পিস্তল এবং ২৫ মিটার পিস্তল ইভেন্টেও প্রতিদ্বন্দ্বিতা করেন।\nতাঁকে টোকিও অলিম্পিকের জন্য ভারতের মূল প্রশিক্ষণ দলের জন্যও নির্বাচিত করা হয়েছিল।\n\n\n== ব্যক্তিগত জীবন এবং পটভূমি ==\nএশা সিং ভারতের তেলেঙ্গানা রাজ্যের হায়দ্রাবাদে ২০০৫ সালের ১লা জানুয়ারি শচীন সিং এবং শ্রীলতার ঘরে জন্মগ্রহণ করেন। তাঁর বাবা একজন মোটর র‍্যালি চালক ছিলেন। শুটিং শুরু করার আগে, তিনি কার্ট রেসিং, ব্যাডমিন্টন, টেনিস এবং স্কেটিং খেলেছিলেন। হায়দ্রাবাদের গাচিবাউলি অ্যাথলেটিক স্টেডিয়ামের শুটিং রেঞ্জে খেলা দেখে তিনি এয়ার পিস্তল বেছে নিতে অনুপ্রাণিত হয়েছিলেন। তিনি স্টেডিয়ামে এবং একই সাথে নিজের বাড়িতে, বাবার তৈরি কাগজের লক্ষ্যবস্তুর অনুশীলন পরিসরে প্রশিক্ষণ নেন। পরে তিনি মহারাষ্ট্রের পুনেতে প্রাক্তন অলিম্পিক পদক বিজয়ী গগন নারাং- এর গান ফর গ্লোরি একাডেমিতে যোগ দেন।\n\n\n== কর্মজীবন ==\nতিনি ২০১৪ সালে শুটিং শুরু করেন এবং ২০১৫ সালে ১০ মিটার এয়ার পিস্তল বিভাগে তেলেঙ্গানা রাজ্য চ্যাম্পিয়ন হন। এশা কেরালার তিরুবনন্তপুরমে ৬২তম জাতীয় শ্যুটিং চ্যাম্পিয়নশিপের ১০ মিটার এয়ার পিস্তল ইভেন্টে, কমনওয়েলথ গেমস ও যুব অলিম্পিকের স্বর্ণ-পদক বিজয়ী মনু ভাকের এবং বহু-পদক বিজয়ী হিনা সিধুকে পরাজিত করে সোনা জেতেন এবং এইভাবে সিনিয়র বিভাগে ১৩ বছরের সর্বকনিষ্ঠ চ্যাম্পিয়ন হন। তিনি যুব ও জুনিয়র বিভাগে স্বর্ণপদকও জিতেছেন।\n২০১৯ সালের জানুয়ারিতে খেলো ইণ্ডিয়া যুব গেমসের দ্বিতীয় সংস্করণে, তিনি অনূর্ধ্ব-১৭ বিভাগে ১০ মিটার এয়ার পিস্তল ইভেন্টে স্বর্ণপদক জিতেছিলেন। এশা ২০১৯ সালের মার্চ-এপ্রিলে তাইওয়ানের তাওয়ুয়ানে এশিয়ান এয়ারগান চ্যাম্পিয়নশিপে ১০ মিটার এয়ার পিস্তল ইভেন্টের জুনিয়র বিভাগে সোনা জিতেছিলেন। জার্মানির সুহলে ২০১৯ সালের জুলাইতে আইএসএসএফ জুনিয়র বিশ্বকাপে, এশা ১০ মিটার এয়ার পিস্তলে মহিলাদের রৌপ্য পদক জিতেছিলেন। তিনি সেখানে ১০ মিটার এয়ার পিস্তল মিশ্র টিম প্রতিযোগিতায় ব্রোঞ্জ পদক জিতেছিলেন। ২৫ মিটার স্ট্যান্ডার্ড পিস্তল এবং ২৫ মিটার পিস্তল ইভেন্টে তাঁর মর্যাদাক্রম ছিল যথাক্রমে ২২ এবং ৪১। তিনি ২০১৯ সালের নভেম্বরে কাতারের দোহাতে এশিয়ান শ্যুটিং চ্যাম্পিয়নশিপে ১০ মিটার এয়ার পিস্তল (জুনিয়র) ইভেন্টে ব্যক্তিগত এবং মিশ্র দলগত স্বর্ণপদক জিতেছিলেন।\nএশাকে টোকিও অলিম্পিকে ভারতীয় মূল দলের জন্য নির্বাচিত করা হয়েছে। ২০২০ সালের ফেব্রুয়ারিতে অনুষ্ঠিত কোয়ালিফিকেশন ইভেন্টে অলিম্পিকে যোগ্যতা অর্জনের খেলায় তিনি শীর্ষ দুইজনের মধ্যে শেষ করতে ব্যর্থ হন। স্থগিত টোকিও অলিম্পিক তাঁকে যোগ্যতা অর্জনের সুযোগ করে দিয়েছে।\n২০২০ সালে, তিনি প্রধানমন্ত্রী রাষ্ট্রীয় বাল পুরস্কার পান, এটি একটি অসামরিক পুরস্কার যা ১৮ বছরের কম বয়সী অর্জনকারীদের দেওয়া হয়।\n\n\n== তথ্যসূত্র =="}