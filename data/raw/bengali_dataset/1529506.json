{"pageid": 1529506, "title": "উষা যাদব (শিক্ষাবিদ)", "url": "https://bn.wikipedia.org/wiki?curid=1529506", "content": "উষা যাদব একজন ভারতীয় শিক্ষাবিদ, সমসাময়িক হিন্দি সাহিত্যের লেখিকা এবং পদ্মশ্রী পুরস্কারপ্রাপ্ত। তিনি আগ্রার সেন্ট্রাল ইনস্টিটিউট অফ হিন্দি, ডক্টর ভীমরাও আম্বেদকর ইউনিভার্সিটি এবং কানহাইয়ালাল মানিকলাল মুন্সি ইনস্টিটিউট অফ হিন্দিতে অনুষদ সদস্য ছিলেন। তিনি সাহিত্য ও সাংস্কৃতিক সংগঠন ইন্দ্রধনুষের সভাপতি এবং প্রাচ্য গবেষণা ইনস্টিটিউটের সচিব। তিনি ১০টিরও বেশি গুরুত্বপূর্ণ পুরস্কারে ভূষিত হয়েছেন, যার মধ্যে রয়েছে শিশুসাহিত্যের সর্বোচ্চ সম্মান, লখনউয়ের ইউপি হিন্দি সংস্থা কর্তৃক বালসাহিত্য ভারতী। তিনি একশোরও বেশি বই প্রকাশ করেছেন, যার মধ্যে তাঁর উপন্যাস 'কহে রি নলিনী' মধ্যপ্রদেশের সাহিত্য একাডেমি কর্তৃক অল ইণ্ডিয়া বীরসিংহ দেব পুরস্কারে ভূষিত হয়েছে। ২০২১ সালে, ভারত সরকার তাঁকে নতুন দিল্লির রাষ্ট্রপতি ভবনে হিন্দি সাহিত্য ও শিক্ষার ক্ষেত্রে পদ্মশ্রীতে ভূষিত করে, যা ভারত প্রজাতন্ত্রের চতুর্থ সর্বোচ্চ বেসামরিক পুরস্কার।\n\n\n== জীবনী ==\nউষা ১৯৪৮ সালে কানপুরে জন্মগ্রহণ করেন। তিনি তাঁর শৈশবকাল এই শহরেই কাটিয়েছেন এবং সেখানেই স্কুল ও কলেজেও পড়াশোনা করেছেন।\nশৈশব থেকেই, উষা যাদবের কবিতা লেখার প্রতি একটা ঝোঁক ছিল, নয় বছর বয়সে তাঁদের স্কুল পত্রিকায় তাঁর প্রথম কবিতা প্রকাশিত হয়েছিল। তাঁর বাবা, চন্দ্রপাল সিং ময়াঙ্ক, একজন শিশু সাহিত্যিক এবং আইনজীবী ছিলেন, যার ফলে তিনি চেয়েছিলেন মেয়ে আইন পেশায় আসুক। কিন্তু, উষার আগ্রহ ছিল শিক্ষকতা এবং লেখালেখির ওপর। তিনি ১২ বছর বয়সে উচ্চ বিদ্যালয় পাস করেন।\n১৯৬৬ সালে তিনি রাজ কিশোর সিংকে বিয়ে করার জন্য আগ্রায় চলে আসেন, রাজ কিশোর একজন অবসরপ্রাপ্ত অধ্যাপক এবং উত্তর প্রদেশ উচ্চশিক্ষা পরিষেবা কমিশনের প্রাক্তন সদস্য ছিলেন। উষা লেখালেখির প্রতি আগ্রহী ছিলেন, কিন্তু স্বামীর অসম্মতির ভয়ে তিনি নিজের লেখা পুড়িয়ে ফেলতেন। একদিন রাজ কিশোর তাঁর লেখা আবিষ্কার করেন এবং তাঁকে তিরস্কার করার পরিবর্তে লেখা চালিয়ে যেতে উৎসাহিত করেন। উষা পরবর্তী ৩০ বছর তাঁর পুরো পরিবার সহ আগ্রায় ছিলেন এবং একজন শিক্ষক ও অধ্যাপক হিসেবে কাজ করেছিলেন।\nউষা কানপুর বিশ্ববিদ্যালয় (বর্তমানে ছত্রপতি শাহু জি মহারাজ বিশ্ববিদ্যালয়) থেকে পিএইচডি ডিগ্রি অর্জন করেন এবং তারপর আগ্রা বিশ্ববিদ্যালয় থেকে ডি. লিট ডিগ্রি অর্জন করেন। এরপর, তিনি আগ্রার একটি শিক্ষা প্রতিষ্ঠানে শিক্ষকতার পদ গ্রহণ করেন। পরবর্তীতে, তিনি আগ্রার ডঃ ভীমরাও আম্বেদকর বিশ্ববিদ্যালয়ে অধ্যাপক হিসেবে নিযুক্ত হন এবং সেখান থেকেই তিনি অবসর গ্রহণ করেন। শিক্ষাজীবনের পাশাপাশি, উষা যাদব ব্রজ সংস্কৃতি সংরক্ষণেও সক্রিয়ভাবে জড়িত ছিলেন। তাঁর নিবন্ধগুলি বিভিন্ন সংবাদপত্র এবং পত্রিকায় প্রকাশিত হয়েছে এবং তিনি ১০০টিরও বেশি বই লিখেছেন, যার মধ্যে আছে গল্প সংকলন টুকড়ে টুকড়ে সুখ, স্বপ্ন কা ইন্দ্রধনুষ; এছাড়া উপন্যাস আঁখোঁ কা আকাশ এবং প্রকাশ কি ওর।\n\n\n== পুরস্কার ও সম্মাননা ==\nউষা যাদব তাঁর \"ধূপ\" উপন্যাসের জন্য জাতীয় মানবাধিকার কমিশনের মহাত্মা গান্ধী দ্বিবার্ষিক হিন্দি লেখার পুরস্কার পেয়েছেন। এছাড়াও তিনি উত্তর প্রদেশ হিন্দি সংস্থান থেকে ১৯৯৮ সালে বাল সাহিত্য ভারতী পুরস্কার, এলাহাবাদের মীরা ফাউণ্ডেশন থেকে মীরা স্মৃতি সম্মান, মধ্যপ্রদেশ সাহিত্য আকাদেমি পুরস্কার এবং উত্তর প্রদেশ সরকার থেকে ভারতেন্দু হরিশচন্দ্র পুরস্কার সহ ১০টিরও বেশি অন্যান্য পুরস্কারে ভূষিত হয়েছেন। ভোপালের শিশু কল্যাণ ও শিশু সাহিত্য গবেষণা কেন্দ্র তাঁকে সম্মানিত করেছে।\n\n\n== তথ্যসূত্র =="}