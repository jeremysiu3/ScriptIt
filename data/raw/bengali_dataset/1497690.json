{"pageid": 1497690, "title": "চালচিত্র: দ্য ফ্রেম ফ্যাটাল", "url": "https://bn.wikipedia.org/wiki?curid=1497690", "content": "চালচিত্র: দ্য ফ্রেম ফ্যাটাল ২০২৪ সালের একটি বাংলা ভাষার ভারতীয় মনস্তাত্ত্বিক রোমাঞ্চকর চলচ্চিত্র। এটি ফ্রেন্ডস কমিউনিকেশনের ব্যানারে প্রবাল হালদার প্রযোজিত এবং প্রতিম ডি. গুপ্ত পরিচালিত, যিনি চিত্রনাট্য, কাহিনী এবং সংলাপও রচনা করেছেন। চলচ্চিত্রটির কেন্দ্রীয় চরিত্রে অভিনয় করেছেন টোটা রায়চৌধুরী, অনির্বাণ চক্রবর্তী, শান্তনু মাহেশ্বরী, ইন্দ্রজিৎ বসু, রাইমা সেন এবং জিয়াউল ফারুক অপূর্ব। এটি ২০২৪ সালের ২০ ডিসেম্বর প্রেক্ষাগৃহে মুক্তি পায়।\nচলচ্চিত্রটির সঙ্গীত পরিচালনা করেছেন দেবজ্যোতি মিশ্র। চিত্রগ্রহণ করেছেন সপ্তর্ষি ঘোষ এবং সম্পাদনা করেছেন অন্তরা লাহিড়ী। 'সাহেব-বিবি-গোলাম' -এর আট বছর পরে ফের ফ্রেন্ডস কমিউনিকেসনের সঙ্গে কাজ করছেন প্রতীম। এই চালচিত্র চলচ্চিত্রের মাধ্যমে জিয়াউল ফারুক অপূর্বের কলকাতার টালিউডে অভিষেক হয়।\n\n\n== পটভূমি ==\nকলকাতা শহরে একের পর এক ঘটে যাওয়া নৃশংস হত্যাকাণ্ডের শিকার হচ্ছেন একাকী নারীরা—যাঁরা অবিবাহিত বা যাঁদের বিয়ে ভেঙে গেছে। খুনি প্রতিটি হত্যার পর ভুক্তভোগীদের বধূবেশে সাজিয়ে দেওয়ালে চালচিত্রের মতো ঝুলিয়ে রেখে যায়। এই ভয়ঙ্কর সিরিয়াল কিলিংয়ের তদন্তে নামে কলকাতা পুলিশের গোয়েন্দা বিভাগের চার কর্মকর্তা—কণিষ্ক চট্টোপাধ্যায়, নাসির রহমান, রীতেশ কুমার এবং বিশ্বরূপ অধিকারী।\nকণিষ্ক (টোটা রায়চৌধুরী) দলের নেতা, একজন অভিজ্ঞ ও দক্ষ কর্মকর্তা, যিনি একটি বৈচিত্র্যময় ও চতুর দলকে নেতৃত্ব দেন। প্রতিটি সদস্যের স্বভাব, আচরণ, ও পদ্ধতির ভিন্নতা তদন্তে নতুন মাত্রা যোগ করে। তদন্ত চলাকালে উঠে আসে ১২ বছর আগে ঘটে যাওয়া একটি পুরোনো কেস, যা বর্তমান হত্যাকাণ্ডের সঙ্গে অদ্ভুতভাবে মিল রয়েছে। কিন্তু এই দুই কেসের মধ্যে সত্যিই কি কোনো যোগসূত্র রয়েছে? এবং খুনিকে আদৌ কি ধরা সম্ভব? শহরের গভীরে লুকিয়ে থাকা সত্য উন্মোচন করতে দলটি একের পর এক চ্যালেঞ্জ মোকাবিলা করে। এই সমস্ত প্রশ্নের উত্তর দেবে রহস্যে ঘেরা এই কাহিনি, যা কলকাতার অন্ধকার বাস্তবতাকে তুলে ধরে।\n\n\n== অভিনয়শিল্পী ==\nটোটা রায়চৌধুরী - সিপি কনিষ্ক চট্টোপাধ্যায়\nঅনির্বাণ চক্রবর্তী - নাসির রহমান\nশান্তনু মাহেশ্বরী - রিতেশ কুমার\nজিয়াউল ফারুক অপূর্ব \nইন্দ্রজিৎ বসু - বিশ্বরূপ অধিকারী\nরাইমা সেন - মিলি\nতানিয়া সেন - পুতুল\nপ্রিয়া ব্যানার্জী\nস্বস্তিকা দত্ত\nব্রাত্য বসু\nসুমন্ত মুখার্জী\n\n\n== নির্মাণ ==\n\n\n=== উৎপাদন পরবর্তী ===\n২০২৪ সালে মহালয়ার দিন চালচিত্রের টিজার প্রকাশ পায় এবং ১৮ই ডিসেম্বর ট্রেইলার প্রকাশ করা হয়।\n\n\n== সঙ্গীত ==\n\nচলচ্চিত্রটির সঙ্গীত পরিচালনা করেছেন দেবজ্যোতি মিশ্র। গানগুলোতে কণ্ঠ দিয়েছেন উষা উত্থুপ, রূপম ইসলাম এবং ইমন চক্রবর্তী। গানের কথা লিখেছেন ঋতম সেন এবং প্রতিম ডি. গুপ্ত। দেবজ্যোতি মিশ্রর সুরে ঋতম সেন, পরিচালক প্রতিম ডি.গুপ্তের লেখা এবং উষা উত্থুপের গাওয়া ‘জানি না মানে’ শিরোনামে গানটি ৫ ডিসেম্বর ইউটিউবে প্রকাশ করা হয়। রিতম সেনের লেখা, দেবজ্যোতি মিশ্রের সুরে, রূপম ইসলাম গাওয়া দ্বিতীয় গান 'ঝাপসা শহর' ১৮ ডিসেম্বর মুক্তি পায়।\n\n\n== মুক্তি ==\nএটি ২০২৪ সালের ২০শে ডিসেম্বর দেব অভিনীত খাদান, মিঠুন চক্রবর্তী অভিনীত সন্তান এবং মানসী সিনহা পরিচালিত ৫নং স্বপ্নময় লেন চলচ্চিত্রের সাথে সংঘর্ষে পশ্চিমবঙ্গের ৩৫টি প্রেক্ষাগৃহে মুক্তি পায়।\n\n\n=== বক্স অফিস ===\nপ্রথম দিনে ১ লাখ, দ্বিতীয় দিনে ৩ লাখ, তৃতীয় দিনে ৫ লাখ, চতুর্থ দিনে (সোমবার) ২ লাখ এবং পঞ্চম দিনে (মঙ্গলবার) ৩ লাখ টাকা আয় করেছে। মোট মিলিয়ে পাঁচ দিনে চলচ্চিত্রটি ১৪ লাখ টাকা আয় করেছে।\n\n\n== মূল্যায়ন ==\nআনন্দবাজার পত্রিকার দেবত্রী ঘোষ ১০ এর মধ্যে ৮ রেটিং দিয়ে বলেন যে, \"টোটা রায়চৌধুরী কনিষ্ক চট্টোপাধ্যায়ের ভূমিকায় অনবদ্য অভিনয় করেছেন, আর নাসির চরিত্রে অনির্বাণ চক্রবর্তীর সাবলীলতা পর্দায় অন্যদের ম্লান করে দেয়। শান্তনু ও ইন্দ্রজিত তাঁদের প্রথম ছবিতেই চরিত্রের সঙ্গে দারুণ মানানসই, যদিও রাইমা সেনের অভিনয়ে তেমন নতুনত্ব নেই। স্বস্তিকা দত্ত ও তনিকা বসু ছোট চরিত্রে মন ছুঁয়ে যাওয়ার মতো কাজ করেছেন, বিশেষত তনিকা তাঁর বিশেষ ক্ষমতাসম্পন্ন চরিত্রে দর্শকদের মুগ্ধ করেছেন। বাংলাদেশের অভিনেতা জিয়াউল ফারুক অপূর্ব টলিউডে তাঁর প্রথম ছবিতে শক্তিশালী ও নাটকীয় উপস্থিতি দিয়ে ভবিষ্যতের প্রতিশ্রুতি জাগিয়েছেন। ব্রাত্য বসুর স্বল্প উপস্থিতিও দর্শকদের চমকে দেয়। এই ছবিটি শক্তিশালী অভিনয় ও বৈচিত্র্যময় চরিত্রায়নের জন্য অবশ্যই প্রশংসার দাবিদার।\"\nহিন্দুস্তান টাইমস বাংলার সুভাষস্মিতা কাঞ্জি চালচিত্র: দ্য ফ্রেম ফ্যাটাল-কে ৫-এর মধ্যে ৪.৭ রেটিং দিয়ে প্রশংসা করেছেন। তিনি উল্লেখ করেন, পরিচালকের মেদহীন চিত্রনাট্যে টানটান উত্তেজনা, থ্রিল ও মানবিক দিকের চমৎকার সংমিশ্রণ রয়েছে। টোটা রায়চৌধুরী পুলিশের চরিত্রে নিজেকে ছাপিয়ে গেছেন, শান্তনু মাহেশ্বরী ও স্বস্তিকা দত্তর রসায়ন মনোমুগ্ধকর, আর অনির্বাণ চক্রবর্তী ও ব্রাত্য বসুর অভিনয়ও প্রশংসিত হয়েছে। তবে বিশেষভাবে নজর কেড়েছেন তানিকা বসু, পুতুল চরিত্রে তাঁর দুর্দান্ত অভিনয় ছবির শোস্টপার। দেবজ্যোতি মিশ্রর সঙ্গীত, বিশেষ করে \"ও যে মানে না\" গান, দৃশ্যপটের সঙ্গে গভীর আবেগ তৈরি করেছে।\nদ্য টাইমস অব ইন্ডিয়ার পর্ণা বন্দ্যোপাধ্যায় ৫ এর মধ্যে ৪ রেটিং দিয়ে মন্তব্য করেন, \"পরিচালক প্রতিম ডি গুপ্তা একটি রহস্যময় হত্যাকাণ্ডের গল্প উপস্থাপন করেছেন, যেখানে কেন্দ্রীয় চরিত্র কণিষ্ক চট্টোপাধ্যায় (টোটা রায় চৌধুরী) একজন দৃঢ়প্রতিজ্ঞ পুলিশ। অতীতের ট্রমা এবং নতুন হত্যার মিল দর্শকদের মনের মধ্যে প্রশ্ন জাগায়। গল্পটি দর্শকদের ভাবতে বাধ্য করে এবং এর তীক্ষ্ণ সম্পাদনা, সুন্দর সিনেমাটোগ্রাফি, ও প্রাসঙ্গিক সংলাপ চমৎকারভাবে উপস্থাপিত হয়েছে। ছবির অন্যতম আকর্ষণ চরিত্রগুলোর আন্তঃসম্পর্ক, বিশেষ করে নাসির (অনির্বাণ চক্রবর্তী) ও তার মেয়ে পুতুলের (তানিকা বসু) সম্পর্ক। শান্তু মহেশ্বরী এবং ইন্দ্রজিৎ বোস তাদের চরিত্রে গভীরতা যোগ করেছেন। প্রথমার্ধে উত্তেজনা তুঙ্গে থাকলেও দ্বিতীয়ার্ধে কিছুটা মন্থর হয়ে যায়, তবে চূড়ান্ত দৃশ্য প্রভাব ফেলে। কয়েকটি প্রশ্ন উত্তরহীন থাকলেও, থ্রিলার এবং অ্যাকশনের জন্য \"চালচিত্র\" উৎসবের সময় অবশ্যই দেখার মতো একটি ছবি।\"\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে চালচিত্র: দ্য ফ্রেম ফ্যাটাল   (ইংরেজি)"}