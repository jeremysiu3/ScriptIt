{"pageid": 1113315, "title": "ফরহাদ হোসেন (অধ্যাপক)", "url": "https://bn.wikipedia.org/wiki?curid=1113315", "content": "ফরহাদ হোসেন (জন্ম: ১৯৫৮) একজন বাংলাদেশী শিক্ষাবিদ। তিনি জাহাঙ্গীরনগর বিশ্ববিদ্যালয়ের (জাবি) সাবেক উপ-উপাচার্য, পরিসংখ্যান বিভাগের অধ্যাপক এবং মাওলানা ভাসানী বিজ্ঞান ও প্রযুক্তি বিশ্ববিদ্যালয়ের (মাভাবিপ্রবি) সাবেক উপাচার্য।\n\n\n== জন্ম ==\nফরহাদ হোসেন ১৯৫৮ সালে মাদারীপুরের শিবচর উপজেলার বাখরের কান্দি গ্রামে জন্মগ্রহণ করেন।\n\n\n== শিক্ষাজীবন ==\nতিনি মাদারীপুরের পাঁচ্চর উচ্চ বিদ্যালয় থেকে ১৯৭৩ সালে মাধ্যমিক ও ফরিদপুরের সরকারি রাজেন্দ্র কলেজ থেকে ১৯৭৫ সালে উচ্চমাধ্যমিক পরীক্ষায় উত্তীর্ণ হন। ফরহাদ হোসেন ঢাকা বিশ্ববিদ্যালয়ের পরিসংখ্যান বিভাগ থেকে ১৯৭৮ সালে বিএসসি (সম্মান) এবং ১৯৭৯ সালে এমএসসি পাস করেন। তিনি জাপানের টোকিওতে অবস্থিত দ্য ইনস্টিটিউট অব স্ট্যাটিস্টিক্যাল ম্যাথম্যাটিকস থেকে ১৯৯৫ সালে পিএইচডি ডিগ্রি অর্জন করেন।\n\n\n== কর্মজীবন ==\nফরহাদ হোসেন ঢাকা বিশ্ববিদ্যালয়ের পুষ্টি ও খাদ্য বিজ্ঞান ইনস্টিটিউটে প্রভাষক হিসেবে কিছুদিন শিক্ষকতা করার পর বাংলাদেশ পরমাণু শক্তি কমিশনে বৈজ্ঞানিক কর্মকর্তা পদে যোগ দেন। অতঃপর তিনি জাহাঙ্গীরনগর বিশ্ববিদ্যালয়ের পরিসংখ্যান বিভাগে সহকারী অধ্যাপক হিসেবে যোগদান করেন। এরই ধারাবাহিকতায় তিনি বিভাগটির অধ্যাপক পদে উন্নীত হন। এছাড়া সৌদি আরবের কিং খালিদ বিশ্ববিদ্যালয় এবং মার্কিন যুক্তরাষ্ট্রের বল স্টেট ইউনিভার্সিটিতে অতিথি অধ্যাপক হিসেবে অধ্যাপনার অভিজ্ঞতা রয়েছে তার।\nঅধ্যাপনার পাশাপাশি তিনি জাহাঙ্গীরনগর বিশ্ববিদ্যালয়ের সিনেট ও সিন্ডিকেট সদস্য, শিক্ষক সমিতির সাধারণ সম্পাদক, উপ-উপাচার্য এবং বাংলাদেশ বিশ্ববিদ্যালয় মঞ্জুরী কমিশনের খণ্ডকালীন সদস্যসহ বিভিন্ন গুরুত্বপূর্ণ দায়িত্ব পালন করেন।\nফরহাদ হোসেন ২০২২ সালের ১০ জানুয়ারি মাওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন এবং ১২ জানুয়ারি আনুষ্ঠানিকভাবে উপাচার্যের দায়িত্বভার গ্রহণ করেন। ২০২৪ সালের ৫ আগস্ট তিনি বিশ্ববিদ্যালয়টির উপাচার্য পদ থেকে পদত্যাগ করেন।\n\n\n== প্রকাশনা ==\nদেশীয় ও আন্তর্জাতিক জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে।\n\n\n== তথ্যসূত্র =="}