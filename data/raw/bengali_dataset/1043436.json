{"pageid": 1043436, "title": "স্তরানুক্রম", "url": "https://bn.wikipedia.org/wiki?curid=1043436", "content": "স্তরানুক্রম বা পদানুক্রম (ইংরেজি: Hierarchy) বলতে কতগুলি সামগ্রী (বস্তু, ব্যক্তি, সংখ্যা, নাম, মান, শ্রেণী, ইত্যাদি) বা পদের এমন একটি বিন্যাসকে বোঝায় যেখানে পদ বা সামগ্রীগুলি একে অপরের চেয়ে উঁচু, নিচু বা সমান কোনও স্তরে বিন্যস্ত থাকে। স্তরানুক্রম জ্ঞানের বিভিন্ন শাখা বা গবেষণার বিভিন্ন ক্ষেত্রে একটি গুরুত্বপূর্ণ ধারণা। যেমন গণিত, দর্শন, পরিগণক বিজ্ঞান (কম্পিউটার বিজ্ঞান), সাংগঠনিক তত্ত্ব, প্রণালীমূলক জীববিজ্ঞান এবং সামাজিক বিজ্ঞানসমূহে (বিশেষ করে রাজনৈতিক দর্শনে) এই ধারণাটির ব্যাপক প্রয়োগ পরিলক্ষিত হয়।\n\nস্তরানুক্রমে সামগ্রী বা সত্তাগুলি একে অপরের সাথে প্রত্যক্ষ বা পরোক্ষভাবে এবং হয় উল্লম্বভাবে কিংবা তির্যকভাবে সংযুক্ত থাকতে পারে। একটি স্তরানুক্রমে কোনও সামগ্রী শুধুমাত্র সেটির অব্যবহিত উপরের স্তরে অবস্থিত ঊর্ধ্বতন সামগ্রী বা অব্যবহিত নিচের স্তরে অবস্থিত অধস্তন সামগ্রীটির সাথে প্রত্যক্ষভাবে সংযুক্ত থাকে।\nসামাজিক বিজ্ঞানসমূহের আলোচনায় স্তরানুক্রম বা পদানুক্রম বলতে কোনও সামাজিক সংগঠনে কর্তৃত্ব, ক্ষমতা বা মর্যাদার উপর ভিত্তি করে সংগঠনের সদস্যদের উঁচু থেকে নিচু অবস্থানের অনুক্রমকে বোঝায়, যা প্রায়শই আদেশ ও নিয়ন্ত্রণের শৃঙ্খলের সাথে সম্পর্কিত। আধুনিক সমাজব্যবস্থাগুলিতে জীবনের প্রতিটি ক্ষেত্রে স্তরানুক্রমিক সংগঠন ছড়িয়ে আছে। পদানুক্রমের ধারণাটি আমলাতন্ত্রের সাথে সম্পর্কিত এবং আমলাতন্ত্রের বিভিন্ন পদাধিকারীকে একে অপরের সাথে সুস্পষ্টভাবে সংজ্ঞায়িত আদেশ ও যোগাযোগ রেখার মাধ্যমে সংযুক্ত করে। পদানুক্রম কর্মজীবনে অগ্রসর হবার জন্য পরিষ্কার পথনির্দেশনা ও সুযোগ প্রদান করে। পদানুক্রম এক ধরনের বিধিবদ্ধ ও অপেক্ষাকৃত অনমনীয় কাঠামো বলে এগুলি বিধিসম্মত প্রণালীর বাইরে সংঘটিত যোগাযোগ ব্যাহত করতে পারে। বেশিরভাগ বৃহৎ সামাজিক সংগঠনে পদানুক্রম বা স্তরানুক্রম বিদ্যমান।\n\n\n== তথ্যসূত্র =="}