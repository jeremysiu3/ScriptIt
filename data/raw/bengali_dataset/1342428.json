{"pageid": 1342428, "title": "ভান্টু", "url": "https://bn.wikipedia.org/wiki?curid=1342428", "content": "ভান্টু হল একটি হিন্দু জাতি যারা প্রধানত ভারতের মধ্য এবং উত্তর-পশ্চিম অঞ্চলের রাজ্যগুলিতে বসবাস করেন। এইসব অঞ্চলে তাদের তফসিলি উপজাতি শ্রেনীর অন্তর্ভুক্ত করা হয়েছে। উত্তর ভারতে বসবাসকারী বিবিধ যাযাবর গোষ্ঠীর মধ্যে একটি হিসাবে ভান্টুদের গণ্য করা হয়। ভান্টুরা সানসি উপজাতি হিসাবেও পরিচিত।\n\n\n== ইতিহাস ==\nভান্টুরা নিজেদের মহারানা প্রতাপের সেনাবাহিনীর রাজপুত সৈনিকদের বংশধর হিসাবে দাবি করেন। মহারানা প্রতাপ মুঘল সম্রাট আকবরের হাতে পরাজয়ের পর বনে বনে আত্মগোপন করে দিন গুজরান করছিলেন। সেখানে তার কিছু সহকারীর দল জীবনযাপনের জন্য ডাকাতি ও চুরির পেশা বেছে নেয়। এরাই পরবর্তীকালে ভান্টু জনগোষ্ঠী হিসাবে পরিচিত হয়েছিল। ব্রিটিশদের আমলে তাদেরকে ক্রিমিনাল ট্রাইবস অ্যাক্ট -এর অধীনে অন্তর্ভুক্ত করা হয়েছিল। তাদের মধ্যে অনেককে শাস্তিস্বরূপ আন্দামান দ্বীপপুঞ্জে নির্বাসিত করা হয়। ১৯৫২ সালে তাদের উত্তর প্রদেশে ফিরে যাওয়ার অনুমতি দেওয়া হয়েছিল। তাদের মধ্যে অনেকজন বাদাউন জেলার শেখুপুর গ্রামে বসতি স্থাপন করে। বর্তমানকালে প্রধানত এই জাতির লোকেদের উত্তরপ্রদেশের মোরাদাবাদ, কানপুর এবং খেরি ইত্যাদি জেলায় বসবাস করতে দেখা যায়।\n\n\n== বর্তমান পরিস্থিতি ==\nবর্তমানে ভান্টু সম্প্রদায় আটটি বহিরাগত গোষ্ঠী নিয়ে গঠিত। তারা হলেন গাদো, ধোলিয়া, চেরেলে, বাঁশওয়ালে, ধপন, সাধেকে, মিনা এবং মাড়োয়ারি। তাদের নিজ গোত্রের মধ্যে বিবাহ কঠোরভাবে নিষিদ্ধ।\nভারতের উত্তর প্রদেশের ২০১১ সালের আদমশুমারির পর দেখা গেছে যে সেখানে বসবাসকারী ভান্টুদের জনসংখ্যা ১১,৮০৭ জন। এরপর ভান্টুদের তফসিলি জাতি হিসাবে স্বীকৃতি দেওয়া হয়েছিল।\n\n\n== তথ্যসূত্র =="}