{"pageid": 1434075, "title": "জারিয়া (আইএসএস মডিউল)", "url": "https://bn.wikipedia.org/wiki?curid=1434075", "content": "জারিয়া (রুশ: Заря, প্রতিবর্ণীকৃত: জ়ার্‌য়া, অনুবাদ 'প্রভাত'), যা ফাংশনাল কার্গো ব্লক নামেও পরিচিত, হচ্ছে আন্তর্জাতিক মহাকাশ স্টেশনের (আইএসএস) উৎক্ষিপ্ত প্রথম মডিউল। মহাকাশে আইএসএস-এর নির্মাণের সময় জারিয়া মডিউল এই স্টেশনে বৈদ্যুতিক ক্ষমতা, সঞ্চয়, জ্বালানি ও গাইডেন্স ব্যবস্থা প্রদান করত। পরে বিভিন্ন উপযুক্ত মডিউলের উৎক্ষেপণ ও মহাকাশে আইএসএস-এর সাথে সংযুক্তির ফলে আগস্ট ২০২১-এর হিসাব অনুযায়ী এটি মূলত সঞ্চয়ের জন্য ব্যবহার করে হয়। এর জন্য জারিয়া মডিউলের নিয়তচাপ অংশ এবং বাইরের দিকে সংযুক্ত জ্বালানি ট্যাংক উভয়ই ব্যবহার করা হয়। এই মডিউলটি টিকেএস মহাকাশযানের উত্তরসূরী, যা সাবেক সোভিয়েত ইউনিয়নের সালিউত কর্মসূচির সময় তৈরি করা হয়েছিল। এই মডিউলের নাম \"জারিয়া\" (\"প্রভাত\") রাখার কারণ হচ্ছে যে এটি মহাকাশে আন্তর্জাতিক সহযোগিতার নতুন যুগের প্রভাতকে চিহ্নিত করছে। এক রুশ কোম্পানি এই মডিউলটি তৈরি করলেও মার্কিন যুক্তরাষ্ট্র এর মালিক।\n\n\n== কারিগরি ==\nজারিয়া মডিউলের ভর ১৯,৩২৩ কিলোগ্রাম (৪২,৬০০ পাউন্ড), দৈর্ঘ্য ১২.৫৬ মিটার (৪১.২ ফুট) ও প্রস্থ ৪.১১ মিটার (১৩.৫ ফুট)।\nএই মডিউলে তিনটি ডকিং পোর্ট রয়েছে: একটি ডকিং পোর্ট অক্ষীয়ভাবে সামনের দিকের ডকিং স্ফিয়ারে, অপর ডকিং পোর্ট পৃথিবীর দিকে মুখ করে (নাদির) এবং আরেকটি ডকিং পোর্ট অক্ষীয়ভাবে পিছনের দিকে।\nসামনের দিকের ডকিং পোর্টের সাথে প্রেশারাইজড মেটিং অ্যাডাপ্টার পিএমএ-১ যুক্ত, যা আবার ইউনিটি মডিউলের সাথে যুক্ত। পিএমএ-১ হচ্ছে রাশিয়ান অরবিটাল সেগমেন্ট (আরওএস) ও ইউএস অরবিটাল সেগমেন্ট (ইউএসওএস)-এর সংযোগস্থল।\nপিছনের দিকের ডকিং পোর্টের সাথে জ্‌ভেজদা সার্ভিস মডিউল যুক্ত। এর নাদির ডকিং পোর্টটি প্রথমদিকে সয়ুজ ও প্রগ্রেস মহাকাশযান ডক করার জন্য ব্যবহার করা হয়েছিল; পরে সেখানে আধা-স্থায়ীভাবে রাজভেত মডিউল ডক করা হয়েছে, এবং সয়ুজ ও প্রগ্রেস মহাকাশযান ডক করার জন্য রাজভেত মডিউলের নাদির ডকিং পোর্ট ব্যবহার করা হয়। প্রথমদিকে ডকিং স্ফিয়ারে আরেকটি জেনিথ ডকিং পোর্ট যোগ করার পরিকল্পনা থাকলেও পরে তার জায়গায় একটি গোলীয় কভার ঝালাই করা হয়েছিল।\n\n\n== উৎক্ষেপণ ও উড়ান ==\n\n২০ নভেম্বর ১৯৯৮-এ রাশিয়ার প্রোটন-কে রকেটের মাধ্যমে জারিয়া মডিউলকে কাজাখস্তানের বাইকনুর কসমাদ্রোম সাইট ৮১ থেকে ৪০০ কিলোমিটার (২৫০ মাইল) উচ্চ কক্ষপথে উৎক্ষেপণ করা হয়েছিল। কারিগরি অনুযায়ী এর সর্বনিম্ন মেয়াদ ১৫ বছর। জারিয়া মডিউলের কক্ষপথে পৌঁছনোর পর ৪ ডিসেম্বর ১৯৯৮-এ ইউনিটি মডিউল সহ এসটিএস-৮৮ উৎক্ষিপ্ত হয়েছিল এবং ইউনিটি মডিউল জারিয়া মডিউলের সাথে যুক্ত হয়েছিল।\nকারিগরি অনুযায়ী এটি কেবল ছয় থেকে আট মাসের জন্য স্বতন্ত্রভাবে মহাকাশে ওড়ার কথা ছিল। কিন্তু রাশিয়ার জ্‌ভেজদা সার্ভিস মডিউল সম্পর্কিত বিলম্বের জন্য জারিয়া মডিউলকে প্রায় দুই বছর ধরে স্বতন্ত্রভাবে মহাকাশে উড়তে হয়েছিল। ১২ জুলাই ২০০০-এ জ্‌ভেজদা মডিউল উৎক্ষিপ্ত হয়ে ২৬ জুলাইয়ে জারিয়া মডিউলের সাথে মিলিত হয়েছিল।\nআন্তর্জাতিক মহাকাশ স্টেশনের এসটিএস-১১৮ মিশন চলাকালীন ১৪ আগস্ট ২০০৭ ১৫:১৭ ইউটিসি সময়ে জারিয়া মডিউল তার ৫০,০০০তম কক্ষপথে পরিক্রমা সম্পন্ন করেছিল।\n\n\n== ডকিং ==\nনাদির\n\nরাজভেত, ২০১০–বর্তমান\nসম্মুখ\nইউনিটি (পিএমএ-১ এর মাধ্যমে), ১৯৯৮–বর্তমান\nপিছন\nজ্‌ভেজদা, ২০০০–বর্তমান\n\n\n== টীকা ==\n\n\n== তথ্যসূত্র =="}