{"pageid": 1346058, "title": "শ্রিয়াঙ্কা সদাঙ্গী", "url": "https://bn.wikipedia.org/wiki?curid=1346058", "content": "শ্রিয়াঙ্কা সদাঙ্গী (জন্ম ১৯৯৫) হলেন একজন ভারতীয় শুটার। তিনি জাতীয় ও আন্তর্জাতিক স্তরে যথাক্রমে তাঁর রাজ্য এবং ভারতের প্রতিনিধিত্ব করেছেন।\n\n\n== প্রাথমিক জীবন ==\nশ্রিয়াঙ্কা ১৯৯৫ সালে সম্বলপুরে জন্মগ্রহণ করেন। তাঁর বাবা ও মায়ের নাম যথাক্রমে সুধা সদাঙ্গী এবং শিতাংসু সদাঙ্গী। তাঁর বাবা ভারতীয় সেনাবাহিনীতে চাকরি করতেন, তাই তিনি বড় হওয়ার সময় বাবার চাকরিসূত্রে ভারতের অনেক শহরে ঘুরেছেন।\n\n\n== শিক্ষা ==\nশ্রিয়াঙ্কা বসন্ত কুঞ্জের দিল্লি পাবলিক স্কুলে তাঁর স্কুলের পড়াশোনা শেষ করেন। তিনি পুনের গগন নারাং একাডেমিতে প্রশিক্ষণ ও অনুশীলন করেন। তিনি তেল ও প্রাকৃতিক গ্যাস কর্পোরেশন লিমিটেড থেকে বৃত্তিও পেয়েছিলেন। তিনি কেআইআইটি স্কুল অফ ম্যানেজমেন্টে এমবিএ প্রোগ্রামে যোগদান করেছিলেন, কেআইআইটি জুলাই ২০১৮ সালে বিশ্ববিদ্যালয় হিসাবে বিবেচিত হয়েছিল এবং বর্তমানে তিনি  সেখানে পড়াশুনা করেন।\n\n\n== ক্রীড়া জীবন ==\n২০১০ সালে, শ্রিয়াঙ্কা জার্মানিতে বিশ্ব শ্যুটিং চ্যাম্পিয়নশিপে অংশ নিয়েছিলেন।\n২০১১ সালের অক্টোবর মাসে, কুয়েতে আয়োজিত এশিয়ান এয়ারগান চ্যাম্পিয়নশিপে, শ্রিয়াঙ্কা একটি স্বর্ণপদক জিতেছিলেন। একই বছরের নভেম্বরে, তিনি ৫৫তম জাতীয় শ্যুটিং চ্যাম্পিয়নশিপের স্বতন্ত্র ইভেন্টে একটি রৌপ্য এবং দুটি ব্রোঞ্জ পদক জিতেছিলেন।\n২০১২ সালের জানুয়ারী মাসে, শ্রিয়াঙ্কা দোহায় অনুষ্ঠিত ১২তম এশিয়ান চ্যাম্পিয়নশিপে ১০ মিটার এয়ার রাইফেল মহিলা বিভাগে রৌপ্য পদক অর্জন করেন। দোহাতে চ্যাম্পিয়নশিপে তিনি ৪০০-এর মধ্যে ৩৯৪ পয়েন্ট স্কোর করেছিলেন। এই কৃতিত্ব তাঁকে ভারতের ওড়িশা রাজ্যের সবচেয়ে সফল শুটারে পরিণত করেছে।\nসেই বছরের সিনিয়র বিভাগে শ্রিয়াঙ্কার প্রথম কৃতিত্ব ছিল চীনের নানচাং শহরে ৫ম এশিয়ান সিনিয়র এয়ারগান শ্যুটিং চ্যাম্পিয়নশিপে রৌপ্য পদক। এটি ছিল একটি ১০-মিটার এয়ার রাইফেল ইভেন্ট।\n২০১৪ সালে, শ্রিয়াঙ্কা স্পেনের গ্রানাডায় ৫১তম আইএসএসএফ ওয়ার্ল্ড শ্যুটিং চ্যাম্পিয়নশিপের জন্য ভারতীয় দলে নির্বাচিত হয়েছিলেন।\n২০১৫ সালে, শ্রিয়াঙ্কা কুয়েতে ১০ মিটার এয়ার রাইফেল জুনিয়র মহিলা ইভেন্টে এশিয়ান শ্যুটিং চ্যাম্পিয়নশিপে রৌপ্য জিতেছিলেন।\n২০১৬ সালে, তিনি ইরানের তেহরানে ৯ম এশিয়ান এয়ারগান চ্যাম্পিয়নশিপে, ১০ মিটার এয়ার রাইফেল শ্যুটিং ইভেন্টে রৌপ্য জিতেছিলেন। এটি ছিল চ্যাম্পিয়নশিপে পঞ্চম অবস্থান।\n২০১৮ সালে, আন্তর্জাতিক শ্যুটিং চ্যাম্পিয়নশিপে জার্মানির শার্লিন বেনিশের সাথে একটি হাড্ডাহাড্ডি ম্যাচের পর শ্যুটঅফে গিয়ে শ্রিয়াঙ্কা মহিলাদের এয়ার রাইফেলে সোনা পেতে ব্যর্থ হন।\n\n\n== পুরস্কার ==\nশ্রিয়াঙ্কা বিভিন্ন আন্তর্জাতিক ইভেন্টে ৩টি স্বর্ণ, ৬টি রৌপ্য এবং ৩টি ব্রোঞ্জ পদক জিতেছেন। এ ছাড়াও তাঁর কাছে অনেক জাতীয় পদক আছে।\n২০১৪ সালে, তাঁর কৃতিত্বের স্বীকৃতি স্বরূপ তাঁকে একলব্য পুরস্কারে ভূষিত করা হয়েছিল, এটি ওড়িশার সবচেয়ে মর্যাদাপূর্ণ ক্রীড়া পুরস্কার।\n\n\n== তথ্যসূত্র =="}