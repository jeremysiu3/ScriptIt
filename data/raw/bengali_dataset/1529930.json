{"pageid": 1529930, "title": "১৭৩৭ কলকাতা ঘূর্ণিঝড়", "url": "https://bn.wikipedia.org/wiki?curid=1529930", "content": "১৭৩৭ কলকাতা ঘূর্ণিঝড় হলো উত্তর ভারত মহাসাগরে সর্বপ্রথম রেকর্ডকৃত গ্রীষ্মমণ্ডলীয় ঘূর্ণিঝড়। এটি ১৭৩৭ হুগলি নদী ঘূর্ণিঝড় বা ১৭৩৭ গ্রেট বেঙ্গল ঘূর্ণিঝড় নামেও পরিচিত। এই ঘূর্ণিঝড়টিকে ভারতের ইতিহাসের অন্যতম ভয়াবহ প্রাকৃতিক দুর্যোগ হিসেবে গণ্য করা হয়। ১৭৩৭ সালের ১১ অক্টোবর এটি কলকাতার নিকটবর্তী তটভূমিতে আঘাত হানে এবং সাগর ও ভূমিতে প্রায় ৩ লক্ষাধিক মানুষের মৃত্যুর পাশাপাশি ব্যাপক ক্ষয়ক্ষতি হয়। গাঙ্গেয় ব-দ্বীপে কলকাতার দক্ষিণ-পশ্চিমে ঘূর্ণিঝড়টি আঘাত হানে। ঘূর্ণিঝড়-পরবর্তী জলোচ্ছ্বাস এবং সমুদ্রে অবস্থানরত মানুষদের মধ্যে সর্বাধিক মানুষ মারা যান। বঙ্গোপসাগরে ব্যাপক জাহাজডুবির ঘটনা ঘটে। গৃহপালিত ও বন্য জীবজন্তুর মৃত্যুর প্রকৃত সংখ্যা জানা যায় না। ঘূর্ণিঝড়ের ক্ষয়ক্ষতি “ব্যাপক” বলে অভিহিত হলেও এর প্রকৃত পরিমাণ জানা যায় না।\n\n\n== ঘূর্ণিঝড় রূপান্তরের ইতিহাস ==\nঘূর্ণিঝড়ের ফলে সৃষ্ট জোয়ারের প্রভাব কলকাতার প্রায় ১৩০ কিলোমিটার (৮১ মাইল) দক্ষিণ-দক্ষিণ-পশ্চিম পর্যন্ত অনুভূত হয়েছিল। এই পর্যবেক্ষণের তথ্য এবং পাশ দিয়ে গমনরত জাহাজে সংরক্ষিত তথ্য বিশ্লেষণ করে ঘূর্ণিঝড়ের উৎপত্তি বার্মার উপকূলে হয়েছিল বলে মনে করা হয়। ঝড়ের গতিপথ উত্তরদিকে বাঁক নেওয়ার পূর্বে ১০ ও ১১ অক্টোবর কলকাতা উপকূলের সমান্তরালে উত্তর-পশ্চিম বরাবর ঘুরে গিয়েছিল বলে ধারণা করা হয়। এরপর ঝড়টি সম্ভবত কলকাতার ঠিক দক্ষিণে গাঙ্গেয় ব-দ্বীপে আছড়ে পড়ার পূর্বে উত্তর-উত্তরপূর্ব দিকে মোড় নিয়ে কিছুটা দুর্বল হয়ে পড়ে। ১৩ অক্টোবর বা এর আশেপাশের সময়ে পশ্চিমবঙ্গের সীমানা পেরিয়ে ঝড়টি বর্তমান বাংলাদেশ অঞ্চলে প্রবেশের পথে অনেকটাই দুর্বল হয়ে পড়ে এবং সেইদিনই ঢাকা থেকে বেশ খানিক উত্তরে এর সর্বশেষ অবস্থানের খবর জানা যায়।\n\n\n=== ঝড়ের গতিপথ অনুসন্ধান ===\n\nভারতীয় মৌসুম বিজ্ঞান বিভাগের গবেষকগণ এই ঝড়ের গতিপথ নিয়ে গবেষণাকালীন কলকাতার নিকটে বছরের প্রায় একই সময়ে একই পথ ও একই শক্তিমাত্রার আরেকটি ঘূর্ণিঝড়ের সন্ধান পান, যা এই অঞ্চলে প্রায় সমান ক্ষয়ক্ষতির কারণ হয়েছিল। এই ঝড়ের ১২৭ বছর পর ১৮৬৪ সালে আঘাত হানা ঘূর্ণিঝড়কে অবলম্বন করে তারা গবেষণা চালান। ভারতীয় মান সময় ১৮৬৪ সালের ৪ ও ৫ অক্টোবর রাত ১০টা থেকে ভোর ৪টা পর্যন্ত (সসস দুপুর আড়াইটা থেকে রাত সাড়ে আটটা) কলকাতায় ঝড়টির পূর্ণ শক্তিমাত্রা অনুভূত হয়। অন্যদিকে ১৭৩৭ সালের ঝড়টি অক্টোবরের ১১ ও ১২ তারিখ প্রায় একই সময় নাগাদ উপকূলে আঘাত হানে। স্থলে ঝড়টি অনুভূত হওয়ার বর্ণিত অভিজ্ঞতা থেকে পরবর্তীতে গবেষকগণ ১৭৩৭-এর ঝড় আঘাত হানার সময় নির্ধারণ করেন।\n\n\n== ক্ষয়ক্ষতি ও প্রভাব ==\nনির্ভরযোগ্য উৎসে তথ্য সংরক্ষণব্যবস্থা চালু হওয়ার পর থেকে এটি এখন পর্যন্ত রেকর্ডকৃত ভারতের সবচেয়ে ভয়াবহ প্রাকৃতিক দুর্যোগ।\nঝড়ের প্রভাবে গঙ্গা অববাহিকায় ছয় ঘণ্টার রেকর্ড বৃষ্টিপাত ৩৮১ মিলিমিটার (১৫ ইঞ্চি) বলে অনুমান করা হয়। ব্রিটিশ ইস্ট ইন্ডিয়া কোম্পানির রাজস্ব সংগ্রাহক টমাস জশুয়া মুর তার দাপ্তরিক প্রতিবেদনে ঝড় ও বন্যায় উপকূলের সকল কাঁচা ঘরবাড়ি ধুয়ে নিয়ে যাওয়ার বর্ণনা পাওয়া যায়। শহরের প্রায় ৩ সহস্রাধিক বাসিন্দা মৃত্যুবরণ করেন বলে অনুমিত হয়। সামসময়িক অন্যান্য বাণিজ্যিক জাহাজ থেকেও ভূমিকম্প ও জলোচ্ছ্বাসে বন্দরের প্রায় ২০,০০০ জাহাজ ধ্বংস ও ৩,০০,০০০-এর অধিক মানুষের মৃত্যুর ঘটনার বর্ণনা পাওয়া যায়।\nকলকাতার নিকটবর্তী মার্কিন-নিয়ন্ত্রিত বন্দর গলগত্তায় ব্যাপক ক্ষয়ক্ষতির বিবরণ পাওয়া যায়। উপকূল ও এর আশেপাশের ঘরবাড়ি সম্পূর্ণভাবে ধ্বংস হওয়ার পাশাপাশি সেন্ট অ্যান’স গির্জা ব্যাপকভাবে ক্ষতিগ্রস্ত হয় এবং ফলশ্রুতিতে পরবর্তীতে ধ্বংসপ্রাপ্ত হয়। প্রায় ২০,০০০-এর মতো জাহাজ ও অন্যান্য ছোট-বড় নৌকা এবং সামুদ্রিক অবকাঠামো সমুদ্রে বিলীন হয়ে যায়। “ভূমিকম্প” এবং ঘূর্ণিঝড়ের ফলে সৃষ্ট ১০–১৩ মিটার (৩০–৪০ ফুট) উঁচু জলোচ্ছ্বাসে গবাদি পশু, বাঘ, গণ্ডারসহ বন্যপ্রাণের ব্যাপক মৃত্যু ঘটে। শক্তিশালী স্রোতের টানে কুমিরদের ভাসিয়ে নিয়ে যায় এবং বাতাসের তোড়ে পাখিরা পানিতে আছড়ে পড়ে ডুবে মারা যায়। দুইটি ৫০০ টনের জাহাজ ভাসিয়ে জনবহুল গ্রামে আছড়ে নিয়ে যায় এবং বহু মানুষের মৃত্যু ঘটায়। আরও দুইটি ৬০ টনের জাহাজ বিধ্বস্ত অবস্থায় উপকূল থেকে বহু দূরে পাওয়া যায়, যার প্রভাবে সেখানকার গাছপালার ক্ষয়ক্ষতি হয়। গঙ্গা নদীতে নয়টি জাহাজের আটটি নিখোঁজ হয় এবং এদের নাবিকেরা সমুদ্রে ডুবে মারা যান। এছাড়া চারটি ওলন্দাজ জাহাজের তিনটিই গঙ্গা নদী ও বঙ্গোপসাগরে ডুবে যায়। গোবিন্দরাম মন্দিরের চূড়াও ঘূর্ণিঝড়ের প্রভাবে ভেঙে পড়ে।\nঘূর্ণিঝড়ের ক্ষয়ক্ষতি “ব্যাপক” হিসেবে আখ্যায়িত করা হলেও এর আর্থিক মূল্য সঠিক জানা যায় না। বিভিন্ন সূত্রে আনুমানিক মৃত্যুর সংখ্যা ৩ লক্ষাধিক বলে জানা যায়। কিন্তু ১৭০৫ থেকে ১৭২০ সাল নাগাদ তৎকালীন কলকাতার জনসংখ্যা ১০,০০০ থেকে ১২,০০০-এর মধ্যে বলে ধারণা করা হয়ে থাকে, যা অসঙ্গতিপূর্ণ। তবে ভূমিকম্প ও ঘূর্ণিঝড়ে ৩ লক্ষাধিক মৃত্যুর ঘটনার পক্ষে তথ্যপ্রমাণ না পাওয়ায় এটি লোকমুখে প্রচলিত ধারণা হয়ে থাকতে পারে। একইসাথে শুধুমাত্র কলকাতা শহরে মৃত্যুর সংখ্যা ৩,০০০ মতো বলেও কিছু তথ্য পাওয়া যায়।\nকলকাতায় ঘূর্ণিঝড় আম্পানের প্রভাব ও ভয়াবহতা বিবেচনা করে পশ্চিমবঙ্গের মুখ্যমন্ত্রী মমতা বন্দোপাধ্যায় ও সংশ্লিষ্ট অনেকে একে ১৭৩৭ সালের ঘূর্ণিঝড়ের সাথে তুলনা দেন।\n\n\n== আরও দেখুন ==\n১৮৬৪ কলকাতা ঘূর্ণিঝড় - ১৩০ বছর পর একই শক্তিমাত্রায় আঘাত হানা আরেকটি ঘূর্ণিঝড়\n১৯৭০ ভোলা ঘূর্ণিঝড় - ইতিহাসের সবচেয়ে ভয়াবহ ঘূর্ণিঝড়\n\n\n== তথ্যসূত্র ==\n\n\n== বহিঃসংযোগ ==\nThe 1737 Calcutta Earthquake and Cyclone Evaluated by  Roger Bilham, BSSA, Vol. 84, No. 5, October 1994\nCyclone-Related Disasters on India  ওয়েব্যাক মেশিনে আর্কাইভকৃত ২০০৫-১০-২৫ তারিখে\nThe report on the 1737 Earthquake\nটেমপ্লেট:সুপার ঘূর্ণিঝড়"}