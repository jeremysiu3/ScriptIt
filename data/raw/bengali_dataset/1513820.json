{"pageid": 1513820, "title": "ভানুমতি রাও", "url": "https://bn.wikipedia.org/wiki?curid=1513820", "content": "ভানুমতি রাও (৪ঠা ডিসেম্বর ১৯২৩ – ১২ই ফেব্রুয়ারী ২০২২; কখনও কখনও ভানুমতীও লেখা হয়) ছিলেন একজন ভারতীয় ধ্রুপদী নৃত্যশিল্পী, শিক্ষিকা এবং মঞ্চ অভিনেত্রী। তিনি ভারতীয় ধ্রুপদী নৃত্যের দুটি রূপ, কথাকলি এবং ভরতনাট্যমে বিশেষজ্ঞ ছিলেন, এইসঙ্গে তিনি মালয়ালম ভাষার থিয়েটারের মঞ্চ অভিনেত্রীও ছিলেন। পরে তিনি ধ্রুপদী নৃত্য এবং সঙ্গীত শেখাতেন। ২০১৯ সালে পরিচালক আর ভি রামানি তাঁর জীবনের ওপর ভিত্তি করে একটি তথ্যচিত্র তৈরি করেছিলেন।\n\n\n== কর্মজীবন ==\nভানুমতি ছোটবেলায় নৃত্য চর্চা করতেন, কিন্তু ২৪ বছর বয়সে গ্রন্থাগার বিজ্ঞান পড়ার জন্য তিনি ভারত ছেড়ে যুক্তরাজ্যে চলে যান। যুক্তরাজ্যে থাকাকালীন, তিনি একজন পেশাদার নৃত্যশিল্পী হিসেবে তাঁর কর্মজীবন শুরু করেন। তিনি ভারতীয় ধ্রুপদী নৃত্যশিল্পী রাম গোপালের নেতৃত্বে একটি নৃত্যদলের সদস্য হন। রাম গোপালের দলের সদস্য হিসেবে, তিনি ১৯৪০-এর দশকে ভারত ও ইউরোপ ভ্রমণ করেছিলেন, ভারতীয় ধ্রুপদী নৃত্য পরিবেশন করেছিলেন এবং ঔপনিবেশিক যুদ্ধের প্রচেষ্টার জন্য তহবিল সংগ্রহে সহায়তা করেছিলেন। কৃষ্ণা রাওয়ের সাথে তাঁর বিবাহের পর, তিনি ১৯৫০-এর দশকে নিউ ইয়র্কে বসবাস শুরু করেন। সেখানে তিনি, বিশেষ করে সফররত ভারতীয় কূটনীতিক এবং রাজনীতিবিদদের জন্য নৃত্য প্রদর্শন করতে থাকেন, তাঁর দর্শকদের মধ্যে ভারতের প্রথম প্রধানমন্ত্রী জওহরলাল নেহেরুও ছিলেন। তিনি আন্তর্জাতিক দর্শকদের কাছে ভারতীয় ধ্রুপদী নৃত্যের পরিচয় করিয়ে দেওয়ার ক্ষেত্রে গুরুত্বপূর্ণ ভূমিকা পালন করেছিলেন এবং অন্যান্য ভারতীয় ধ্রুপদী এবং লোকনৃত্যের দিকগুলিকে তাঁর পরিবেশনায় অন্তর্ভুক্ত করে প্রায়শই ধ্রুপদী কলা কৌশল উদ্ভাবন করতেন।\nভারত স্বাধীনতা লাভের পর ভানুমতি রাও ভারতে ফিরে আসেন এবং নতুন দিল্লিতে বসবাস করতে থাকেন। সেখানে তিনি একটি নৃত্য বিদ্যালয় প্রতিষ্ঠা করেন এবং ভারতীয় ধ্রুপদী নৃত্যের দুটি রূপ শেখানো শুরু করেন, যেগুলি ছিল কথাকলি এবং ভরতনাট্যম। এই সময়ে, তিনি মালয়ালম ভাষার থিয়েটারেও অভিনয় শুরু করেন, তিনি প্রায়শই নিজেই মালয়ালম সাহিত্য এবং গল্পের উপর ভিত্তি করে চিত্রনাট্য লিখেছেন এবং অভিনয় ও পরিচালনা করেছেন। তিনি হিন্দি ভাষার থিয়েটারেও অভিনয় শুরু করেছিলেন, হিন্দি সংলাপগুলি তিনি নিজের মাতৃভাষা মালয়ালমে লিখে মুখস্থ করতেন। তিনি বিশেষ করে বিধি ভেশম বা হাস্যরসাত্মক চরিত্রে অভিনয়ের জন্য পরিচিত ছিলেন। এর পর, তিনি বেঙ্গালুরুতে চলে যান, সেখানে তিনি ভারতীয় ধ্রুপদী কর্ণাটকী সঙ্গীত অধ্যয়ন করেন। যদিও তিনি ১৯৯০-এর দশকে নৃত্য পরিবেশন বন্ধ করে দিয়েছিলেন, তবুও তিনি তাঁর জীবন জুড়ে, ৯০ বছর বয়সেও নৃত্য অনুশীলন চালিয়ে যান। ২০১৬ সালে, ৯২ বছর বয়সে, তাঁর ধ্রুপদী ভরতনাট্যম নাচের একটি ভিডিও ভাইরাল হয়, যার ফলে নৃত্য জীবনের প্রতি তাঁর আগ্রহ পুনরুজ্জীবিত হয়।\nভানুমতি রাও নারী অধিকার প্রতিষ্ঠার জন্য সামাজিক প্রচেষ্টায় সক্রিয় ছিলেন এবং অল ইণ্ডিয়া উইমেন্স কনফারেন্সের সাথে কাজ করেছিলেন।\n২০১৯ সালে, তাঁর জীবন নিয়ে একটি তথ্যচিত্র, ওহ দ্যাটস ভানু তৈরি হয়েছিল। এটি তৈরি করেছিলেন চলচ্চিত্র নির্মাতা আর ভি রামানি। এতে তুলে ধরা হয়েছিল নৃত্যের ক্ষেত্রে তাঁর কর্মজীবন, এবং সেইসঙ্গে স্মৃতিশক্তি হ্রাসের পর তাঁর পরবর্তী সংগ্রামের চিত্র। ছবিটি পরে ২০১৯ সালে বালা কৈলাসম মেমোরিয়াল অ্যাওয়ার্ড জিতে নেয়, এবং ২০১৯ সালে মুম্বাই একাডেমি অফ দ্য মুভিং ইমেজ উৎসবে প্রদর্শিত হয়।\n\n\n== ব্যক্তিগত জীবন ==\nভানুমতি রাও ১৯২৩ সালে কেরালার কোঝিকোড়ে জন্মগ্রহণ করেছিলেন। ১৯৪০-এর দশকে বিদেশ সফরকালে আইনজীবী কৃষ্ণ রাওয়ের সাথে তাঁর পরিচয় হয়েছিল, এবং তাঁরা বিবাহ করেছিলেন। তাঁদের দুই কন্যার নাম তারা কৃষ্ণ রাও এবং মায়া কৃষ্ণ রাও, দ্বিতীয়জন একজন নৃত্যশিল্পীও। নব্বইয়ের দশকে, দশ বছরের জন্য, ভানুমতি জনজীবন থেকে নিজেকে সরিয়ে নিয়ে হিমাচল প্রদেশের একটি আশ্রমে (একটি হিন্দু আধ্যাত্মিক আশ্রম) বসবাস করেছিলেন। তিনি ২০২২ সালের ১২ই ফেব্রুয়ারী তারিখে ৯৮ বছর বয়সে মারা যান।\n\n\n== তথ্যসূত্র =="}