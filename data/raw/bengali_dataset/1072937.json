{"pageid": 1072937, "title": "চিন্ময় গুহ", "url": "https://bn.wikipedia.org/wiki?curid=1072937", "content": "চিন্ময় গুহ (জন্ম ১৯৫৮ সালের সেপ্টেম্বর মাসে ভারতের কলকাতায় ) কলকাতা বিশ্ববিদ্যালয়ের ইংরেজি বিভাগের এমেরিটাস অধ্যাপক, একজন বাঙালি প্রাবন্ধিক ও অনুবাদক এবং ফরাসি ভাষা ও সাহিত্য বিশেষজ্ঞ। তিনি রবীন্দ্র ভারতী বিশ্ববিদ্যালয়ের উপাচার্য ও নতুন দিল্লির ফরাসি দূতাবাসের প্রকাশনা বিভাগের অধিকর্তার দায়িত্ব পালন করেছেন।  এর আগে তিনি কলকাতার বিজয়গড় জ্যোতিষ রায় কলেজে দুই দশকেরও বেশি সময় ধরে ইংরেজি  এবং আলিয়াঁস ফ্রাঁসেজ ও রামকৃষ্ণ মিশন ইনস্টিটিউট অব কালচারে যথাক্রমে এগারো ও পাঁচ বছর ফরাসি ভাষা পড়িয়েছেন। \nতিনি ২০০৮ সালে পশ্চিমবঙ্গ বাংলা আকাদেমির লীলা রায় পুরস্কার এবং ২০১৭ সালে বিদ্যাসাগর পুরস্কার লাভ করেন। ঘুমের দরজা ঠেলে প্রবন্ধ সংকলনের জন্য তিনি ২০১৯ সালে সাহিত্য অকাদেমি পুরস্কার লাভ করেন। ফরাসি সরকারের শিক্ষা ও সংস্কৃতি মন্ত্রক তাঁকে ২০১০, ২০১৩ ও ২০১৯ সালে তিনবার নাইট উপাধিতে ভূষিত করে। ফ্রান্সের রাষ্ট্রপতি আন্তঃসংস্কৃতিক বিনিময়ে অবদানের জন্য তাঁকে শ্যভালিয়ে দ্য লর্দ নাসিওনাল দ্যু মেরিত উপাধি প্রদান করেন। ২০১০ সালে পান ডিরোজিও দ্বিশতবার্ষিকী পুরস্কার।\n\n\n== শিক্ষা ==\nচিন্ময় গুহ কলকাতার সেন্ট জেভিয়ার্স কলেজ থেকে ইংরেজি সাহিত্যে স্নাতক এবং কলকাতা বিশ্ববিদ্যালয় থেকে এমএ। তিনি যাদবপুর বিশ্ববিদ্যালয়ে টি.এস. এলিয়টের ওপর গবেষণা করে পিএইচডি ডিগ্রি অর্জন করেন। সেখানে তিনি এক বছরের জন্য শিক্ষক ফেলো ছিলেন। \nতিনি ফ্রান্স, ব্রিটেন ও সুইজারল্যান্ডে গবেষণা করেছেন। তিনি রম্যাঁ রলাঁ ও ভারতবর্ষ তথা অন্যান্য বিষয়ে বক্তৃতা দিয়েছেন ফ্রান্সের বুলন-বিয়াঁকুর (২০০২), য়্যুনিভের্সিতে দাভিন্যঁ (২০০৪), ইনালকো (২০০৯), সিতে য়্যুনিভের্সিতে (২০০৯), এবং সরবন বিশ্ববিদ্যালয়ে (২০১৫)। তিনি প্যারিসের (২০০৯ ও ২০১৩) ফঁদাসিয়ঁ মেজঁ দে সিয়াঁস দ্য লমে ভিজিটিং প্রফেসর ছিলেন। \n\n\n== কর্মজীবন ==\nবর্তমানে তিনি কলকাতা বিশ্ববিদ্যালয়ের ইংরেজি বিভাগের এমেরিটাস প্রফেসর। তিনি বিভাগের প্রাক্তন প্রধানও ছিলেন এবং বর্তমানে তিনি ইংরেজিতে পিএইচডি প্রোগ্রামের চেয়ারম্যান। তিনি প্যারিস-সরবন বিশ্ববিদ্যালয়, প্যারিস বিশ্ববিদ্যালয় ৭ দনি দিদেরো, স্কটল্যান্ডের এডিনবরা নেপিয়ার বিশ্ববিদ্যালয়, সেন্ট জনস কলেজ, অক্সফোর্ড, ম্যানচেস্টার বিশ্ববিদ্যালয়, ওয়ারউইক বিশ্ববিদ্যালয়, উরস্টার ইউনিভার্সিটি কলেজ, ফ্রান্সের আভিন্যঁ বিশ্ববিদ্যালয়, অ্যাঁস্তিত্যু দে লাঁগ জরিয়াঁতাল, প্যারিস ও অন্যান্য একাধিক বিদেশি বিশ্ববিদ্যালয়ে বক্তৃতা দিয়েছেন।\n\n\n== সাহিত্যমূলক ক্রিয়াকলাপ ==\n\nতিনি মলিয়ের-এর জর্জ দাঁদ্যাঁ  নাটকের অনুবাদ করেন। এটি বাংলাদেশের আলিয়াঁস ফ্রাঁসেজ দ্য চিটাগং-এর দ্বারা মঞ্চস্থ হয় এবং  ২০০৯ সালে একটি পুরস্কার লাভ করে। \nটাইমস হায়ার এডুকেশন সাপ্লিমেন্ট -এ তাঁর হোয়্যার দ্য ড্রিমস ক্রস: টি.এস. এলিয়ট অ্যান্ড ফ্রেঞ্চ পোয়েট্রি বইটি উচ্চ প্রশংসিত হয়।\n\n\n== পুরস্কার ==\nশ্যভালিয়ে দে জার এ দে লেৎর, ফরাসি সরকার, ২০১৩। \nশ্যভালিয়ে দে পালম জাকাদেমিক, ফরাসি সরকার, ২০১০.\nলীলা রায় স্টেট অ্যাওয়ার্ড অব ট্রান্সলেশন, পশ্চিমবঙ্গ বাংলা আকাদেমি, পশ্চিমবঙ্গ সরকার, ২০০৮। \nস্বতন্ত্র সম্মান, ২০১২।\nবিদ্যাসাগর পুরস্কার, পশ্চিমবঙ্গ সরকার, কলকাতা, ২৬ মে ২০১৭।\nশ্যভালিয়ে দ্য লর্দ নাসিওনাল দ্যু মেরিত, ফরাসি সরকার, ২০১৪। \nসাহিত্য অকাদেমি পুরস্কার, সাহিত্য অকাদেমি, ২০১৮। \n\n\n== তথ্যচিত্র ==\nতিনি সেন্ট্রাল ইন্ডিয়ান ল্যাঙ্গুয়েজ অব ভাষা মন্দাকিনী প্রকল্পের উদ্যোগে নির্মিত বেশ কয়েকটি তথ্যচিত্রের কথক হিসেবে কাজ করেছেন।  তথ্যচিত্রগুলির বিষয় ছিল রবীন্দ্রনাথ ঠাকুর, কালীপ্রসন্ন সিংহ, প্যারীচাঁদ মিত্র, বিভূতিভূষণ মুখোপাধ্যায় ও বুদ্ধদেব বসু ও অরুণ মিত্র। \n\n\n== তথ্যসূত্র =="}