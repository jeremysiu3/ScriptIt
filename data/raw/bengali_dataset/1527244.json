{"pageid": 1527244, "title": "অনিতা রেড্ডি", "url": "https://bn.wikipedia.org/wiki?curid=1527244", "content": "অনিতা রেড্ডি কর্ণাটকের একজন ভারতীয় সমাজকর্মী এবং অ্যাসোসিয়েশন ফর ভলান্টারি অ্যাকশন অ্যাণ্ড সার্ভিসেস (এভিএএস)-এর প্রতিষ্ঠাতা। কর্ণাটক এবং অন্ধ্র প্রদেশের বস্তিবাসীদের পুনর্বাসন এবং উন্নয়নের ক্ষেত্রে তাঁর পরিষেবার জন্য তিনি পরিচিত। তিনি দ্বারকা এবং দৃক ফাউণ্ডেশনের ব্যবস্থাপনা ট্রাস্টি, এরা শিশুদের শিক্ষা এবং মহিলাদের জীবিকা নির্বাহের উপায় দেওয়ার জন্য কাজ করে। ভারত সরকার ২০১১ সালে অনিতা রেড্ডিকে চতুর্থ সর্বোচ্চ বেসামরিক পুরস্কার পদ্মশ্রী দিয়ে সম্মানিত করে।\n\n\n== জীবনী ==\n\nঅনিতা রেড্ডি তামিলনাড়ুর চেন্নাইতে এক ধনী পরিবারে জন্মগ্রহণ করেন। তাঁর মা এবং বাবার নাম যথাক্রমে রঞ্জিনী রেড্ডি এবং দ্বারকনাথ রেড্ডি। তাঁর বাবা একজন শিল্পপতি এবং সমাজসেবী। অনিতার স্কুলজীবন অন্ধ্রপ্রদেশের ঋষি ভ্যালি স্কুল এবং ডব্লিউসিসি কলেজে হয়েছিল। এরপর তিনি মার্কিন যুক্তরাষ্ট্রের ক্যালিফোর্নিয়ায় চলে যান। পরে তিনি তাঁর শৈশবের বন্ধু প্রতাপ রেড্ডিকে বিয়ে করেন, যিনি হলেন কর্ণাটকের প্রথম মুখ্যমন্ত্রী কে. চেঙ্গালারায়া রেড্ডির ছেলে।\n১৯৭০ এর দশকের শেষের দিকে, বস্তিবাসীদের সাথে কাজ দিয়ে তাঁর সামাজিক কর্মজীবন শুরু হয়। তিনি ১৯৮০ সালে অ্যাসোসিয়েশন ফর ভলান্টারি অ্যাকশন অ্যাণ্ড সার্ভিসেস (এভিএএস) প্রতিষ্ঠা করেন। তাঁর প্রথম উদ্যোগ ছিল আবাসন সুবিধা পুনর্নির্মাণের মাধ্যমে বস্তির জীবনযাত্রার মান উন্নত করা। ১৯৯৬ সালে যখন তাঁর বাবা দ্বারকানাথ রেড্ডি রামনার্পনম ট্রাস্ট (ডিআরআরটি) প্রতিষ্ঠা করেন, তখন তাঁর কার্যক্রম গতি পায়। দ্বারকনাথ তাঁর সম্পদ ট্রাস্টে দান করেন এবং অনিতাকে এটি পরিচালনা করতে বলেন। এই সম্পদের সাহায্যে, অনিতা দরিদ্র জনগণের ক্ষমতায়ন এবং বস্তিতে উন্নত সুযোগ-সুবিধা প্রতিষ্ঠার জন্য কাজ করেছিলেন।\nঅনিতার আরেকটি কৃতিত্ব হল ডেভেলপমেন্ট অফ উইভার্স অ্যাণ্ড রুরাল আর্টিসানস ইন কলমকারি আর্ট (দ্বারকা) গঠন, এটি কারিগরদের জন্য একটি সমাজ। এই সমাজের লক্ষ্য হল কলমকারির মৃতপ্রায় শিল্পধারাকে পুনরুজ্জীবিত করা এবং কারিগরদের তাদের পণ্য সংরক্ষণ ও বিপণনের জন্য একটি ভিত্তি প্রদান করা। তাঁর পরবর্তী প্রকল্প হল দ্বারকানাথ রেড্ডি ইনস্টিটিউটস ফর নলেজ (দৃক)-এর অধীনে একটি নেতৃত্ব উন্নয়ন প্রতিষ্ঠান স্থাপন করা। এর জন্য তিনি চিকবল্লাপুরে ৪০ একর জমির ওপর দৃক বিবেক নামে একটি ক্যাম্পাস স্থাপন করেছেন। এই প্রতিষ্ঠানটি দৃক-জীবনোৎসব নামক সাংস্কৃতিক ক্ষমতায়ন নেটওয়ার্কের আওতায় দরিদ্রদের জন্য থিয়েটার, সঙ্গীত, খেলাধুলা, শিল্প ও কারুশিল্প এবং গান্ধীবাদী শিক্ষার প্রচার করে।\n১৯৯৬ সালের ৩রা থেকে ১৪ই জুন তুরস্কের ইস্তাম্বুলে অনুষ্ঠিত জাতিসংঘের মানব বসতি সম্মেলন হ্যাবিট্যাট ২-তে এবং জাতিসংঘ সম্মেলনের অংশ হিসেবে কেনিয়ায় অনুষ্ঠিত ইয়ার অফ শেল্টারলেস-এ অনিতা ভারত সরকারের প্রতিনিধিত্ব করেছিলেন। তিনি কর্ণাটক সরকার কর্তৃক শহুরে দরিদ্রদের জন্য আবাসন সংক্রান্ত প্রতিবেদন জমা দেওয়ার জন্য গঠিত আবাসন টাস্ক ফোর্সে যোগ দিয়েছিলেন এবং কর্ণাটক বস্তি ছাড়পত্র বোর্ডের সদস্য ছিলেন। তিনি রঞ্জিনী দ্বারকনাথ রেড্ডি ট্রাস্ট (আরডিআর টি)-এর ব্যবস্থাপনা ট্রাস্টি এবং সর্বোদয়ের কর্ণাটক অধ্যায়ের ট্রাস্টির পদেও দায়িত্ব পালন করেন।\nএকটি সাংস্কৃতিক মঞ্চ জীবনোৎসব, এবং বেঙ্গালুরুতে কে সি রেড্ডি সুইম সেন্টারের প্রচারণাও অনিতা করেন। সুইম সেন্টারটি নিশা মিলেট এবং মেঘনা নারায়ণনের মতো জাতীয় স্তরের সাঁতারু তৈরি করেছে। তিনি উইমেন'স ভয়েসের সাংগঠনিক সম্পাদক এবং রাজ্য স্তরের বস্তিবাসী ফেডারেশনের (কেকেএনএসএস) সম্পাদক হিসেবে দায়িত্ব পালন করেন। তিনি স্কুল ভিত্তিক প্রচারণা এবং মত বিনিময়েরও আয়োজন করেন।\nতিনি এআরসি বা আর্টস, রাইটস অ্যাণ্ড কমিউনিটিজ প্রতিষ্ঠার প্রচারণা করেছেন, এটি এমন একটি প্রথম শিক্ষা কেন্দ্র যা সরকারি স্কুল সহ অনেক সম্প্রদায়ের দরিদ্র শিশুদের মধ্যে আদিবাসী প্রথা এবং ঐতিহ্যের জ্ঞান বৃদ্ধি করবে। এটি তরুণদের তাদের বসবাসের এলাকার অন্তর্নিহিত শক্তি এবং অঞ্চলের উন্নয়নের জন্য প্রাসঙ্গিক ইতিহাসের সম্পদ আবিষ্কার করতে সক্ষম করবে।\n\n\n== পুরস্কার এবং স্বীকৃতি ==\nঅনিতা ১৯৯৭ সালে গিল্ড অফ উইমেন অ্যাচিভার্স থেকে মহিলা সাধকী পুরস্কার লাভ করেন। তিনি রোটারি ইন্টারন্যাশনাল থেকে জিন হ্যারিস পুরস্কার এবং লেডিস সার্কেল ইণ্ডিয়া থেকে ওম্যান অ্যাচিভার পুরস্কার প্রাপ্ত। তিনি ২০১০-১১ সালে নাম্মা বেঙ্গালুরু ফাউণ্ডেশন কর্তৃক বর্ষসেরা ব্যক্তিত্ব ঘোষিত হয়েছিলেন। একই বছর, ২০১১ সালে, তিনি চতুর্থ সর্বোচ্চ ভারতীয় বেসামরিক পুরস্কার পদ্মশ্রী লাভ করেন।\n\n\n== তথ্যসূত্র ==\n\n\n== বহিঃসংযোগ ==\n\"উপস্থাপনা: অনিতা রেড্ডি\"। ভিডিও। স্টোরি পিক। ২০১৪। সংগ্রহের তারিখ ২০ নভেম্বর ২০১৪। \n\"চায়ে উইথ মঞ্জুলা\"। চায়ে উইথ মঞ্জুলা। জুন ২০১০। ১৬ জুন ২০১৮ তারিখে মূল থেকে আর্কাইভ করা। সংগ্রহের তারিখ ২০ নভেম্বর ২০১৪। \nটেমপ্লেট:Padma Shri Award Recipients in Social Work"}