{"pageid": 13188, "title": "মোস্তফা সরয়ার ফারুকী", "url": "https://bn.wikipedia.org/wiki?curid=13188", "content": "মোস্তফা সরয়ার ফারুকী (জন্ম: ২ মে ১৯৭৩) একজন বাংলাদেশী চলচ্চিত্র পরিচালক, প্রযোজক, চিত্রনাট্যকার এবং নাট্য নির্মাতা। তিনি বেশকিছু ভিন্নধর্মী ও দর্শকপ্রিয় মেগা ধারাবাহিক নাটক পরিচালনা করেছেন। এছাড়া \"ব্যাচেলর\" চলচ্চিত্রটি পরিচালনার মাধ্যমে জনপ্রিয়তা অর্জন করেন। তিনি লেখক আনিসুল হকের সাথে বেশ কয়েকটি নাটকের কাজ করেছেন। অধিকাংশ ক্ষেত্রেই নাটক রচনা করেছেন আনিসুল হক এবং পরিচালনা করেছেন ফারুকী। তিনি বর্তমান অন্তর্বর্তীকালীন সরকারের একজন উপদেষ্টা।\n\n\n== প্রাথমিক জীবন ==\nফারুকী ১৯৭৩ সালের ২ মে বাংলাদেশের ঢাকার নাখালপাড়া এলাকায় জন্মগ্রহণ করেন। তিনি তেজগাঁও সরকারী বালক উচ্চ বিদ্যালয়ে পড়াশোনা করেন।\n\n\n== কর্মজীবন ==\nফারুকী তার উপস্থাপনা ও পরিচালনায় ২০০০-এর দশকের শুরুতে একটি নতুন ধারা প্রবর্তন করেছেন। তার প্রথম চলচ্চিত্র ছিল ব্যাচেলর (২০০৩), যেখানে অভিনয় করেন হুমায়ূন ফরীদি, অপি করিম, ফেরদৌস আহমেদ, শাবনূর এবং আরও অনেকে। দ্বিতীয় চলচ্চিত্র, একটি রাজনৈতিক ব্যঙ্গাত্মক মেইড ইন বাংলাদেশ (২০০৭), যেখানে জাহিদ হাসান, তারিক আনাম খান, শহীদুজ্জামান সেলিম প্রমুখ অভিনয় করেন। তার তৃতীয় চলচ্চিত্র থার্ড পারসন সিঙ্গুলার নাম্বার ২০০৯ সালে বুসান আন্তর্জাতিক চলচ্চিত্র উৎসব-এ প্রদর্শিত হয় এবং পরবর্তীতে রটারডাম আন্তর্জাতিক চলচ্চিত্র উৎসবে ইউরোপীয় প্রিমিয়ার হয়। এটি ২০০৯ সালে মধ্যপ্রাচ্য আন্তর্জাতিক চলচ্চিত্র উৎসব-এর প্রতিযোগিতায়ও ছিল। এর পর তিনি একটি ছোট চলচ্চিত্র ওকে কাট নির্মাণ করেন।\nতার চতুর্থ পূর্ণদৈর্ঘ্য চলচ্চিত্র টেলিভিশন (২০১২), যেখানে অভিনয় করেন চঞ্চল চৌধুরী, নুসরাত ইমরোজ তিশা, মোশাররফ করিম এবং কাজী শহির হুদা রুমি, বুসান আন্তর্জাতিক চলচ্চিত্র উৎসবের সমাপ্তি চলচ্চিত্র হিসেবে প্রদর্শিত হয় এবং ২০১৩ সালে এপিএসএ গ্র্যান্ড জুরি পুরস্কারসহ পাঁচটি আন্তর্জাতিক পুরস্কার অর্জন করে। তার পঞ্চম চলচ্চিত্র পিঁপড়াবিদ্যা শিনা চৌহান এবং নূর ইমরান মিঠুকে নিয়ে নির্মিত হয়েছিল এবং এটি গোল্ডেন গবলেট পুরস্কার এবং দুবাই আন্তর্জাতিক চলচ্চিত্র উৎসবের 'মুহর এশিয়া আফ্রিকা পুরস্কার'-এর জন্য মনোনীত হয়। ২০১৪ সালে এটি এপিএসএ, সিঙ্গাপুর ও কেরালা আন্তর্জাতিক চলচ্চিত্র উৎসবের প্রতিযোগিতায় ছিল। তার ষষ্ঠ চলচ্চিত্র ডুব (চলচ্চিত্র)-এ আন্তর্জাতিক তারকা ইরফান খান, নুসরাত ইমরোজ তিশা, পার্নো মিত্র, রোকেয়া প্রাচী প্রমুখ অভিনয় করেন। এটি ২০১৩ সালে ফিল্ম বাজার ইন্ডিয়ার একটি আনুষ্ঠানিক প্রকল্প ছিল এবং ২০১৭ সালে মস্কো আন্তর্জাতিক চলচ্চিত্র উৎসবে কমমারসান্ত জুরি পুরস্কার লাভ করে।\nতার আসন্ন এক শটের চলচ্চিত্র স্যাটারডে আফটারনুন মুক্তির জন্য প্রস্তুত, যেখানে অভিনয় করেছেন নুসরাত ইমরোজ তিশা, পরমব্রত চট্টোপাধ্যায়, জাহিদ হাসান, ইয়াদ হুরানি, মামুনুর রশীদ, এবং এটি বাংলাদেশ-জার্মানি-রাশিয়া যৌথ প্রযোজনায় নির্মিত হয়েছে। এই চলচ্চিত্রটি হোলি আর্টিজান হামলার উপর ভিত্তি করে নির্মিত। চলচ্চিত্রটি ৪১তম মস্কো আন্তর্জাতিক চলচ্চিত্র উৎসব-এ মূল প্রতিযোগিতা বিভাগে প্রদর্শিত হয় এবং রাশিয়ান ফেডারেশন অফ ফিল্ম ক্রিটিকস জুরি পুরস্কার ও কমমারসান্ত পুরস্কার লাভ করে। এছাড়া ২০২১ সালে নওয়াজউদ্দিন সিদ্দিকী অভিনীত নো ল্যান্ডস ম্যান বুসান চলচ্চিত্র উৎসবে প্রিমিয়ার হয়।\nফারুকী ২০১৫ সালে এশিয়া প্যাসিফিক স্ক্রিন অ্যাওয়ার্ডস এবং ২০১৭ সালে বুসান আন্তর্জাতিক চলচ্চিত্র উৎসব ও কলকাতা আন্তর্জাতিক চলচ্চিত্র উৎসব এবং ২০২০ সালে ঢাকা আন্তর্জাতিক চলচ্চিত্র উৎসব এর আন্তর্জাতিক জুরি হিসেবে নিযুক্ত হন। ২০১৯ সালে তিনি ফজলুল হক মেমোরিয়াল অ্যাওয়ার্ড ২০১৮ এবং কালের কণ্ঠ পত্রিকা থেকে সম্মাননা পান।\nফারুকী স্থানীয় ও আন্তর্জাতিক ব্র্যান্ডের জন্য বিজ্ঞাপন নির্মাণ করেন, যেমন ডিজুস, সিটিসেল, বাংলালিংক, এখানেই.কম, ক্রাউন সিমেন্ট, গ্রামীণফোন, ক্লোজ-আপ, রবি ইত্যাদি। তার অন্যতম জনপ্রিয় বিজ্ঞাপন ছিল মেরিল সাবান বার এর জন্য, যেখানে তিশা অভিনয় করেছিলেন।\n\n\n== ব্যক্তিগত জীবন ==\n\nমোস্তফা সরয়ার ফারুকী জন্মগ্রহণ করেন ঢাকার নাখালপাড়াতে। ২০১০ খ্রিষ্টাব্দের জুলাই মাসে বিয়ে করেন দীর্ঘদিনের সহকর্মী ও জনপ্রিয় টিভি অভিনেত্রী তিশাকে। দম্পতির ইলহাম নুসরাত ফারুকী নামে একটি কন্যা সন্তান রয়েছে।\n\n\n== ছবিয়াল ==\nমোস্তফা সরয়ার ফারুকী তার নিজস্ব ঢঙে নাটক, চলচ্চিত্র নির্মাণের তাগিদে তৈরি করেন \"ছবিয়াল\" নামে একটি সংগঠন। তিনিই এই সংগঠনের পুরোধা ব্যক্তিত্ব। ১৯৯৮ সালে ছবিয়াল থেকে ফারুকীর প্রথম নির্মাণ ছিল 'অয়েটিং রুম’। যারা একসময় ফারুকীর সহকারী পরিচালক হিসেবে  ছবিয়ালে ছিলেন, অনেকেই এখন নিজেদের নামে খ্যাতি অর্জন করেছেন। অনেকেই তাদের গুচ্ছ আকারে ‘ভাই বেরাদার’ নামে চেনেন। যাদের মধ্যে অন্যতম রেদওয়ান রনি, আশফাক নিপুণ, ইফতেখার আহমেদ ফাহমী, মুহাম্মদ মোস্তফা কামাল রাজ, আদনান আল রাজীব প্রমুখ।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== টেলিভিশন ধারাবাহিক/নাটক ===\n৫১বর্তী\n৬৯\n৪২০ (২০০৮)\nউপসংহার\nতাল পাতার সেপাই\nঊনমানুষ\nক্যারাম ১ম পর্ব\nক্যারাম ২য় পর্ব\nবালক বালিকা ,চড়ুইভাতি\nস্পার্টাকাস ৭১\nএমন দেশটি কোথাও খুজে পাবে নাকো তুমি\nকোথায় পাব তারে\nমা-য়া\nডিটেকটিভ\nইন্টার্ভিউ\nআয়েশামঙ্গল\nওয়েটিং রুম\nকরিমন বেওয়া\nস্বরবর্ণ থিয়েটার\nনো ম্যানস ল্যান্ড\nআয়না মহল\nএকটু\nএই আমাদের বাড়ি\nনিখোঁজ সংবাদ\nআয়েশা\nউপসংহার\nফার্স্ট ডেট\nসাত চার দুই\nদ্বন্দ্ব সমাস\nপারাপার\nএই সময়\nআমি কি ভুলিতে পারি\nভোকাট্টা\nহ্যাঁ/না\nপ্রতি চুনিয়া\nতিন অধ্যায়\nপ্রত্যাবর্তন\nচোর চোর\n\n\n== পুরস্কার এবং সম্মাননা ==\nএশিয়া সিনেমা ফান্ড ফর পোষ্ট-প্রোডাকশন (টেলিভিশন)\n\n\n== তথ্যসূত্র ==\n\n\n== বহিঃসংযোগ ==\n\n উইকিউক্তিতে মোস্তফা সরয়ার ফারুকী সম্পর্কিত উক্তি পড়ুন।\nইন্টারনেট মুভি ডেটাবেজে মোস্তফা সরয়ার ফারুকী (ইংরেজি)\nবাংলা মুভি ডেটাবেজে মোস্তফা সরয়ার ফারুকী"}