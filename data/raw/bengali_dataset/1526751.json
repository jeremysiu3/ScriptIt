{"pageid": 1526751, "title": "কমলা পন্ত", "url": "https://bn.wikipedia.org/wiki?curid=1526751", "content": "কমলা পন্ত, (জন্ম ১৮ই ডিসেম্বর ১৯৫৬; চামোলি, উত্তরাখণ্ড), একজন নারীবাদী, রাজনীতিবিদ এবং নারী অধিকার কর্মী। তিনি উত্তরাখণ্ড আন্দোলনে তাঁর কাজের জন্যও পরিচিত, তাঁদের আন্দোলনের ফলে ২০০০ সালে উত্তরাখণ্ড একটি পৃথক ভারতীয় রাজ্যে পরিণত হয়।\n\n\n== প্রারম্ভিক জীবন ==\nকমলা পন্তের জন্ম এক শ্রমিক পরিবারে। চিপকো আন্দোলনের সাথে জড়িত কর্মীদের সংস্পর্শে আসার পর থেকেই তাঁর সামাজিক কর্মকাণ্ড শুরু হয়। তিনি কলাবিদ্যায় স্নাতকোত্তর ডিগ্রি অর্জন করেছেন এবং কুমায়ুন বিশ্ববিদ্যালয় থেকে আইন ডিগ্রিও অর্জন করেছেন। আশির দশকে তিনি কুমায়ুনে আইনজীবী হিসেবে কাজ করতেন, এই অঞ্চলের কয়েকজন মহিলা আইনজীবীর মধ্যে তিনি ছিলেন একজন।\n\n\n== কর্মজীবন ==\nশমশের সিং বিষ্ট এবং উত্তরাখণ্ড সঙ্ঘর্ষ বাহিনীর অন্যান্য প্রধান নেতারা চিপকো আন্দোলনের সাথে জড়িত ছিলেন। ১৯৮৪ সালে উত্তরাখণ্ড সংঘর্ষ বাহিনীর নেতা হিসেবে কমলা পন্তের সামাজিক সক্রিয়তা এবং আন্দোলন রাজনৈতিক পটভূমির নতুন উচ্চতায় পৌঁছেছিল। তিনি কুমায়ুনে বিখ্যাত নশা নহি রোজগার দো আন্দোলনের নেতৃত্ব দিয়েছিলেন, এই সময় তিনি ১১ দিন ধরে আন্দোলন এবং অনশন করেছিলেন। পূর্ববর্তী ইউপি সরকার কুমায়ুনের গ্রামীণ এলাকায় মদ সম্পূর্ণ নিষিদ্ধ করার নির্দেশ দেওয়ার পর তিনি অনশন ভঙ্গ করেন। তিনি কুমায়ুনের তরাই অঞ্চলে ভাড়াটে কৃষকদের অধিকারের জন্য কাজ করেছিলেন। তিনি নারী পাচারের বিরুদ্ধে মনোযোগ কেন্দ্রীভূত করে, নারী অধিকারের জন্যও কাজ করেছিলেন।\n১৯৯০ সালে কমলা পন্ত, উমা ভট্ট, শীলা রাজওয়ার এবং বাসন্তী পাঠক যৌথভাবে এই অঞ্চলের প্রথম নারী ও সামাজিক বিষয়ের ওপর আলোকপাতকারী পত্রিকা উত্তরা প্রতিষ্ঠা করেন, যার অর্থ \"উত্তর দিকের\"। ২০১৫ সালে, উত্তরা প্রকাশনার ২৫ বছর পূর্ণ হয়। এই পত্রিকা উত্তরাখণ্ডে বসবাসকারী অনেক নারীর কণ্ঠস্বর তুলে ধরতে সাহায্য করেছে, নারীদের \"সমর্থনের চেয়ে সম লিঙ্গ সম্মানের প্রয়োজন\" এই দাবী উপস্থাপন করেছে।\n১৯৯৪ সালে, কুখ্যাত মুজাফফরনগর কাণ্ডের পর, কমলা পন্ত সামনে থেকে নেতৃত্ব দেন এবং এলাকার সমস্ত অঞ্চলের মহিলাদের একত্রিত করে পৃথক রাজ্যের দাবিতে আরও বৃহত্তর সংগঠন গঠন করেন যার নাম উত্তরাখণ্ড মহিলা মঞ্চ (ইউএমএম)। এই সংগঠনটি শুধু যে পৃথক রাষ্ট্রের দাবিতে আন্দোলনের অগ্রদূত এবং পতাকাবাহী ছিল তাই নয়, বরং বিশ্বের যে কয়েকটি সম্পূর্ণ মহিলা আন্দোলনকারী বাহিনী তাদের মধ্যে একটি ছিল। কমলার নেতৃত্বে ইউএমএম দাবি করে যে গৈরসাইন (রাজ্যের দুটি প্রধান অঞ্চল, কুমায়ুন এবং গাড়োয়ালের কেন্দ্রস্থলে অবস্থিত একটি ছোট পাহাড়ি শহর) কে রাজ্যের রাজধানী হিসেবে মনোনীত করা হোক, যা রাজ্যের নাগরিকদের দীর্ঘদিনের নিপীড়িত দাবি ছিল।\nপূর্ণ রাজ্যের মর্যাদা অর্জনের পরও, নারী অধিকার, রাজ্যের দরিদ্র বাসিন্দাদের মৌলিক মানবাধিকার, মদ নিষিদ্ধকরণ, নারী পাচার, সরকার পরিচালিত স্কুলে শিক্ষাগত সংস্কার, গ্রামসভার ক্ষমতায়ন এবং জল, জঙ্গল ও জমির বিষয়গুলির জন্য ইউএমএম লড়াই করে। বর্তমানে কমলা ইউএমএম-এর নেতৃত্ব দেওয়ার পাশাপাশি, উত্তরাখণ্ডে স্বরাজ অভিযানের আহ্বায়ক হিসেবে অনেক মহিলা ও পুরুষ সহকর্মীর সাথে সক্রিয়ভাবে সামনে থেকে নেতৃত্ব দিচ্ছেন। তিনি তাঁর রাজ্যের বয়স্ক মহিলাদের পক্ষে কথা বলেছেন, উল্লেখ করেছেন যে ২০১৪ সালে, মুখ্যমন্ত্রী হরিশ রাওয়াত অবশেষে বয়স্কদের সাহায্য করার জন্য একটি খাদ্য সুরক্ষা কর্মসূচি গ্রহণের সিদ্ধান্ত নিয়েছেন। তিনি বলেন, \"পূর্ববর্তী সরকারগুলি ৬০ বছরের বেশি বয়সী উল্লেখযোগ্য সংখ্যক নারীকে কল্যাণমূলক কাজে চরমভাবে অবহেলা করেছে,\"।\n২০১২ সালে নতুন দিল্লির এক তরুণীর গণধর্ষণের প্রতিবাদে অন্যদের সাথে কমলা পন্তও প্রতিবাদ করেছিলেন।\n২০১৫ সালে, তিনি উত্তরাখণ্ড রাজ্য মহিলা কমিশনের ভাইস-চেয়ারপারসন হিসেবে একজন রূপান্তরিত লিঙ্গের ব্যক্তিকে নিয়োগের বিরুদ্ধে ছিলেন কারণ তিনি মনে করতেন না যে একজন রূপান্তরিত লিঙ্গের মহিলা \"মহিলাদের সমস্যা বুঝতে এবং সহানুভূতিশীল হতে পারেন\"।\nতিনি সম্প্রতি স্কুলগুলিতে, বিশেষ করে বেসরকারি স্কুলগুলিতে, যারা স্কুলের ফি বৃদ্ধি করছে, ন্যায্য শিক্ষা ফি নির্ধারণের দাবি জানিয়েছেন। তিনি উত্তরাখণ্ডের বেসরকারি স্কুলগুলির সমস্যাগুলি সম্পর্কে সচেতনতা বৃদ্ধির জন্য প্রতিবাদ সংগঠিত করতে এবং \"আন্দোলনের সূচনা\" করতে সাহায্য করেছেন।\n\n\n== তথ্যসূত্র ==\n\n\n== বহিঃসংযোগ ==\nআপ প্রার্থী নির্বাচন প্রক্রিয়া সমালোচনার মুখে\nআলমোড়া আসন থেকে প্রার্থী ঘোষণা করল আপ"}