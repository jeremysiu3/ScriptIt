{"pageid": 1369705, "title": "২০২৩ সালে কানাডায় দাবানল", "url": "https://bn.wikipedia.org/wiki?curid=1369705", "content": "২০২৩ সালের মার্চ মাস থেকে উত্তর আমেরিকার রাষ্ট্র কানাডার বনগুলিতে ধারাবাহিকভাবে একের পর এক দাবানল শুরু হয় ও জুন মাসে সেগুলি তীব্র আকার ধারণ করে। কানাডাতে প্রতি বছরই সীমিত আকারে দাবানল ঘটলেও ২০২৩ সালের দাবানল মৌসুমটি কানাডা এবং এমনকি সমগ্র উত্তর    আমেরিকা মহাদেশের ইতিহাসের সবচেয়ে নিকৃষ্ট দাবানল মৌসুমে পরিণত হয়। এর আগে ২০২০ সালে ক্যালিফোর্নিয়াতে দাবানল ছিল সবচেয়ে নিকৃষ্ট দাবানলের দৃষ্টান্ত। কানাডার ১৩টি প্রদেশ ও অঞ্চলের সবগুলিই দাবানলের শিকার হয়। বিশেষ করে অ্যালবার্টা, ব্রিটিশ কলাম্বিয়া, নোভা স্কোশিয়া, অন্টারিও ও কেবেক (কিউবেক) প্রদেশগুলিতে দাবানলের আকার অনেক বড় ছিল। ২৫শে জুন কানাডার আন্তঃসংস্থা দাবানল কেন্দ্র ঘোষণা দেয় যে ২০২৩ সালের দাবানল মৌসুমটি কানাডার নথিভুক্ত ইতিহাসের সর্বনিকৃষ্ট, যা ১৯৮৯, ১৯৯৫ ও ২০১৪ সালের দাবানল মৌসুমগুলিকে ছাড়িয়ে গেছে।\n২০২৩ সালের ১৯শে জুলাই পর্যন্ত হিসাব অনুযায়ী কানাডাতে ২০২৩ মৌসুমে ৪,২৮৫টি পৃথক দাবানলের ঘটনা ঘটে এবং এগুলি ১,০৯,৭১,৬৩৮ হেক্টর (২,৭১,১১,৫০৮ একর) আয়তনের বনভূমি পুড়িয়ে দেয়, যা কানাডার বনাঞ্চলের সমগ্র আয়তনের ৩ শতাংশেরও বেশি। জুলাই মাসে ৮৮৫টি দাবানল সক্রিয় ছিল এবং এদের মধ্যে ৫৬২টিকে \"নিয়ন্ত্রণের বাইরে\" হিসেবে গণ্য করা হয়। আন্তর্জাতিক সম্প্রদায়ের সাহায্য দাবানলের আগুন কমাতে সাহায্য করে।\nদাবানলের মূল কারণ বজ্রপাত থেকে গাছে আগুন লাগা (অর্ধেক ক্ষেত্রে), আর বাকি অর্ধেক মূলত মানুষের অসাবধানতাবশত (যেমন জ্বলন্ত সিগারেট, বনে ফেলা তাঁবুর কাছের আগুন না নেভানো, রেলগাড়ির স্ফুলিঙ্গ, ইত্যাদি। জলবায়ুগত পরিবর্তনের কারণে গাছপালা অধিকতর শুষ্ক হয়ে আগুন লাগার ঝুঁকি বেড়ে যাওয়াও আরেকটি পরোক্ষ কারণ। দাবানল থেকে নিঃসৃত ধোঁয়া কানাডা ও মার্কিন যুক্তরাষ্ট্রে বায়ুর গুণমান কমিয়ে দেয় এবং এর ফলে বিপদসংকেত প্রদান ও লোকজনকে বাসস্থান থেকে অপসারণের মতো ঘটনাও ঘটে। জুন মাসের শেষদিকে দাবানলের ধোঁয়া আটলান্টিক মহাসাগর অতিক্রম করে ইউরোপ মহাদেশে পৌঁছে।\n\n\n== তথ্যসূত্র =="}