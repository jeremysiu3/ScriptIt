{"pageid": 1525154, "title": "কমলা মানকেকর", "url": "https://bn.wikipedia.org/wiki?curid=1525154", "content": "কমলা মানকেকর ( ১৯২৮ (1928) –২০১৮) ছিলেন একজন ভারতীয় সাংবাদিক, লেখক এবং সমাজকর্মী। স্বাধীন ভারতের প্রথম দিকের মহিলা সাংবাদিকদের মধ্যে তিনি সবচেয়ে বেশি পরিচিত।\n\n\n== জীবন এবং কর্মজীবন ==\nকমলা মানকেকর ব্রিটিশ ভারতের লাহোরে (বর্তমানে পাকিস্তানে) জন্মগ্রহণ করেন। তাঁর মা ও বাবা ছিলেন যথাক্রমে লীলাবতী এবং হরবনস লাল। দেশভাগের সময় তাঁর পরিবার পশ্চিম পাঞ্জাব থেকে ভারতে শরণার্থী হিসেবে পালিয়ে আসে।\nদিল্লিতে, তিনি শরণার্থী শিবির কলেজে পড়াশোনা করেছিলেন এবং সাংবাদিকতায় সান্ধ্যকালীন স্নাতকোত্তর ক্লাস করেছিলেন।\nকমলা মানকেকর তাঁর কর্মজীবন শুরু করেছিলেন ইন্ডিয়ান নিউজ ক্রনিকলের লেখক, কলামিস্ট এবং উপ-সম্পাদক হিসেবে, ১৯৫০ সালে, তিনি টাইমস অফ ইন্ডিয়ায় কাজ শুরু করেন, যেখানে তিনি একজন লেখক, উপ-সম্পাদক এবং চলচ্চিত্র সমালোচক ছিলেন। পরে তিনি পাঁচ বছর ধরে দ্য ইন্ডিয়ান এক্সপ্রেসে কাজ করেন। অবশেষে তিনি একজন মুক্তপেশা (ফ্রিল্যান্স) সাংবাদিক হিসেবে কাজ শুরু করেন।\n১৯৫৮ সালে, তিনি দ্য ইন্ডিয়ান এক্সপ্রেস এবং দ্য টাইমস অফ ইন্ডিয়ার লেখক ও প্রাক্তন সম্পাদক ডি আর মানকেকরকে বিয়ে করেন। তাঁরা পরবর্তীতে ডিক্লাইন অ্যাণ্ড ফল অফ ইন্দিরা গান্ধী বইটির সহ-লেখক হিসেবে কাজ করেছিলেন।\nনাগরিক সমাজের একজন সক্রিয় সদস্য হিসেবে তিনি বোম্বেতে কনজিউমার গাইডেন্স সোসাইটি প্রতিষ্ঠায় সহায়তা করেছিলেন। তিনি অল ইণ্ডিয়া উইমেন'স কনফারেন্সের দীর্ঘদিনের সদস্য ছিলেন। তিনি দিল্লি রাজ্য মহিলা কমিশনের প্রথম চেয়ারপারসন ছিলেন, ভারতের জাতীয় সংহতি পরিষদের সদস্য ছিলেন, এবং ভারতের চলচ্চিত্র সেন্সর বোর্ডের সদস্য ছিলেন।\n১৯৬০-এর দশকে, তিনি র‍্যালিস ইণ্ডিয়া লিমিটেডের জনসংযোগ বিভাগের প্রধান ছিলেন।\n২০১৪ সালে, তিনি তাঁর স্মৃতিকথা, ব্রেকিং নিউজ: এ ওম্যান ইন এ ম্যানস ওয়ার্ল্ড -এ একজন অগ্রণী ভারতীয় মহিলা সাংবাদিক হিসেবে তাঁর অভিজ্ঞতার কথা লিখেছেন।\nতাঁর স্বামীর মৃত্যুর পর, তিনি নিজের সন্তানদের কাছে থাকার জন্য ক্যালিফোর্নিয়ায় চলে আসেন।\n\n\n== লেখা ==\nঅ্যাবর্শন: এ সোশ্যাল ডিলেমা (১৯৭৩)\nভলান্টারি এফোর্ট ইন ফ্যামিলি প্ল্যানিং: এ ব্রিফ হিস্ট্রি ইতিহাস (১৯৭৪)\nউইমেন ইন ইণ্ডিয়া (১৯৭৫)\nডিক্লাইন অ্যাণ্ড ফল অফ ইন্দিরা গান্ধী (১৯৭৭, ডি. আর. মানকেকরের সাথে)\nনগেন্দ্র সিং, এ মেনি স্প্লেণ্ডার্ড লাইফ (১৯৯৮)\nউইমেন পায়োনিয়ার্স ইন ইণ্ডিয়া'স রেনেসাঁ (২০০২, সুশীলা নায়ারের সাথে)\nকালচার অ্যাণ্ড রিলিজিয়াস ট্র্যাডিশনস ইন টেম্পলস অফ গোয়া (২০০৪)\nব্রেকিং নিউজ: এ ওম্যান ইন এ ম্যান'স ওয়ার্ল্ড (২০১৪)\n\n\n== তথ্যসূত্র =="}