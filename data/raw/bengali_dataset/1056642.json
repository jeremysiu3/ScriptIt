{"pageid": 1056642, "title": "মশিউর রহমান (অধ্যাপক)", "url": "https://bn.wikipedia.org/wiki?curid=1056642", "content": "মশিউর রহমান (জন্ম: ১৫ জুলাই ১৯৭৩) একজন বাংলাদেশী শিক্ষাবিদ। তিনি ঢাকা বিশ্ববিদ্যালয়ের সমাজবিজ্ঞান বিভাগের অধ্যাপক এবং জাতীয় বিশ্ববিদ্যালয়ের সাবেক উপাচার্য। উপাচার্য পদে নিয়োগ লাভের পূর্বে তিনি জাতীয় বিশ্ববিদ্যালয়ের সহ–উপাচার্যের দায়িত্ব পালন করেন।\n\n\n== প্রাথমিক জীবন ও শিক্ষা ==\nমশিউর ১৯৭৩ সালে ঝালকাঠি জেলার নলছিটি উপজেলার মিরহার গ্রামে জন্মগ্রহণ করেন। তার বাবা তোফাজ্জল হোসেন একজন বীর মুক্তিযোদ্ধা।\nমশিউর রহমান ১৯৮৮ সালে ঝালকাঠির নলছিটি মার্চেন্টস্ মাধ্যমিক বিদ্যালয় থেকে মাধ্যমিক এবং ১৯৯০ সালে ঢাকার নটর ডেম কলেজ থেকে উচ্চমাধ্যমিক পাস করেন। তিনি ঢাকা বিশ্ববিদ্যালয়ের সমাজবিজ্ঞান বিভাগ থেকে ১৯৯৩ সালে স্নাতক (সম্মান) ও ১৯৯৪ স্নাতকোত্তর  ডিগ্রি  লাভ করেন। সুইডেনের লুন্ড বিশ্ববিদ্যালয় থেকে ২০১১ সালে তিনি পিএইচডি ডিগ্রি অর্জন করেন এবং একই বিশ্ববিদ্যালয় থেকে ২০১৫ সালে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nমশিউর রহমান ১৯৯৮ সালে চট্টগ্রাম বিশ্ববিদ্যালয়ের সমাজতত্ত্ব বিভাগে শিক্ষকতা জীবন শুরু করেন। ২০০০ সালে তিনি ঢাকা বিশ্ববিদ্যালয়ের সমাজবিজ্ঞান বিভাগে প্রভাষক হিসেবে যোগ দেন। তিনি ২০০৩ সালে সহকারী অধ্যাপক, ২০০৯ সালে সহযোগী অধ্যাপক এবং ২০১৩ সালে অধ্যাপক পদে পদোন্নতি লাভ করেন।\nকর্মজীবনে রহমান বিভিন্ন গুরুত্বপূর্ণ পদে দায়িত্ব পালন করেছেন। তিনি জাতীয় বিশ্ববিদ্যালয় এবং শাহজালাল বিজ্ঞান ও প্রযুক্তি বিশ্ববিদ্যালয়ের অ্যাকাডেমিক কাউন্সিলের সদস্য হিসেবে দায়িত্ব পালন করেন। তিনি বাংলাদেশ এশিয়াটিক সোসাইটিসহ বিভিন্ন স্বনামধন্য পেশাজীবী সংগঠনের সদস্য।\nমশিউর রহমান ২০২১ সালের ৩০ মে পরবর্তী চার বছরের জন্য জাতীয় বিশ্ববিদ্যালয়ের উপাচার্য হিসেবে নিয়োগ পান এবং ৩১ মে গাজীপুর মূল ক্যাম্পাসে যোগদানের মধ্যদিয়ে আনুষ্ঠানিকভাবে উপাচার্যের দায়িত্বভার গ্রহণ করেন। ২০২৪ সালের ১১ আগস্ট তিনি জাতীয় বিশ্ববিদ্যালয়ের উপাচার্যের পদ থেকে পদত্যাগ করেন। উল্লেখ্য, জাতীয় বিশ্ববিদ্যালয়ের উপাচার্যের পদে নিয়োগ লাভের পূর্বে তিনি জাতীয় বিশ্ববিদ্যালয়ের সহ–উপাচার্য এবং বিশ্ববিদ্যালয়টির উপাচার্যের রুটিন দায়িত্ব পালন করেন।\n\n\n== গবেষণা ও প্রকাশনা ==\nরহমান দেশ-বিদেশে বিভিন্ন জার্নালে বহু গবেষণামূলক প্রবন্ধ প্রকাশ করেছেন। তার পিএইচডি অভিসন্দর্ভ সুইডেনের লুন্ড বিশ্ববিদ্যালয় থেকে প্রকাশিত হয়েছে। মার্কিন যুক্তরাষ্ট্র, সুইডেন, ডেনমার্ক, চীনসহ পৃথিবীর বিভিন্ন দেশে আন্তর্জাতিক সেমিনারে তিনি প্রবন্ধ উপস্থাপন করেন। রহমান  বিভিন্ন অ্যাকাডেমিক জার্নালের রিভিউয়ার হিসেবে দায়িত্ব পালন করেন।\n\n\n== তথ্যসূত্র =="}