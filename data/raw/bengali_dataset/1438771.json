{"pageid": 1438771, "title": "নিনেভের যুদ্ধ (৬২৭)", "url": "https://bn.wikipedia.org/wiki?curid=1438771", "content": "নিনেভের যুদ্ধ ছিল ৬০২–৬২৮ সালের বাইজেন্টাইন–সাসানীয় যুদ্ধের একটি নির্ণায়ক সংঘর্ষ।\n৬২৭ সালের সেপ্টেম্বর মাসের মাঝামাঝি সময়ে, হেরাক্লিয়াস এক সাহসী ও ঝুঁকিপূর্ণ শীতকালীন অভিযানে সাসানীয় মেসোপটেমিয়া আক্রমণ করেন। খসরু দ্বিতীয় হেরাক্লিয়াসের মোকাবিলার জন্য রাহজাধকে সেনাপতি নিযুক্ত করেন। হেরাক্লিয়াসের গোকতুর্ক মিত্ররা দ্রুত তাঁকে পরিত্যাগ করে, অপরদিকে রাহজাধের সহায়তা পৌঁছাতে দেরি হয়। এই পরিস্থিতিতে সংঘটিত যুদ্ধে রাহজাধ নিহত হন এবং বাকি সাসানীয় বাহিনী পশ্চাদপসরণ করে।\nএই বাইজেন্টাইন বিজয় পরবর্তীতে পারস্যে গৃহযুদ্ধ সৃষ্টি করে এবং এক সময়ের জন্য (পূর্ব) রোমান সাম্রাজ্যের প্রাচীন মধ্যপ্রাচ্য সীমান্ত পুনরুদ্ধার সম্ভব হয়। এই গৃহযুদ্ধ সাসানীয় সাম্রাজ্যকে মারাত্মকভাবে দুর্বল করে তোলে, যা পারস্য বিজয়ে মুসলিম সেনাবাহিনীর অগ্রগতিতে গুরুত্বপূর্ণ ভূমিকা রাখে।\n\n\n== পূর্বভূমিকা ==\nসম্রাট মরিস যখন অভ্যুত্থানকারী ফোকাস দ্বারা নিহত হন, তখন খসরু দ্বিতীয় তাঁর পৃষ্ঠপোষকের মৃত্যুর প্রতিশোধের অজুহাতে যুদ্ধ ঘোষণা করেন। যুদ্ধের শুরুর দিকে পারসিকরা অনেকাংশে সফল হয়েছিল। তারা লেভান্ত, মিশর এবং এমনকি আনাতোলিয়ার কিছু অংশও দখল করে। তবে পরে হেরাক্লিয়াসের উত্থান পারসিকদের দুর্দশার সূচনা করে। হেরাক্লিয়াসের অভিযানের ফলে যুদ্ধের ভারসাম্য রোমানদের পক্ষে চলে যায় এবং পারসিকদের প্রতিরক্ষামূলক অবস্থানে যেতে বাধ্য করে।\nপারসিকরা আভারদের সঙ্গে মিত্র হয়ে ৬২৬ সালে কনস্টান্টিনোপল অবরোধ করে, কিন্তু ব্যর্থ হয়।\nকনস্টান্টিনোপল অবরোধের সময়, হেরাক্লিয়াস জীবেলের নেতৃত্বাধীন পশ্চিম তুর্কি খাগানাতের সঙ্গে মিত্রতা গড়ে তোলেন, যাদের বাইজেন্টাইন সূত্রে খাজার নামে উল্লেখ করা হয়। জীবেল ছিলেন গোকতুর্ক নেতা Tong Yabghu-এর প্রতিনিধি। হেরাক্লিয়াস তাঁদেরকে চমৎকার উপহার এবং porphyrogenita রাজকুমারী ইউডক্সিয়া ইপিফানিয়াকে বিবাহ দেওয়ার প্রতিশ্রুতি দিয়ে আকৃষ্ট করেন। তৎকালীন ককেশাসে অবস্থিত তুর্কি শক্তি এর জবাবে ৪০,০০০ সৈন্য পাঠায় এবং ৬২৬ সালে ককেশাস আক্রমণ করে, যা ৬২৭–৬২৯ সালের পারসিক-তুর্কি যুদ্ধ শুরুর পথ প্রশস্ত করে। বাইজেন্টাইন ও গোকতুর্কদের যৌথ অভিযান মূলত টিফলিস অবরোধে কেন্দ্রীভূত ছিল।\n\n\n== মেসোপটেমিয়া আক্রমণ ==\n৬২৭ সালের সেপ্টেম্বর মাসের মাঝামাঝি সময়ে, জীবেলকে টিফলিস অবরোধে রেখে হেরাক্লিয়াস পারস্য সাম্রাজ্যে আক্রমণ করেন। তাঁর সঙ্গে ২৫,০০০ থেকে ৫০,০০০ সৈন্য এবং ৪০,০০০ গোকতুর্ক মিত্র ছিল। তবে শীতকালীন প্রতিকূল আবহাওয়ার কারণে গোকতুর্করা দ্রুত তাঁকে পরিত্যাগ করে। হেরাক্লিয়াসকে রাহজাধের নেতৃত্বাধীন ১২,০০০ সৈন্যের একটি পারসিক বাহিনী অনুসরণ করে, কিন্তু তিনি তাদের এড়িয়ে মেসোপটেমিয়ায় (আধুনিক ইরাক) প্রবেশ করেন। হেরাক্লিয়াস গ্রামাঞ্চল থেকে খাদ্য ও পশুখাদ্য সংগ্রহ করতে সক্ষম হন, কিন্তু রাহজাধের বাহিনী তাঁর পশ্চাদ্ধাবনকালে এই উজাড় করা অঞ্চলে পর্যাপ্ত রসদ সংগ্রহ করতে পারেনি।\n\n১ ডিসেম্বর তারিখে হেরাক্লিয়াস গ্রেট জাব নদী পার হয়ে প্রাচীন আসিরীয় সাম্রাজ্যের রাজধানী নিনেভের ধ্বংসাবশেষের কাছে, পারস্য নিয়ন্ত্রিত আসুরিস্তানে তাঁবু ফেলেন। এটি ছিল দক্ষিণ থেকে উত্তরমুখী অগ্রযাত্রা, যা প্রত্যাশিত দক্ষিণমুখী অগ্রযাত্রার বিপরীত। এটি সম্ভবত পরাজয়ের ক্ষেত্রে পারসিকদের দ্বারা ঘিরে পড়ার ঝুঁকি এড়াতে নেওয়া হয়েছিল। রাহজাধ অন্য একটি পথ ধরে নিনেভের দিকে এগিয়ে আসেন। এ সময় হেরাক্লিয়াস জানতে পারেন যে ৩,০০০ পারসিক অতিরিক্ত সেনা আগমন করছে, যা তাঁকে পদক্ষেপ নিতে বাধ্য করে। তিনি তিগ্রিস নদী পার হয়ে পারস্য থেকে সরে যাওয়ার ভান করেন।\n\n\n== যুদ্ধক্ষেত্র ==\nহেরাক্লিয়াস গ্রেট জাব নদীর পশ্চিমে, নিনেভের ধ্বংসাবশেষ থেকে কিছুটা দূরে একটি সমতল ভূমি খুঁজে পান। এই সমতল ভূমি বাইজেন্টাইনদের অগ্রাধিকারযুক্ত অশ্বারোহী বর্ষাধারী এবং নিকটযুদ্ধ কৌশল প্রয়োগের সুযোগ করে দেয়। তাছাড়া কুয়াশার উপস্থিতি পারসিকদের দূরপাল্লার অস্ত্র ব্যবহারের সুবিধাকে হ্রাস করে এবং বাইজেন্টাইনদের ক্ষয়ক্ষতি ছাড়াই চার্জ চালাতে সহায়তা করে। ইতিহাসবিদ ওয়াল্টার কায়েগির মতে, এই যুদ্ধ কারামলায়স ক্রিক এলাকার কাছাকাছি সংঘটিত হয়েছিল।\n\n\n== যুদ্ধ ==\n১২ ডিসেম্বর, রাহজাধ তাঁর বাহিনীকে তিনটি ভাগে বিভক্ত করে আক্রমণ শুরু করেন। হেরাক্লিয়াস কৌশলে পশ্চাদপসরণ করেন, যাতে পারসিক বাহিনীকে সমতল ভূমিতে টেনে এনে হঠাৎ আক্রমণের মাধ্যমে বিস্মিত করা যায়। প্রায় আট ঘণ্টা ধরে প্রচণ্ড যুদ্ধের পর, পারসিক বাহিনী হঠাৎ করে পার্শ্ববর্তী পার্বত্য অঞ্চলের দিকে পিছু হটে। এই যুদ্ধে ৬,০০০ পারসিক সৈন্য নিহত হয়।\nনিকেফোরোসের রচিত ব্রিফ হিস্টরি অনুসারে, রাহজাধ হেরাক্লিয়াসকে একক যুদ্ধে আহ্বান জানান। হেরাক্লিয়াস এই চ্যালেঞ্জ গ্রহণ করেন এবং এক প্রহারে রাহজাধকে হত্যা করেন; আরও দুইজন যোদ্ধা লড়াইয়ে অংশ নেয় এবং তারাও পরাজিত হয়। বাইজেন্টাইন ইতিহাসবিদ থিওফানেস দ্য কনফেসর-এর বিবরণেও এই ঘটনাটির সমর্থন পাওয়া যায়। তবে, কিছু ঐতিহাসিক এই ঘটনার বাস্তবতা নিয়ে সন্দেহ প্রকাশ করেছেন। যাই হোক, যুদ্ধ চলাকালীন কোনো এক সময়ে রাহজাধ নিহত হন।\nযুদ্ধে অংশগ্রহণের জন্য আসা ৩,০০০ পারসিক অতিরিক্ত সৈন্য সময়মতো পৌঁছাতে ব্যর্থ হয়।\n\n\n== পরবর্তী ঘটনা ==\n\nনিনেভের বিজয় পুরোপুরি পূর্ণাঙ্গ ছিল না, কারণ বাইজেন্টাইন বাহিনী পারসিক শিবির দখল করতে ব্যর্থ হয়েছিল। তবে, এই বিজয় পারসিকদের আরও প্রতিরোধ গঠনের ক্ষমতা কার্যত শেষ করে দেয়।\nকোনও পারসিক বাহিনী বাধা দেওয়ার মতো আর অবশিষ্ট না থাকায়, বিজয়ী হেরাক্লিয়াস দাস্তাগির্দে খসরুর প্রাসাদ লুণ্ঠন করেন এবং বিপুল ধনসম্পদ অর্জন করেন। সেই সঙ্গে তিনি যুদ্ধকালে হারানো ৩০০টি বাইজেন্টাইন/রোমান পতাকা পুনরুদ্ধার করেন। খসরু ইতিমধ্যেই সুসিয়ানার পাহাড়ে পালিয়ে যান, কতেসিফনের প্রতিরক্ষায় সমর্থন আদায়ের চেষ্টা করতে। কিন্তু হেরাক্লিয়াস কতেসিফনের দিকে অগ্রসর হতে পারেননি, কারণ নাহরাওয়ান খাল একটি ভেঙে পড়া সেতুর কারণে অবরুদ্ধ ছিল।\nপরবর্তীতে পারসিক সেনাবাহিনী বিদ্রোহ করে খসরু দ্বিতীয়কে অপসারণ করে এবং তাঁর পুত্র কাওয়াদ দ্বিতীয় বা সিরোয়েসকে সম্রাট ঘোষণা করে। খসরুকে এক অন্ধকূপে রাখা হয় এবং তিনি পাঁচ দিন কেবলমাত্র সামান্য খাদ্য পান করে যন্ত্রণায় মৃত্যুবরণ করেন—পঞ্চম দিনে ধীরে ধীরে তীরবিদ্ধ করে তাঁকে হত্যা করা হয়। কাওয়াদ তৎক্ষণাৎ হেরাক্লিয়াসের কাছে শান্তিচুক্তির প্রস্তাব পাঠান। হেরাক্লিয়াস কোনও কঠোর শর্ত আরোপ করেননি, কারণ তাঁর নিজের সাম্রাজ্যও তখন ক্লান্ত এবং দুর্বল অবস্থায় ছিল। শান্তিচুক্তি অনুযায়ী, বাইজেন্টাইনরা তাদের সমস্ত হারানো ভূখণ্ড, বন্দি সৈন্য, যুদ্ধ ক্ষতিপূরণ এবং ধর্মীয় দিক থেকে গুরুত্বপূর্ণ সত্য ক্রুশ ও অন্যান্য পবিত্র নিদর্শন পুনরুদ্ধার করে, যেগুলি ৬১৪ সালে জেরুজালেম দখলের সময় হারিয়ে গিয়েছিল। এই যুদ্ধ রোমান–পারসিক যুদ্ধসমূহের শেষ বড় সংঘর্ষ ছিল।\n\n\n== তথ্যসূত্র =="}