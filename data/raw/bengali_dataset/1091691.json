{"pageid": 1091691, "title": "সাঁউ তুমে", "url": "https://bn.wikipedia.org/wiki?curid=1091691", "content": "সাঁউ তুমে (পর্তুগিজ: São Tomé) আটলান্টিক মহাসাগরে অবস্থিত মধ্য আফ্রিকার দ্বীপরাষ্ট্র সাঁউ তুমে ও প্রিঁসিপি-র রাজধানী ও বৃহত্তম নগরী। সাঁউ তুমে একটি পর্তুগিজ নাম যার অর্থ \"সন্তু তোমাস\" (যিশুখ্রিস্টের একজন শিষ্য)। পর্তুগিজরা ১৫শ শতকে (১৪৮৫ খ্রিস্টাব্দে) লোকালয়টি প্রতিষ্ঠা করে, ফলে এটি আফ্রিকার সবচেয়ে প্রাচীন ঔপনিবেশিক নগরীগুলির একটি। পর্তগিজরা এখানে বাণিজ্যিক আখচাষের ব্যাপারে আগ্রহী ছিল। এখনও সাঁউ তুমে-তে বহুসংখ্যক অতি পুরাতন ঔপনিবেশিক আমলের ভবন রয়ে গেছে, যেগুলির কিছু কিছু ১৬শ শতকে নির্মিত হয়েছিল। ১৭ বর্গকিলোমিটার আয়তনের সাঁউ তুমে নগরীতে ২০১৫ সালের প্রাক্কলন অনুযায়ী প্রায় ৭২ হাজার অধিবাসীর বাস। \nসাঁউ তুমে নগরীটি আটলান্টিক মহাসাগরের গিনি উপসাগরের সাঁউ তুমে দ্বীপের উত্তর-পূর্ব উপকূলে অবস্থিত। এটি দেশটির একটি প্রধান বন্দর নগরী। এখানে সাঁউ তুমে ও প্রিঁসিপি রাষ্ট্রের জাতীয় জাদুঘর (প্রাক্তন সাঁউ সেবাস্তিয়াঁউ দুর্গ), জাতীয় নথি সংরক্ষণাগার ও একটি বৃহৎ চিকিৎসাকেন্দ্র অবস্থিত। শহরের কেন্দ্রভাগে প্রধান বাণিজ্যিক কর্মকাণ্ডগুলি সম্পাদিত হয়। শহরের কাছেই একটি আন্তর্জাতিক বিমানবন্দর রয়েছে। পর্তুগাল, গাবোঁ (গ্যাবন), অ্যাঙ্গোলা, ঘানা, কাবু ভের্দি ও নাইজেরিয়ার সাথে আন্তর্জাতিক উড্ডয়নের মাধ্যমে বিমানপথে সংযোগ রয়েছে। এছাড়া প্রিঁসিপি দ্বীপে অভ্যন্তরীন উড্ডয়নের সুবিধা আছে। \nসাঁউ তুমের দর্শনীয় ভবনের মধ্যে রয়েছে কাতেদ্রাল দি সাঁউ তুমে। এটি একটি রোমান ক্যাথলিক মণ্ডলীর মহাগির্জা (ক্যাথেড্রাল), যার অংশবিশেষ ১৫শ শতকে নির্মিত হয়েছিল। তবে এটির প্রচুর পরিবর্তন সাধন করা হয়েছে। ১৯৫৬ সালে এটির সম্মুখভাবে ব্যাপক পরিবর্তন আনা হয়। ১৯শ শতকের মধ্যভাগে নির্মিত গভর্নরের বাসভবন যা বর্তমানে রাষ্ট্রপতির প্রাসাদে রূপান্তরিত করা হয়েছে। ১৯৫৪ সালে এটির সম্প্রসারণ সাধন করা হয় এবং ১৯৭৫ সাল থেকে এটি সাঁউ তুমে ও প্রিঁসিপির রাষ্ট্রপতির বাসভবন হিসেবে ব্যবহৃত হচ্ছে। জাতীয় জাদুঘরে ঔপনিবেশিক আমলের জীবনধারার পাশাপাশি স্থানীয় ধর্মীয় শিল্পকলার প্রদর্শনী রয়েছে। \nবিষুবরেখার উপরে অবস্থিত সাঁউ তুমে নগরীর জলবায়ু আর্দ্র গ্রীষ্মমণ্ডলীয় প্রকৃতির। তাপমাত্রা ২৭ থেকে ৩১ ডিগ্রি সেলসিয়াসের মধ্যে ওঠানামা করে। প্রায়ই বৃষ্টিপাত হয়। অক্টোবর থেকে নভেম্বর মাসটি প্রথম বর্ষাকাল (বৃষ্টির পরিমাণ কম) এবং ফেব্রুয়ারি থেকে মে পর্যন্ত দ্বিতীয় বর্ষাকাল (অধিক বৃষ্টিপাত)। জুন থেকে সেপ্টেম্বর শুষ্ক মৌসুম ও প্রখর রৌদ্রোজ্জ্বল।  \nপর্যটকেরা নগরীর পুরাতন ভবন ও সাংস্কৃতিক কেন্দ্রগুলি পরিদর্শনের পাশাপাশি কাছে অবস্থিত বনে বাদাড়ে রঙবেরঙের পাখি, সোনালী সমুদ্রসৈকতে কচ্ছপদের ডিম পাড়া, সমুদ্রে তিমি ও শুশুক দর্শন করতে পারেন। শুষ্ক মৌসুমে পর্বতারোহণ সম্ভব।  \n\n\n== তথ্যসূত্র =="}