{"pageid": 10185, "title": "প্রদর্শন যন্ত্র", "url": "https://bn.wikipedia.org/wiki?curid=10185", "content": "প্রদর্শন যন্ত্র (ইংরেজি: Display device) এক ধরনের তথ্য-উপাত্ত বহির্গমন যন্ত্র (output device) যেখানে তথ্য-উপাত্তকে দৃশ্যমান রূপে উপস্থাপন করা হয়। এছাড়া অন্ধ ব্যক্তিদের জন্য ব্যবহৃত স্পর্শসংবেদী ইলেকট্রনীয় পর্দাতে দৃশ্যমান রূপের পরিবর্তে স্পর্শযোগ্য রূপে তথ্য-উপাত্ত উপস্থাপন করা হয়। যদি প্রদর্শনকারী যন্ত্রটিতে প্রবিষ্ট উপাত্ত ইলেকট্রনীয় সঙ্কেতের আকারে থাকে, তাহলে সেটিকে ইলেকট্রনীয় প্রদর্শন যন্ত্র (Electronic display device) বা সহজ ভাষায় ইলেকট্রনীয় পর্দা (Electronic display) বলে।\nদূরদর্শন যন্ত্র তথা টেলিভিশনের পর্দা, পরিগণক যন্ত্র তথা কম্পিউটারের প্রদর্শন যন্ত্রের (মনিটরের) পর্দা, ইলেকট্রনীয় তাপমানযন্ত্র বা থার্মোমিটারের পর্দা, আধুনিক মোটরগাড়িতে চালকের বা যাত্রীর সম্মুখে অবস্থিত পর্দা, দূরালাপনী বা টেলিফোনের পর্দা, গণনাযন্ত্র তথা ক্যালকুলেটরের পর্দা, ডিজিটাল ঘড়ির পর্দা, ইত্যাদি প্রদর্শনকারী যন্ত্রের উদাহরণ।\nএকটি প্রদর্শন যন্ত্রের কার্যকারিতা সাধারণত তিনটি বৈশিষ্ট্যের উপর নির্ভরশীল, এর দৃষ্টিগ্রাহ্যতা, বোধগম্যতা ও সঙ্গতি। দৃষ্টিগ্রাহ্য পর্দাগুলি সহজে ও পরিস্কারভাবে দেখতে পারা যায়। দৃষ্টি আকর্ষণ করার জন্য পর্দাটিকে দৃষ্টিক্ষেত্রের মধ্যে থাকতে হয় এবং কোনও ভাবে পরিবর্তনশীল হতে হয়, যাতে মানুষেরা সহজেই এতে প্রদর্শিত চিত্রের নড়াচড়া বুঝতে পারে। বোধগম্য পর্দা মানুষকে প্রদর্শিত তথ্য-উপাত্তগুলি ন্যূনতম প্রয়াস ও বিলম্বের সাথে বুঝে নিতে এবং এর প্রেক্ষিতে ত্রুটির পরিমাণ সর্বোচ্চ নিয়ন্ত্রণ করে সঠিক সিদ্ধান্ত নিতে বা কর্মকাণ্ড নিয়ন্ত্রণ করতে সাহায্য করে। সঙ্গতিপূর্ণ প্রদর্শনকারী যন্ত্র সহজে সবাই ব্যবহার করতে পারে এবং এর বিন্যাস নিয়ে কোনও ভুল বোঝাবুঝির অবকাশ থাকে না।\n\n\n== তথ্যসূত্র =="}