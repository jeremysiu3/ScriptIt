{"pageid": 1338284, "title": "পি ইউ চিত্রা", "url": "https://bn.wikipedia.org/wiki?curid=1338284", "content": "পালাক্কিঝিল উন্নিকৃষ্ণন চিত্রা (জন্ম ৯ই জুন ১৯৯৫) হলেন একজন ভারতীয় মাঝারি দূরত্বের দৌড়বিদ। তিনি ১৫০০ মিটার দূরত্বের দৌড় বিশেষজ্ঞ। তিনি ২০১৬ সালে দক্ষিণ এশিয়ান গেমসে ও ২০১৭ সালে এশিয়ান চ্যাম্পিয়নশিপে স্বর্ণপদক এবং ২০১৮ এশিয়ান গেমসে একটি ব্রোঞ্জ জিতেছিলেন। তিনি ২০১৯ সালে দোহা এশিয়ান অ্যাথলেটিক্স চ্যাম্পিয়নশিপে স্বর্ণপদক জিতেছেন।\n\n\n== ব্যক্তিগত জীবন এবং পটভূমি ==\nচিত্রার জন্ম ১৯৯৫ সালের ৯ই জুন, কেরালার পালঘাট জেলার মুন্ডুরে। তাঁর বাবা মা দৈনিক মজুরি শ্রমিক হিসাবে কাজ করতেন। মাসে ৬০০ টাকা [আনুমানিক ৮.১৫ ডলার]  সহায়তা এবং কেরালা স্পোর্টস কাউন্সিল থেকে প্রতিদিন ২৫ টাকা [আনুমানিক ০.৩৪ ডলার] অনুদান পেয়ে তিনি মুন্ডুর উচ্চ মাধ্যমিক বিদ্যালয়ে পড়ার সময় নিজের প্রশিক্ষণ চালিয়ে যেতে পেরেছিলেন। [  ] চিত্রা ভারতের হয়ে পদক জিতেছিলেন এবং তার সাথে ২০১৩ সালে, যখন তিনি ইটাওয়া (উত্তরপ্রদেশ) ন্যাশনাল স্কুল অ্যাথলেটিক্স মিট ও কেরালা স্টেট স্কুল মিট-এ সেরা ক্রীড়াবিদ নির্বাচিত হন, তখন তিনি দুটি টাটা ন্যানো গাড়িও জিতেছিলেন।[  ]\n\n\n== কর্মজীবন ==\nচিত্রা রাজ্য-স্তরের এবং জাতীয়-স্তরের স্কুল প্রতিযোগিতায় জায়গা করে নিয়েছিলেন এবং ২০০৯ কেরালা স্টেট স্কুল অ্যাথলেটিক্স মিটে ৩০০০ মিটার ইভেন্টে সোনা ও ১৫০০ মিটার দৌড়ে রৌপ্য জিতে মনোযোগ আকর্ষণ করেছিলেন। মহারাষ্ট্রের পুনেতে ২০১১ সালের জাতীয় স্কুল গেমসে, তিনি ১৫০০ মিটার, ৩০০০ মিটার, ৫০০০ মিটার ইভেন্টে স্বর্ণ এবং ৩ কিমি ক্রস কান্ট্রি রেসে একটি ব্রোঞ্জ জিতেছিলেন। ২০১২ সালে, তিরুবনন্তপুরমে কেরালা স্টেট স্কুল গেমসে চিত্রা পুনে প্রদর্শনের প্রায় পুনরাবৃত্তি করেছিলেন এবং ১৫০০ মিটার, ৩০০০ মিটার এবং ৫০০০ মিটার ইভেন্টে বিজয় মঞ্চের শীর্ষে ছিলেন। ২০১৩ সালে, তিনি রাজ্য, জাতীয় এবং মহাদেশীয় স্তরে স্বর্ণপদক জিতেছিলেন। এর্নাকুলামে কেরালা স্টেট স্কুল গেমসে, চিত্রা তাঁর আগের বছর জিতে থাকা সমস্ত স্বর্ণপদক রক্ষা করেছিলেন। উত্তরপ্রদেশের ইটাওয়াতে জাতীয় স্কুল গেমসে, তিনি আবার ১৫০০ মিটার, ৩০০০ মিটার, ৫০০০ মিটার ইভেন্টে স্বর্ণপদক জিতেছিলেন। তিনি ২০১১ সালে ৩ কিমি ক্রস কান্ট্রিতে যে ব্রোঞ্জ জিতেছিলেন তাও রূপান্তরিত করেছিলেন সোনায়। একই বছর প্রথম এশিয়ান স্কুল অ্যাথলেটিক মিটে, পালঘাটের মেয়েটি ৩০০০ মিটার দৌড়ে সোনা জিতেছিলেন। ঝাড়খণ্ডের রাঁচিতে ২০১৬ সালের জাতীয় স্কুল গেমসে, তাঁর প্রদর্শনটি ২০১৩ সালের পুনরাবৃত্তি ছিল। তিনি ১৫০০ মিটার, ৩০০০ মিটার, ৫০০০ মিটার ইভেন্টে ৩টিতেই এবং সেই সঙ্গে ৩ কিমি ক্রস কান্ট্রি দৌড়ে স্বর্ণপদক পেয়েছিলেন। একই বছর, দক্ষিণ এশিয়ান গেমসে ১৫০০ মিটারে সিনিয়র লেভেলে দেশের প্রতিনিধিত্ব করে চিত্রা তাঁর প্রথম স্বর্ণপদক জিতেছিলেন।\n\n\n== বিতর্ক ==\nচিত্রা ২০১৭ সালের ভুবনেশ্বরে এশিয়ান অ্যাথলেটিক্স চ্যাম্পিয়নশিপে ১৫০০ মিটার দৌড়ে বিজয় মঞ্চের শীর্ষে শেষ করেছিলেন, কিন্তু এক সপ্তাহ পরে জানানো হয়েছিল যে লন্ডনে বিশ্ব অ্যাথলেটিক্স চ্যাম্পিয়নশিপের জন্য তিনি ভারতীয় দলে থাকবেন না। অ্যাথলেটিক্স ফেডারেশন অফ ইন্ডিয়া (এএফআই) বলেছিল যে তাঁর প্রদর্শন ৪:০৭.৬০ সময়টি যোগ্যতা নির্ণায়ক সময় পায়নি। সিদ্ধান্ত পাল্টাতে কেরালার হাইকোর্টের দ্বারস্থ হন চিত্রার কোচ। আদালত চিত্রার পক্ষে রায় দেয়, কিন্তু আন্তর্জাতিক অ্যাথলেটিকস ফেডারেশন অ্যাথলিটকে ভারতীয় দলে অন্তর্ভুক্ত করার জন্য এএফআই-এর অনুরোধ প্রত্যাখ্যান করে।\nচিত্রা ২০১৭ সালের সেপ্টেম্বরে এশিয়ান ইন্ডোর এবং মার্শাল আর্ট গেমসে ১৫০০ মিটার দৌড়ে স্বর্ণপদক জিতেছিলেন। তিনি ২০১৮ এশিয়ান গেমসে ১৫০০ মিটারে ব্রোঞ্জ পদক এবং তারপরে দোহায় এশিয়ান অ্যাথলেটিক্স চ্যাম্পিয়নশিপে তিনি তাঁর শীর্ষস্থান ফিরে পান। দোহায় ২০১৯ ওয়ার্ল্ড অ্যাথলেটিক্স চ্যাম্পিয়নশিপে ১৫০০ মিটার দৌড়ে তাঁর ব্যক্তিগত সেরা সময় ৪:১১.১০ হয়েছিল। তিনি লখনউতে ২০১৯ আন্তঃরাষ্ট্রীয় নাগরিকদের ৮০০ মিটারে তাঁর ব্যক্তিগত সেরা সময় ২:০২.৯৬ করেছিলেন।\n\n\n== তথ্যসূত্র ==\nটেমপ্লেট:ফুটার এশিয়ান চ্যাম্পিয়ন মহিলাদের ১৫০০ মিটার"}