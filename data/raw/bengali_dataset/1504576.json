{"pageid": 1504576, "title": "জংলি (২০২৫-এর চলচ্চিত্র)", "url": "https://bn.wikipedia.org/wiki?curid=1504576", "content": "জংলি ২০২৫ সালের একটি বাংলা ভাষার বাংলাদেশী রোমাঞ্চকর নাট্য চলচ্চিত্র। পরিচালনা করেছেন এম রাহিম। আজাদ খানের গল্পে চিত্রনাট্য যৌথভাবে লিখেছেন মেহেদী হাসান ও সুকৃতি সাহা। প্রধান চরিত্রে অভিনয় করেছেন সিয়াম আহমেদ, শবনম বুবলী ও প্রার্থনা ফারদিন দীঘি। যা ২০২৫ সালের ঈদুল ফিতরে প্রেক্ষাগৃহে মুক্তি পেয়েছে  এবং দর্শকদের থেকে ভালো প্রতিক্রিয়া পেয়েছে। \n২০২৪ সালের শুরুতে চিত্রধারণ শুরু হয় এবং ২৯ মার্চে সিয়ামের জন্মদিনে তার প্রথম দর্শন প্রকাশ করা হয়। চলচ্চিত্রটির সঙ্গীত পরিচালনা করেছেন প্রিন্স মাহমুদ। একটি গানে কণ্ঠ দিয়েছেন তাহসান রহমান খান।\n\n\n== কাহিনী ==\nজনি ভার্সিটিতে পড়ে। ভার্সিটিতে মারামারি করার জন্য তার দুর্নাম আছে। বাবা একই বিশ্ববিদ্যালয়ের শিক্ষক। সেই বিবেচনায় তাকে ছাড় দেওয়া হয় বারবার। তবে জনির এই বেপরোয়া আচরণের পেছনে রয়েছে তার বাবার সঙ্গে দূরত্ব। দুর্ঘটনায় মায়ের মৃত্যুর জন্য তাকেই দায়ী করে বাবা। তারই ভার্সিটিতে পড়া নূপুরকে ভালোবাসে জনি। তাকে আঁকড়ে ধরে নতুন করে বাঁচতে চায়। কিন্তু বিধি বাম! অপ্রত্যাশিতভাবে একদিন অন্যদিকে মোড় নেয় সে সম্পর্ক। সবকিছু ছেড়ে তাই সে বের হয়ে যায়, হয়ে ওঠে সত্যিকার অর্থেই ‘জংলি’, কোনো কিছুই যাকে আর ছুঁতে পারে না। সেই জংলির জীবনে উড়ে এসে জুড়ে বসে এক ছোট্ট মেয়ে, পাখি। কিন্তু পাখিকে তার জীবনে চায় না জংলি। শেষ পর্যন্ত পাখি কি পারে জংলির মন বদলাতে? নাকি জংলি জংলিই থেকে যায়?\n\n\n== অভিনয়শিল্পী ==\nসিয়াম আহমেদ - জনি\nশবনম বুবলি - তিথি\nনৈঋতা হাসিন রৌদ্রময়ী - পাখি\nরাশেদ মামুন অপু - সাংবাদিক\nসোহেল খান\nআরফান মৃধা শিবলু\nশহীদুজ্জামান সেলিম - একজন জ্যেষ্ঠ আইনজীবী\nসুব্রত বড়ুয়া\nপ্রার্থনা ফারদিন দীঘি - নূপুর\nদিলারা জামান\nগুলশান আরা আহমেদ - তিথির মা\n\n\n== নির্মাণ ==\n২০২৪ সালের শুরুতে চিত্রধারণ শুরু হয়। পর্যায়ক্রমে ঢাকা ও মানিকগঞ্জের বিভিন্ন জায়গায় চিত্রধারণের কাজ চলে।\n\n\n== মুক্তি ==\nচলচ্চিত্রটি ২০২৪ সালে বেশ ক’বার ঘোষণা এলেও শেষ পর্যন্ত বিভিন্ন জটিলতার কারণে আর মুক্তি পায়নি। পরিশেষে ২০২৫ সালে ৩১শে মার্চ ঈদুল ফিতর উপলক্ষে বরবাদ, চক্কর ৩০২, দাগি, জ্বীন ৩ ও অন্তরাত্মার সাথে সংঘর্ষে বাংলাদেশের প্রেক্ষাগৃহে মুক্তি পায়।\n২০২৫ সালের ২২শে ফেব্রুয়ারি একটি প্রি টিজারে চলচ্চিত্রটি মুক্তির ঘোষণা প্রকাশ করা হয়। এবং পরবর্তীতে যথাক্রমে সিনেমার গান, টিজার এবং ট্রেলার মুক্তি পায়। ২০২৫ সালের ২৪ মার্চ বাংলাদেশ চলচ্চিত্র সার্টিফিকেশন বোর্ড থেকে সর্ব সাধরণের সামনে প্রদর্শনের অনাপত্তি সনদ পায়। সবশেষে মার্চের ৩১ তারিখ পবিত্র ঈদ-উল-ফিতরের দিন চলচ্চিত্রটি মুক্তি পায়। \n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে জংলি   (ইংরেজি)\nবাংলা মুভি ডেটাবেজে জংলি"}