{"pageid": 1321829, "title": "কাশীবাই নবরঙ্গে", "url": "https://bn.wikipedia.org/wiki?curid=1321829", "content": "কাশীবাই নবরঙ্গে (২৫শে অক্টোবর ১৮৭৮ ― ২১শে আগস্ট ১৯৪৬) একজন ভারতীয় সমাজকর্মী এবং সংস্কারক ছিলেন। তিনি ১৯১৬ সালে আর্য মহিলা সমাজের পৃষ্ঠপোষকতায় গর্ভবতী এবং স্তন্যদানকারী মায়েদের জন্য একটি দুগ্ধ তহবিল শুরু করেছিলেন। নবরঙ্গেই প্রথম ভারতীয় মহিলা ডাক্তার যিনি নিজের একটি চিকিৎসালয় খুলেছিলেন, ১৯০৭ সালে, নবরঙ্গে ভুলেশ্বরে তাঁর নিজস্ব চিকিৎসালয় চালু করেন। এছাড়াও তিনি গর্ভবতী চিকিৎসালয় শুরু করে দুস্থ মহিলাদের বিনামূল্যে চিকিৎসা করতেন। তিনি চিকিৎসা ক্ষেত্রে অবদান রাখেন। মুম্বইয়ের কাশীবাই নবরঙ্গে মার্গের নামকরণ তাঁর নামেই করা হয়েছে।\n\n\n== জীবনী ==\n\n\n=== প্রাথমিক জীবন ===\nকাশীবাই নবরঙ্গে ১৮৭৮ সালের ২৫শে অক্টোবর জন্মগ্রহণ করেন। তাঁর পিতার নাম বাসুদেবরাও নবরঙ্গে। \n\n\n=== শিক্ষা ===\nপ্রথমে কাশীবাই পণ্ডিতা রমাবাইয়ের শারদা সদনে শিক্ষালাভ করেন। কিন্তু পরে তিনি ভর্তি হন পুনের হুজুরপাগা বিদ্যালয়ে। ১৮৯৬ সালে, তিনি ম্যাট্রিক পাশ করেন এবং এর পরে উচ্চ শিক্ষার জন্য বোম্বের উইলসন কলেজে ভর্তি হন। ১৯০৯ সালে, তিনি বিএ ডিগ্রি লাভ করেন। ১৯০৬ সালে, তিনি লাইসেন্সিয়েট মেডিসিন এন্ড সার্জারি (মেডিসিন এবং শল্য চিকিৎসা করার লাইসেন্স) পরীক্ষায় অংশগ্রহণ করেন। ১৯০৭ সালে, নবরঙ্গে ভুলেশ্বরে তাঁর নিজস্ব চিকিৎসালয় চালু করেন।\n\n\n=== কাজ ===\nনবরঙ্গে প্রার্থনা সমাজের সদস্য হিসেবে বিভিন্ন সামাজিক ও সংস্কারমূলক কর্মকাণ্ডে নিযুক্ত ছিলেন। তিনি নারীদের জন্য প্রতি রবিবার আলাদা পূজা সভা শুরু করেছিলেন। ১৯১৬ সালে, তিনি দরিদ্র মহিলাদের জন্য একটি দুগ্ধ তহবিল শুরু করেছিলেন, এরই সঙ্গে তিনি শিশুদের পোশাক পাঠাতেন এবং তহবিল সংগ্রহ করতেন।\nবোম্বেতে (বর্তমানে মুম্বই) গর্ভবতী চিকিৎসাশালা (গর্ভবতী মহিলাদের জন্য হাসপাতাল) স্থাপন করে তিনি দরিদ্র মহিলাদের বিনামূল্যে ওষুধ দিতেন। নারীদের স্বাবলম্বী করতে তিনি কিছু বাণিজ্যিক কার্যক্রম শুরু করেন। ১৯২২ সালে, তিনি নারীদের জন্য ব্যবসা প্রতিষ্ঠান স্থাপন করেন এবং শিল্প, ক্রেডিট ব্যাংক, ক্রয়-বিক্রয় কেন্দ্র খুলে নারীদের বিভিন্ন ধরনের কাজ শুরু করতে উৎসাহিত করেন। তিনি মুম্বই বিশ্ববিদ্যালয়ের ফেলো হিসেবে নিযুক্ত হন। কাশীবাই নবরঙ্গে মুম্বাই মিউনিসিপ্যাল ​​বিদ্যালয়ের কমিটি সদস্য এবং কিশোর আদালতের (জুভেনাইল কোর্ট) উপদেষ্টা ছিলেন। মৃত্যুর তিন বছর আগে, তিনি প্রার্থনা সমাজের সভাপতির পদ থেকে পদত্যাগ করেন।\n\n\n=== স্বীকৃতি ===\n১৯২৫ সালে, সরকার কাশীবাই নবরঙ্গেকে জাস্টিস অফ পিস উপাধি দিয়ে দিয়ে সম্মানিত করেছিল। তিনিই প্রথম দক্ষিণী নারী যিনি এই সম্মান পেয়েছিলেন।\n\n\n== মৃত্যু এবং উত্তরাধিকার ==\nতিনি ১৯৪৬ সালের ২১শে আগস্ট মারা যান। বৃহত্তর মুম্বাই পৌর নিগম মুম্বইয়ের গামদেবী পাড়ার আলেকজান্দ্রা রোডটি তাঁর নামে কাশীবাই নবরঙ্গে মার্গ নামকরণ করেছিল। এছাড়াও তাঁর নামেই আর্য মহিলা সমাজের নাম হয়েছিল 'ড. কাশীবাই নবরঙ্গে মেমোরিয়াল হোস্টেল ফর উইমেন স্টুডেন্ট'।\n\n\n== আরও দেখুন ==\nরমাবাই রানাডে\nপণ্ডিতা রমাবাই\n\n\n== তথ্যসূত্র =="}