{"pageid": 1426504, "title": "মীরসরাই সড়ক দুর্ঘটনা", "url": "https://bn.wikipedia.org/wiki?curid=1426504", "content": "২০১১ সালের ১১ জুলাই, মীরসরাই স্টেডিয়াম থেকে বঙ্গবন্ধু-বঙ্গমাতা গোল্ডকাপ ফুটবল প্রতিযোগিতার ফাইনাল খেলা শেষে একদল শিক্ষার্থী বাড়ি ফিরছিলেন। ফেরার সময় শিক্ষার্থীদের বহনকারী পিকআপটি মীরসরাই উপজেলার বড়তাকিয়া-আবুতোরাব সড়কের সৈদালী এলাকার রাস্তার পাশের একটি ডোবায় উল্টে পড়ে যায়। ঘটনার পরপর ডোবার জল থেকে ৪২ জন শিক্ষার্থীসহ ৪৫ জনের মরদেহ উদ্ধার করা হয়। দুর্ঘটনার ঠিক আগে ট্রাকচালক বেপরোয়াভাবে গাড়িটি চালাচ্ছিলেন এবং মোবাইল ফোনে কথা বলছিলেন বলে প্রতিবেদনে উল্লেখ করা হয়।\n১৯৭১ সালে স্বাধীনতা লাভের পর, বাংলাদেশের ইতিহাসে এটিই কোন ঘটনায় সর্বোচ্চ সংখ্যক শিক্ষার্থী নিহত হওয়ার ঘটনা।\n\n\n== মীরসরাই সড়ক দুর্ঘটনায় নিহতরা ==\n\nমীরসরাই সড়ক দুর্ঘটনায় আবুতোরাব উচ্চ বিদ্যালয়ের ৩৪ জন, আবুতোরাব সরকারি প্রাথমিক বিদ্যালয়ের ৪ জন, আবুতোরাব ফাজিল মাদ্রাসার ২ জন, প্রফেসর কামাল উদ্দিন চৌধুরী কলেজের ২ জন শিক্ষার্থীর মৃত্যু হয়। এছাড়া ১ জন অভিভাবক ও ২ জন ফুটবলপ্রেমী যুবকসহ মোট ৪৫ জনের মৃত্যু হয়।\nঘটননার পর প্রধানমন্ত্রী শেখ হাসিনা, সংসদের বিরোধী দলীয় নেতা বেগম খালেদা জিয়া, সাবেক রাষ্ট্রপতি একিউএম বদরুদ্দোজা চৌধুরী, শিক্ষামন্ত্রী নুরুল ইসলাম নাহিদ, প্রাথমিক ও গণশিক্ষা মন্ত্রী আফছারুল আমীন, যোগাযোগমন্ত্রী সৈয়দ আবুল হোসেন এবং শিল্পমন্ত্রী দিলীপ বড়ুয়া নিহতদের বাসায় যান।\nসারাদেশের শিক্ষাপ্রতিষ্ঠানে ১৩ জুলাই মৃত শিক্ষার্থীদের স্মরণে শোক দিবস পালন করা হয় এবং উপজেলার বিভিন্ন শিক্ষা প্রতিষ্ঠানে ১২ জুলাই থেকে তিন দিনের শোক কর্মসূচি পালিত হয়।\n\n\n== তথ্যসূত্র =="}