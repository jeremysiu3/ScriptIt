{"pageid": 1198129, "title": "রমেন্দ্র নাথ বিশ্বাস", "url": "https://bn.wikipedia.org/wiki?curid=1198129", "content": "রমেন্দ্র নাথ বিশ্বাস বাংলাদেশ সিভিল সার্ভিসের একজন অবসরপ্রাপ্ত কর্মকর্তা। তিনি পরিকল্পনা কমিশনের সদস্য এবং বাংলাদেশ লোক-প্রশাসন প্রশিক্ষণ কেন্দ্রের রেক্টর হিসেবে দায়িত্ব পালন করেছেন।\n\n\n== শিক্ষাজীবন ==\nরমেন্দ্র ঢাকা বিশ্ববিদ্যালয় থেকে অর্থনীতিতে বিএসএস (সম্মান) এবং এমএসএস ডিগ্রি এবং যুক্তরাজ্যের বার্মিংহাম বিশ্ববিদ্যালয় থেকে উন্নয়ন অর্থনীতিতে এমএসসি ডিগ্রি অর্জন করেন। এছাড়া দেশ ও বিদেশে তিনি বিভিন্ন প্রশিক্ষণ লাভ করেছেন।\n\n\n== কর্মজীবন ==\nরমেন্দ্র নাথ বিশ্বাস বাংলাদেশ সিভিল সার্ভিসের প্রশাসন ক্যাডারের নবম ব্যাচের একজন কর্মকর্তা হিসেবে ১৯৯১ খ্রিষ্টাব্দে সরকারি চাকরিতে যোগদান করেন। তিনি প্রশাসনের বিভিন্ন স্তরে কাজ করেছেন। তিনি অর্থ মন্ত্রণালয়ের অর্থ বিভাগে দীর্ঘদিন কর্মরত ছিলেন। সরকারি আর্থিক ব্যবস্থাপনা, উন্নয়ন পরিকল্পনা, বাজেট প্রণয়ন প্রভৃতি ক্ষেত্রে তিনি ভূমিকা পালন করেছেন। তিনি অর্থ বিভাগের অতিরিক্ত সচিব ছিলেন। সরকার কর্তৃক মনোনীত সদস্য হিসেবে তিনি ঢাকা বিশ্ববিদ্যালয় এবং জাহাঙ্গীরনগর বিশ্ববিদ্যালয়ের সিনেটে দায়িত্ব পালন করেন। তিনি বাংলাদেশ ইন্সটিটিউট অব ক্যাপিটাল মার্কেট (বিআইসিএম), বাংলাদেশ পেট্রোলিয়াম কর্পোরেশন (বিপিসি), কোল পাওয়ার জেনারেশন কোম্পানী বাংলাদেশ লিমিটেড (সিপিজিসিবিএল) এবং জীবন বীমা কর্পোরেশনের (জেবিসি) পরিচালনা পর্ষদেও দায়িত্ব পালন করেছেন।\n২০২০ খ্রিষ্টাব্দের ডিসেম্বর মাসে তিনি সচিব পদে পদোন্নতি লাভ করেন এবং পরিকল্পনা কমিশনের সদস্য নিযুক্ত হন। ২০২২ খ্রিষ্টাব্দের ২রা জানুয়ারি থেকে ৩১শে ডিসেম্বর পর্যন্ত তিনি বাংলাদেশ লোক-প্রশাসন প্রশিক্ষণ কেন্দ্রের রেক্টর হিসেবে দায়িত্ব পালন করেন।\n\n\n== তথ্যসূত্র =="}