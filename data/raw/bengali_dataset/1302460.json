{"pageid": 1302460, "title": "সোলেমান খান", "url": "https://bn.wikipedia.org/wiki?curid=1302460", "content": "সোলেমান খান বাংলাদেশ সিভিল সার্ভিসের একজন কর্মকর্তা যিনি বর্তমানে মাধ্যমিক ও উচ্চ শিক্ষা বিভাগের সচিব হিসেবে দায়িত্ব পালন করছেন। তিনি ভূমি সংস্কার বোর্ডের চেয়ারম্যান (সচিব) হিসেবে দায়িত্ব পালন করেছেন।\n\n\n== শিক্ষাজীবন ==\nসোলায়মান টাঙ্গাইল জেলায় জন্মগ্রহণ করেন। তিনি টাঙ্গাইলের মাইশামুড়া বি কে উচ্চ বিদ্যালয় থেকে ১৯৮২ খ্রিষ্টাব্দে এসএসসি ও ঢাকা কলেজ থেকে ১৯৮৪ খ্রিষ্টাব্দে এইচএসসি পাস করেন। তিনি ঢাকা বিশ্ববিদ্যালয়ের হিসাববিজ্ঞান বিভাগ থেকে ১৯৮৭ খ্রিষ্টাব্দে বিকম (সম্মান) এবং ১৯৮৮ খ্রিষ্টাব্দে এমকম ডিগ্রি লাভ করেন। জাপানের ইয়ামাগুচি বিশ্ববিদ্যালয় থেকে তিনি অর্থনীতিতে মাস্টার্স ডিগ্রি অর্জন করেন। এছাড়া তিনি দেশে-বিদেশে বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nসোলেমান খান বিসিএস (প্রশাসন) ক্যাডারে ১১তম ব্যাচের একজন কর্মকর্তা হিসেবে ১৯৯৩ খ্রিষ্টাব্দে সহকারী কমিশনার পদে রাঙ্গামাটি পার্বত্য জেলায় যোগদান করেন। তিনি সহকারী কমিশনার (ভূমি), সিনিয়র সহকারী কমিশনার, উপজেলা নির্বাহী কর্মকর্তা ও সিনিয়র সহকারী সচিব হিসেবে মাঠ পর্যায়ে দায়িত্ব পালন করেছেন।\nতিনি পরিবেশ, বন ও জলবায়ু পরিবর্তন মন্ত্রণালয় এবং পল্লী উন্নয়ন ও সমবায় বিভাগে উপসচিব হিসেবে দায়িত্ব পালন করেন। ২০১৬ খ্রিষ্টাব্দে তিনি যুগ্মসচিব পদে পদোন্নতি পাওয়ার পর তিনি স্বাস্থ্যসেবা বিভাগের অধীন স্বাস্থ্য অর্থনীতি ইউনিটের পরিচালক হিসেবে দায়িত্ব পালন করেন। তিনি স্বাস্থ্য শিক্ষা ও পরিবার কল্যাণ বিভাগ ও বাণিজ্য মন্ত্রণালয়ে অতিরিক্ত সচিব পদে দায়িত্ব পালন করেছেন। তিনি বাণিজ্য মন্ত্রণালয়ের অধীনে প্রধান আমদানি ও রপ্তানি নিয়ন্ত্রক হিসেবে কর্মরত ছিলেন। ২০২১ খ্রিষ্টাব্দে তিনি সচিব পদে পদোন্নতি লাভ করেন এবং ভূমি সংস্কার বোর্ডের চেয়ারম্যান (সচিব) নিযুক্ত হন। বর্তমানে তিনি মাধ্যমিক ও উচ্চ শিক্ষা বিভাগের সচিব হিসেবে দায়িত্ব পালন করছেন।\n\n\n== পারিবারিক জীবন ==\nসোলেমান খান রাজবাড়ী-১ আসনের প্রয়াত জাতীয় সংসদ সদস্য আবদুল ওয়াজেদ চৌধুরীর জামাতা এবং একাদশ জাতীয় সংসদের সংরক্ষিত মহিলা আসন ৩৩৪-এর সংসদ সদস্য সালমা চৌধুরীর স্বামী। তিনি তিন পুত্রসন্তানের জনক।\n\n\n== তথ্যসূত্র =="}