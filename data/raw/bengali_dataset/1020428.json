{"pageid": 1020428, "title": "ভূমি সংস্কার বোর্ড", "url": "https://bn.wikipedia.org/wiki?curid=1020428", "content": "ভূমি সংস্কার বোর্ড (ইংরেজি: Land Reforms Board) ‘ভূমি সংস্কার বোর্ড’ ভূমি মন্ত্রণালয়ের আওতাভুক্ত একটি গুরুত্বপূর্ণ সহযোগী প্রতিষ্ঠান। ব্রিটিশ আমলে সৃষ্ট বোর্ড অব রেভিনিউ এর আদলে চলমান অবস্থার প্রেক্ষাপটে মাঠ পর্যায়ে ভূমি প্রশাসন ও ভূমি ব্যবস্থাপনা কার্যক্রম নিবিড়ভাবে তদারকি ও পরিদর্শনের মাধ্যমে ভূমি ব্যবস্থাপনায় স্বচ্ছতা ও গতিশীলতা আনয়ন, ভূমি মালিকগণকে  দ্রুত সর্বোত্তম সেবা প্রদান নিশ্চিতকরণ, ভূমি উন্নয়ন করের  লক্ষ্যমাত্রা নির্ধারণ ও আদায়ের অগ্রগতি মনিটরিং ইত্যাদি কর্মকান্ড সুচারুরূপে সম্পাদনের সামগ্রিক ব্যবস্থাপনার লক্ষ্যে ১৯৮৯ সালে ভূমি সংস্কার বোর্ড গঠিত হয় এবং অদ্যাবধি তা চলমান আছে। \nপ্রচলিত ভূমি ব্যবস্থাপনা কর্মকান্ডের আধুনিকীকরণ, ভূমি ব্যবহার নীতিমালা ও সার্বিক পরিকল্পনা প্রণয়ন, বিদ্যমান আইন ও বিধি-বিধানের সংশোধন, সংযোজন, যুগোপযোগিকরণ, প্রয়োজনে নতুন আইন-বিধি প্রবর্তন এবং সর্বোপরি ভূমি সংস্কার বিষয়ে গবেষণাধর্মী কার্যাদি পরিচালনা করা এই প্রতিষ্ঠানর অন্যতম লক্ষ্য ও উদ্দেশ্য। \n\n\n== ইতিহাস ==\nসুদীর্ঘ কাল ধরে রাষ্ট্র পরিচালনায় ভূমি রাজস্ব ব্যবস্থাপনার এক ঐতিহাসিক ভূমিকা রয়েছে। দেশের আর্থ সামাজিক অবকাঠামো নির্মাণ ও উন্নয়নে ভূমি রাজস্ব ব্যবস্থাপনা গভীরভাবে সম্পৃক্ত। অতীতে ভূমি প্রশাসন বলতে ভূমি রাজস্ব ভিত্তিক প্রশাসন ব্যবস্থাকে বুঝাতো। আধুনিক ভূমি প্রশাসন বলতে ভূমি উন্নয়ন কর নির্ধারণ ও আদায়ের সাথে ভূমির সর্বোত্তম ব্যবহার নিশ্চিত করার লক্ষ্যে পরিচালিত একটি দক্ষ প্রশাসনিক ব্যবস্থাপনাকে বুঝায়।\n১৭৭২ সনে রাজস্ব প্রশাসন পরিচালনার জন্য কেন্দ্রীয় সংস্থা হিসেবে প্রতিষ্ঠিত হয় ‘বোর্ড অব রেভিনিউ’।  এরপর বিভিন্ন সময়ে কালেক্টর  কমিশনার, পদ সৃষ্টি  করে ‘রাজস্ব বোর্ড’ গঠনের মাধ্যমে ভূমি ব্যবস্থাপনার প্রশাসনিক কাঠামোকে দৃঢ় করার পদক্ষেপ নেয়া হয়।\nস্বাধীনতা পরবর্তী ১৯৭৩সালে ‘বোর্ড অব রেভিনিউ’ বিলুপ্ত হলে বোর্ডের সকল দায়িত্ব তৎকালীন ভূমি প্রশাসন ও ভূমি সংস্কার মন্ত্রণালয়ের অন্তর্ভূক্ত হয় এবং মাঠ পর্যায়ের রাজস্ব অফিসসমূহ তদারকি ও পরিদর্শনের দায়িত্ব ভূমি মন্ত্রণালয়ের অনুবিভাগ ‘ভূমি সংস্কার কমিশনার’ এর কার্যালয়ের অধীন যুগ্মসচিব পদমর্যাদার একজন ভূমি সংস্কার  কমিশনার এবং চার বিভাগের জন্য চারজন উপ-ভূমি সংস্কার কমিশনার (উপসচিব পদমর্যাদার) এর উপর ন্যস্ত হয়।\nএ ব্যবস্থাপনায় মাঠ পর্যায়ে ভূমি প্রশাসন পরিচালনা, আপিল নিষ্পত্তি ইত্যাদি অতিরিক্ত দায়িত্ব ভূমি মন্ত্রণালয়ের উপর ন্যস্ত হলে তা নীতি নির্ধারণীর মূল দায়িত্বের সাথে অতিরিক্ত চাপের সৃষ্টি করে। ফলে পূর্বের ন্যায় বোর্ড অব রেভিনিউ এর মত একটি বোর্ড গঠনের প্রয়োজনীয়তা দেখা দেয়।  পরবর্তীতে বিষয়টি জাতীয় সংসদে উত্থাপিত হলে ভূমি প্রশাসন বোর্ড এ্যাক্ট, ১৯৮০ পাশ হয়।  ১৯৮২ সালের শেষদিকে ভূমি প্রশাসন বোর্ড এর কার্যক্রম শুরু হয়। \nসরকারের ভূমি সংস্কার অভিযান জোরদার হওয়ার পরিপ্রেক্ষিতে জাতীয় ভূমি সংস্কার কাউন্সিলের সিদ্ধান্ত অনুযায়ী ১৯৮৯ সনের ১৬ মার্চ ভূমি সংস্কার বোর্ড অধ্যাদেশ, ১৯৮৯ ও ভূমি আপীল বোর্ড অধ্যাদেশ, ১৯৮৯ অনুযায়ী  ও ভূমি প্রশাসন বোর্ডকে  অবলুপ্ত করে যথাক্রমে ‘ভূমি সংস্কার বোর্ড’ ও ‘ভূমি আপিল বোর্ড’ নামে দুটি  প্রতিষ্ঠন গঠন করা হয়। \nভূমি সংস্কার কর্মসূচী বাস্তবায়ন এবং ভূমি ব্যবস্থাপনা নিশ্চিত করার উদ্দেশ্যে ভূমি সংস্কার বোর্ড অধ্যাদেশ, ১৯৮৯ (অধ্যাদেশ নং ১, ১৯৮৯) এর  মাধ্যমে ভূমি সংস্কার বোর্ড গঠিত হয়। উক্ত অধ্যাদেশ পরবর্তী জাতীয় সংসদে পাস হয় ও ৩১ মে, ১৯৮৯ তারিখে মহামান্য রাষ্ট্রপতির সম্মতি লাভ করে এবং ভূমি সংস্কার অধ্যাদেশ আইন ১৯৮৯ (আইন নং ২৩, ১৯৮৯) নামে অভিহিত হয়। \n\n\n== ভূমি সংস্কার বোর্ডের গঠন ==\nইস্ট ইন্ডিয়া কোম্পানি ১৭৬৫ সালের ১২  আগষ্ট মাত্র ২৬ লক্ষ টাকার বিনিময়ে মোগল সম্রাট দ্বিতীয় শাহ আলমের নিকট হতে বাংলা, বিহার ও উড়িষ্যার দেওয়ানি লাভ করে| দেওয়ানি ও রাজস্ব বিভাগ সুষ্ঠুভাবে পরিচালনার উদ্দেশ্যে ওয়ারেন হেস্টিংস ১৭৭২ সালের ১৩ আগষ্ট বোর্ড অব রেভিনিউ গঠন করেন এবং এর ধারাবাহিকতায় পাকিস্তান আমলেও বোর্ড অব রেভিনিউ বহাল থাকে।  বাংলাদেশ স্বাধীন হওয়ার পর ১৯৭৩ সালে এর বিলুপ্তি ঘটে এবং ভূমি প্রশাসন ও ভূমি সংস্কার মন্ত্রণালয় গঠিত হয়| বিভিন্ন বিবর্তন ও পরিবর্তনের মধ্য দিয়ে ১৯৮৭ সালে এর নামকরণ হয় ভূমি মন্ত্রণালয়।  ভূমি মন্ত্রণালয়ের পক্ষে মাঠ পর্যায়ের ভূমি প্রশাসন ও ভূমি ব্যবস্থাপনা কার্যক্রম পূর্ণরূপে সুষ্ঠুভাবে পরিচালনা ও তদারকি করা কঠিন হয়ে দাঁড়ালে ১৯৮১ সালের ১৩ নং আইন বলে বিলুপ্ত বোর্ড অব রেভিনিউ-এর আদলে ভূমি প্রশাসন বোর্ড গঠিত হয়|  মাঠ পর্যায়ের ভূমি প্রশাসন ও  আপিল মামলা একই সাথে পরিচালনা করা ভূমি প্রশাসন বোর্ডের পক্ষে দুরূহ হয়ে ওঠে।  ফলে এ বিষয়ে অভিজ্ঞ বিশেষজ্ঞগণের মতামতের ভিত্তিতে ১৯৮৯ সালে দুইটি অধ্যাদেশ বলে মাঠ পর্যায়ের আপিল মামলা নিষ্পত্তির লক্ষ্যে ‘ভূমি আপিল বোর্ড’ এবং  ভূমি প্রশাসন ও ব্যবস্থাপনা কার্যক্রম পরিচালনার উদ্দেশ্যে  ‘ভূমি সংস্কার বোর্ড’  গঠিত হয়| পরবর্তীকালে অধ্যাদেশ দুইটি  জাতীয় সংসদের অনুমোদন লাভের মাধ্যমে পূর্ণাঙ্গ আইনে  পরিণত হয়। \nএকজন চেয়ারম্যান (সরকারের সচিব) ও দুইজন সদস্য (সরকারের অতিরিক্ত সচিব) এর সমন্বয়ে ভূমি সংস্কার বোর্ড গঠিত। এছাড়াও বোর্ডকে সহযোগিতা, গৃহীত সিদ্ধান্তসমূহ বাস্তবায়ন এবং আইন, বিধি ও নির্বাহী আদেশ দ্বারা অর্পিত অন্যান্য দায়িত্ব পালনের জন্য ভূমি সংস্কার বোর্ডে তিনজন উপভূমি সংস্কার কমিশনার, ছয়জন সহকারী ভূমি সংস্কার কমিশনার, একজন হিসাব রক্ষন কর্মকর্তা, একজন সহকারী প্রোগ্রামার এবং একজন সহকারী মেইনটেন্যান্স ইঞ্জিনিয়ার কর্মরত আছেন।  \nএছাড়াও ভূমি সংস্কার বোর্ড এর অধীনে আট (০৮) টি উপ-ভূমি সংস্কার কমিশনার এর কার্যালয়, ঢাকা নওয়াব স্টেট এবং ভাওয়াল রাজ স্টেট কার্যক্রম পরিচালনা করছে। \n\n\n== বিভাগীয় উপ-ভূমি সংস্কার কমিশনার এর কার্যালয় ==\nভূমি সংস্কার বোর্ড এর আওতায় দেশের আট (০৮) টি বিভাগে এক (০১) টি  করে উপ-ভূমি সংস্কার কমিশনার এর কার্যালয় রয়েছে যেখানে একজন করে উপ-ভূমি সংস্কার কমিশনার (উপসচিব) কর্মরত আছেন। তারা পরিদর্শন কার্যক্রমসহ বোর্ডের সার্বিক দায়িত্ব পালনে গুরুত্বপূর্ণ ভূমিকা রাখছেন। \n\n\n== প্রাতিষ্ঠানিক কার্যাবলী ==\nকার্যকর পরিদর্শন ও নিবিড় তদারকির মাধ্যমে মাঠ পর্যায়ের ভূমি প্রশাসন ও ভূমি ব্যবস্থাপনায় স্বচ্ছতা আণয়ন,  সামগ্রিক কার্যক্রম গতিশীলকরণ, ভূমি উন্নয়ন করের লক্ষ্যমাত্রা নির্ধারণ ও আদায়ের অগ্রগতি মনিটরিং, ভূমি সংস্কার বিষয়ে সুপারিশমালা প্রণয়ন এবং ভূমি মালিকগণকে সর্বোত্তম সেবা দানে সহযোগিতা প্রদান এই প্রতিষ্ঠানের মূল লক্ষ্য।\nএই প্রতিষ্ঠানের প্রতিষ্ঠানিক কার্যাবলী নিরূপণের ক্ষেত্রে সরকার ভূমি মন্ত্রণালয়ের স্মারক নং ভূঃমঃ/শা-১৫(ভূঃসঃবোঃ)২৩১/৮৮/৪১১ তারিখ ২৩-০৫-১৯৮৯ এর আদেশে ভূমি সংস্কার বোর্ড অধ্যাদেশ ১৯৮৯ (অধ্যাদেশ নং-১, ১৯৮৯) এর ৫(ক) ও ৫(খ) ধারায় অর্পিত ক্ষমতা বলে সরকারের তদারকি ও নিয়ন্ত্রণ সাপেক্ষে ভূমি সংস্কার বোর্ডের নিকট ভূমি ব্যবস্থাপনার মাঠ প্রশাসনসহ ১৭টি দায়িত্ব অর্পণ করে| উক্ত আদেশের ১(গ) অনুচ্ছেদে ভূমি সংস্কার বোর্ডকে জেলা ও উপজেলা পর্যায়ের সকল গেজেটেড ২য় শ্রেণী এবং নন-গেজেটেড কর্মকর্তা ও কর্মচারীদের নিয়োগ/ বদলী ও প্রশাসনিক নিয়ন্ত্রণের ক্ষমতা অর্পণ করা হয়েছিল| পরবর্তীতে ভূমি মন্ত্রণালয়ের স্মারক নং-ভূঃমঃ/শা-১২-৩৯/৯০/২৫ তারিখ-১৪-০১- ১৯৯২ এর আদেশ বলে ২৩-০৫-১৯৮৯ তারিখে জারিকৃত আদেশটি বাতিলপূর্বক ভূমি ব্যবস্থাপনায় মাঠ প্রশাসনসহ ১৫টি দায়িত্ব ভূমি সংস্কার বোর্ডকে অর্পণ করা হয়। সর্বশেষ ভূমি মন্ত্রনালয় থেকে ০৫.০৮.২০২১ ইং তারিখে জারীকৃত পরিপত্রে \"জেলা ও উপজেলা পর্যায়ে ভূমি ব্যবস্থাপনার সঙ্গে সংশ্লিষ্ট কর্মকর্তা-কর্মচারী যারা ভূমি মন্ত্রণালয় থেকে নিয়োগকৃত তাদের আন্তঃবিভাগ বদলি এবং অন্যান্য প্রশাসনিক কার্যক্রম (নিয়োগ ও পদোন্নতি ছাড়া)\" এর ক্ষমতাসহ ২৩টি দায়িত্ব ভূমি সংস্কার বোর্ডকে অর্পণ করা হয়।  এই গুরুত্বপূর্ণ আদেশটি নিম্নরূপঃ\nমাঠ পর্যায়ে ভূমি ব্যবস্থাপনায় গতিশীলতা আনা এবং ভূমি সেবা ডিজিটালাইজেশন কার্যক্রমকে আরও বেগবান করতে ‘ভূমি সংস্কার বোর্ড অধ্যাদেশ, ১৯৮৯’ এর ৫ (ক) অনুচ্ছেদের বিধানমতে ভূমি সংস্কার বোর্ডকে ইতঃপূর্বে অর্পিত দায়িত্ব হালনাগাদ করে নিম্নবর্ণিত দায়িত্ব অর্পণ করা হলা-\n>> বিভাগীয় পর্যায়ে উপ-ভূমি সংস্কার কমিশনারের কার্যালয় পরিদর্শন ও তত্ত্বাবধান।\n>> জেলা থেকে ইউনিয়ন পর্যন্ত ভূমি ব্যবস্থাপনার আওতায় সকল ভূমি অফিস ব্যবস্থাপনা, তত্ত্বাবধান, পরিদর্শন এবং পরিবীক্ষণ।\n>> জেলা ও উপজেলা পর্যায়ে ভূমি ব্যবস্থাপনার সঙ্গে সংশ্লিষ্ট কর্মকর্তা-কর্মচারী যারা ভূমি মন্ত্রণালয় থেকে নিয়োগকৃত তাদের আন্তঃবিভাগ বদলি এবং অন্যান্য প্রশাসনিক কার্যক্রম (নিয়োগ ও পদোন্নতি ছাড়া)।\n>> সিলিং-বহির্ভূত জমি চিহ্নিতকরণ, সরকারের নিয়ন্ত্রণ আনয়ন ও বাজেয়াপ্তকরণ।\n>> কৃষি খাস জমি চিহ্নিতকরণ, নীতিমালা অনুযায়ী ভূমিহীনদের মধ্যে কৃষি খাসজমি বণ্টন, ব্যবস্থাপনা ও বেদখলকৃত খাসজমি উদ্ধার।\n>> খাস পুকুর ও বেদখলকৃত খাস জলাশয় উদ্ধার ও ব্যবস্থাপনা।\n>> বর্গা-সংক্রান্ত বিধি-বিধান বাস্তবায়ন।\n>> ভূমি উন্নয়ন করের সঠিক দাবি নির্ধারণ, ভূমি উন্নয়ন কর আদায় বৃদ্ধির লক্ষ্যে প্রয়োজনীয় ব্যবস্থা গ্রহণ এবং মন্ত্রণালয়ভিত্তিক বিভিন্ন সংস্থার বকেয়া দাবি নির্ধারণ ও আদায়ের পদক্ষেপ গ্রহণ। ভূমি উন্নয়ন কর আদায়-সংক্রান্ত মাসিক প্রতিবেদন ভূমি মন্ত্রণালয়ে প্রেরণ।\n>> মন্ত্রণালয়ের নির্দেশ ও নিয়ন্ত্রণে অর্পিত/অনাবাসী ও পরিত্যক্ত সম্পত্তির ব্যবস্থাপনা ও তদারকী, সংশ্লিষ্ট কর্মচারীদের নিয়ন্ত্রণ, সামগ্রিক ব্যবস্থাপনা ও তদারকি এবং ষান্মাসিক/বার্ষিক প্রতিবেদন মন্ত্রণালয়ে প্রেরণ।\n>> ভূমি ব্যবস্থাপনা-সংক্রান্ত উন্নয়ন কর্মসূচি প্রণয়ন, বাস্তবায়ন, পরিবীক্ষণ ও মূল্যায়ন এবং মন্ত্রণালয়ে ষান্মাসিক ও বার্ষিক প্রতিবেদন প্রেরণ।\n>> কোর্ট অব ওয়ার্ডসের আওতাধীন এস্টেটগুলোর ব্যবস্থাপনা ও তদারকি এবং মন্ত্রণালয়ে এ সংক্রান্ত প্রতিবেদন প্রেরণ।\n>> অডিট আপত্তি নিষ্পত্তির বিষয়ে মাঠ পর্যায়ের তদারকি এবং এ সংক্রান্ত বার্ষিক প্রতিবেদন মন্ত্রণালয়ে প্রেরণ।\n>> ভূমি সংস্কার বোর্ডের সকল নন-গেজেটেড কর্মকর্তা ও কর্মচারীদের বিভাগীয় মামলা, চাকরির আবেদন পুনর্বিবেচনা এবং সরকারি অর্থের অপচয় ও আত্মসাৎ-সম্পর্কিত বিষয়াদি নিষ্পত্তি এবং এ সংক্রান্ত ষান্মাসিক ও বার্ষিক প্রতিবেদন মন্ত্রণালয়ে প্রেরণ।\n>> ভূমি সংস্কার বোর্ডের সব সংস্থাপন ও হিসাব-সম্পর্কিত সাধারণ প্রশাসন।\n>> ভূমি ব্যবস্থাপনায় মাঠ পর্যায়ের কর্মকর্তা-কর্মচারীদের বিরুদ্ধে অভিযোগের তদন্তের ব্যাপারে আইনানুগ ব্যবস্থা গ্রহণ।\n>> জেলা ও উপজেলা পর্যায়ের রেকর্ড রুম স্থাপন, তদারকি ও পরিদর্শন এবং এগুলোর সংরক্ষণ, মেরামত-সংক্রান্ত ব্যবস্থা গ্রহণ এবং এ সংক্রান্ত বার্ষিক প্রতিবেদন মন্ত্রণালয়ে প্রেরণ।\n>> উপজেলা ভূমি অফিস ও ইউনিয়ন ভূমি অফিসের বাজেট প্রণয়ন, ছাড়করণ ও ব্যয় নিয়ন্ত্রণ।\n>> জলমহাল সংস্কারে প্রয়োজনীয় পদক্ষেপ গ্রহণ এবং উপজেলা ভূমি অফিস ও ইউনিয়ন ভূমি অফিস সংলগ্ন কাছারির পুকুর সংস্কার।\n>> আন্তঃবিভাগীয় বদ্ধ জলমহালের ইজারা প্রদান।\n>> ই-মিউটেশনসহ ভূমিসেবা অটোমেশনের সব কার্যক্রমের মাঠ পর্যায়ের লজিস্টিক সাপোর্ট প্রদান ও তদারকি এবং ভূমি মন্ত্রণালয়ের ডিজিটাল সেলের সঙ্গে সমন্বয় সাধন।\n>> মাঠ পর্যায়ে সরকারি স্বার্থ-সংশ্লিষ্ট দেওয়ানি মামলার তত্ত্বাবধান।\n>> অনলাইন ভূমি উন্নয়ন কর আদায় কার্যক্রমের ব্যবস্থাপনা ও তদারকি।\n>> সরকার কর্তৃক বিভিন্ন সময়ে অর্পিত অন্যান্য দায়িত্ব পালন।\n\n\n== কোর্ট অব ওয়ার্ডস এর কার্যক্রম ==\nকোর্ট অব ওয়ার্ডস এর আওতাধীন দুটি এস্টেট:\n\nঢাকা নওয়াব এস্টেট\n ভাওয়াল রাজ এস্টেট\nপ্রধান কার্যক্রমসমূহ: \n\nএস্টেটের সম্পত্তি একসনা ভিত্তিক লীজ প্রদান এবং নবায়নের মাধ্যমে দখল সংরক্ষণ ও তত্ত্বাবধান\nএস্টেটের সম্পত্তি উদ্ধার, পুনরুদ্ধার ও ব্যবস্থাপনা\nবিভিন্ন জেলায় অবস্থিত এস্টেটের সম্পত্তি ব্যবস্থাপনা ও জরিপ কার্যক্রম সমন্বয়\nএস্টেটের সম্পত্তি নিয়ে বিভিন্ন আদালতে দেওয়ানী ও ফৌজদারী মামলা পরিচালনা\nএস্টেটের সম্পত্তিতে বেআইনী দখলদারদের বিরুদ্ধে আইনগত ব্যবস্থা গ্রহণ\n\n\n=== ঢাকা নওয়াব এস্টেটের ব্যবস্থাপনার ক্রম বিবরণ ===\nঢাকা নওয়াব এষ্টেটের সম্পত্তি দেখাশুনার দায়িত্বে নিয়োজিত নওয়াব খাজা সলিমুল্লাহ’র অর্থের প্রয়োজন হলে তিনি রাজা শ্রীনাথ রায় গং এবং রাজা শিরীনাথ রায় এর নিকট নওয়াব এষ্টেটের সম্পত্তি বন্ধক রেখে নগদ অর্থ গ্রহণ করেন। গৃহীত অর্থ যথাসময়ে ফেরৎ দিতে ব্যর্থ হলে রাজা শ্রীনাথ রায় গং এবং রাজা শিরীনাথ রায় ১৯০৭ সালে বন্ধকী মামলা দায়ের করেন এবং ডিক্রীপ্রাপ্ত হন;\nতদানীন্তন পূর্ব বাংলা ও আসাম সরকার (The Government of Eastern Bengal and Asam) ১৯০৭ সালে নওয়াব স্যার আহসান উল্লাহর পুত্র নওয়াব খাজা সলিমুল্লাহ কে Court of Wards Act 1879 এর ৬ (ই) ধারা বলে disqualified ঘোষণা করেন;\nউক্ত ঘোষণা অনুযায়ী Secretary of state of India এর সম্মতিক্রমে নবাব সলিমুল্লাহ তাঁর বিভিন্ন ঋণ পরিশোধের জন্য Deputy Commissioner, Dhaka এর কাছ থেকে ১৪,০০,০০০/-(চৌদ্দ লক্ষ) রুপী ঋণ বাবদ গ্রহণ করেন এবং ১৯০৮ সালের ৬ আগষ্ট, রেজিষ্টার্ড Indenture দলিল নং-৪১৪২/১৯০৮ মূলে তাঁর সমুদয় স্থাবর ও অস্থাবর সম্পত্তি নয়টি শর্তে Court of Wards এর অনুকূলে হস্তান্তর  করেন;\nবর্তমানে সরকারের পক্ষে ভূমি সংস্কার বোর্ডের তত্ত্ববধান ও ব্যবস্থাপনায় কোর্ট অব ওয়ার্ডস ঢাকা নওয়াব এস্টেট পরিচালিত হচ্ছে।  \nঢাকা নওয়াব এস্টেটের স্থাবর ও অস্থাবর সম্পত্তি যা ১৯০৮ খ্রিঃ ৬ আগষ্ট পূর্ববঙ্গ আসাম সরকারের পক্ষে কমিশনার, ঢাকা বিভাগ, নবাব সলিমুল্লাহ বাহাদুর এবং কালেক্টর, ঢাকা এর মধ্যে সম্পাদিত বন্ধকী চুক্তি/Indenture অনুসারে অস্থাবর সম্পত্তি হিসেবে ৫,০০,০০০/-(পাঁচ লক্ষ) রূপি মূল্যের ‘দরিয়া-এ-নূর’ হীরকখন্ডসহ ১০৯ প্রকার অলংকারাদি পাওয়া যায়।\nঢাকা নওয়াব এস্টেটের ‘দরিয়া-এ-নূর’ হীরক খন্ডসহ সোনালী ব্যাংকে রক্ষিত অন্যান্য মূল্যবান অলংকার ও অস্থাবর সম্পত্তির ব্যবস্থাপনা সম্পর্কে বিগত শতকের প্রথম দিকে ঢাকা নওয়াব পরিবার আর্থিক সংকটে পড়লে ১৯০৮ সালে সম্পাদিত রেহেন দলিল নম্বর-৪১৪২ মূলে নবাব পরিবার সরকারের কাছ থেকে ১৪,০০,০০০/- (চৌদ্দ লক্ষ) রুপি ৩% সুদে ৩০ বছরের মধ্যে পরিশোধের শর্তে ঋণ হিসেবে গ্রহণ করে। উক্ত ঋণ নির্ধারিত ৩০ বছর সময়ের মধ্যে পরিশোধ হয়নি।\n\n\n=== ভাওয়াল রাজ এস্টেটের ব্যবস্থাপনার ক্রম বিবরণ ===\nভাওয়াল রাজ এস্টেট এর সমুদয় সম্পত্তির মূল মালিক ছিলেন রাজা রাজেন্দ্র নারায়ন রায় চৌধুরী। ১৯০১ সালের ২৬ এপ্রিল তিনি মৃত্যুবরণ করেন। মৃত্যুর সময় তিনি তার তিন পুত্র, তিন কন্যা ও একমাত্র স্ত্রী রাণী বিলাসমনি দেবীকে ওয়ারিশ রেখে যান। উক্ত নাবালক পুত্রদের পক্ষে  ট্রাস্টি হিসেবে রানী বিলাসমনি দেবী ভাওয়াল রাজ এস্টেটের সমুদয় কার্যাদি পরিচালনা করতেন;\n১৯০৭ সালের ২১ জানুয়ারী তারিখে রাণী বিলাসমনি দেবীর মৃত্যুর পর তিন পুত্র ভাওয়াল রাজ এস্টেট এর সমুদয় সম্পত্তির মালিক ও ভোগ দখলদার হয়ে যৌথভাবে দেখাশুনা করতেন;\nরাজা রাজেন্দ্র নারায়ণ রায় চৌধুরীর তিন পুত্র সন্তানের মৃত্যুর পর তাঁদের স্ত্রীদেরকে The Court of Wards Act, 1879 (Bengal Act  IX of 1879) এর ৬ ধারা অনুযায়ী ‘অযোগ্য ভূম্যাধিকারী’ ঘোষণা করে ১৯১১-১৯১২ সালে ভাওয়াল রাজ এস্টেটের সম্পত্তি কোর্ট অব ওয়ার্ডসের ব্যবস্থাপনায় নেয়া হয়;\nবর্তমানে সরকারের পক্ষে ভূমি সংস্কার বোর্ডের তত্ত্ববধান ও ব্যবস্থাপনায় কোর্ট অব ওয়ার্ডস ঢাকা নওয়াব এস্টেট পরিচালিত হচ্ছে।  \n\n\n== ভূমি উন্নয়ন কর আদায়ের তথ্য ==\n\n\n== প্রাক্তন চেয়ারম্যানগণের তালিকা ==\n\n\n== অবস্থান ও যোগাযোগের ঠিকানা ==\nভূমি সংস্কার বোর্ড\nভূমি ভবন (লিফট-২)\n৯৮, শহিদ তাজউদ্দীন আহমদ সরণি, তেজগাঁও, সাতরাস্তা, ঢাকা-১২০৮\nঢাকা-১২০৮\n\n\n== তথ্যসূত্র ==\n১। https://lrb.portal.gov.bd/site/page/26389272-8c08-4c9d-94ff-d6fbf0681d88\n২। https://lrb.portal.gov.bd/site/page/15a13b06-db5a-4c3c-8484-f58b880c976e/-\n৩। https://lrb.portal.gov.bd/site/page/e939418d-a0c7-48b3-bf14-4c085201dec6\n৪। https://lrb.portal.gov.bd/site/page/f8ea4dce-0622-40b4-aefc-dec8967729ce\n৫। https://lrb.portal.gov.bd/site/page/f5446b9c-61a2-4201-b790-f8fd23eff6d8\n৬। https://lrb.portal.gov.bd/sites/default/files/files/lrb.portal.gov.bd/page/1dba0a8b_ef07_4a2c_b1c0_5d98f68b006f/2021-08-12-04-47-4e2fe92dd726bf471f2f3e47a6f29506.pdf"}