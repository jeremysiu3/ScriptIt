{"pageid": 1463644, "title": "টেলিফোন ভীতি", "url": "https://bn.wikipedia.org/wiki?curid=1463644", "content": "টেলিফোন ভীতি ( টেলিফোনফোবিয়া, টেলিফোবিয়া, ফোন ফোবিয়া, দূরভাষ ভীতি, দূরভাষাতঙ্ক) হল ফোন কল করা বা ধরার ভয়; আক্ষরিক অর্থে \"টেলিফোনের ভয় \"।  এটিকে এক ধরনের সামাজিক ভীতি বা সামাজিক উদ্বেগ বলে মনে করা হয়।  এর সাথে গ্লোসোফোবিয়ার  তুলনা করা যেতে পারে , কারণ উভয়ই হলো অহেতুক সমালোচিত, বিচার্য হওয়ার বা বোকা বনার ভয় যা অন্যদের সাথে জড়িত থাকার থেকে উদ্ভূত হয় । \nঅন্যান্য ভয়ভীতির মতোই এর সঙ্গে  সংশ্লিষ্ট অসুবিধাগুলির ভয়ের তীব্রতার বিস্তৃত স্পেকট্রাম রয়েছে।  ১৯৯৩ সালে, গ্রেট ব্রিটেনে প্রায় ২৫ লক্ষ লোকের টেলিফোন ফোবিয়া ছিল বলে জানা গেছে।  ২০১৯ সালে যুক্তরাজ্যের অফিস কর্মীদের মধ্যে জরিপে দেখা গেছে যে ৪০% বেবি বুমার এবং ৭০% সহস্রাব্দিক যখন ফোন বেজে ওঠে তখন উদ্বিগ্ন চিন্তাভাবনা অনুভব করে।  \n\"টেলিফোন আশঙ্কা \" শব্দটি নিম্ন মাত্রার টেলিফোন ভীতিকে বোঝায়, যেখানে ভুক্তভোগীরা প্রকৃত ফোবিয়ার তুলনায় কম গুরুতর মাত্রায় টেলিফোন ব্যবহার সম্পর্কে উদ্বেগ অনুভব করেন । \nভুক্তভোগীদের সামনাসামনি যোগাযোগ করতে কোনো সমস্যা নাও হতে পারে , কিন্তু টেলিফোনে তা করতে অসুবিধা হয়।\n\n\n== কারণসমূহ ==\nবিভিন্ন ব্যক্তির ক্ষেত্রে প্রকৃত ভয়ের ব্যাপার আলাদা হতে পারে। কেউ ফোন বাজার আওয়াজকে ভয় পায়, কেউ ফোনে কী শুনতে হবে সেই নিয়ে ভয় পায়,কেউ আবার ফোন ধরতেই ভয় পায়। ফোনের আওয়াজ বা রিং উদ্বেগ তৈরি করতে পারে, যা কথা বলা, সঞ্চালন এবং কথোপকথন করার সাথে সম্পর্কিত চিন্তাভাবনা দ্বারা চিহ্নিত করা হয়।   ভুক্তভোগীরা অন্য প্রান্তের ব্যক্তিকে সম্ভাব্য হুমকি বা ভয়ের কারণ মনে করতে পারে।  \nকোন সময় ফোন কল করলে উদ্দীষ্ট ব্যক্তি বিরক্ত হবে না সেই নিয়ে অতিরিক্ত চিন্তাভাবনা থেকে ভয় সৃষ্টি হতে পারে।  একজন ভুক্তভোগী যাকে ফোন করেছে তার বদলে অন্য কেউ ফোন ধরলে এবং তার কণ্ঠস্বর চিনতে না পারলে উদ্বিগ্ন ও বিব্রত হয়।  কিছু ভুক্তভোগী( মূলত যারা ফোন করার মাধ্যমে জীবিকা নির্বাহ করেন) অন্য প্রান্তের ব্যাক্তির প্রতিক্রিয়া (এতে ভুক্তভোগীর পেশা নির্ভর করে) নিয়ে দুশ্চিন্তা করেন। \nঅনেকে ভয় পান যে টেলিফোনে আওয়াজ অস্পষ্ট হবে এবং উভয় পক্ষ পরস্পরের বক্তব্য স্পষ্ট শুনতে পাবেন না যা থেকে ভুল বোঝাবুঝির সৃষ্টি হতে পারে। এই ভয়গুলি প্রায়শই ফোন লাইনে শারীরিক ভাষার অনুপস্থিতির সাথে যুক্ত থাকে।   ভুক্তভোগীরা সাধারণত ভয় করে যে তারা কথোপকথনে যথাযথভাবে প্রতিক্রিয়া জানাতে ব্যর্থ হতে পারে,  বা বলার মতো কিছুই খুঁজে পায় না, যার ফলে বিব্রতকর নীরবতা বা তোতলানোর সৃষ্টি হয়।   অতীত অভিজ্ঞতা যেমন কোনো দুঃসংবাদ পাওয়া  থেকেও টেলিফোন ভীতি তৈরি হতে পারে। \n\n\n== উপসর্গসমূহ ==\nটেলিফোন ফোবিয়ায় ভুগছেন এমন ব্যক্তির মধ্যে বিভিন্ন উপসর্গ দেখা যায়, যার মধ্যে অনেকগুলিই উদ্বেগের ক্ষেত্রেও দেখা যায়। এই লক্ষণগুলির মধ্যে স্নায়বিক সমস্যা, হাতের তালু ঘামা,  দ্রুত হৃদস্পন্দন, শ্বাসকষ্ট, বমি বমি ভাব, শুকনো মুখ এবং কাঁপুনি থাকতে পারে। আক্রান্ত ব্যক্তি আতঙ্ক এবং ভয়ের অনুভূতি অনুভব করতে পারে।  অত্যাতঙ্ক আক্রমণের ফলে হাইপারভেন্টিলেশন এবং স্ট্রেস হতে পারে। এই নেতিবাচক এবং উত্তেজিত সকল উপসর্গই কল করা এবং ধরা এবং এই সংক্রান্ত চিন্তাভাবনা থেকে তৈরী হতে পারে।\n\n\n== প্রভাবসমূহ ==\n\nঅন্যদের সাথে যোগাযোগ করা এবং গুরুত্বপূর্ণ এবং দরকারী পরিষেবা পাওয়ার জন্য টেলিফোন গুরুত্বপূর্ণ। ফলস্বরূপ, এই ভীতি প্রচুর চাপ সৃষ্টি করে এবং মানুষের ব্যক্তিগত জীবন, কর্মজীবন এবং সামাজিক জীবনকে প্রভাবিত করে।  ভুক্তভোগীরা ফোন করতে হয় এমন অনেক ক্রিয়াকলাপ এড়িয়ে চলে।  কর্মক্ষেত্রে সমস্যা তৈরি হয় কারণ ফোনের ব্যবহার অনেক পেশাতেই গুরুত্বপূর্ণ ভূমিকা পালন করে। \n\n\n== তথ্যসূত্র =="}