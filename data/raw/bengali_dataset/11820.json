{"pageid": 11820, "title": "আবু সাদাত মোহাম্মদ সায়েম", "url": "https://bn.wikipedia.org/wiki?curid=11820", "content": "বিচারপতি আবু সাদাত মোহাম্মদ সায়েম (৮ জুলাই ১৯১৬ - ৮ জুলাই ১৯৯৭) ছিলেন বাংলাদেশের একজন প্রখ্যাত আইনবিদ এবং প্রথম প্রধান বিচারপতি। তিনি বাংলাদেশের ৬ষ্ঠ রাষ্ট্রপতি হিসাবে ১৯৭৫ সালের ৬ নভেম্বর থেকে ১৯৭৭ সালের ২১ এপ্রিল পর্যন্ত দায়িত্ব পালন করেন।\n\n\n== প্রারম্ভিক জীবন ==\nআবু সাদাত মোহাম্মদ সায়েম বর্তমান রংপুর জেলায় (তৎকালীন বাংলা প্রদেশের অংশ) ১৯১৬ সালের ৮ জুলাই জন্ম গ্রহণ করেন। তিনি রংপুর জিলা স্কুলে পড়া লেখা করেন এবং পরবর্তিতে কারমাইকেল কলেজে ভর্তি হন। বিচারপতি সায়েম কলকাতা প্রেসিডেন্সি কলেজে পড়ালেখা করেন ও ইউনিভার্সিটি ল' কলেজ থেকে আইনে ডিগ্রি লাভ করেন।\n\n\n== কর্মজীবন ==\nকলকাতা কোর্টে আইনজীবী হিসেবে কাজ করার পর ১৯৪৭ সালে সায়েম ঢাকা চলে আসেন। ঢাকাতে তিনি ঢাকা হাইকোর্টে প্রাকটিস শুরু করেন। বাঙালি রাজনীতিবিদ এ. কে. ফজলুল হকের সাথেও সায়েম কাজ করেন। একসময় তিনি ঢাকা হাই কোর্ট বার এসোসিয়েশনের নির্বাচিত মহাসচিব ও ভাইস-প্রেসিডেন্ট হন। পূর্ব পাকিস্তান আইনজীবী এসোসিয়েশন, পূর্ব পাকিস্তান বার কাউন্সিল এবং ঢাকা বোর্ড অফ দ্যা স্টেট বাংক অফ পাকিস্তানের সদস্য ছিলেন আবু সায়েম। জুলাই ৩, ১৯৬২ সালে সায়েম বিচারপতি হিসেবে নিয়োগ লাভ করেন।\nবাংলাদেশের স্বাধীনতা লাভের পর প্রথম প্রধান বিচারপতি হিসাবে আবু সাদাত মোহাম্মদ সায়েমকে নিয়োগ দেয়া হয় এবং বাংলাদেশের প্রথম রাষ্ট্রপতি বঙ্গবন্ধু শেখ মুজিবুর রহমান ১৯৭২ সালের ১২ জানুয়ারি বিচারপতি সায়েমকে শপথ বাক্য পাঠ করান।\n\n\n== রাজনৈতিক জীবন ==\nবাংলাদেশের স্বাধীনতার পর বিচাপতি সায়েমকে ১২ জানুয়ারি ১৯৭২ তে দেশের প্রথম প্রধান বিচারপতির দায়িত্ব দেওয়া হয়। ১৯৭৫ সালের ৩ নভেম্বর এর সামরিক অভ্যুত্থানের পর খালেদ মোশাররফ, শাফায়াত জামিল এবং অভ্যুত্থানকারী কতিপয় সেনা অফিসারের অনুরোধে ৬ নভেম্বর বিচারপতি সায়েমকে দেশের ৬ষ্ঠ রাষ্ট্রপতি হিসেবে নিয়োগ দেওয়া হয়। রাষ্ট্রপতির দায়িত্ব গ্রহণের পরই তিনি সংসদ ও মন্ত্রিপরিষদ ভেঙ্গে দিয়ে সারাদেশে সামরিক আইন জারি করেন এবং নিজেকে প্রধান সামরিক আইন প্রশাসক ঘোষণা করেন। ১৯৭৬ সালের ২৯ নভেম্বর তিনি প্রধান সামরিক আইন প্রশাসকের দায়িত্ব থেকে অব্যাহতি নিয়ে সেনাপ্রধান জিয়াউর রহমানকে প্রধান সামরিক আইন প্রশাসক নিয়োগ করেন। ১৯৭৭ সালের ২১ এপ্রিল তিনি সেনাপ্রধান জিয়াউর রহমানের হাতে বাংলাদেশের রাষ্ট্রপতির দায়িত্ব দিয়ে অবসর গ্রহণ করেন ।\n\n\n== রচনাবলী ==\nবিচারপতি সায়েম তার আত্মজীবনী লেখেন \"বঙ্গভবনে:শেষ অধ্যায়\" (১৯৮৮)। এ বইটিতে তিনি ১৯৭৫-১৯৭৭ এর মাঝের দেশের রাজনৈতিক ঘটনাগুলো উল্লেখ্য করেন।\n\n\n== মৃত্যু ==\nবিচারপতি সায়েম ১৯৯৭ সালের ৮ জুলাই ৮১ বছর বয়সে মৃত্যু বরণ করেন।\n\n\n== আরো দেখুন ==\nবাংলাদেশের রাষ্ট্রপতি\nবাংলাদেশ সুপ্রীম কোর্ট\nপ্রধান বিচারপতি\nবাংলাদেশের প্রধান বিচারপতি\nবাংলাদেশের প্রধান বিচারপতিবৃন্দের তালিকা\n\n\n== তথ্যসূত্র ==\n\n\n== বহিঃসংযোগ ==\nবিচারপতি আবু সাদাত মোহাম্মদ সায়েম - বাংলাপিডিয়া হতে প্রাপ্ত নিবন্ধ।\nবাংলাদেশের প্রধান বিচারপতি - বাংলাপিডিয়া হতে প্রাপ্ত নিবন্ধ।\nবাংলাদেশের প্রধান বিচারপতি যেভাবে নির্বাচন করা হয়।"}