{"pageid": 1088483, "title": "আয়শে শেকিবে ইনসেল", "url": "https://bn.wikipedia.org/wiki?curid=1088483", "content": "আইসে সেকিব ইনসেল (১৮৮৬ - ২৯ মার্চ, ১৯৭০) ছিলেন মূলত একজন তুর্কি কৃষক। তিনি রাজনীতিতেও প্রবেশ করেছিলেন এবং সংসদে প্রথম বারের জন্য নির্বাচিত ১৮ জন মহিলা সদস্যের মধ্যে একজন ছিলেন।\n\n\n== ব্যক্তিগত জীবন ==\nআইসে সেকিব ১৮৮৬ সালে ইস্তাম্বুলে জন্মগ্রহণ করেছিলেন, তখন এটি ছিল উসমানীয় সাম্রাজ্য। তার পিতা ও মাতার নাম যথাক্রমে ড. সেকিপ বে এবং ফাতমা হানাম। তিনি তার যৌবনকাল ইস্তাম্বুলে কাটিয়েছিলেন। তিনি পড়াশোনা করেছিলেন প্রথমে মেয়েদের ইস্তাম্বুল ভোকেশনাল স্কুলে এবং তারপর ডয়চে সুলে ইস্তাম্বুলে।\n১৯০৫ সালে, তিনি মেহমেট কেমালেটিন বেকে বিবাহ করেন এবং একটি পুত্র সন্তানের জননী হন। জার্মান ভাষা সম্পর্কে তার জ্ঞান ছিল। নিজের মাধ্যমিক শিক্ষার সময় এবং তার ছেলের পড়াশোনার কারণে জার্মানিতে কিছুদিন থাকার সময় তিনি এই ভাষা শিখেছিলেন॥ তিনি বুরসা প্রদেশের ইনেগল জেলার ইসাওরেন গ্রামে গিয়ে বসতি স্থাপন করেছিলেন, সেখানে তিনি সম্পূর্ণভাবে কৃষিকাজ নিয়ে থাকতেন।\nআইসে সেকিব ইনসেল ১৯৭০ সালের ২৯শে মার্চ মারা যান। \n\n\n== রাজনীতি ==\n১৯৩৪ সালে তুরস্কে মহিলাদের ভোটাধিকার আইন চালু হয়। এর পর তুর্কি নারীরা সংসদে ভোট দেওয়ার এবং সেইসঙ্গে ভোটে দাঁড়িয়ে নির্বাচিত হওয়ার অধিকার প্রাপ্ত হন।\n\n}} কৃষিতে উন্নতির লক্ষ্য নিয়ে আইসে সেকিব রাজনীতিতে প্রবেশ করেন এবং ১৯৩৫ সালের সাধারণ নির্বাচনে প্রার্থীতা করার জন্য রিপাবলিকান পিপলস পার্টি (সিএইচপি) দ্বারা মনোনীত হন। এই নির্বাচন ৮ই ফেব্রুয়ারি অনুষ্ঠিত হয়েছিল। তিনি তুর্কির গ্র্যান্ড ন্যাশনাল অ্যাসেম্বলিতে একটি আসনে জয়লাভ করেন। তিনি এই সংসদের ইতিহাসে প্রথমবারের মত প্রবেশ করা ১৮ জন মহিলা রাজনীতিবিদদের মধ্যে একজন ছিলেন। তিনি ৫ম সংসদে বুরসা নির্বাচনী জেলার একজন ডেপুটি হিসেবে দায়িত্ব পালন করেন। তিনি \"কৃষি সম্পর্কিত সংসদীয় কমিটির\" সদস্য ছিলেন, এবং কৃষি ও কৃষি নীতিতে নিজের কাজকে কেন্দ্রীভূত করেছিলেন, কারণ তাঁর কৃষকদের মধ্যে বিশ বছর কাজ করার অভিজ্ঞতা ছিল। ১৯৩৫ সালে তিনি যে রিপোর্ট জমা দিয়েছিলেন, তাতে তিনি পর্যটনের জন্য ইজনিক, বুরসার (ঐতিহাসিকভাবে নাইকিয়া) ঐতিহাসিক গুরুত্বের উপর জোর দিয়েছিলেন। তিনি ১৯৩৯ সালের ৩রা এপ্রিল পর্যন্ত সংসদে দায়িত্ব পালন করেন।\n\n\n== তথ্যসূত্র =="}