{"pageid": 1125039, "title": "দেশন কৌর", "url": "https://bn.wikipedia.org/wiki?curid=1125039", "content": "সর্দারনী দেশন কৌর ওয়ারাইচ (১৭৪০ – ১৭৯৪), মাঈ দেশন নামেও পরিচিত,  সুকেরচকিয়া মিসলের রাজপ্রতিনিধি ছিলেন। তিনি ১৭৭০ সাল থেকে নিজের নাবালক পুত্রের প্রতিনিধি হয়ে শাসনকার্য পরিচালনা করেছিলেন। তিনি ছিলেন সরদার চরত সিংয়ের স্ত্রী এবং সরদার মহান সিংয়ের মা। তাঁর নাতি, মহারাজা রঞ্জিত সিং ছিলেন শিখ সাম্রাজ্যের প্রতিষ্ঠাতা।\n\n\n== প্রারম্ভিক জীবন এবং বিবাহ ==\nবিবি দেশন কৌর ওয়ারাইচ সম্ভবত ১৭৪০ সালে সর্দার আমির সিং ওয়ারাইচের ঘরে জন্মগ্রহণ করেছিলেন। সর্দার আমির সিং ছিলেন গুজরানওয়ালার একজন অতি প্রাচীন শিখ প্রধান, যিনি ওয়ারাইচ জাট বংশের অংশভুক্ত। দেশনের দুই বড় ভাই,- ডাল সিং এবং গুরবক্স সিং এবং এক বোন ছিলেন।\n১৭৫৬ সালে  তিনি সুকেরচকিয়া মিসলের সর্দার চরত সিংকে বিবাহ করেছিলেন। এই দম্পতির চার সন্তানের মধ্যে ছিল দুটি ছেলে এবং দুটি মেয়ে। ছেলেরা হলেন মহান সিং (যিনি মহা সিং নামেও পরিচিত) এবং সাহেজ সিং। তার পরে দুই কন্যারা হলেন বিবি রাজ কৌর (মহান সিংয়ের স্ত্রীয়ের সাথে বিভ্রান্ত হবেন না) এবং সাহের কৌর।\nসর্দারনী দেশন কৌর আগে থেকেই সুকেরচকিয়া মিসল পরিচালনা করতেন কারণ তাঁর স্বামী বেশিরভাগ সময় যুদ্ধের কারণে দূরে থাকতেন।\n\n\n== সুকেরচকিয়া মিসলের শাসনকর্তা ==\n১৭৭০ সালে, তাঁর স্বামী মারা যান এবং পুত্র মহান সিং তাঁর স্থলাভিষিক্ত হন, কিন্তু তিনি তখন নাবালক ছিলেন। মাঈ দেশন কৌর সুকেরচকিয়া মিসলের নেতৃত্ব গ্রহণ করেন কারণ মহান সিং শাসনকার্য পরিচালনা করার পক্ষে খুব কম বয়সী ছিলেন। দেশন কৌর একজন দক্ষ প্রশাসক ছিলেন, তাঁর শাসনকালে তাঁর প্রজারা সমৃদ্ধ এবং সুখী ছিলেন। তিনি সাহসী ছিলেন এবং তাঁর কৌশল ও ক্ষমতা ছিল। তাঁর হাতে নেওয়া প্রথম কাজগুলির মধ্যে একটি ছিল গুজরানওয়ালার দুর্গের পুনর্নির্মাণ, যেটি ১৭৫১ - ১৭৫২ সালে আহমদ শাহ দুরানি ধ্বংস করে দিয়েছিলেন। তিনি নতুন দুর্গের নামকরণ করেছিলেন মহান সিং কি গঢ়ি।\nতিনি কানহাইয়া মিসলের সরদার জয় সিং কানহাইয়ার সাথে একটি রাজনৈতিক জোট গঠন করেন।  তিনি তাঁর ছেলে মহান সিংয়ের বিবাহ স্থির করেছিলেন রাজ কৌরের সঙ্গে। রাজ কৌরের পিতা ছিলেন জিন্দের রাজা গজপত সিং সিধু। মালভা অঞ্চলে জন্ম বলে রাজ কৌর জনপ্রিয় হয়ে ওঠেন মাঈ মালওয়াইন নামে। দেশন কৌর তাঁর মেয়ে রাজ কৌরের বিবাহ দিয়েছিলেন ভাঙ্গি মিসলের গুজর সিংয়ের পুত্র সাহেব সিংয়ের সাথে। তাঁর কনিষ্ঠতম মেয়ের বিয়ে হয়েছিল সোহেল সিংয়ের সাথে। এই মৈত্রীবন্ধনগুলি স্থাপনের মাধ্যমে তিনি ফুলকিয়ান এবং ভাঙ্গিদের সহানুভূতি নিশ্চিত করেছিলেন, এই দুটি গোষ্ঠীই তাঁর প্রয়াত স্বামীর ক্রমবর্ধমান খ্যাতিতে ঈর্ষান্বিত ছিল। এই বৈবাহিক সম্পর্কগুলি তাঁর ক্ষমতাকে সুসংহত করতে সাহায্য করেছিল।\n\n\n== জনপ্রিয় সংস্কৃতিতে ==\n২০১০ সালে ডিডি ন্যাশনালে প্রচারিত মহারাজা রঞ্জিত সিং নামক ঐতিহাসিক টিভি ধারাবাহিকে দেশন কৌরের চরিত্রে অভিনয় করেছিলেন সিম্মি সেখোঁ।\n\n\n== তথ্যসূত্র =="}