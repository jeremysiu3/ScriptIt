{"pageid": 1330578, "title": "কানাডিয়ান ব্রডকাস্টিং কর্পোরেশন", "url": "https://bn.wikipedia.org/wiki?curid=1330578", "content": "কানাডিয়ান ব্রডকাস্টিং কর্পোরেশন (ইংরেজি:Canadian Broadcasting Corporation;ফরাসি:Société Radio-Canada;সংক্ষেপে:সিবিসি) হল একটি কানাডীয় পাবলিক সম্প্রচারকারী যা বিভিন্ন টেলিভিশন চ্যানেল,রেডিও স্টেশন ও ওয়েবসাইট পরিচালনা করে। এটি কানাডীয় সরকার দ্বারা অর্থায়িত হয়।\nসিবিসি হলো কানাডার প্রাচীনতম সম্প্রচার প্রতিষ্ঠান যা এখনো বিদ্যমান। সিবিসি ১৯৩৬ সালের ২ নভেম্বর প্রতিষ্ঠিত হয়। এটি বর্তমানে ৫টি রেডিও স্টেশন,১টি ওয়েবসাইট পডকাস্ট রেডিও,২টি টেরিস্ট্রিয়াল টেলিভিশন নেটওয়ার্ক,২টি জাতীয় টেলিভিশন স্টেশন,১টি আন্তর্জাতিক সংবাদ নেটওয়ার্ক ও ২টি ওয়েবসাইট পরিচালনা করে।\n\n\n== ইতিহাস ==\n১৯২৯ সালে,কানাডার পাবলিক সম্প্রচার সম্পর্কিত কমিশন একটি জাতীয় রেডিও সম্প্রচার নেটওয়ার্ক তৈরির সুপারিশ করে। এটি চালুর সময় অনেক চ্যালেঞ্জের মুখোমুখি হতে হয়েছিল,কারণ তখন যুক্তরাষ্ট্রের রেডিও স্টেশনগুলোর কানাডাতে উত্থান হচ্ছিলো এবং সেগুলো অনেক জনপ্রিয়ও হয়ে উঠেছিল।\n১৯৩২ সালে কানাডীয় সরকার সিবিসি'র পূর্বসূরি প্রতিষ্ঠান কানাডিয়ান রেডিও ব্রডকাস্টিং কর্পোরেশন (সিআরবিসি) প্রতিষ্ঠা করে। সিআরবিসির রেডিও স্টেশনগুলোর একটি নেটওয়ার্ক ছিল যা পূর্বে একটি ফেডারেল ক্রাউন কর্পোরেশন ছিল ও কানাডিয়ান ন্যাশনাল রেলওয়ে দ্বারা প্রতিষ্ঠিত হয়েছিল। নেটওয়ার্কটি মূলত ট্রেনের যাত্রীদের রেডিওর মাধ্যমে বিনোদন দেওয়ার জন্য ব্যবহৃত হয়েছিল। ২ নভেম্বর, ১৯৩৬-এ, সিআরবিসি বর্তমান নামে পুনর্গঠিত হয়। সিআরবিসি ছিল একটি রাষ্ট্রনিয়ন্ত্রিত প্রতিষ্ঠান,কিন্তু সিবিসি বিবিসির আদলে একটি পাবলিক সম্প্রচারকারী হিসেবে চালু হয়েছিল।\nপরবর্তী কয়েক দশক ধরে,সিবিসি কানাডার সম্প্রচার প্রতিষ্ঠানগুলোর মধ্যে নেতৃত্বস্থানীয় পর্যায়ে ছিল। ১৯৫৮ সাল পর্যন্ত এটি কানাডীয় সম্প্রচারের নিয়ন্ত্রক ছিল। ১৯৩৭ সালে,সিবিসি একটি ফরাসি ভাষার নেটওয়ার্ক চালু করে। ১৯৩৭ সালে কানাডায় এফএম রেডিও চালু হয়। তবে ১৯৬০ সালের আগে সিবিসি কোনো স্বতন্ত্র এফএম রেডিও চালু করে নি। ১৯৫২ সালের ৬ সেপ্টেম্বর,সিবিসি টেলিভিশন সম্প্রচার শুরু করে। ১৯৯৬ সালে সিবিসি তার নিজস্ব ওয়েবসাইট চালু করে।\n\n\n== অধীনস্হ প্রতিষ্ঠানসমূহ ==\n\n\n=== সিবিসি নিউজ ===\n\nসিবিসি নিউজ হল কানাডিয়ান ব্রডকাস্টিং কর্পোরেশনের একটি বিভাগ যা সংবাদ সম্প্রচার করে থাকে। এটি সিবিসি টেলিভিশন,সিবিসি রেডিও,সিবিসি নিউজ নেটওয়ার্ক এবং সিবিসির ওয়েবসাইটের সংবাদ পরিষেবা সমূহ পরিচালনা করে। এটি ১৯৪১ সালে প্রতিষ্ঠিত হয়। সিবিসি নিউজ কানাডার বৃহত্তম সংবাদ সম্প্রচারকারী।\n\n\n=== রেডিও ===\nসিবিসি রেডিওর ৫টি পৃথক পরিষেবা রয়েছে। যার তিনটি ইংরেজিতে (সিবিসি রেডিও ওয়ান,সিবিসি মিউজিক এবং সিবিসি রেডিও থ্রি) ও দুটি ফরাসিতে (আইসিআই রেডিও-কানাডা প্রিমিয়ার এবং আইসিআই মিউজিক)। সিবিসি নিজেদের বাজেট কমানোর লক্ষ্যে ও শ্রোতা কম থাকায় বেশ কয়েকটি রেডিও পরিষেবা বন্ধ করে দিয়েছে ও পর্যায়ক্রমে আরো কিছু বিভাগ বন্ধ হওয়ার সম্ভাবনা রয়েছে।\n\n\n=== টেলিভিশন ===\nসিবিসি দুটি জাতীয় সম্প্রচার টেলিভিশন নেটওয়ার্ক পরিচালনা করে: ইংরেজিতে সিবিসি টেলিভিশন এবং ফরাসি ভাষায় আইসিআই রেডিও-কানাডা টেলি।\n\n\n=== অনলাইন ===\nসিবিসির দুটি প্রধান ওয়েবসাইট রয়েছে: ইংরেজি ভাষায় cbc.ca এবং ফরাসি ভাষায় radio-canada.ca। এ ওয়েবসাইটগুলোতে সংবাদ ও সাম্প্রতিক ঘটনাবলী প্রচারিত হয়। এছাড়া এখানে সিবিসির রেডিও ও টেলিভিশনের অনুষ্ঠানগুলোও সম্প্রচারিত হয়।\n\n\n== তথ্যসূত্র ==\n\n\n== বহিঃসংযোগ ==\nসিবিসির ওয়েবসাইট\nসিবিসি নিউজের ওয়েবসাইট\n\n\n== আরও দেখুন ==\nসিবিসি নিউজ\nএনবিসি\nব্রিটিশ ব্রডকাস্টিং কর্পোরেশন\nসিএনএন"}