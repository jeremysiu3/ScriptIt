{"pageid": 1372617, "title": "রাজকুমার সন্তোষী", "url": "https://bn.wikipedia.org/wiki?curid=1372617", "content": "রাজকুমার সন্তোষী (হিন্দি: राजकुमार सन्तोषी; ১৭ জুলাই ১৯৫৬) একজন ভারতীয় চলচ্চিত্র পরিচালক, প্রযোজক ও চিত্রনাট্যকার। তিনি তিনটি জাতীয় চলচ্চিত্র পুরস্কার ও ছয়টি ফিল্মফেয়ার পুরস্কার অর্জন করেছেন। অপরাধমূলক ঘায়ল (১৯৯০) চলচ্চিত্র দিয়ে তার পরিচালনায় অভিষেক ঘটে, যা বিপুল সমাদৃত এবং ব্যবসাসফল হয়। চলচ্চিত্রটির জন্য তিনি পরিছন্ন বিনোদন প্রদানকারী সেরা জনপ্রিয় চলচ্চিত্রের জন্য জাতীয় চলচ্চিত্র পুরস্কার এবং শ্রেষ্ঠ পরিচালক ও শ্রেষ্ঠ কাহিনি বিভাগে ফিল্মফেয়ার পুরস্কার অর্জন করেন।\nতিনি এরপর থ্রিলারধর্মী দামিনী (১৯৯৩) চলচ্চিত্র পরিচালনা করেন, যা সমাদৃত হয় এবং ব্যবসাসফল হয়। এই কাজের জন্য তিনি শ্রেষ্ঠ পরিচালক বিভাগে তার দ্বিতীয় ফিল্মফেয়ার পুরস্কার অর্জন করেন। এই সময়ে তিনি আমির খান ও সালমান খান অভিনীত হাস্যরসাত্মক আন্দাজ আপনা আপনা (১৯৯৪) চলচ্চিত্র পরিচালনা করে প্রশংসিত হন, যা বক্স অফিসে ব্যর্থ হলেও পরবর্তীকালে কাল্ট তকমা লাভ করে। তার আরেকটি সফল চলচ্চিত্র হল বরসাত (১৯৯৫), যেটি দিয়ে ববি দেওল ও টুইঙ্কল খান্নার অভিষেক ঘটেছিল। তার পরবর্তী চলচ্চিত্র মারপিটধর্মী নাট্য ঘাতক: লিথাল (১৯৯৬) ব্যাপক ব্যবসাসফল হয় এবং তিনি শ্রেষ্ঠ পরিচালক বিভাগে ফিল্মফেয়ার পুরস্কারের মনোনয়ন লাভ করেন এবং শ্রেষ্ঠ চিত্রনাট্য বিভাগে ফিল্মফেয়ার পুরস্কার অর্জন করেন। এরপর তিনি চায়না গেট (১৯৯৮) চলচ্চিত্র নির্মাণ করেন, যার জন্য তিনি শ্রেষ্ঠ সংলাপ বিভাগে ফিল্মফেয়ার পুরস্কার অর্জন করেন।\n২০০০ সালে তিনি পুকার চলচ্চিত্র রচনা ও পরিচালনা করেন, যার জন্য তিনি জাতীয় সংহতি বিষয়ক শ্রেষ্ঠ পূর্ণদৈর্ঘ্য চলচ্চিত্র বিভাগে নার্গিস দত্ত পুরস্কার অর্জন করেন। এরপর তিনি জীবনীনির্ভর দ্য লেজেন্ড অব ভগৎ সিং (২০০২) এবং মারপিটধর্মী থ্রিলার খাকি (২০০৪) চলচ্চিত্র নির্মাণ করেন, চলচ্চিত্র দুটি মধ্যমমানের ব্যবসা করে। তিনি প্রথমোক্ত চলচ্চিত্রের জন্য শ্রেষ্ঠ হিন্দি পূর্ণদৈর্ঘ্য চলচ্চিত্র বিভাগে জাতীয় চলচ্চিত্র পুরস্কার অর্জন করেন এবং দ্বিতীয়োক্ত চলচ্চিত্রের জন্য শ্রেষ্ঠ পরিচালক বিভাগে ফিল্মফেয়ার পুরস্কারের মনোনয়ন লাভ করেন। তার পরিচালিত সর্বাধিক আয়কারী চলচ্চিত্র হল ২০০৯ সালের রণবীর কাপুর ও ক্যাটরিনা কাইফ অভিনীত প্রণয়ধর্মী হাস্যরসাত্মক আজব প্রেম কী গজব কহানি।\n\n\n== প্রারম্ভিক জীবন ==\nরাজকুমার সন্তোষী ১৯৫৬ সালের ১৭ই জুলাই মাদ্রাজে (বর্তমান চেন্নাই) জন্মগ্রহণ করেন। তার পিতা প্রযোজক-পরিচালক পি. এল. সন্তোষী। তার স্ত্রী মানিলা। তাদের দুই সন্তান - রাম ও তানিশা।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে রাজকুমার সন্তোষী  (ইংরেজি)\nবলিউড হাঙ্গামায় রাজকুমার সন্তোষী  \nটেমপ্লেট:রাজকুমার সন্তোষী"}