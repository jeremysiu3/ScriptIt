{"pageid": 1426145, "title": "আন্তর্জাতিক ইংরেজি", "url": "https://bn.wikipedia.org/wiki?curid=1426145", "content": "আন্তর্জাতিক ইংরেজি (ইংরেজি: International English) বলতে যোগাযোগের বৈশ্বিক মাধ্যম হিসাবে ইংরেজি ভাষার ব্যবহারকে বোঝায়, এবং এটি অনেকসময় ইংরেজি ভাষার এক আন্তর্জাতিক প্রমিত রূপ নির্ধারণ করার অভিযানকে বোঝায়।\n\n\n== প্রেক্ষাপট ==\nবিশ্বজুড়ে ইংরেজি ভাষার বহুল ব্যবহারের জন্য একে অনেকসময় \"বিশ্ব ভাষা\" কিংবা বৈশ্বিক লিঙ্গুয়া ফ্রাঙ্কা বলা হয়, এবং বেশিরভাগ দেশে এটি সরকারি ভাষা না হলেও বিদেশি ভাষা হিসাবে ইংরেজি ভাষার প্রশিক্ষণ সবচেয়ে বেশি দেওয়া হয়। আন্তর্জাতিক চুক্তি অনুযায়ী ইংরেজি ভাষা বৈমানিক ও সামুদ্রিক যোগাযোগের ভাষা।\nবিশ্বজুড়ে একাধিক দেশে ইংরেজি ভাষায় বই, সংবাদপত্র ও ম্যাগাজিন পাওয়া যায়, এবং ইংরেজি বিজ্ঞানে সবচেয়ে বেশি ব্যবহৃত ভাষা।\n\n\n== ব্যবহারকারী অনুযায়ী ইংরেজির শ্রেণিবিভাগ ==\nবিশ্বজুড়ে ইংরেজি ভাষার বিস্তার নিয়ে আলোচনা করা সময় ব্যবহারকারী অনুযায়ী ইংরেজি ভাষাকে তিনভাগে ভাগ করা হয়:\n\nমাতৃভাষা বা প্রথম ভাষা হিসাবে ইংরেজি (ENL): যুক্তরাজ্য ও মার্কিন যুক্তরাষ্ট্রের মতো দেশে বেশিরভাগ জনসংখ্যার প্রধান ভাষা ইংরেজি।\nদ্বিতীয় ভাষা হিসাবে ইংরেজি (ESL): ভারত, নাইজেরিয়া ও সিঙ্গাপুরের মতো দেশে অন্তর্দেশীয় ও আন্তর্জাতিক যোগাযোগের মাধ্যম হিসাবে ইংরেজি ভাষা ব্যবহার করা হয়। মূলত ব্রিটিশ সাম্রাজ্যের প্রসারণের দরুন এইসব দেশে ইংরেজি ভাষা প্রচলিত হয়েছে।\nবিদেশি ভাষা হিসাবে ইংরেজি (EFL): বাংলাদেশ ও জাপানের মতো দেশে সাধারণত আন্তর্জাতিক যোগাযোগের মাধ্যম হিসাবে ইংরেজি ভাষা ব্যবহার করা হয়।\n২০০৩ সালে ডেভিড ক্রিস্টাল পর্যবেক্ষণ করেছিলেন যে মাতৃভাষী বক্তা নয় এমন ইংরেজিভাষী বক্তার সংখ্যা ৩:১ অনুপাতে ইংরেজি মাতৃভাষী বক্তার সংখ্যাকে ছাপিয়ে গিয়েছিল।\n\n\n== আরও দেখুন ==\nইংরেজিভাষী বিশ্ব\n\n\n== তথ্যসূত্র =="}