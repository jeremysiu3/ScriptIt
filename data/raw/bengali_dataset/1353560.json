{"pageid": 1353560, "title": "পেশাগত তাপীয় পীড়ন", "url": "https://bn.wikipedia.org/wiki?curid=1353560", "content": "পেশাগত তাপীয় পীড়ন বলতে বিপাকীয় তাপ, পরিবেশগত নিয়ামক ও পরিধেয় পোশাকের যৌথ প্রভাবের কারণে দেহে সংরক্ষিত তাপের পরিমাণ বেড়ে গিয়ে কোনও শ্রমিকের দেহের উপর তাপের যে সামষ্টিক চাপ পড়ে, তাকে বোঝায়। তাপীয় পীড়নের কারণে তাপজনিত অসুস্থতা, যেমন আতপাঘাত (heatstroke), অতিজ্বর (hyperthermia), তাপজনিত চরম পরিশ্রান্তি (heat exhaustion), তাপজনিত পেশীসংকোচন (heat cramp), তাপজনিত সংজ্ঞালোপ (heat syncope), তাপজনিত ফুসকুড়ি (heat rash), ডুরেপেশী লোপ (rhabdomyolysis) ও দীর্ঘমেয়াদী বৃক্করোগ (chronic kidney disease) হতে পারে। যদিও তাপজনিত পরিশ্রান্তি অপেক্ষাকৃত কম গুরুতর, এর তুলনায় তাপাঘাত একটি চিকিৎসনীয় জরুরি অবস্থা, এবং যদি চিকিৎসা না প্রদান করা হয়, তাহলে মৃত্যুও হতে পারে।\nতাপীয় পীড়ন অসুস্থতা ছাড়াও কর্মস্থলে দুর্ঘটনার সংখ্যা বাড়িয়ে দিতে পারে ও শ্রমশক্তির উৎপাদনশীলতা হ্রাস করতে পারে। তাপের কারণে সৃষ্ট পেশাগত আঘাতগুলির পেছনের কারণগুলির মধ্যে আছে ঘর্মাক্ত হাতের তালু, নিরাপত্তা চশমা ঝাপসা হওয়া ও মাথা ঘোরা। এছাড়া উত্তপ্ত পৃষ্ঠতল বা বাষ্পের সাথে দুর্ঘটনাবশত সংস্পর্শে এসে পুড়ে যাওয়ার ঝুঁকিও আছে। শ্রমিকদের উচ্চতাপের সংস্পর্শে আসা বিষয়ে গবেষণা ও প্রবিধানের সংখ্যা অল্প।\nবহিরঙ্গনে কর্মরত বহুসংখ্যাক পেশাদার ব্যক্তি তাপীয় পীড়নের উচ্চঝুঁকিতে থাকেন। এদের মধ্যে অগ্নিনির্বাপণ কর্মী, খনি শ্রমিক, সামরিক বাহিনীর সদস্য, নির্মাণ শ্রমিক, ক্রীড়াবিদ, পণ্য গন্তব্যে পৌঁছানোর কর্মী, কৃষক, উল্লেখ্য। অধিকন্তু অনেক অন্দরঙ্গন পেশাতেও অত্যন্ত উত্তপ্ত অবস্থায় শ্রমিকদেরকে কারখানায় কাজ করতে হতে পারে, যেমন রান্নাঘরের কর্মী, ধাতু ঝালাইকর্মী, বয়লার কক্ষ কর্মী, ইত্যাদি। সমস্ত শ্রমিকদের তাদের তাপজনিত অসুস্থতার ব্যাপারে সচেতন থাকতে হবে ও প্রচুর পানিপান করতে হবে এবং গুরুতর অভিঘাত এড়াতে ঘনঘন শীতল স্থানে বিশ্রাম নিতে হবে।\nমার্কিন যুক্তরাষ্ট্রের রোগ নিয়ন্ত্রণ সংস্থা সিডিসি তাপীয় পীড়ন মোকাবেলার জন্য বেশ কিছু সুপারিশ করেছে। উচ্চতাপে কাজের ভার ১-২ সপ্তাহ ধরে ধীরে ধীরে অল্প ভার থেকে পূর্ণ ভারে নিয়ে যাওয়া তথা অভিযোজন, তৃষ্ণা পাবার আগেই প্রতি ২০ মিনিট অন্তর জলপান (দরকার হলে ইলেকট্রোলাইটযুক্ত জলপান), ঘনঘন ছায়াবৃত বা শীতাতপ নিয়ন্ত্রিত স্থানে বিশ্রাম গ্রহণ ও পানিগ্রহণ নিশ্চিত করা, হালকারঙা, ঢিলেঢালা ও সুতির তৈরি (বা অন্য কোনও বায়ুচলাচল সুবিধাপ্রদানকারী) আরামদায়ক পোশাক পরিধান, সহকর্মীর তাপজনিত অসুস্থতা হচ্ছে কি না, তা দ্রুত প্রতিবেদন করার কথা বলা হয়েছে। এছাড়া কর্মস্থলে প্রযুক্তিগত কিছু সুপারিশের মধ্যে আছে বায়ুপ্রবাহের বেগ বৃদ্ধি করা, প্রতিফলক বর্ম ব্যবহার করা, বাষ্প নির্গমন হ্রাস করা, আর্দ্রতা হ্রাস করা, ইত্যাদি। ক্যাফেইনযুক্ত পানীয় যেমন চা-কফি ও অ্যালকোহলযুক্ত পানীয় বা সুরা পান না করার পরামর্শ দেওয়া হয়েছে। সুরক্ষামূলক পোশাক পরিধান করতে হলে, বায়ুপ্রবাহ থেমে গেলে, তাপমাত্রা-আর্দ্রতা-সূর্যালকের প্রখরতা বৃদ্ধি পেলে ও ভারী কাজ করলে কাজ করার সময় কমিয়ে বিশ্রামের সময় বাড়িয়ে দিতে বলা হয়েছে।\n\n\n== তথ্যসূত্র =="}