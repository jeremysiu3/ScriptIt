{"pageid": 1492861, "title": "কৃষ্ণ সাগর নৌবাহিনী", "url": "https://bn.wikipedia.org/wiki?curid=1492861", "content": "কৃষ্ণ সাগর নৌবাহিনী (ইংরেজি: Black Sea Naval Force) (ব্ল্যাক সি নেভাল কো-অপারেশন টাস্ক গ্রুপ বা ব্ল্যাকসিফোর নামেও পরিচিত) হল কৃষ্ণ সাগরে পরিচালিত একটি নৌ সহযোগিতা কার্যক্রম। এটি ২০০১ সালে বুলগেরিয়া, রোমানিয়া, ইউক্রেন, রাশিয়া এবং জর্জিয়ার অংশগ্রহণে তুরস্কের উদ্যোগে প্রতিষ্ঠিত হয়।\n\n\n== ইতিহাস ==\nব্ল্যাকসিফোর ২০০১ সালের ২ এপ্রিলে তুরস্কের ইস্তাম্বুলে অংশগ্রহণকারী দেশগুলোর মধ্যে একটি চুক্তি স্বাক্ষরের মধ্যে দিয়ে যাত্রা শুরু করে। ব্ল্যাকসিফোর প্রতিষ্ঠার মূল উদ্দেশ্য ছিল \"কৃষ্ণ সাগরের সামুদ্রিক অঞ্চলে ও এর আশেপাশের অঞ্চলে সহযোগিতামূলক কার্যক্রমের মাধ্যমে নিরাপত্তা ও স্থিতিশীলতা উন্নীত করা, আঞ্চলিক রাষ্ট্রগুলির মধ্যে বন্ধুত্ব এবং ভাল প্রতিবেশী সম্পর্ক জোরদার করা এবং রাষ্ট্রগুলির নৌবাহিনীর মধ্যে আন্তঃকার্যক্ষমতা বৃদ্ধি করা\"। এছাড়াও কৃষ্ণ সাগর অঞ্চলে উদ্ধার অভিযান পরিচালন, সামুদ্রিক মাইন পরিষ্কার এবং কৃষ্ণ সাগরের পরিবেশ রক্ষা করাও ছিল ব্ল্যাকসিফোর গঠনের অন্যতম উদ্দেশ্য।\nব্ল্যাকসিফোর প্রতিষ্ঠার পর থেকে বেশ কয়েকটি যৌথ নৌ মহড়া ও কার্যক্রম পরিচালনা করেছে। এটি সর্বপ্রথম তুর্কি কমান্ডের অধীনে ২০০১ সালের ২৭ সেপ্টেম্বর থেকে ১৬ অক্টোবর পর্যন্ত তুরস্কে কার্যক্রম শুরু করে। পরবর্তী কার্যক্রম শুরু হয় ২০০২ সালের আগস্ট মাসে ইউক্রেনীয় কমান্ডের অধীনে ক্রিমিয়া উপদ্বীপের সেভাস্তোপোলে। একইভাবে ব্ল্যাকসিফোর আরও বেশ কিছু কার্যক্রম পরিচালনা করে। তবে বেশ কয়েকবার এটির কার্যক্রম স্থগিত করা হয়েছে। ২০০৮ সালে রুশ-জর্জীয় যুদ্ধের কারণে জর্জিয়া ব্ল্যাকসিফোর মহড়ায় অংশগ্রহণ স্থগিত করে এবং অন্যদিকে রাশিয়াও জর্জিয়ার সাথে একসাথে মহড়ায় অংশ নিতে অস্বীকৃতি জানায়। ২০০৯ সালে বুলগেরিয়ার নেতৃত্বে রাশিয়াসহ অন্যান্য সদস্য দেশের অংশগ্রহণে নৌ মহড়া কার্যক্রম পরিচালিত হয়। যদিও ওই মহড়ায় জর্জিয়া অংশগ্রহণ করেনি। রাশিয়াও জর্জিয়ার অংশগ্রহণের বিরোধী ছিল। ২০১৩ সালের ১৪ আগস্ট থেকে ৩ সেপ্টেম্বর পর্যন্ত ব্ল্যাকসিফোরের একুশতম কার্যক্রম ইউক্রেনের কমান্ডে পরিচালিত হয়। এটিই ছিল এই গ্রুপের সর্বশেষ সফল মহড়া কার্যক্রম।\n২০১৪ সালে রাশিয়া-ক্রিমিয়া এবং দোনবাসের যুদ্ধের ফলে ব্ল্যাকসিফোরের অংশীদারিত্ব কার্যক্রম কার্যকরভাবে স্থগিত করা হয়েছিল। ২০১৪ সালের জুলাই মাসে রাশিয়া অভিযোগ করে যে, ইউক্রেন রাশিয়াকে ব্ল্যাকসিফোর থেকে বাদ দেয়ার চেষ্টা করে এবং ব্যর্থ হয়। ২০১৫ সালে তুর্কি বাহিনীর কর্তৃক একটি রাশিয়ান বিমান ভূপাতিত হওয়ার পরে রাশিয়া তার ব্ল্যাকসিফোর সদস্যপদ স্থগিত করে। এই ঘটনার পরে রাশিয়ার প্রতিরক্ষা মন্ত্রণালয় তুরস্কের সঙ্গে সব ধরনের সামরিক যোগাযোগ বন্ধ করার ঘোষণা করেছিল।\n\n\n== তথ্যসূত্র ==\n\n\n== আরও পড়ুন ==\nভোল্টেন, পিটার এম.ই.; তাশেভ, ব্লাগোভেস্ট (২০০৭)। বিস্তৃত কৃষ্ণ সাগর এলাকায় নিরাপত্তা ও স্থিতিশীলতা প্রতিষ্ঠা: আন্তর্জাতিক রাজনীতি এবং নতুন ও উদীয়মান গণতন্ত্র। IOS Press in cooperation with NATO Public Diplomacy Division। পৃষ্ঠা ১০৫। আইএসবিএন 9781586037659। \nপাভলিউক, অলেক্সান্ডার; ক্লিম্পুশ-সিন্টসাদজে, ইভানা (২০১৬)। কৃষ্ণ সাগর অঞ্চল: সহযোগিতা এবং নিরাপত্তা নিশ্চিত করা। রাউটলেজ। আইএসবিএন 9781315498232। \n\n\n== বহিঃসংযোগ ==\nব্ল্যাকসিফোরের বছর ভিত্তিক আলোচনা"}