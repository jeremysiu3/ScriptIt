{"pageid": 1479946, "title": "মহিউদ্দিন মাহদী", "url": "https://bn.wikipedia.org/wiki?curid=1479946", "content": "মহিউদ্দিন মাহদী, যিনি ঝুনঝুনি শাহ বা ঝুনঝুনি বাবা নামে পরিচিত, হলেন বাংলাদেশের রাজশাহী তথা প্রাচীন বরেন্দ্র অঞ্চলের একজন সুফি সাধক এবং ইসলাম প্রচারক। তিনি সপ্তদশ শতকে এই অঞ্চলে ইসলাম প্রচার করেছিলেন। নবাব আলীবর্দী খান তার সমাধিসৌধ নির্মাণ করেন।\n\n\n== বংশ পরম্পরা ও প্রাথমিক জীবন ==\nমহিউদ্দিন মাহদী বা ঝুনঝুনি শাহ হজরত আব্দুল কাদির জিলানি তথা হজরত আলির বংশধর ছিলেন। পঞ্চদশ শতাব্দীতে হজরত আব্দুল কাদির জিলানির বংশের একজন ইসলাম প্রচারক হজরত শাহ নুর রাজশাহী অঞ্চলে ইসলাম প্রচার করতে এসেছিলেন। মহিউদ্দিন মাহদী ছিলেন তারই চতুর্থ প্রজন্মের সন্তান।\nতার প্রাথমিক জীবন সম্পর্কে খুব বেশি জানা যায় না। তবে ধারণা করা হয় তিনি রাজশাহীতেই জন্মগ্রহণ করেছিলেন। ছোটবেলা থেকে তিনি ধর্মীয় শিক্ষা গ্রহণ করেন।\n\n\n== সুফি জীবন গ্রহণ ==\nশিক্ষা জীবন শেষ করে কর্মজীবনে প্রবেশের চেয়ে তিনি ধর্মীয় আচার পালন এবং প্রার্থনায় বেশি আগ্রহী হয়ে উঠেন। সাংসারিক জীবনকে পাশ কাটিয়ে দিন রাত হজরত শাহ মখদুম রূপোশের দরগায় ইবাদত-বন্দেগি করা শুরু করেন। কিংবদন্তী অনুসারে, তিনি একাদিক্রমে ছয় বছর এভাবে কাটান। এই সময়ের মধ্যে তিনি খুব কমই বাইরে বের হতেন। পরিচিত জনরা তার জন্য খাবার এনে দিলে সামান্য গ্রহণ করতেন। তার পছন্দের খাবার ছিলো দুধ ও বিভিন্ন রকমের ফল।\nহঠাৎ একদিন তিনি স্বপ্ন দেখেন, হজরত শাহ মখদুম রূপোশ তাকে বলছেন,\n\n প্রিয় মহিউদ্দিন, ভ্রমণ করো\nএরপর তিনি ভ্রমণ ও ইসলাম প্রচারে বেরিয়ে পড়লেন।\n\n\n== ইসলাম প্রচার ==\nতিনি বরেন্দ্রভূমির পথে পথে ভ্রমণ করতে শুরু করলেন। সাধারণত তিনি কারো সাথে কথা বলতেন না। আপন মনে গুনগুন করে কিছু বলতেন অবিরাম, কিন্তু কেউ তা বুঝতে পারতো না। তার জীবনী লেখক মোহাম্মদ জোহরুল ইসলাম বর্ণনা করেছেন, অধিকাংশ সময় তিনি উল্টাপাল্টা, বিপরীতধর্মী, আবোল-তাবোল কথা বলে যেতেন।\n উত্তরবঙ্গের বিভিন্ন স্থান পরিভ্রমণ শেষ করে তিনি রাজশাহী শহর থেকে প্রায় ২০ মাইল পশ্চিমে গোদাগাড়ী থানার সন্নিকটে একটি জঙ্গলাকীর্ণ স্থানে আস্তানা তৈরি করে ইবাদত শুরু করেন। চলাচলের সময় তার হাতে একটা লাঠি থাকতো। লাঠির মাথায় ছোট ছোট ঘন্টা বাঁধা থাকতো। তিনি যখন হাটতেন, তখন ঝুন ঝুন শব্দ হতো। এখান থেকে লোকজন তাকে ঝুনঝুনি শাহ বা ঝুনঝুনি বাবা নামে ডাকা শুরু করে। কালের বিবর্তনে তার মূল নাম প্রায় হারিয়ে যেতে বসেছে।\n\n\n== মৃত্যু ==\n১০৭৬ হিজরি তথা ১৬৭৬ খ্রিস্টাব্দে হজরত মহিউদ্দিন মাহদী মৃত্যুবরণ করেন। প্রতি বছর মাঘ মাসের শেষ বৃহস্পতিবার ও শুক্রবার তার মৃত্যুবার্ষিকী পালিত হয়। বাংলার নবাব আলীবর্দি খান শিকার এবং ভ্রমণের উদ্দেশ্যে গোদাগাড়ী অঞ্চলে এসে এই মহান সুফির জীবন ও কর্ম সম্পর্কে জেনে বিস্মিত হোন। পরবর্তীতে তার অর্থায়নে গম্বুজসহ বিশাল সমাধিসৌধ নির্মাণ করা হয়।\n\n\n== তথ্যসূত্র =="}