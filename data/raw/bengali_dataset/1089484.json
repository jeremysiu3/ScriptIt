{"pageid": 1089484, "title": "ইয়েমেনি নারী সঙ্ঘ", "url": "https://bn.wikipedia.org/wiki?curid=1089484", "content": "ইয়েমেনি নারী সঙ্ঘ (ওয়াইডব্লিউইউ) ১৯৯০ সালে প্রতিষ্ঠিত একটি বেসরকারি সংস্থা (এনজিও)। এর উদ্দেশ্য হচ্ছে নারীদের নাগরিক অধিকার প্রচার করা এবং ইয়েমেনে নারীদের ক্ষমতায়ন করা। ইয়েমেনি মহিলা ইউনিয়নের বর্তমান চেয়ারপারসন হলেন ফাথিয়ে আবদুল্লাহ। \n\n\n== সম্পর্কিত ==\nওয়াইডব্লিউইউ-এর সদর দপ্তর সানায় অবস্থিত এবং ইয়েমেন জুড়ে এদের ২২টি বিভিন্ন শাখা অফিস এবং ১৩২টি ছোট অফিস রয়েছে। প্রতিটি শাখা মহিলাদের ক্ষুদ্রঋণ প্রকল্প, সাক্ষরতা, স্বাস্থ্য সেবা এবং বৃত্তিমূলক প্রশিক্ষণ কর্মসূচি প্রদান করে।  শাখাগুলি বাণিজ্যিক এবং কর আইন নিয়ে মহিলাদের জন্য আইনি কর্মশালাও পরিচালনা করেছে। অন্যান্য কর্মশালায় বিবাহ আইনের সংশোধনী এবং মহিলাদের হেফাজত অধিকার অন্তর্ভুক্ত করা হয়েছে।\nনির্বাহী অফিসে প্রায় বত্রিশ জন কর্মী এবং দশজন \"নির্বাচিত স্বেচ্ছাসেবক\" রয়েছেন।  ওয়াইডব্লিউইউ-এর অনেক শাখায় পুরুষদের অন্তর্ভুক্ত করা হয়েছে, তারা উল্লেখ করেছে যে ইয়েমেনে নারীদের সমস্যা \"পুরুষদের সমর্থন ছাড়া সমাধান করা যাবে না।\" \nওয়াইডব্লিউইউ হিংস্র বা অপমানজনক পারিবারিক পরিস্থিতি থেকে পালিয়ে আসা মহিলাদের রক্ষা করার জন্য অজ্ঞাত স্থানে আশ্রয়কেন্দ্র পরিচালনা করে। ওয়াইডব্লিউইউ একটি হটলাইনও চালায় যা মহিলাদের গার্হস্থ্য নির্যাতনের প্রতিবেদন করার অনুমতি দেয় যাতে তাদের \"একটি নিরাপদ বাড়িতে স্থানান্তরিত করা যায় এবং একজন আইনজীবি নিয়োগ করা যায়।\"\nওয়াইডব্লিউইউ মিশনের জন্য সাক্ষরতা এবং শিক্ষাও গুরুত্বপূর্ণ। সংস্থাটি ইয়েমেনের সমস্ত সাক্ষরতা ক্লাসের ১০% এরও বেশি পরিচালনা করে এবং মহিলাদের শিক্ষার গুরুত্ব সম্পর্কে সচেতনতা বাড়াতে সহায়তা করে। \nওয়াইডব্লিউইউ ২০০৫ সালে একচেটিয়াভাবে মহিলাদের দ্বারা পরিচালিত দেশের প্রথম আটক কেন্দ্র প্রতিষ্ঠায় সহায়তা করে এবং ২০০৪ এবং ২০০৫ সালে ৪৫০ জন মহিলাকে পুলিশ হেফাজত থেকে মুক্তি দিতে সহায়তা করে। ওয়াইডব্লিউইউ এমন একটি আইন পরিবর্তনে সহায়তা করেছিল যাতে বলা ছিল কোন \"একজন পুরুষ অভিভাবক না নিতে এলে\" কারাগার থেকে মুক্তি পাওয়া যাবেনা। \nওয়াইডব্লিউইউ রাজনৈতিক এবং ধর্মীয় বিষয়েও সক্রিয়। ২০০৮ সালে মুসলিম আলেমরা যখন নির্বাচনে অংশ নেওয়া নারীদের বিরুদ্ধে ফতোয়া জারি করেন, তখন ওয়াইডব্লিউইউ-এর সাবেক চেয়ারপারসন রামজিয়া আল-ইরিয়ানি প্রতিক্রিয়া ব্যক্ত করে বলেন যে ফতোয়াটি \"ইসলামের বিরুদ্ধে, কুরআন দ্বারা নির্ধারিত পুরুষ ও নারীর মধ্যে সমতার বিরুদ্ধে\"।  ওয়াইডব্লিউইউ রাজনৈতিকভাবে জড়িত আরেকটি বিষয় হচ্ছে কাত ব্যবহার এবং চাষের অনুমতি দেওয়ার প্রশ্নে।\n\n\n== তথ্যসূত্র ==\n \n\n\n== বহিঃসংযোগ ==\nঅফিসিয়াল সাইট (ইংরেজিতে)"}