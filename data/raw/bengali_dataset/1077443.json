{"pageid": 1077443, "title": "আমিন উদ্দিন মৃধা", "url": "https://bn.wikipedia.org/wiki?curid=1077443", "content": "আমিন উদ্দিন মৃধা একজন বাংলাদেশী শিক্ষাবিদ। তিনি চট্টগ্রাম বিশ্ববিদ্যালয়ের উদ্ভিদবিজ্ঞান বিভাগের অবসরপ্রাপ্ত অধ্যাপক এবং পাবনা বিজ্ঞান ও প্রযুক্তি বিশ্ববিদ্যালয়ের প্রথম উপাচার্য।\n\n\n== জন্ম ==\nমৃধা পাবনার বেড়া উপজেলায় জন্মগ্রহণ করেন।\n\n\n== শিক্ষাজীবন ==\nআমিন উদ্দিন মৃধা রাজবাড়ী সরকারী উচ্চ বিদ্যালয় থেকে মাধ্যমিক ও বাংলাদেশ কৃষি বিশ্ববিদ্যালয়ের অধীনে উচ্চমাধ্যমিক (সমমান) পাস করেন। তিনি বাংলাদেশ কৃষি বিশ্ববিদ্যালয় থেকে ১৯৭২ সালে কৃষিতে বিএসসি (সম্মান) ও ১৯৭৫ সালে এমএসসি ডিগ্রি লাভ করেন। লন্ডন বিশ্ববিদ্যালয় থেকে ১৯৮৩ সালে তিনি পিএইচডি ডিগ্রি অর্জন করেন। এই ডিগ্রি অর্জনের জন্য ইম্পেরিয়াল কলেজ লন্ডনে অধ্যয়ন করায় তাকে ডিপ্লোমা অব দ্য ইম্পেরিয়াল কলেজ (ডিআইসি) প্রদান করা হয়।\n\n\n== কর্মজীবন ==\nআমিন উদ্দিন ১৯৭৫ সালে চট্টগ্রাম বিশ্ববিদ্যালয়ের উদ্ভিদবিজ্ঞান বিভাগে প্রভাষক হিসেবে যোগদান করেন। তিনি ১৯৮০ সালে সহকারী অধ্যাপক, ১৯৮৫ সালে সহযোগী অধ্যাপক এবং ১৯৯২ সালে অধ্যাপক পদে পদোন্নতি লাভ করেন। ১৯৯৮ সালে তিনি সিলেকশন গ্রেড অধ্যাপক হন। ২০১১ সালে চট্টগ্রাম বিশ্ববিদ্যালয় থেকে অবসর লাভের পর থেকে ২০১৬ সাল পর্যন্ত তিনি সৌদি আরবের বাদশাহ সৌদ বিশ্ববিদ্যালয়ের প্লান্ট প্রোডাকশন বিভাগে অধ্যাপনা করেন।\nকর্মজীবনে তিনি অধ্যাপনার পাশাপাশি চট্টগ্রাম বিশ্ববিদ্যালয়ের সিনেট ও একাডেমিক কাউন্সিলের সদস্য, উদ্ভিদবিজ্ঞান বিভাগের প্রধানসহ বিভিন্ন গুরুত্বপূর্ণ দায়িত্ব পালন করেন।\nআমিন উদ্দিন মৃধা ২০০৮ থেকে ২০০৯ সাল পর্যন্ত পাবনা বিজ্ঞান ও প্রযুক্তি বিশ্ববিদ্যালয়ের প্রথম উপাচার্য হিসেবে দায়িত্ব পালন করেন।\n\n\n== গবেষণাকর্ম ও প্রকাশনা ==\nজাতীয় ও আন্তর্জাতিক জার্নালে তার প্রায় ২০০টি গবেষণাপত্র প্রকাশিত হয়েছে। দেশে-বিদেশে বিভিন্ন সম্মেলনে তিনি গবেষণাপত্র উপস্থাপন করেছেন। উল্লেখযোগ্য সংখ্যক পিএইচডি ও এমএস পর্যায়ের শিক্ষার্থীর গবেষণা তত্ত্বাবধান করার অভিজ্ঞতা রয়েছে তার। এছাড়া বিভিন্ন জার্নালের সম্পাদক ও রিভিউয়ার হিসেবেও দায়িত্ব পালন করেন তিনি।\n\n\n== সদস্যপদ ==\nআমিন উদ্দিন বিশ্ববিদ্যালয় শিক্ষক সমিতি ফেডারেশন, চট্টগ্রাম বিশ্ববিদ্যালয় শিক্ষক সমিতি, বাংলাদেশ বিজ্ঞান একাডেমিসহ বিভিন্ন পেশাজীবী ও গবেষণা সংগঠনের সাথে সম্পৃক্ত। তিনি বহু সংগঠনের নেতৃত্বও দিয়েছেন।\n\n\n== পুরস্কার ও সম্মাননা ==\nমৃধা বহু পুরস্কার ও সম্মাননা লাভ করেছেন। উচ্চশিক্ষা ও গবেষণার জন্য তিনি আটটি আন্তর্জাতিক ফেলোশিপ লাভ করেন।\n\n\n== তথ্যসূত্র =="}