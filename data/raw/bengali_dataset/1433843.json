{"pageid": 1433843, "title": "অ্যাডিলেড ক্যাবেট", "url": "https://bn.wikipedia.org/wiki?curid=1433843", "content": "অ্যাডিলেড ক্যাবেট (২৫শে জানুয়ারি ১৮৬৭, এলভাস - ১৪ই সেপ্টেম্বর ১৯৩৫), ছিলেন ২০ শতকের অন্যতম প্রধান পর্তুগিজ নারীবাদী। একজন কট্টর রিপাবলিকান হওয়ার সঙ্গে সঙ্গে তিনি একজন প্রসূতি বিশেষজ্ঞ, স্ত্রীরোগ বিশেষজ্ঞ, শিক্ষক, ফ্রিম্যাসন, লেখক, সমাজসেবী, শান্তিবাদী, বিলোপবাদী, পশু অধিকার রক্ষাকারী এবং মানবতাবাদী ছিলেন।\n১৯০৯ সালে, আনা দে কাস্ত্রো ওসোরিওর সাথে তিনি রিপাবলিকান উইমেন লীগ তৈরি করেন। তিনি পর্তুগিজ নারী সংগঠন কনসেলহো ন্যাসিওনাল দাস মুলহেরেস পর্তুগিসাস (পর্তুগিজ: Conselho Nacional das Mulheres Portuguesas, সিএনএমপি)-এর প্রতিষ্ঠাতা ছিলেন এবং ১৯১৪ থেকে ১৯৩৫ সাল পর্যন্ত এর সভানেত্রী হিসেবে দায়িত্ব পালন করেন। উভয় সংগঠনই সুবিধাবঞ্চিত নারী ও শিশুদের সমর্থন করেছে এবং নারীমুক্তির প্রচার করেছে। সিএনএমপি-এর সংবাদ-বিবৃতি, আলমা ফেমিনিনার প্রধান সম্পাদক হওয়ার পাশাপাশি, তিনি মহিলাদের জন্য সামাজিক এবং চিকিৎসা সমতা সম্পর্কে নিবন্ধ লিখেছেন। ১৯২৪ এবং ১৯২৮ সালে, তিনি পর্তুগালে প্রথম দুটি নারীবাদী কংগ্রেস সংগঠিত করার ক্ষেত্রে গুরুত্বপূর্ণ ভূমিকা পালন করেছিলেন, এরা মহিলাদের রাজনৈতিক, নাগরিক, শিক্ষাগত এবং অর্থনৈতিক অধিকারের প্রচার করেছিল।\n\n\n== প্রাথমিক জীবন ==\nঅ্যাডিলেড ডি জেসাস দামাস ব্রাজাও ক্যাবেট ১৮৬৭ সালের ২৫শে জানুয়ারী পর্তুগালের আলেন্তেজো অঞ্চলের এলভাসের কাছে আলকাকোভাতে জন্মগ্রহণ করেন, তিনি গ্রামীণ শ্রমিকদের কন্যা ছিলেন। তাঁর বাবা যখন মারা যান তখন তিনি ছোট ছিলেন। নিজের মাকে সাহায্য করার জন্য, তিনি প্রাথমিক বিদ্যালয়ে যাননি এবং নিজের পরিবারকে সমর্থন করার জন্য শিশু হয়েও গৃহপরিচারিকার কাজ করেছিলেন। এই অসুবিধা সত্ত্বেও, তিনি পড়তে এবং লিখতে শিখেছিলেন। ১৮ বছর বয়সে, তিনি ম্যানুয়েল রামোস ফার্নান্দেস ক্যাবেটকে বিয়ে করেছিলেন। তাঁর স্বামী তাঁকে পড়াশোনা করতে উৎসাহিত করেছিলেন। বাইশ বছর বয়সে, ক্যাবেট প্রাথমিক শিক্ষা পরীক্ষায় অংশ নেন এবং ১৮৯৪ সালে তিনি তাঁর উচ্চ বিদ্যালয় ডিপ্লোমা সম্মানের সাথে সম্পন্ন করেন। ১৮৯৫ সালে, দম্পতি লিসবনে চলে আসেন। পরের বছর, তিনি এসকোলা মেডিকো-সার্জিকা ডি লিসবোয়া (পর্তুগিজ: Escola Médico-Cirúrgica de Lisboa)তে ভর্তি হন, এটি লিসবনের মেডিকেল-সার্জিক্যাল স্কুল। ১৯০০ সালে \"নতুন প্রজন্মের শারীরিক বিকাশের জন্য দরিদ্র গর্ভবতী মহিলাদের সুরক্ষা\" শিরোনামে গবেষণা পত্র দিয়ে তিনি নিজের কোর্স শেষ করেন, এখানে তিনি মাতৃত্বকালীন ছুটি প্রবর্তনের প্রস্তাব করেছিলেন। তিনি পর্তুগালে মেডিকেল ডিগ্রি অর্জনকারী তৃতীয় মহিলা ছিলেন এবং লিসবনে নিজের গাইনোকোলজি অনুশীলন শুরু করেছিলেন। তিনি পর্তুগালের প্রসবকালীন হাসপাতালের সমর্থনে একজন বিশিষ্ট বক্তা হয়ে ওঠেন, অবশেষে ১৯৩২ সালে সফল হন যখন পর্তুগালের প্রথম প্রসূতি হাসপাতাল খোলা হয়।\n\n\n== সক্রিয়তা ==\nওরিয়েন্টে যোগদান ক'রে ক্যাবেট একজন ফ্রিম্যাসন হয়ে ওঠেন। ১৯০৯ সালে, অ্যানা দে কাস্ত্রো ওসোরিও, ক্যারোলিনা বিয়াট্রিজ অ্যাঞ্জেলো এবং অন্যান্য নারীবাদীদের সাথে, যাঁরা রাজতন্ত্রের বিলুপ্তি সমর্থন করেছিলেন, তাঁদের সঙ্গে তিনি রিপাবলিকান উইমেন লীগের প্রতিষ্ঠাতাদের একজন হয়ে ওঠেন। এই গোষ্ঠী পর্তুগিজ রাজতন্ত্রের অবসান চেয়েছিল এবং মহিলাদের মুক্তি এবং ভোটাধিকারের পক্ষে ছিল। একজন জঙ্গি রিপাবলিকান হিসেবে, তাঁর স্বামীর মতো, তিনি সক্রিয়ভাবে সেই প্রচারাভিযানে অংশগ্রহণ করেছিলেন, যেগুলো বিপ্লবের আগে ১৯১০ সালের ৫ই অক্টোবর পর্তুগিজ প্রজাতন্ত্রের ঘোষণা পর্যন্ত চলেছিল।  \nশাসনব্যবস্থা পরিবর্তনের পর, তিনি বেশ কয়েকটি মহিলা সংস্থা স্থাপনের জন্য কাজ করেছিলেন, বিশেষত পর্তুগিজ মহিলাদের জাতীয় পরিষদ (পর্তুগিজ: Conselho Nacional das Mulheres Portuguesas), যার মধ্যে তিনি ১৯১৪ থেকে ১৯৩৫ সালে তাঁর মৃত্যু পর্যন্ত সভানেত্রী ছিলেন। ১৯২০ - ২৯ সাল পর্যন্ত তিনি কাউন্সিলের সংবাদ-বিবৃতি, আলমা ফেমিনিনাও সম্পাদনা করেন। তিনি ১৯২৪ এবং ১৯২৮ সালে পর্তুগালে অনুষ্ঠিত প্রথম দুটি নারীবাদী কংগ্রেস সংগঠিত করতে সাহায্য করেছিলেন। তিনি অনেক নিবন্ধ লিখেছেন, সেগুলি প্রাথমিকভাবে চিকিৎসা প্রকৃতির হলেও, তাঁর সামাজিক উদ্বেগের সাথে সঙ্গতিপূর্ণ। তাঁর লেখার মধ্যে রয়েছে: \"রোল দ্যাট দ্য স্টাডি অফ চাইল্ড কেয়ার, ফেমিনাইন হাইজিন, এটসেটরা মাস্ট প্লে ইন ডোমেস্টিক এডুকেশন\" (১৯১৩), এবং \"প্রোটেকশন অফ প্রেগন্যান্ট উইমেন\" (১৯২৪)। এছাড়াও তিনি আলমা ফেমিনিনা এবং অন্যত্র নারীবাদী নিবন্ধ লিখেছেন। তিনি স্কুলে শিশুদের জন্য যৌন শিক্ষার পক্ষে ছিলেন এবং ষাঁড়ের লড়াই ও যুদ্ধের খেলনা ব্যবহারের বিরুদ্ধে কথা বলেছিলেন। ১৯২৪ সালে প্রথম নারীবাদী কংগ্রেসে তিনি \"দম্পতির সম্পত্তি সম্পর্কিত বিবাহিত মহিলাদের পরিস্থিতি\" (ইংরেজি: The situation of married women regarding the couple’s property) বিষয়ে একটি গবেষণাপত্র উপস্থাপন করেন। সেই সময়ের হিসেবে তাঁর ধারণাগুলি খুব প্রগতিশীল ছিল।\n১৯২৯ সালে, কর্তৃত্ববাদী এস্টাদো নভো সরকারের প্রতি মোহভঙ্গ হয়ে, তাঁর ভাগ্নের সাথে, ক্যাবেট পর্তুগিজ অ্যাঙ্গোলায় যান, সেখানে তিনি আদিবাসীদের অধিকার রক্ষা এবং চিকিৎসা প্রদানের জন্য কাজ করেছিলেন। ১৯৩৪ সালে তিনি একটি আগ্নেয়াস্ত্র দুর্ঘটনায় আহত হন এবং লিসবনে ফিরে যাওয়ার সিদ্ধান্ত নেন। সেখানে, তাঁর স্বাস্থ্য তখনও খারাপ থাকা অবস্থায়, তিনি পড়ে যান এবং তাঁর একটি পা ভেঙে যায়। তিনি ১৯৩৫ সালের ১৪ই সেপ্টেম্বর লিসবনে মারা যান।\n\n\n== উত্তরাধিকার ==\n২০২৩ সালের ২৫শে জানুয়ারী, একটি গুগল ডুডলের মাধ্যমে ক্যাবেটকে সম্মানিত করা হয়েছিল।\n\n\n== তথ্যসূত্র ==\n\nLOUSADA, Isabel, Perfil de Uma Pioneira: Adelaide Cabete (1867-1935), Editora Fonte da Palavra, Associação Cedro, Março de 2011,আইএসবিএন ৯৭৮-৯৮৯-৬৬৭-০৪৭-৪"}