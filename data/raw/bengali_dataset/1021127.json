{"pageid": 1021127, "title": "বাংলাদেশ ব্লেড ফ্যাক্টরী লিমিটেড", "url": "https://bn.wikipedia.org/wiki?curid=1021127", "content": "বাংলাদেশ ব্লেড ফ্যাক্টরী লিমিটেড হল বাংলাদেশ ইস্পাত ও প্রকৌশল করপোরেশনের অধীনস্থ বাংলাদেশ সরকারের মালিকানাধীন একটি সংস্থা। এটি রেজার ব্লেড উৎপাদন করে। \"কোম্পানি আইন ১৯১৩\" অনুযায়ী প্রতিষ্ঠানটি ১৯৮৬ সালে পাবলিক লিমিটেড কোম্পানি হিসেবে নিবন্ধিত হয়। সাইদুর রহমান বাংলাদেশ ব্লেড ফ্যাক্টরী লিমিটেডের বর্তমান ব্যবস্থাপনা পরিচালক।\n\n\n== ইতিহাস ==\n১৯৭৬ সালে, বাংলাদেশ সরকার বাংলাদেশে একটি ব্লেড উৎপাদন কারখানা স্থাপনের জন্য যুক্তরাজ্য ভিত্তিক উইলকিনসন সোর্ড কোম্পানির সাথে একটি চুক্তির প্রস্তাব করে। প্রস্তাব পর্যালোচনা শেষে ২৭ এপ্রিল ১৯৭৯ সালে উইলকিনসন সোর্ডের সাথে বাংলাদেশ ইস্পাত ও প্রকৌশল কর্পোরেশন একটি চুক্তি স্বাক্ষর করে। চুক্তি মোতাবেক বাংলাদেশ ইস্পাত ও প্রকৌশল কর্পোরেশন ১৯৭৯ সালে একটি প্রকল্প প্রস্তাব শিল্প মন্ত্রণালয়ে প্রেরণ করে। পরে পরিকল্পনা কমিশনের অনুমোদন নিয়ে শিল্প মন্ত্রণালয় একটি ব্লেড ফ্যাক্টরী স্থাপনের জন্য ১৯৮০ সালে প্রকল্পটি অনুমোদন করে। ১৯৮০ সালে কারখানার নির্মাণ কাজ শুরু হয়। ১৯৮৫ সালে কারখানাটি বাণিজ্যিক উৎপাদন শুরু করে।\n১৯৮০-এর দশকে বাংলাদেশের ডাবল এজড সেফটি ব্লেডের মার্কেটে কোম্পানিটির সবচেয়ে বেশি শেয়ার ছিল। বেসরকারি কোম্পানিগুলি বাজারে প্রবেশ করলে, ২০০০ সালের পর থেকে এর মার্কেট শেয়ারে পতন ঘটে। তারপর থেকে কোম্পানিটির উৎপাদন এবং রাজস্ব কমে গেছে। ২০১৩-১৪ আর্থিক বছরে এটি ৭.৬ কোটি ব্লেড উৎপাদন করে, ২০১৯-এ যা কমে ৪.৭ কোটিতে দাঁড়ায়। বিপুল সংখ্যক বেসরকারি কোম্পানি থাকায়, সেন্টার ফর পলিসি ডায়ালগ সরকারি এই কারখানাটি বন্ধ করে দিতে সুপারিশ করেছে। তারা এছাড়াও কারখানাটিকে একটি শিল্প পার্কে পরিণত করার সুপারিশ করে।\n২০১০ সালে বাংলাদেশ সরকার ঢাকা স্টক এক্সচেঞ্জে কোম্পানিটির লোড শেয়ার বন্ধ করার পরিকল্পনা ঘোষণা করেছিল। ২০১৮ সালের ডিসেম্বরে বাংলাদেশ সরকার কোম্পানিটির আধুনিকীকরণের পরিকল্পনা ঘোষণা করে।\n\n\n== তথ্যসূত্র =="}