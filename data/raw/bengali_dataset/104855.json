{"pageid": 104855, "title": "চার্জ কাপল্‌ড ডিভাইস", "url": "https://bn.wikipedia.org/wiki?curid=104855", "content": "চার্জ কাপল্‌ড ডিভাইস (ইংরেজি ভাষায়: Charge Coupled Device, CCD) বা সিসিডি এক ধরনের অর্ধপরিবাহী কৌশল বিশেষ কিছু বৈশিষ্ট্যের জন্য যাকে আলোকচিত্র গ্রহণের কাজে ব্যবহার করা যায়। কোন অর্ধপরিবাহী পদার্থের ওপর আলো আপতিত হলে আলোক-তড়িৎ ক্রিয়া অনুসারে সেই পদার্থের পৃষ্ঠে কিছু ইলেকট্রন বিমুক্ত হয়। সিসিডি-তেও এটি ঘটে। এই মুক্ত ইলেকট্রনগুলোকে নিয়মিত ব্যবধানে সজ্জিত কিছু আলোক-অঞ্চল তথা ফটো-সাইটে জমা করা হয়। প্রতিটি আলোক-অঞ্চলকে বলা হয় একেকটি আধান-প্যাকেট। ফলে কোন ছবি যদি সিসিডির ওপর আপতিত হয় তাহলে ছবিটির একটি হুবহু প্রতিলিপি তৈরি হবে। কারণ ছবি বা দৃশ্য থেকে আসা প্রতিটি ফোটন সিসিডি পৃষ্ঠে মুক্ত ইলেকট্রন তৈরি করবে যেগুলো বিভিন্ন প্যাকেটে সজ্জিত হবে। প্রতিটি প্যাকেটে ইলেকট্রন তথা আধানের পরিমাণ ছবিটির ঐ নির্দিষ্ট অঞ্চল থেকে আসা ফোটনের সমানুপাতিক। সিসিডি-তে এ ধরনের আলোক অঞ্চলের সংখ্যা যত বেশি হবে প্রতিলিপি হিসেবে ধারণকৃত ছবিটির রিজল্যুশন তত ভাল হবে অর্থাৎ ছবিটি তত নিখুঁত হবে। এ ধরনের অর্ধপরিবাহী আলোক-ধারণ কৌশলের সুবিধা হল, এদের দক্ষতা বেশি, কম শক্তি ক্ষয় করে এবং বেশি নির্ভরযোগ্য।\n\n\n== ইতিহাস ==\n১৯৬৯ সালে আমেরিকান টেলিফোন এন্ড টেলিগ্রাফ বেল ল্যাব্‌স এর দুইজন বিজ্ঞানী উইলার্ড বয়েল এবং জর্জ স্মিথ চার্জ কাপল্‌ড ডিভাইস আবিষ্কার করেন। এজন্য ২০০৯ সালে তারা পদার্থবিজ্ঞানে নোবেল পুরস্কার লাভ করেন। \nসিসিডি ২ রকমের হতে পারে: লিনিয়ার ইমেজিং ডিভাইস (এলআইডি) এবং এরিয়া ইমেজিং ডিভাইস (এআইডি)।\n\n\n== তথ্যসূত্র ==\nজ্যোতির্বিজ্ঞান শব্দকোষ - ফারসীম মান্নান মোহাম্মদী"}