{"pageid": 1190483, "title": "তাকরিরে তিরমিযী", "url": "https://bn.wikipedia.org/wiki?curid=1190483", "content": "তাকরিরে তিরমিযী (উর্দু: تقریر ترمذی‎‎) পাকিস্তানি মুহাদ্দিস তাকি উসমানির উর্দু ভাষায় রচিত সুনান আত-তিরমিজীর একটি ব্যাখ্যাগ্রন্থ। এটি দরসে তিরমিযীর সম্পূরক গ্রন্থ। এটি মূলত দারুল উলুম করাচিতে সুনান আত তিরমিযীর শিক্ষক হিসেবে তার দেওয়া বক্তৃতা সমূহের সংকলন, যা ১৯৯৯ সালে ২ খণ্ডে প্রকাশিত হয়। প্রথম খণ্ডে ক্রয়-বিক্রয়ের আধুনিক সমস্যাগুলো পুঙ্খানুপুঙ্খভাবে আলোচনা করা হয়েছে। এর পৃষ্ঠা সংখ্যা ৩৭২। দ্বিতীয় খণ্ডে কিতাব আল-দিয়াত, আল-হুদূদ, আল-সাইদ এবং আল-আদাহী, আল-নাজার এবং আল-ইমান, আল-সির, ফাযায়েল আল-জিহাদ এবং পোশাক সম্পর্কিত অধ্যায়গুলো বর্ণনা করা হয়েছে। এই খণ্ডের পৃষ্ঠাসংখ্যা ৪০২।\n\n\n== ইতিহাস ==\nতাকি উসমানি দারুল উলুম করাচিতে সুনান আত তিরমিযীর শিক্ষক থাকাকালীন এই গ্রন্থের উপর দেওয়া বক্তৃতাসমূহ সংকলন করে তার ভাগিনা রশীদ আশরাফের সম্পাদনায় দরসে তিরমিযী প্রকাশিত হয়। তিনি ‘তালাক’ অধ্যায় পর্যন্ত সম্পাদনা করতে পেরেছিলেন, যা তিন খণ্ডে প্রকাশিত হয়। ছাত্রদের পীড়াপীড়ির কারণে মাওলানা আব্দুল্লাহ মায়মান অন্যান্য অধ্যায়ের আলোচনা টেপ রেকর্ডারের সাহায্যে সংকলন করেন। তিনি অভিমত প্রকাশ করেন যে, \"অতিরিক্ত নিরীক্ষণ ও সূত্রসন্ধান ছাড়া এ আলোচনা হুবহু প্রকাশ করা হোক। মাওলানা রশীদ আশরাফ ছাহেব যখন সুযোগ পাবেন, এসব অধ্যায়ের উপরও নিজ তাহকীকী কাজ সম্পাদন করবেন।\" তাকি উসমানি এ প্রস্তাবে রাজি হন এবং এ গ্রন্থের নাম তাকরিরে তিরমিযী ঠিক করে দেন।\nমুহাম্মদ আবদুল্লাহ মেমন টেপ রেকর্ডার থেকে এটিকে  গ্রন্থে রূপ দেন। সম্পাদনায় হাদিস ও মাসায়িলের পূর্ণাঙ্গ কাজ আঞ্জাম দেন মাওলানা সাজ্জাদ আহমদ ফয়সালাবাদী ও মাওলানা মুহাম্মদ আবদুল্লাহ ফয়সালাবাদি। এই দুই খণ্ডের বইটি ১৯৯৯ সালে মেমন পাবলিশার্স, করাচি দ্বারা প্রকাশিত হয়।\n\n\n== বৈশিষ্ট্য ==\nএই গ্রন্থের প্রথম বৈশিষ্ট্য এটি হাদিস হতে উৎসারিত বর্তমান যুগের আধুনিক বিষয়াবলি সম্বলিত। দ্বিতীয় বৈশিষ্ট্য, তাকি উসমানির ইলহামি শব্দগুলো হুবহু বর্ণনা করা হয়েছে। তৃতীয় বৈশিষ্ট্য হলো, যেখানে কোরআনের আয়াত এসেছে সেগুলোর সূত্র উল্লেখ করা হয়েছে। চতুর্থ বৈশিষ্ট্য হলো, তিরমিযীর হাদিসগুলোর সূত্র দেওয়া হয়েছে। পঞ্চম বৈশিষ্ট্য হলো, যে হাদিসের অধীনে কোনো ফিকহি আলোচনা করা হয়েছে সেসব ফিকহি আলোচনা ইসলামি আইনের অনেক বিখ্যাত এবং কোথায় কোথায় রয়েছে তার সূত্র দেওয়া হয়েছে। যাতে কোনো ছাত্র ইচ্ছা করলেই বিস্তারিত সেসব বরাতের সাহায্যে নিতে পারে। এ কিতাবে আরেকটি নতুন পন্থা অবলম্বন করা হয়েছে, হাদিস ও মাসায়িল তাখরিজ পৃষ্ঠার নিচে না লিখে প্রতিটি হাদিস ও মাসআলার শেষে শুধু নম্বর লেখা হয়েছে। কিতাবের শেষে হাদিস ও মাসায়িল তাখরিজ নামে আলাদা পৃষ্ঠায় সেসব সূত্র ক্রমানুসারে লিখে দেওয়া হয়েছে। যাতে কিতাবের বর্ণনাধারা অটুট থাকে।\n\n\n== অনুবাদ ==\nগ্রন্থটির বঙ্গানুবাদ করেছেন মুহসিন আল জাবির এবং সম্পাদনা করেছেন আব্দুল কুদ্দুস। যা আনোয়ার লাইব্রেরি থেকে দরসে তিরমিযী শিরোনামের বঙ্গানুবাদে ৪র্থ ও ৫ম খণ্ডে মুদ্রিত হয়েছে।\n\n\n== আরও দেখুন ==\nতাকি উসমানির গ্রন্থপঞ্জি\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nপূর্ণাঙ্গ তাকরিরে তিরমিযী\nতাকরিরে তিরমিযী–এর বাংলা সংস্করণ, ৪ ও ৫"}