{"pageid": 1182972, "title": "দামাল", "url": "https://bn.wikipedia.org/wiki?curid=1182972", "content": "দামাল রায়হান রাফী পরিচালিত ও ইমপ্রেস টেলিফিল্ম প্রযোজিত ২০২২ সালের বাংলাদেশী ঐতিহাসিক নাট্য চলচ্চিত্র। বাংলাদেশের মুক্তিযুদ্ধের উপর ভিত্তি করে নির্মিত এই চলচ্চিত্রে প্রধান চরিত্রে বিদ্যা সিনহা সাহা মীম, শরিফুল রাজ, সিয়াম আহমেদ ও শাহনাজ সুমি অভিনয় করেছেন। চলচ্চিত্রটিতে একটি কাল্পনিক কাহিনী উপস্থাপন করা হয়েছে যা স্বাধীন বাংলা ফুটবল দল থেকে অনুপ্রাণিত, দলটি মুক্তিযুদ্ধের জন্য আন্তর্জাতিক সচেতনতা ও অর্থনৈতিক সমর্থন বাড়াতে ভারতজুড়ে সফর করে মোট ১৬টি প্রীতি ম্যাচে অংশ নেয়।\n\n\n== কাহিনী সংক্ষেপ ==\nহতাশায় নিমজ্জিত বাংলাদেশ নারী ফুটবল দলের সদস্যরা তাদের কোচকে বিদায় জানিয়ে যাওয়ার আগে তিনি তাদেরকে থামিয়ে বসতে বলেন। তাদেরকে অনুপ্রেরণা দেওয়ার জন্য সেই তিনি স্বাধীন বাংলা ফুটবল দলের সাহসীকতার কাহিনী শোনাতে শুরু করেন যিনি ১৯৭১ সালে স্বাধীন বাংলা ফুটবল দলের ম্যানেজার ছিলেন।\n\n\n== অভিনয়ে ==\nফুটবল দলের অধিনায়ক মুন্না চরিত্রে শরিফুল রাজ\nমুন্নার স্ত্রী হাসনা চরিত্রে বিদ্যা সিনহা সাহা মীম\nফুটবল দলের স্ট্রাইকার দুর্জয় চরিত্রে সিয়াম আহমেদ\nদুর্জয়ের চাচাতো বোন ও প্রেমিকা চরিত্রে শাহনাজ সুমি\nগোলরক্ষক মনির ভূমিকায় সুমিত সেনগুপ্ত\nবাংলাদেশ ফুটবল দলের কোচ ও স্বাধীন বাংলা ফুটবল দলের ম্যানেজারের চরিত্রে ইন্তেখাব দিনার\nডাক্তার ও মুন্নার বাবার চরিত্রে কায়েস চৌধুরী\nরাজাকার ও পূর্ব পাকিস্তান কেন্দ্রীয় শান্তি কমিটির সাধারণ সম্পাদক টুকু মিয়া চরিত্রে রাশেদ মামুন অপু\nপাকিস্তানি বাহিনীর মেজর কামরান চরিত্রে সাঈদ বাবু\nনাসির উদ্দিন খান\nবাংলাদেশ মহিলা ফুটবল দলের স্ট্রাইকার চরিত্রে সামিয়া অথৈ\nগেরিলা যোদ্ধা ও দুর্জয়ের বন্ধুর চরিত্রে সৈয়দ নাজমুস সাকিব\nপূজা অ্যাগনেস ক্রুজ\nসারওয়াত আজাদ বৃষ্টি\nমাহামুদুল ইসলাম মিঠু\nমুক্তিযোদ্ধা দলের কমান্ডার চরিত্রে একে আজাদ সেতু\nদুর্জয়ের বাবার চরিত্রে সমু চৌধুরী\nআজম খান\nমিলি বাশার\nনাজিফা বাশার\nমাজনুন মিজান\nগেরিলা যোদ্ধা চরিত্রে ফারহাদ লিমন\nস্বাধীন বাংলা ফুটবল দলের কোচের চরিত্রে টাইগার রবি\nআহসান হাবিব নাসিম\n\n\n== প্রযোজনা ==\n\n২০১৮ সালে দামাল-এর প্রাক-প্রযোজনা শুরু হয়। রাফি চলচ্চিত্রটিকে তার \"ড্রিম প্রজেক্ট\" হিসেবে বর্ণনা করেছেন। সত্য ঘটনা থেকে অনুপ্রাণিত হয়ে নির্মিত চলচ্চিত্রটির গল্প লিখেছেন ফরিদুর রেজা সাগর। ২০১৮ সালে, রাফি গল্পটি পড়ে মুগ্ধ হন। সংশয় সত্ত্বেও তিনি চলচ্চিত্র পরিচালনা করতে রাজি হন। গল্পটি নাজিম উদ দৌলা ও এর পরিচালক রায়হান রাফী চিত্রনাট্যে পরিণত করেন। চলচ্চিত্রটির চিত্রনাট্য তৈরি করতে নয় মাস লেগেছে যা বর্তমান প্রজন্মকে ফুটবলের মাধ্যমে পুরনো প্রজন্মের সাথে সংযুক্ত করে। ২০২০ সালের আগস্টে এর প্রযোজনার প্রস্তুতি শুরু হয়। বাংলাদেশের ৫০ বছর পূর্তি উপলক্ষে এটি নির্মিত হয়েছে। এই চলচ্চিত্রে অভিনয়ের জন্য অন্তত ৫০০ অভিনেতাকে নেওয়া হয়েছে। কোভিড-১৯ মহামারির কারণে ২০২০ সালে এর প্রযোজনা চ্যালেঞ্জিং হয়ে ওঠে। ২৫ নভেম্বর ২০২০-এ এর চিত্রগ্রহণ শুরু হয়। এটি সামিয়া অথৈর প্রথম চলচ্চিত্র যেখানে তিনি একজন নারী ফুটবলারের ভূমিকায় অভিনয় করেছেন। উত্তরবঙ্গের পার্বতীপুর ও সৈয়দপুরে চলচ্চিত্রের বেশিরভাগ দৃশ্যের শুটিং হয়েছে। প্রায় এক মাস ধরে প্রথম লটের চিত্রগ্রহণ হয়েছিল। কোভিড-১৯ মহামারি ও প্রযোজনা সম্পর্কিত জটিলতার কারণে এর চিত্রগ্রহণ বন্ধ হয়ে যায় ও পরবর্তীতে নির্মাণব্যয় বাড়িয়ে চিত্রগ্রহণ পুনরায় শুরু করা হয়। ২০২০-এর জুন-জুলাইয়ে, সিয়াম আহমেদ, শরিফুল রাজ ও সুমিত সেনগুপ্ত ফুটবলের প্রশিক্ষণ নিতে শুরু করেন। অভিনয়ের প্রয়োজনে রাজ ও সিয়ামকে মোট ছয় মাস ফুটবল প্রশিক্ষণ নিতে হয়েছে। চলচ্চিত্রের নির্মাণ শেষ করা রায়হান রাফির জন্য চ্যালেঞ্জিং ছিল। চিত্রগ্রহণ চলাকালীন সময় সিয়াম, রাজ ও পরিচালক বেশ কয়েকবার অসুস্থ হয়ে পড়েন। এমনকি রাফি নিজেও চলচ্চিত্রের ভবিষ্যৎ নিয়ে আশাহত হয়ে পড়েন। তিনি বুঝতে পারেননি যে একটি ক্রীড়া চলচ্চিত্র পরিচালনা করা এত কঠিন হতে পারে। কিন্তু এর গল্প তাকে প্রযোজনা সম্পূর্ণ করতে অনুপ্রাণিত করে। ৩ জুন ২০২১-এ চিত্রগ্রহণ সম্পন্ন হয়।\n\n\n== সঙ্গীত ==\n\nচলচ্চিত্রটিতে একটি রবীন্দ্রসঙ্গীত বাদে মোট ৪টি গান রয়েছে। এর সঙ্গীত পরিচালনা করেছেন আরাফাত মহসিন নিধি। গানগুলো গেয়েছেন যথাক্রমে মমতাজ বেগম, প্রীতম হাসান, ইমরান মাহমুদুল, দিলশাদ নাহার কনা, সাকিব চৌধুরী, ঐশী, রেজওয়ানা চৌধুরী বন্যা। এর সবগুলো গানের গীতিকার রাসেল মাহমুদ। \"দামাল\" শিরোনামের গানটি প্রচারের জন্য প্রযোজিত হয়েছিল যা ২২ অক্টোবর ২০২২-এ মুক্তি পাওয়ার কথা থাকলেও ২৫ অক্টোবর ২০২২-এ প্রকাশিত হয়। এই প্রচারমূলক গানটি চলচ্চিত্রে অন্তর্ভুক্ত করা হয়নি। গানটির সঙ্গীত ভিডিওটি ১৬ অক্টোবর ২০২২ থেকে টানা তিন দিন চিত্রগ্রহণ করা হয়। ‘আমি দুর্জয়’ গানটি দর্শকদের কাছ থেকে ইতিবাচক প্রতিক্রিয়া পেয়েছে।\n\n\n== প্রচারণা ==\nদামাল-এর প্রচারণার উদ্দেশ্যে এর প্রযোজনা দল অনন্য পদ্ধতি গ্রহণ করে। ১৩ সেপ্টেম্বর ২০২২-এ চ্যানেল আইয়ের একটি টক শোতে অপ্রত্যাশিতভাবে দামাল-এর অভিনয়শিল্পীরা উপস্থিতি হয়। ২৮ সেপ্টেম্বরে দামাল চলচ্চিত্রের অভিনয়শিল্পীরা প্রচারণার জন্য ২০২২ সাফ মহিলা চ্যাম্পিয়নশিপের বিজয়ী বাংলাদেশ মহিলা জাতীয় ফুটবল দলের সাথে দেখা করে। ১১ অক্টোবর ২০২২-এ টি স্পোর্টস ও বসুন্ধরা কিংস চলচ্চিত্রের পৃষ্ঠপোষক হয়। এছাড়া এর কলাকুশলীরা একটি শপিং মলে প্রবেশ করে ফুটবল খেলতে শুরু করে যা সেখানে উপস্থিত ক্রেতাদের দৃষ্টি আকর্ষণ করে। ১৮ অক্টোবরে দামাল দল ঐক্য-চ্যানেল আই মিউজিক অ্যাওয়ার্ডস ২০২২-এর ভেন্যুতে উপস্থিত হয়। চলচ্চিত্রটির প্রচারণার অংশ হিসেবে \"দামাল\" শিরোনামের একটি গান ধারণ করা হয় এবং এর সঙ্গীত ভিডিওর জন্য ৳২৫ লাখ টাকা খরচ করা হয়। একটি অভিনব প্রচারণার অংশ হিসেবে ২২শে অক্টোবর দামাল চলচ্চিত্রের অভিনেতাদের একটি দল ঢাকার বসুন্ধরা কিংস এরিনায় বাংলাদেশের একটি পেশাদার ফুটবল দল বসুন্ধরা কিংসের বিরুদ্ধে একটি ফুটবল ম্যাচ খেলে। চলচ্চিত্রটির মুক্তির দিনে এর কলাকুশলী আমন্ত্রিত অতিথি হিসেবে এসএসসি ২০০১ ব্যাচের প্রাক্তন ছাত্রদের নিয়ে গঠিত ফেসবুক গ্রুপ \"ক্লাসরুম\"-এর বসুন্ধরা ইন্টারন্যাশনাল কনভেনশন সিটিতে আয়োজিত তৃতীয় প্রতিষ্ঠাবার্ষিকী অনুষ্ঠানে যোগ দেয়। ৪ নভেম্বর ২০২২ তারিখে শুভেচ্ছাদূত হিসেবে দামাল চলচ্চিত্রটির কলাকুশলীরা মেট্রো এক্সপ্রেস বরিশাল বনাম মোনার্ক মার্ট পদ্মার হকি ম্যাচ প্রত্যক্ষ করতে মওলানা ভাসানী হকি স্টেডিয়ামে উপস্থিত ছিল।\n\n\n== বিতর্ক ==\n১৬ আগস্ট ২০২২-এ চলচ্চিত্রটির ট্রেলার ইউটিউবে প্রকাশিত হওয়ার পরে তিনটি ভুল ধরা পড়ে। একটি দৃশ্যে, গোলরক্ষকের জার্সি ইংরেজিতে লেখা ও দলের বাকি জার্সিগুলো বাংলায় লেখা দেখা যায়। পরের দৃশ্যে গোলরক্ষকের জার্সি বদলে যায়। এছাড়া ট্রেলারের ভিএফএক্সে দুর্বলতা দেখা যায়। ট্রেলারের সমালোচনার জবাবে পরিচালক রায়হান রাফি বলেন, গল্পের প্রয়োজনে দুটি দৃশ্যে জার্সিটি ভিন্নভাবে দেখানো হয়েছে। তবে তিনি ভিএফএক্সে দুর্বলতার অভিযোগ স্বীকার করে বলেন, কম বাজেটের কারণে এমনটি হয়েছে।\nএছাড়াও এর ট্রেলার প্রকাশের পরে দর্শকদের একটি অংশ রাজাকারদের দ্বারা যুদ্ধের আহবান হিসাবে তাকবির ব্যবহারে আপত্তি জানায়, কেননা তাদের মতে রাজাকারেরা মুক্তিযুদ্ধের সময় এটি ব্যবহার করতো না। যদিও রাজাকারদের প্রকাশিত বিভিন্ন পোস্টারে এর ব্যবহার দেখা গেছে। পিনাকী ভট্টাচার্য নামে একজন বাংলাদেশী ব্লগার ফেসবুকে দাবি করেন যে পরিচালক রাফি ছবির সংলাপ থেকে তাকবীর বাদ দেওয়ার সিদ্ধান্ত নিয়েছেন। ভট্টাচার্যের দাবির প্রতিক্রিয়ায়, দর্শকদের অন্য একটি অংশ ক্ষুব্ধ হয়ে ওঠে বলে যে এইরকম কিছু করা হলে তারা ছবিটি বর্জন করবে। ১৯ অগাস্ট ২০২২-এ রাফি সেই সম্ভাবনাকে খারিজ করে দিয়ে বলেন যে তিনি ভট্টাচার্যের কাছে এমন কোনও প্রতিশ্রুতি দেননি তবে তাকে বলেছিলেন যে তিনি চলচ্চিত্রে ইসলামকে কটাক্ষ করেননি। তবে মুক্তিযুদ্ধের সময় রাজাকারেরা তাকবির ব্যবহার করে যা ইতিহাসের অংশ এবং এখানে তিনি ইতিহাস বিকৃত করেননি বলে উল্লেখ করেন।\n\"দামাল\" টাইটেল ট্র্যাকটি ২৫ অক্টোবর ২০২২-এ মুক্তি পাওয়ার পর প্রশংসিত হয়, কিন্তু এটির বাজেট ৳২৫ লাখ ছিল জানার পরে কেউ কেউ সন্দেহ করেন যে এটির বাজেট আসলে ৳২৫ লক্ষ ছিল কিনা। এই সন্দেহের বিষয়ে পরিচালক রাফি বলেন, সঙ্গীত ভিডিওটির চিত্রগ্রহণের ব্যয়, সঙ্গীত ভিডিওতে অংশ নেওয়া ব্যক্তিদের পারিশ্রমিক ও বিজ্ঞাপনের খরচ সবই হয়েছে। চলচ্চিত্রে সুযোগ না হওয়া তারকারা ঈর্ষান্বিত হয়ে প্রশ্ন তুলছে বলে তিনি দাবি করেন। এটাও গুজব রটে যে ইমপ্রেস টেলিফিল্ম রায়হান রাফি, বিদ্যা সিনহা সাহা মীম ও সিয়াম আহমেদের কাছে ছবিটির মুক্তির স্বত্ব বিক্রি করেছে। রাফি ঢাকা মেইল-এর কাছে বলেন যে এ বিষয়ে তিনি কিছুই জানেন না। তবে এ বিষয়ে তিনি স্পষ্ট করেননি।\nএছাড়াও চলচ্চিত্রটি মুক্তির পর গুজব উঠে যে চলচ্চিত্র প্রেক্ষাগৃহে দেখতে পাওয়া দর্শকদের ভাড়া করা হয়েছে। রাফি গুজবটি উড়িয়ে দেন।\n\n\n== মুক্তি ==\n৮ আগস্ট ২০২২ তারিখে চলচ্চিত্রটি বাংলাদেশ চলচ্চিত্র সেন্সর বোর্ড থেকে অনাপত্তি সনদ পায়। দামাল ২৮ অক্টোবর ২০২২ তারিখে মুক্তি দেওয়ার জন্য নির্ধারণ করা হয়। চলচ্চিত্রটি মুক্তির আগের দিনই জানা যায় দামাল ২২টি চলচ্চিত্র প্রেক্ষাগৃহে মুক্তি পেতে যাচ্ছে। চলচ্চিত্রটি নির্ধারিত তারিখে বাংলাদেশে মুক্তি পায়। ৩ নভেম্বর থেকে আরো তিনটি প্রেক্ষাগৃহ বৃদ্ধি পায়। এটি ১৮ নভেম্বর ২০২২ তারিখে অস্ট্রেলিয়া ও মার্কিন যুক্তরাষ্ট্রে মুক্তি দেওয়া হয়।\n\n\n== অভ্যর্থনা ==\n\n\n=== সমালোচনামূলক অভ্যর্থনা ===\nবিডিনিউজ২৪.কম-এর আহসান কবির দামাল চলচ্চিত্রটিকে \"খেলা ও দেশপ্রেমের মিশেলে চূড়ান্ত এক আবেগের সিনেমা\" হিসেবে উল্লেখ করেছেন। তার মতে চলচ্চিত্রটিতে টানটান উত্তেজনা, স্বাধীন বাংলা ফুটবল দলের আবেগ ও অনুপ্রেরণার গল্প রয়েছে। কবির এখানে শরীফুল রাজের পাগলাটে অভিনয়ের সাথে খেলোয়াড়সুলভ দৃঢ়তার প্রশংসা করেছেন। তিনি হাসনা চরিত্রে মিমের অভিনয়ের প্রশংসা করেছেন। এছাড়াও তিনি এখানে মুন্না ও হাসনা, এবং দুর্জয় ও তার প্রেমিকার হাস্যরসাত্মক দৃশ্যগুলোর প্রশংসা করেছেন। এগুলোর সাথে তিনি চলচ্চিত্রটির গানগুলোর ও শিল্প নির্দেশনার প্রশংসা করেছেন। এটিকে \"রাফির এখন পর্যন্ত নির্মিত সবচেয়ে পরিণত সৃষ্টিকর্ম\" বলে অভিহিত করে দ্য বিজনেস পোস্ট-এর সিয়াম রায়হান মনে করেন, রায়হান রাফির এই চলচ্চিত্রটির ট্রেলার দেশে আলোড়ন সৃষ্টি করতে সক্ষম হলেও তার আগের ছবি পরাণ-এর মতো সফল হতে পারেনি। একটি আকর্ষণীয় পটভূমি, ন্যায্য বিনোদন মূল্য, সম্পর্কযুক্ত উপজীব্য, দুর্দান্ত চিত্রগ্রহণ ও সেরা সম্পাদনা সহ তিনি এটিকে ১০-এর মধ্যে ৮ দিয়েছেন। এছাড়াও এর শব্দ মিশ্রণ, ডাবিং, কার্টুনের ন্যায় সিজিআই, কিছু জঘন্য সংলাপ ও ইন্তেখাব দিনারের মধ্যম মানের অভিনয়ের সমালোচনা করেছেন। কিন্তু তবুও তিনি মনে করেন, মানুষের দামাল চলচ্চিত্র দেখার সুযোগ হাতছাড়া করা উচিত নয়। দ্য ডেইলি অবজারভার-এর প্রদোষ মিত্র লিখেছেন \"আপনি যদি অন্য কোনো সিনেমার দর্শক হন, ১৯৭১ সালের স্বাধীন বাংলা ফুটবল টিম দ্বারা অনুপ্রাণিত চলচ্চিত্র দামাল প্রায় ত্রুটিহীন বলে মনে হবে। তবে আপনি যদি একজন ফুটবলার হন বা কিছুটা আবেগের সাথে খেলাটি খেলে থাকেন, সিনেমার ত্রুটিগুলো উপেক্ষা করা কঠিন হবে\"। এস্কেপ টু ভিক্টোরি-এর সাথে চলচ্চিত্রটির সমাপ্তির সম্পর্ক খুঁজে পাওয়া মিত্র মনে করেন যে চলচ্চিত্রটি জোর করে নারীর ক্ষমতায়নের বার্তা দেওয়ার চেষ্টা করেছে। তবে তার মতে দামাল-এর চলচ্চিত্রীয় আবেদন অসাধারণ। দ্য ফাইন্যান্সিয়াল এক্সপ্রেস-এর শাদিক মাহবুব ইসলাম এটাকে ২০২২ সালের সবচেয়ে দূর্ভাগা চলচ্চিত্র মনে করেন কেননা দামাল-এর বাণিজ্যিকভাবে সফল হওয়ায় সামর্থ্য থাকলেও তা করতে সক্ষম হয়নি। \"খুব সুবিধাজনক\" হওয়ায় কারণে তিনি এর চরম মূহুর্তের সমালোচনা করেছেন।\n\n\n== আরও দেখুন ==\nজাগো\n\n\n== তথ্যসূত্র ==\n\n\n== বহিঃসংযোগ ==\n\nফেসবুকে দামাল\nইন্টারনেট মুভি ডেটাবেজে দামাল  (ইংরেজি)\nবাংলা মুভি ডেটাবেজে দামাল"}