{"pageid": 1086146, "title": "শিল্প (অর্থনীতি)", "url": "https://bn.wikipedia.org/wiki?curid=1086146", "content": "সামষ্টিক অর্থশাস্ত্রের আলোচনায় একটি শিল্প বলতে কোনও দেশ, অঞ্চল বা নগরের অর্থনীতির একটি শাখাকে বোঝায় যেটিতে পরস্পরের সাথে ঘনিষ্ঠ সম্পর্কযুক্ত কতগুলি কাঁচামাল আহরণ, পণ্যদ্রব্য উৎপাদন কিংবা সেবা উৎপাদন করা হয়। ২০২১ সালে এসে টেলিযোগাযোগ শিল্প, মোটরযান নির্মাণ শিল্প, খনিজ তেল ও গ্যাস অনুসন্ধান ও উৎপাদন শিল্প, খাদ্য শিল্প, তথ্য প্রযুক্তি শিল্প, জীবন ও স্বাস্থ্য বীমা শিল্প, ইন্টারনেট বাণিজ্য শিল্প, স্থাবর ভূসম্পত্তি বাণিজ্য শিল্প, নির্মাণ শিল্প ও আর্থিক সেবা শিল্প বিশ্বের সবচেয়ে বৃহৎ দশটি শিল্প ছিল।\nকোনও বণিকসংঘ (কোম্পানি) বা একক ব্যবসায়িক প্রতিষ্ঠান দলের ক্ষেত্রে সেটির আয় উপার্জনের প্রধান উৎসটি বিবেচনা করে সেটিকে কোনও নির্দিষ্ট শিল্পের অধীনে শ্রেণীবদ্ধ করা হয়। তবে একটি ব্যবসা বা কারবার একটিমাত্র শিল্পের আওতাধীন না-ও হতে পারে। যদি কোনও বৃহৎ ব্যবসা প্রতিষ্ঠান বা কারবারের বহুমুখীকরণ ঘটে, তাহলে সেটি একই সাথে অনেকগুলি শিল্পের সাথে জড়িত হতে পারে; এ ধরনের প্রতিষ্ঠানকে প্রায়শই বাণিজ্যগোষ্ঠী (conglomerate) হিসেবে ডাকা হতে পারে।\nএকেকটি শিল্প নির্দিষ্ট কিছু উৎপাদিত পণ্য, প্রক্রিয়া ও ভোক্তা বাজারের সাথে সংযুক্ত থাকে, এবং সময়ের সাথে সাথে এগুলির বিবর্তন ঘটে। অতীতের কোনও নির্দিষ্ট স্বতন্ত্র শিল্প (যেমন কাঠের পিপা বানানোর শিল্প) সময়ের সাথে সাথে ক্ষুদ্রায়তনের কোনও কোটরসদৃশ বাজারে (niche market) সীমাবদ্ধ হয়ে পড়তে পারে এবং নতুন প্রযুক্তি বা কৌশল ব্যবহারকারী অন্য কোনও শিল্পের অংশে পরিণত হতে পারে। অন্যদিকে, বাজার তাৎপর্যপূর্ণ হয়ে উঠলে পুরাতন কোনও শিল্প থেকে সম্পূর্ণ নতুন শাখাশিল্পের উদ্ভব হতে পারে; যেমন অপেক্ষাকৃত ব্যাপক ইলেকট্রনীয় দ্রব্যের শিল্প থেকে অর্ধপরিবাহী শিল্পের আবির্ভাব ঘটে।\nঅর্থনৈতিক বিশ্লেষণের জন্য অর্থনৈতিক শিল্পের শ্রেণিবিন্যাস (Industry classification) খুবই মূল্যবান, কেননা এগুলির ফলে সরল সম্পর্কবিশিষ্ট মোটামুটি স্বতন্ত্র কিছু শিল্পের শ্রেণী প্রত্যক্ষ করা সম্ভব হয়। অর্থনৈতিক তত্ত্বগুলিতে শিল্পগুলিকে একেকটি অর্থনৈতিক শিল্পখাতে (Economic sector) দলবদ্ধ করা হয়ে থাকে।\n\n\n== আরও দেখুন ==\nঅর্থনৈতিক শিল্পের রূপরেখা\nঅর্থনৈতিক শিল্পের শ্রেণিবিন্যাস\nস্থূল অভ্যন্তরীন উৎপাদনের খাতসমূহের গঠন অনুযায়ী দেশের তালিকা\n\n\n== তথ্যসূত্র ==\n\n\n== বহিঃসংযোগ ==\n\n উইকিমিডিয়া কমন্সে শিল্প সম্পর্কিত মিডিয়া দেখুন।\n উইকিউক্তিতে industry সম্পর্কিত উক্তি পড়ুন।"}