{"pageid": 1523936, "title": "শিরিন দারাশা", "url": "https://bn.wikipedia.org/wiki?curid=1523936", "content": "শিরিন ফ্রামরোজ দারাশা (২৭শে ডিসেম্বর ১৯৩৮ - ২রা মে ২০১২) ১৯৭৩ থেকে ২০০৭ সাল পর্যন্ত তিন দশকেরও বেশি সময় ধরে জে বি পেটিট হাই স্কুল ফর গার্লস-এর অধ্যক্ষ হিসেবে দায়িত্ব পালন করেছেন। একজন বিখ্যাত ভারতীয় শিক্ষিকা, নাট্যকার এবং নারীবাদী হিসেবে তিনি ভারতীয় সমাজের অনেক গতানুগতিকতা এবং ঐতিহ্যকে চ্যালেঞ্জ করেছিলেন। শিশুদের জীবনে \"আনন্দ\"-র গুরুত্ব সম্পর্কে তাঁর দৃঢ় ধারণা ছিল। তিনি ভারতীয় শিক্ষাক্ষেত্রে অত্যধিক পড়ার চাপ এবং শিশুদের বাড়িতে পড়াশোনার কাজ দেওয়া পছন্দ করতেন না, কিন্তু এখনও এই প্রথা প্রাধান্য পাচ্ছে। \"গণিত এবং বিজ্ঞানের ক্ষেত্রে মেয়েরা  পিছিয়ে আছে\", তিনি এই প্রচলিত ধারণার বিরোধিতা করেছিলেন। শিরিন মনে করতেন যে, এমন একটি  পরিবেশে, যেখানে ছেলেদের তুলনায় মেয়েরা সমান ভাবে সুযোগ পাবে, সেখানে মেয়েরা উন্নতি করবে এবং বিকশিত হবে। নাট্যকার, প্রযোজক এবং পরিচালক হিসেবে শিক্ষাক্ষেত্রে নাটকের সৃজনশীল ব্যবহার, মঞ্চের প্রতি তাঁর স্থায়ী আগ্রহেরই একটি বহিঃপ্রকাশ ছিল। বছরের পর বছর ধরে, তিনি ভারতে নারী শিক্ষার ক্ষেত্রে একজন স্বতন্ত্র এবং উৎসাহী ব্যক্তিত্ব হিসেবে নিজেকে প্রতিষ্ঠিত করেছেন।\n\n\n== প্রাথমিক জীবন এবং শিক্ষা ==\nশিরিন দারাশা একটি পার্সি পরিবারে জন্মগ্রহণ করেন এবং ভারতের বোম্বেতে বড় হয়ে ওঠেন।\nবোম্বের কুইন মেরি স্কুল থেকে ম্যাট্রিকুলেশন সম্পন্ন করার পর তিনি মুম্বাইয়ের সেন্ট জেভিয়ার্স কলেজে মনোবিজ্ঞানে স্নাতক ডিগ্রি অর্জন করেন। এরপর, তিনি বোম্বে বিশ্ববিদ্যালয় থেকে মনোবিজ্ঞানে স্নাতকোত্তর ডিগ্রি অর্জনের জন্য আরও পড়াশোনা করেন। বিদেশে আরও পড়াশোনা করার জন্য, শিরিন দারাশাকে ফুলব্রাইট বৃত্তি প্রদান করা হয়েছিল। তিনি হাওয়াইয়ের ইস্ট-ওয়েস্ট সেন্টার থেকে শিক্ষায় স্নাতকোত্তর ডিগ্রি অর্জন করেন।\n\n\n== নাট্যকার হিসেবে জীবন ==\nশিরিন দারাশা একজন প্রতিভাবান নাট্যকার ছিলেন যিনি বিংশ শতাব্দীর ভারতীয় ইতিহাসের সাথে সম্পর্কিত বিষয়বস্তু এবং ব্যক্তিত্বের উপর মনোনিবেশ করেছিলেন। তাঁর জনপ্রিয় নাটক \"ম্যাডাম কামা\" প্রথম মঞ্চস্থ হয় ১৯৮৮ সালে। ১৯৯০ সালে, পঞ্চম বিশ্ব জরথুস্ত্রীয় কংগ্রেসের সময়, নাটকটির একটি বিশেষ পরিবেশনা কংগ্রেসের অনুষ্ঠানের অন্তর্ভুক্ত হয়েছিল। নাটকটি দূরদর্শনেও সম্প্রচারিত হয়েছিল। তাঁর নাটকগুলিতে, শিরিন দারাশা সামাজিক সেই রীতিনীতিগুলিকে চ্যালেঞ্জ করেছিলেন যেগুলির জন্য নারীদের জীবন বাঁধাধরা হয়ে পড়েছিল। তিনি বিবাহ সংক্রান্ত বিজ্ঞাপনের ব্যাপারে বিশেষভাবে কড়া ছিলেন; তিনি \"হালকা গায়ের রঙ\"-এর জন্য ভারতীয়দের পছন্দের সাথে সরাসরি মোকাবিলা করেছিলেন এবং \"কালো ত্বক\" কতটা সুন্দর তার একটি বৈশিষ্ট্যপূর্ণ উদাহরণ তৈরি করেছিলেন। মুম্বাইয়ের বিভিন্ন মঞ্চ প্রযোজনায় পার্ল পদমসীর সাথে শিরিনের সহযোগিতা সুপরিচিত এবং পরিবেশনাগুলি ব্যাপকভাবে প্রশংসিত হয়েছিল।\n\n\n== অধ্যক্ষ হিসেবে কর্মজীবন ==\nহিন্দি বিদ্যা ভবন এবং দ্য বোম্বে ইন্টারন্যাশনাল স্কুলে কাজ করার পর, শিরিন ১৯৭২ সালে জে বি পেটিট স্কুলের অধ্যক্ষ হিসেবে নিযুক্ত হন। তিনি তাঁর ছাত্রদের আরও সহজ থাকতে উৎসাহিত করার জন্যও পরিচিত ছিলেন, কারণ তাঁর সদর দরজায় \"দয়া করে বিরক্ত করবেন\" লেখা ছিল। তিনি অভিনয় শিল্প থেকে যা শিখেছিলেন তা তাঁর শিক্ষায় অন্তর্ভুক্ত করেছিলেন এবং তাঁর ছাত্রদের মধ্যে আত্মবিশ্বাস জাগানোর জন্য নাটকের ধারণাগুলি ব্যবহার করেছিলেন।\nশিরিনের জে বি স্কুলের বিতর্ক দল যখন ফাউণ্ডেশন ফর ইউনিভার্সাল রেসপন্সিবিলিটি অফ হিজ হোলিনেস দ্য দালাই লামা কর্তৃক আয়োজিত সর্বভারতীয় বিতর্ক প্রতিযোগিতায় জয়লাভ করে, তখন তিনি অত্যন্ত আনন্দিত হন; প্রতিযোগিতার পুরস্কার ছিল পুরো বিতর্ক দল এবং শিরিনের জন্য দালাই লামার আশ্রমে তাঁর সাথে দেখা করার এবং তাঁর সাথে একান্ত সাক্ষাৎ করার একটি সুযোগ। বৌদ্ধধর্মের প্রতি  শিরিনের আগ্রহ এবং পরিচয়ের কারণে এটি বিশেষভাবে উপযুক্ত ছিল। ১৯৮৮ সালের ফেব্রুয়ারিতে, জরথুষ্ট্রীয় সম্প্রদায়ের সাময়িকী পার্সিয়ানাতে \"নাটকের 'প্রিন্সিপাল'\" শিরোনামে একটি নিবন্ধ প্রকাশিত হয়, যেখানে মঞ্চের প্রতি তাঁর আজীবনের আবেগের ওপর আলোকপাত করা হয়েছিল। তাঁর সাক্ষাৎকারে, তিনি ঘোষণা করেছিলেন যে তিনি নিজেকে ধার্মিক মনে করেন না, যদিও তাঁর বৌদ্ধধর্মের প্রতি ঝোঁক ছিল। \n\n\n== মৃত্যু ==\n৭৩ বছর বয়সে, শিরিন দারাশা পালমোনারি ফাইব্রোসিসে আক্রান্ত হয়ে মারা যান। তাঁকে দাহ করা হয়েছিল। তাঁর অন্ত্যেষ্টিক্রিয়ায় শত শত ছাত্র এবং শিক্ষক উপস্থিত ছিলেন, যাঁরা কয়েক দশক ধরে তাঁর শিক্ষা এবং পরামর্শ থেকে অনুপ্রাণিত হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\nজে. বি. পেটিট হাই স্কুল ফর গার্লসের অফিসিয়াল ওয়েবসাইট"}