{"pageid": 1514408, "title": "জ্যোতি পুরী", "url": "https://bn.wikipedia.org/wiki?curid=1514408", "content": "জ্যোতি পুরী হলেন সিমন্স বিশ্ববিদ্যালয়ের হ্যাজেল ডিক লিওনার্ড চেয়ার এবং সমাজবিজ্ঞানের অধ্যাপক। তিনি একজন শীর্ষস্থানীয় নারীবাদী সমাজবিজ্ঞানী যিনি লিঙ্গ, যৌনতা, রাষ্ট্র, জাতীয়তাবাদ, এবং মৃত্যু ও অভিবাসন অধ্যয়নের জন্য আন্তর্জাতিক এবং উপনিবেশ-পরবর্তী পদ্ধতির পক্ষে কথা বলেন। তিনি তিনটি বই প্রকাশ করেছেন এবং তাঁর সাম্প্রতিক বই, সেক্সুয়াল স্টেটস: গভর্নেন্স অ্যাণ্ড দ্য স্ট্রাগল এগেইনস্ট দ্য অ্যান্টিসোডোমি ল ইন ইণ্ডিয়া'স প্রেজেন্ট, আমেরিকান সোসিওলজিক্যাল অ্যাসোসিয়েশনের সোসিওলজি অফ সেক্সুয়ালিটিস বিভাগ থেকে ডিস্টিংগুইশড বুক পুরস্কার পেয়েছে। তিনি উত্তর আমেরিকা এবং ইউরোপের বিভিন্ন বিশ্ববিদ্যালয়ে মূল বিষয়বস্তু নিয়ে বক্তৃতা দিয়েছেন এবং বক্তব্য রেখেছেন।\n\n\n== কর্মজীবন ==\nজ্যোতি পুরী ভারতে জন্মগ্রহণ করেছেন এবং বড় হয়ে উঠেছেন। তিনি নর্থইস্টার্ন বিশ্ববিদ্যালয়ের সমাজবিজ্ঞান ও সামাজিক নৃবিজ্ঞান বিভাগ থেকে পিএইচডি ডিগ্রি অর্জন করেন। সিমন্স বিশ্ববিদ্যালয়ে, তিনি সমাজবিজ্ঞান বিভাগের সভাপতিত্ব করেছেন এবং সিমন্স বিশ্ববিদ্যালয়ে জেণ্ডার /সাংস্কৃতিক অধ্যয়নে স্নাতকোত্তর প্রোগ্রামের সহ-পরিচালনা করেছেন।\nতাঁর প্রথম বই ছিল ওম্যান, বডি, ডিজায়ার: ন্যারেটিভস অফ জেণ্ডার অ্যাণ্ড সেক্সুয়ালিটি ইন পোস্ট কলোনিয়ান ইণ্ডিয়া, যা থেকে ৩০০ বারেরও বেশি উদ্ধৃতি নেওয়া হয়েছে। এটি ভারতের শহুরে মধ্যবিত্ত নারীদের লিঙ্গ ও যৌনতার অভিজ্ঞতা সম্পর্কে আলোকপাত করে দেখায় যে নারীর দেহের সামাজিক নিয়ন্ত্রণ পরিবার বা আত্মীয়তার পরিবর্তে জাতীয়তাবাদী এবং বহুজাতিক আলোচনার প্রভাবের মাধ্যমে ঘটে। পরবর্তী একটি বই, এনকাউন্টারিং ন্যাশনালিজম তুলে ধরেছে ২০০১ সালের ১১ সেপ্টেম্বর-এর পরবর্তী প্রেক্ষাপট এবং উপনিবেশবাদ; এছাড়াও এটি জাতি, লিঙ্গ, যৌনতা এবং ধর্মের সাথে সম্পর্কিত জাতীয়তাবাদ ও রাষ্ট্রের ধারণাগুলির একটি নারীবাদী সমাজতাত্ত্বিক ভূমিকা প্রদান করে। তাঁর তৃতীয় বই, সেক্সুয়াল স্টেটস: গভর্নেন্স অ্যাণ্ড দ্য স্ট্রাগল এগেইনস্ট দ্য অ্যান্টিসোডোমি ল ইন ইণ্ডিয়া'স প্রেজেন্ট, ভারতে সমকামিতাকে অপরাধমুক্ত করার প্রচেষ্টার উপর নজর রাখে। তিনি বর্তমানে মৃত্যু, অন্ত্যেষ্টিক্রিয়া এবং উত্তর আমেরিকায় অভিবাসন নিয়ে কাজ করছেন।[১]\nযৌনতা, রাষ্ট্র এবং জাতির একজন বিশিষ্ট নারীবাদী পণ্ডিত হিসেবে, জ্যোতি পুরী রিথিংকিং মার্কসিজম  এবং জেণ্ডার অ্যাণ্ড সোসাইটি জার্নালের জন্য দুটি বিশেষ সংখ্যার সহ-সম্পাদনা করেছেন। তিনি কামসূত্রের উপর একটি প্রবন্ধও প্রকাশ করেছিলেন। তিনি ফুকো স্টাডিজ জার্নালের সহ-সম্পাদক, জেণ্ডার অ্যাণ্ড সোসাইটির উপ-সম্পাদক এবং সাইনস: জার্নাল অফ উইমেন ইন কালচার অ্যাণ্ড সোসাইটি -র সম্পাদকীয় বোর্ডে রয়েছেন।\nজ্যোতি পুরী আমেরিকান সমাজতাত্ত্বিক সমিতির একজন সক্রিয় সদস্য, যৌনতা ও লিঙ্গ বিষয়ক বিভাগের সভাপতিত্ব করেছেন এবং কমিটিতে দায়িত্ব পালন করেছেন। তিনি আমেরিকান সমাজবিজ্ঞান সমিতির আন্তর্জাতিক প্রেক্ষাপটে লিঙ্গ ও যৌনতা সম্পর্কিত ককাসের প্রতিষ্ঠাতা সদস্য ছিলেন। তিনি হার্ভার্ড বিশ্ববিদ্যালয়ের মাহিন্দ্রা হিউম্যানিটিজ সেন্টারে ফেমিনিজমস আনবাউণ্ড স্পিকার সিরিজ এবং লিঙ্গ ও যৌনতা সিরিজের সহ-উপস্থাপক ছিলেন।\n\n\n== পুরস্কার এবং সম্মাননা ==\nজ্যোতি পুরী ২০২১ সালে মর্যাদাপূর্ণ জেসি বার্নার্ড পুরস্কার পেয়েছিলেন। ১৯৭৭ সালে প্রতিষ্ঠিত, জেসি বার্নার্ড পুরস্কার প্রতি বছর \"গবেষণা, শিক্ষকতা, পরামর্শদান এবং পরিষেবার অন্তর্ভুক্ত পাণ্ডিত্যপূর্ণ কাজের স্বীকৃতিস্বরূপ দেওয়া হয়, যে কাজে সমাজে নারীর ভূমিকাকে সম্পূর্ণরূপে অন্তর্ভুক্ত করার জন্য সমাজবিজ্ঞানের দিগন্তকে প্রসারিত করা হয়েছে। একটি পেশাদার কর্মজীবন জুড়ে করা উল্লেখযোগ্য ক্রমবর্ধমান কাজের জন্য এই পুরস্কার প্রদান করা হয় যে কাজগুলির মাধ্যমে ব্যাপক পাণ্ডিত্যপূর্ণ প্রভাব প্রদর্শিত হয়েছে।\"\nসিমন্স বিশ্ববিদ্যালয়ের মাত্র তিনটি অনুমোদিত চেয়ারের মধ্যে একটিতে জ্যোতি পুরীকে মনোনীত করা হয়েছিল। তাঁর বই, \"সেক্সুয়াল স্টেটস: গভর্নেন্স অ্যাণ্ড দ্য স্ট্রাগল এগেইনস্ট দ্য অ্যান্টিসোডোমি ল ইন ইণ্ডিয়া'স প্রেজেন্ট\", আমেরিকান সোসিওলজিক্যাল অ্যাসোসিয়েশনের সোসিওলজি অফ সেক্সুয়ালিটিজ সেকশন কর্তৃক 'এ ডিস্টিঙ্গুইশড বুক' পুরস্কার পেয়েছে।\nতাঁর গবেষণার জন্য হার্ভার্ড ডিভিনিটি স্কুলের উইমেন'স স্টাডিজ ইন রিলিজিয়ন প্রোগ্রাম, রকফেলার ফাউণ্ডেশন এবং ফুলব্রাইট পুরস্কার অর্থায়ন করেছে।\n\n\n== তথ্যসূত্র =="}