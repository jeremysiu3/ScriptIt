{"pageid": 1080226, "title": "রয় কৃষ্ণ", "url": "https://bn.wikipedia.org/wiki?curid=1080226", "content": "রয় কৃষ্ণ (ইংরেজি: Roy Krishna; জন্ম: ৩০ আগস্ট ১৯৮৭) হলেন একজন ফিজিয়ান পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লিগের শীর্ষ স্তর ইন্ডিয়ান সুপার লিগের ক্লাব মোহনবাগান সুপার জায়ান্ট এবং ফিজি জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\nফিজিয়ান ফুটবল ক্লাব অল সেন্টসের যুব পর্যায়ের হয়ে খেলার মাধ্যমে রয় ফুটবল জগতে প্রবেশ করেছেন এবং পরবর্তীকালে লাবাসার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০০৮–০৯ মৌসুমে, নিউজিল্যান্ডীয় ক্লাব ওয়াইটাকেরে ইউনাইটেডের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৬ মৌসুম অতিবাহিত করেছেন; ওয়াইটাকেরে ইউনাইটেডের হয়ে তিনি ৭৫ ম্যাচে ৫৫টি গোল করেছেন। অতঃপর তিনি ১ মৌসুমের জন্য অকল্যান্ড সিটিতে খেলে ২০১৪–১৫ মৌসুমে ওয়েলিংটন ফিনিক্সে যোগদান করেছেন। ওয়েলিংটন ফিনিক্সে ৬ মৌসুম অতিবাহিত করার পর ভারতীয় ক্লাব এটিকের সাথে চুক্তি স্বাক্ষর করেছেন, যেখানে তিনি ২১ ম্যাচে ১৫টি গোল করেছেন। ২০২০–২১ মৌসুমে, তিনি এটিকে হতে মোহনবাগান সুপার জায়ান্টে যোগদান করেছেন।\n২০০৭ সালে, রয় ফিজি অনূর্ধ্ব-২০ দলের হয়ে ফিজির বয়সভিত্তিক পর্যায়ে অভিষেক করেছিলেন। তিনি একই বছরে ফিজির হয়ে আন্তর্জাতিক পর্যায়ে অভিষেক করেছেন; ফিজির জার্সি গায়ে তিনি এপর্যন্ত ৪১ ম্যাচে ২৯টি গোল করেছেন। তিনি ফিজির হয়ে এপর্যন্ত ৩টি ওএফসি নেশন্স কাপে (২০০৮, ২০১২ এবং ২০১৬) অংশগ্রহণ করেছেন, যার মধ্যে ২০০৮ সালে হুয়ান কার্লোস বুৎসেত্তির অধীনে ওএফসি নেশন্স কাপের তৃতীয় স্থান অধিকার করেছেন।\nব্যক্তিগতভাবে, রয় বেশ কিছু পুরস্কার জয়লাভ করেছেন, যার মধ্যে ২০১৮–১৯ এ-লিগের  গোল্ডেন বুট এবং ২০২০–২১ ইন্ডিয়ান সুপার লিগের গোল্ডেন বল অন্যতম। দলগতভাবে, রয় এপর্যন্ত ৮টি শিরোপা জয়লাভ করেছেন, যার মধ্যে ৬টি ওয়াইটাকেরে ইউনাইটেডের হয়ে, ১টি অকল্যান্ড সিটির হয়ে এবং ১টি এটিকের হয়ে জয়লাভ করেছেন।\n\n\n== প্রারম্ভিক জীবন ==\nরয় কৃষ্ণ ১৯৮৭ সালের ৩০শে আগস্ট তারিখে ফিজির মাকুয়াতার লাবাসায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nরয় ফিজি অনূর্ধ্ব-২০ এবং ফিজি অনূর্ধ্ব-২৩ দলের হয়ে খেলার মাধ্যমে ফিজির প্রতিনিধিত্ব করেছেন। আসেন্সিও রিউ দি জানেইরুতে অনুষ্ঠিত ২০১৬ গ্রীষ্মকালীন অলিম্পিকের জন্য ২০১৬ সালের জুলাই মাসে প্রকাশিত ফিজি অনূর্ধ্ব-২৩ দলে স্থান পেয়েছিলেন; যেখানে তিনি ৩ ম্যাচে ১টি গোল করার পাশাপাশি ফিজির অধিনায়কের দায়িত্ব পালন করেছেন। ফিজির বয়সভিত্তিক দলের হয়ে তিনি ১৪ ম্যাচে অংশগ্রহণ করে ৩টি গোল করেছেন।\n২০০৭ সালের ২৬শে আগস্ট তারিখে, মাত্র ১৯ বছর ১১ মাস ২৭ দিন বয়সে, ডান পায়ে ফুটবল খেলায় পারদর্শী রয় টুভালুর বিরুদ্ধে অনুষ্ঠিত ম্যাচে অংশগ্রহণ করার মাধ্যমে আন্তর্জাতিক ফুটবলে ফিজির হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; অভিষেক ম্যাচেই ফিজির জার্সি গায়ে প্রথম গোল এবং প্রথম হ্যাট্রিকটি করেন; ম্যাচের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করার পাশাপাশি প্রথম, তৃতীয় এবং পঞ্চম গোল করার মাধ্যমে হ্যাট্রিকটি পূর্ণ করেছেন। ম্যাচটি ফিজি ১৬–০ গোলের ব্যবধানে জয়লাভ করেছিল। ফিজির হয়ে অভিষেকের বছরে রয় সর্বমোট ৮ ম্যাচে ৪টি গোল করেছেন। ২০১৬ সালের ২৮শে জুন তারিখে, তিনি নিউজিল্যান্ডের বিরুদ্ধে ম্যাচে ফিজির হয়ে প্রথমবারের মতো অধিনায়কের দায়িত্ব পালন করেন, ম্যাচটিতে নিউজিল্যান্ড ৩–১ গোলের ব্যবধানে পরাজিত হয়েছিল।\n\n\n== ব্যক্তিগত জীবন ==\nকৃষ্ণ নিউজিল্যান্ডের নাগরিক, নিউজিল্যান্ডে দশ বছর থাকার পর ২০১৮ সালের ডিসেম্বর মাসে তিনি নাগরিকত্ব অর্জন করেছেন এবং তিনি ভারতীয় বংশোদ্ভূত ইন্দো-ফিজিয়ান ও তার পূর্বপুরুষরা ভারতের কলকাতায় বসবাস করেছেন।\n২০১৮ সালের জুলাই মাসে, কৃষ্ণ ইন্দো-ফিজিয়ান মডেল এবং গণমাধ্যম ব্যবসার মালিক নাজিয়াহ আলির সাথে বিবাহ বন্ধনে আবদ্ধ হয়েছেন।\n\n\n== পরিসংখ্যান ==\n\n\n=== আন্তর্জাতিক ===\n১৯ আগস্ট ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nরয় কৃষ্ণ – ফিফা প্রতিযোগিতার রেকর্ড (ইংরেজি) \nসকারওয়েতে রয় কৃষ্ণ  (ইংরেজি)  \nসকারবেসে রয় কৃষ্ণ (ইংরেজি) \nট্রান্সফারমার্কেটে রয় কৃষ্ণ (ইংরেজি) \nওয়ার্ল্ডফুটবল.নেটে রয় কৃষ্ণ (ইংরেজি) \nইএসপিএন এফসিতে রয় কৃষ্ণ (ইংরেজি) \nন্যাশনাল-ফুটবল-টিমস.কমে রয় কৃষ্ণ (ইংরেজি)"}