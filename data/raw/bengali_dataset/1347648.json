{"pageid": 1347648, "title": "অনিতা সুদ", "url": "https://bn.wikipedia.org/wiki?curid=1347648", "content": "অনিতা সুদ ভারতের একজন প্রাক্তন জাতীয় মহিলা সাঁতারের চ্যাম্পিয়ন। তিনি ১৯৮৭ সালের ১৭ই আগস্ট তারিখে ৮ ঘন্টা ১৫ মিনিট সময় নিয়ে ইংলিশ চ্যানেল অতিক্রম করেছিলেন এবং চ্যানেল অতিক্রমকারী দ্রুততম এশীয় সাঁতারু হয়েছিলেন। তিনি এই চ্যানেল অতিক্রমকারী ৩৩৩তম সাঁতারু ছিলেন। তিনি তাঁর কৃতিত্বের জন্য অর্জুন পুরস্কারে ভূষিত হন। সন্দীপ দিগভিকর তাঁর সাঁতারের প্রশিক্ষক।\n\n\n== অর্জন ==\n১৯৭৫ সাল থেকে অনিতা সাঁতার কাটছেন। তিনি ১৯৭৭ সালে, কেরলের ত্রিভান্দ্রমে জাতীয় বয়স বিভাগের সাঁতারে প্রথম খ্যাতি অর্জন করেছিলেন, এখানে তিনি অনূর্ধ্ব- ১৩ বিভাগে অংশগ্রহণ করেছিলেন এবং নয়টি পদক জিতেছিলেন। তাঁর পদকগুলির মধ্যে ছিল চারটি স্বর্ণ, চারটি রৌপ্য এবং একটি ব্রোঞ্জ। এক বছর পরে তিনি বোম্বেতে মহারাষ্ট্র রাজ্যের প্রতিযোগিতায় ছয়টি শিরোপা জিতেছিলেন এবং দুটি রেকর্ডের উন্নতি ঘটিয়েছিলেন। এরপর তিনি ১০০ মিটার ফ্রিস্টাইলে দীর্ঘ দিনের জাতীয় চ্যাম্পিয়ন বরিষ্ঠ (সিনিয়র) স্মিতা দেশাইকে পরাজিত করেছিলেন। এইখানে তিনি নিজের উপস্থিতিকে দৃঢ়ভাবে সকলের সামনে প্রতিষ্ঠিত করেছিলেন।\n\n\n== বিতর্ক ==\n২০১৬ সালের অক্টোবরে অনিতা সুদ অবহেলাকৃত ড্রাইভিং করে যুগান্ত বিশ্বাস নামক একটি স্কুলের ছেলেকে পেছন থেকে ধাক্কা মেরে ছিলেন। তাঁর নামে একটি মামলা হয়েছিল। শেষ পর্যন্ত ছেলেটির আঘাত খুব কম থাকায় বলা হয়েছিল অনিতা সুদ উক্ত অপরাধের জন্য আলাদাভাবে দোষী সাব্যস্ত হবেন না।\n\n\n== ব্যক্তিগত জীবন ==\nঅনিতা মহারাষ্ট্র থেকে এসেছেন।\nতিনি অভিজিৎ মানকরকে বিবাহ করেছেন এবং যুক্তরাষ্ট্রের অন্তর্গত ক্যালিফোর্নিয়ার লস এঞ্জেলেসে সপরিবারে বসবাস করেন। তাঁর ২জন সন্তান রয়েছে, পুত্রের নাম আরমান এবং কন্যার নাম আনিকা।\n\n\n== তথ্যসূত্র =="}