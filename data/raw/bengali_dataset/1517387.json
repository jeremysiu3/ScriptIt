{"pageid": 1517387, "title": "সাহরিজ মাদ্রাসা", "url": "https://bn.wikipedia.org/wiki?curid=1517387", "content": "সাহরিজ মাদ্রাসা বা মাদ্রাসাত আস-সাহরিজ (কখনও কখনও সিহরিজ মাদ্রাসা) (আরবি: مدرسة الصهريج) হল ফেজ, মরক্কোর একটি মাদ্রাসা। এটি ফেজ এল-বালি অঞ্চলে অবস্থিত। এই মাদ্রাসাটি ১৪শ শতকে মারিনিদ শাসনের স্বর্ণযুগে নির্মিত হয়। এটি আল-আন্দালুস মসজিদের কাছে অবস্থিত এবং একই সময়ে নির্মিত আরেকটি ছোট মাদ্রাসা সাবাইয়্যিন মাদ্রাসার সাথে সংযুক্ত।\n\n\n== ইতিহাস ==\n\n\n=== ঐতিহাসিক পটভূমি ও কার্যক্রম ===\n\n১৩২১ সালে আবু আল-হাসান আলী ইবনে উসমান এই মাদ্রাসা প্রতিষ্ঠার আদেশ দেন। তখন তিনি যুবরাজ এবং তার পিতা আবু সাইদ উসমান দ্বিতীয়-এর উত্তরাধিকারী ছিলেন। নামাজঘরে খোদাই করা একটি ওনিক্স ফলকে লেখা আছে যে, এর নির্মাণকাজ রাবি’ আল-আউয়াল ১৩২৩ সালে সম্পন্ন হয় এবং সেই সময়েই শিক্ষাদান শুরু হয়। আবু আল-হাসান এই মাদ্রাসা তার পিতার সম্মানে নির্মাণ করেছিলেন বলে জানা যায়। ১৩৩১ সালে তিনি সুলতান হন। তিনি ফেজ শহরে বহু মসজিদ ও মাদ্রাসা প্রতিষ্ঠার পৃষ্ঠপোষক ছিলেন।\nপ্রতিষ্ঠার সময়কালের শিলালিপি অনুসারে মাদ্রাসাটির মূল নাম ছিল আল-মাদ্রাসা আল-কুবরা (\"বৃহৎ মাদ্রাসা\"), কারণ এটি একই যুগের অন্যান্য মাদ্রাসার তুলনায় বড় ছিল। এটি অলংকরণের দিক থেকেও উল্লেখযোগ্য উন্নতি নির্দেশ করে এবং এটি ছিল প্রথম মাদ্রাসাগুলোর একটি যেখানে উন্নত জেলিজ (মোজাইক টাইল) শৈলী দেখা যায়। জানা যায় যে, এর নির্মাণে ১০০,০০০ স্বর্ণমুদ্রা ব্যয় হয়েছিল। পরবর্তীতে এটি মাদ্রাসাত আস-সাহরিজ নামে পরিচিত হয়। এই নামকরণ করা হয় এর কেন্দ্রীয় আঙ্গিনায় অবস্থিত বিশিষ্ট সাহরিজ (পানির হাউজ) থেকে। আবু আল-হাসান পাশাপাশি আরেকটি ছোট মাদ্রাসাও নির্মাণ করেন, যা ১৩২৩ সালে প্রতিষ্ঠিত হয়। ছোট মাদ্রাসাটি প্রথমে আল-মাদ্রাসা আস-সুঘরা (\"ছোট মাদ্রাসা\") নামে পরিচিত ছিল। পরবর্তীকালে সম্ভবত কুরআনের সাতটি তিলাওয়াত শেখানোর জন্য বিশেষায়িত শিক্ষাদানের কারণে এটি মাদ্রাসাত আস-সাবাইয়্যিন নামে পরিচিত হয়।\nমাদ্রাসাটিতে একজন ফকিহ (ইসলামী আইন ও বিচার বিষয়ে বিশেষজ্ঞ) নিয়োগ করা হয়েছিল, পাশাপাশি শিক্ষক, কুরআন তিলাওয়াতকারী এবং অন্যান্য গুরুত্বপূর্ণ পদগুলিও ছিল। তাদের সকলের জন্য আবাসন ও বেতন প্রদান করা হতো। মাদ্রাসার রক্ষণাবেক্ষণ ও কার্যক্রমের ব্যয় মূলত দান করা ওয়াক্‌ফ (ইসলামী আইনের অধীনে একটি ট্রাস্ট) থেকে আসত। শিক্ষাপ্রতিষ্ঠান হিসেবে কাজ করার পাশাপাশি মারিনিদ আমলের মাদ্রাসাগুলো স্থানীয় সমাজজীবনের কেন্দ্র হিসেবেও ভূমিকা পালন করত। এটি মসজিদ, অতিথিশালা এবং স্থানীয় অনুষ্ঠানের স্থান হিসেবেও ব্যবহৃত হতো।\n\n\n=== পুনরুদ্ধার ===\nমাদ্রাসাটি একাধিকবার পুনরুদ্ধার করা হয়েছে, যার মধ্যে সাদিয়ান আমলে (১৬শ-১৭শ শতকের প্রথম দিকে) এবং ১৯১৭ থেকে ১৯২৪ সালের মধ্যে ফরাসি উপনিবেশিক শাসনের অধীনে Service des Beaux-Arts কর্তৃক পুনরুদ্ধার উল্লেখযোগ্য। তবে পরবর্তীকালে মাদ্রাসাটি অবহেলার শিকার হয়। ২০০০-এর দশকে বিশ্ব স্মৃতিস্তম্ভ তহবিলের সহায়তায় মাদ্রাসাটিকে সংরক্ষণের প্রচেষ্টা চালানো হয়, তবে ২০০৯ সালে সাবাইয়্যিন মাদ্রাসার লুটপাটের কারণে এটি গুরুতর ক্ষতির সম্মুখীন হয়। পুনরুদ্ধারের পর সাহরিজ মাদ্রাসাটি কারাওয়াইয়িন বিশ্ববিদ্যালয়ের শিক্ষার্থীদের জন্য বাসস্থান এবং আরবি ক্যালিগ্রাফি কোর্স পরিচালনার জন্য নির্ধারিত হয়।\n\n\n== স্থাপত্য ==\nমাদ্রাসাটির মোট আয়তন ৪৭৮ বর্গমিটার।এটি মারিনিদ আমলের মাদ্রাসার প্রচলিত নকশা অনুসরণ করে। এখানে আয়তাকার সাহ্‌ন (আঙ্গিনা) রয়েছে, যা চারপাশের বারান্দার মাধ্যমে শিক্ষার্থীদের থাকার কক্ষগুলোর সাথে সংযুক্ত। শিক্ষার্থীদের জন্য দ্বিতীয় তলায় ২৬টি কক্ষ ছিল।আঙ্গিনার দক্ষিণ দিকে প্রধান প্রবেশপথের বিপরীতে একটি নামাজঘর ছিল যেখানে একটি মিহরাব অবস্থিত। এই ঘরেই ভবনের প্রতিষ্ঠাকালীন ফলক ও শিলালিপি রয়েছে। সাহ্‌নটি জেলিজ টাইলস, খোদাই করা কাঠ এবং স্টুকো দ্বারা সমৃদ্ধভাবে অলংকৃত, যার সাথে একই যুগের নাসরিদ স্থাপত্যশৈলীর (বিশেষত আলহামরার রাজপ্রাসাদের) সাথে মিল রয়েছে। সাহ্‌ন থেকে রাস্তার প্রবেশপথের মধ্যে একটি পথ রয়েছে, যা উপরের তলায় যাওয়ার সিঁড়ির প্রবেশপথ এবং পাশের একটি ছোট দ্বিতীয় আঙ্গিনায় (পশ্চিম দিকে) নিয়ে যায়।\n\tভবনের ছবি (সাম্প্রতিক সংস্কারের পূর্বে)\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরো দেখুন ==\nবউ ইনানিয়া মাদ্রাসা\nআবু আল-হাসানের মাদ্রাসা (সালে)\n\n\n== তথ্যসূত্র =="}