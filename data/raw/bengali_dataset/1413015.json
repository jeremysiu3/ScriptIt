{"pageid": 1413015, "title": "লরেন্স বিষ্ণোই", "url": "https://bn.wikipedia.org/wiki?curid=1413015", "content": "লরেন্স বিষ্ণোই (হিন্দি: लॉरेंस बिश्नोई; জন্ম: ১২ ফেব্রুয়ারি ১৯৯৩) হলেন একজন ভারতীয় গ্যাংস্টার। তিনি বলিউড অভিনেতা সালমান খানকে হত্যার হুমকি এবং পাঞ্জাবি সংগীতশিল্পী সিধু মুস ওয়ালাকে হত্যার পরিকল্পনার জন্য অধিক পরিচিত। তার বিরুদ্ধে হত্যা ও চাঁদাবাজিসহ দুই ডজন ফৌজদারি মামলা রয়েছে। তিনি এসব অভিযোগ অস্বীকার করেছেন। তার গ্যাং ৭০০'র বেশি শুটারের সাথে যুক্ত।\n\n\n== প্রারম্ভিক জীবন ==\nলরেন্স বিষ্ণোই পাঞ্জাবের ফিরোজপুরের একটি গ্রামে ১২ ফেব্রুয়ারি ১৯৯৩ সালে জন্মগ্রহণ করেন। তার বাবা হরিয়ানা পুলিশের একজন কনস্টেবল ছিলেন। তার বাবা ১৯৯৭ সালে পুলিশ বাহিনী ছেড়ে কৃষিকাজ শুরু করেন। \n২০১০ সালে চণ্ডীগড় থেকে ডিএভি কলেজে চলে যাওয়ার পর বিষ্ণোই ১২শ শ্রেণি পর্যন্ত আবোহরে পড়াশোনা করেন। তিনি ২০১১ সালে পাঞ্জাব বিশ্ববিদ্যালয় ক্যাম্পাস স্টুডেন্টস কাউন্সিলে যোগদান করেন, যেখানে তিনি অন্য গ্যাংস্টার গোল্ডি বরাড়ের সাথে দেখা করেন। তারা বিশ্ববিদ্যালয়ের রাজনীতিতে জড়িয়ে পড়েন এবং অপরাধ করতে থাকেন। বিষ্ণোই পাঞ্জাব বিশ্ববিদ্যালয় থেকে এলএলবি সম্পন্ন করেন।\n\n\n== সন্ত্রাসী কর্মকাণ্ড ==\nবিষ্ণোই চণ্ডীগড়ে তার অপরাধমূলক কর্মকাণ্ড শুরু করেন, যখন তার বিরুদ্ধে ২০১০ থেকে ২০১২ সালের মধ্যে হত্যার চেষ্টা, অনুপ্রবেশ, হামলা এবং ডাকাতির জন্য একাধিক এফআইআর নথিভুক্ত করা হয়েছিল। এই সমস্ত মামলা ছাত্র রাজনীতিতে তার জড়িত থাকার সাথে সম্পর্কিত। চণ্ডীগড়ে তার বিরুদ্ধে নথিভুক্ত সাতটি এফআইআর-এর মধ্যে চারটিতে তিনি খালাস পেয়েছেন এবং তিনটি মামলা এখনও বিচারাধীন। কারাগারে থাকাকালীন তিনি কারাগারের পিছনে অপরাধীদের সাথে জোট বেঁধেছিলেন। মুক্তি পাওয়ার পর তিনি অস্ত্র ব্যবসায়ী ও অন্যান্য স্থানীয় অপরাধীদের সঙ্গে দেখা করেন। পাঞ্জাব বিশ্ববিদ্যালয়ে পড়ালেখার সময় তার গ্যাং আকারে বৃদ্ধি পায়।\n২০১৩ সালে পাঞ্জাব বিশ্ববিদ্যালয় থেকে স্নাতক হওয়ার পর তিনি মুক্তসরের সরকারি কলেজের নির্বাচনে বিজয়ী প্রার্থী এবং লুধিয়ানা মিউনিসিপ্যাল কর্পোরেশন নির্বাচনে প্রতিদ্বন্দ্বী প্রার্থীকে গুলি করে হত্যা করেছিলেন। তাকে প্রায়ই আত্মগোপনে যেতে হতো। ২০১৩ সালের পর তিনি মদের ব্যবসায় নামেন। তিনি তার দলে খুনিদেরও আশ্রয় দিতেন। ২০১৪ সালে রাজস্থান পুলিশের সাথে তার একটি সশস্ত্র এনকাউন্টার হয়েছিল, যার পরে তাকে জেলে পাঠানো হয়েছিল।\nতিনি গ্যাংস্টার থেকে রাজনীতিবিদ হয়ে যাওয়া জাসবিন্দর সিং ওরফে রকির সাথে বন্ধুত্ব করেছিলেন। রকির অধীনে তিনি রাজস্থানের ভরতপুরে সক্রিয় ছিলেন। ২০১৬ সালে রকিকে হত্যা করেন জয়পাল ভুল্লার। পরবর্তীতে ২০২০ সালে জয়পালও গুলিবিদ্ধ হয়েছিলেন।\nঅভিযোগ করা হয় জেল কর্মীদের কাছ থেকে সহায়তা পেয়ে লরেন্স বিষ্ণোই ভরতপুর কারাগারে থাকাকালীন তার সিন্ডিকেট পরিচালনা করতে থাকেন। ২০২১ সালে এমসিওসিএ'র অধীনে নথিভুক্ত একটি মামলার বিষয়ে তাকে দিল্লির তিহার জেলে স্থানান্তর করা হয়েছিল। কর্তৃপক্ষের মতে বিষ্ণোই জেলের বাইরে তার সহযোগীদের সাথে যোগাযোগ করতে ভয়েস ওভার আইপি কল ব্যবহার করেন।\nতিনি বর্তমানে তিহার জেলে বন্দী রয়েছেন।\nবিষ্ণোই গ্যাং ভারতের ৫ রাজ্য জুড়ে ৭০০ শুটারের সাথে কাজ করছে বলে অভিযোগ রয়েছে।\n\n\n=== সালমান খান ===\n২০১৮ সালে বিষ্ণোইয়ের ঘনিষ্ঠ সহযোগী সম্পাথ নেহরা প্রকাশ করেছিলেন যে কালো হরিণ শিকার মামলায় জড়িত থাকার জন্য সালমান খানকে হত্যা করার দায়িত্ব দেওয়া হয়েছিল তাকে। পুলিশের মতে, বিষ্ণোই সম্প্রদায় কালো হরিণ প্রজাতিকে পবিত্র বলে মনে করে।\nচাঁদাবাজির একটি মামলার জন্য পুলিশ কর্তৃক রাজস্থানের যোধপুর আদালতে হাজির করার সময় বিষ্ণোই বলেছিলেন যে \"সালমান খানকে যোধপুরে হত্যা করা হবে... তারপর তিনি আমাদের আসল পরিচয় জানতে পারবেন... এখন পুলিশ যদি আমাকে কোনো বড় অপরাধ করতে দেখতে চায়, আমি সালমান খানকে হত্যা করবো, তাও যোধপুরে\"। তিনি তখন দাবি করেন তাকে মিথ্যা মামলায় ফাঁসানো হয়েছে।\n২০২৩ সালের নভেম্বরে বিষ্ণোই অভিনেতা-গায়ক গিপ্পি গ্রেওয়ালের বাড়িতে শুটিংয়ের দায় স্বীকার করেন। সালমান খানের সাথে তার কথিত যোগসূত্রের কারণে তার বাড়িতে গুলি করা হয় বলে উল্লেখ করেন তিনি। যদিও গ্রেওয়াল সালমান খানের সাথে তার বন্ধুত্বের কথা অস্বীকার করেছেন।\n\n\n=== বাবা সিদ্দিকী হত্যাকাণ্ড ===\nসালমান খানের সাথে সম্পর্কের কারণে ১২ অক্টোবর ২০২৪ তারিখে বিষ্ণোই গ্যাং বাবা সিদ্দিকীকে হত্যার পিছনে রয়েছে বলে দাবি করে।. মুম্বাই পুলিশ বিষ্ণোইকে তাদের হেফাজতে পাওয়ার জন্য আবেদন করে, কিন্তু ফৌজদারি কার্যবিধির অধীনে স্বরাষ্ট্র মন্ত্রণালয়ের আদেশে হেফাজতে দিতে অস্বীকার করা হয়।\n\n\n== তথ্যসূত্র =="}