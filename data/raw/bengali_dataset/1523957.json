{"pageid": 1523957, "title": "কালিয়ার শরীফ", "url": "https://bn.wikipedia.org/wiki?curid=1523957", "content": "পিরান কালিয়ার শরীফ বা কালিয়ার শরীফ দরগাহ বা দরগাহ সাবির পাক হল দরগাহ (সুফি সমাধি) হলো ১৩ শতকের চিশতী ধারার সুফি আলাউদ্দিন সাবির কালিয়ারি ( সাবির পাক ) এর দরগাহ। এটি ভারতের উত্তরাখণ্ডের হরিদ্বার এবং রুরকির কাছে অবস্থিত। এটি ভারতের মুসলিমদের জন্য একটি অত্যন্ত সম্মানিত তীর্থস্থান। হিন্দু ও অন্যান্য ধর্মের অনুসারীদের কাছেও  এটি সমানভাবে পবিত্র। দিল্লি সালতানাতের আফগান শাসক ইব্রাহিম লোদী এই দরগাটি নির্মাণ করেছিলেন।\n\nসাবির পাক ছিলেন বাবা ফরিদের ভাগ্নে এবং উত্তরসূরী। একইসাথে চিশতী তরিকার সাবিরিয়া শাখার প্রতিষ্ঠাতাও ছিলেন।\n\n\n== আলাউদ্দিন আলী আহমদ সাবির কালিয়ারী ==\nআলাউদ্দিন সাবির কালিয়ারি ১১৯৬ খ্রিস্টাব্দে হেরাতে বাবা ফরিদের বড় বোন জমিলা খাতুনের ঘরে জন্মগ্রহণ করেন। ১২০৪ সালে তাঁর বাবা সৈয়দ আবুল রহিমের মৃত্যুর পর, তাঁর মা তাঁকে পাকপট্টনে বাবা ফরিদের কাছে নিয়ে যান। বাবা ফরিদ তাঁকে শিষ্য হিসেবে গ্রহণ করেন এবং লঙ্গরের দায়িত্ব দেন।\nঅনেকদিন পর যখন আলাউদ্দিনের মা তাঁর সঙ্গে দেখা করতে আসেন। তিনি তাঁকে দুর্বল দেখে বাবা ফরিদের কাছে এর কারণ জানতে চান। বাবা ফরিদ বলেন, তাকে রান্নাঘরের দায়িত্ব দেওয়া হয়েছিল। তাই খাবারের অভাব হওয়ার কথা নয়।\nআলাউদ্দিন ব্যাখ্যা দেন, তিনি রান্নাঘরের দায়িত্বে থাকলেও বাবা ফরিদ তাঁকে সেখান থেকে খাওয়ার কথা বলেননি। তিনি ফাঁকা সময়ে জঙ্গলে গিয়ে খাবার সংগ্রহ করে খেতেন। তাঁর এই ধৈর্য ও ত্যাগ দেখে মুগ্ধ হয়ে বাবা ফরিদ তাঁকে ‘সাবির’ (অর্থ: ‘ধৈর্যশীল’) উপাধি দেন।\n১২৫৩ খ্রিস্টাব্দে বাবা ফরিদ তাঁকে কালিয়ারের রক্ষক হিসেবে নিযুক্ত করেন। তারপর আলাউদ্দিন সাবির কালিয়ারি কালিয়ারে পৌঁছান। সেখানেই জীবনের বাকি দিন কাটান। ৬৯০ হিজরি (১২৯১ খ্রিস্টাব্দ) সালের ১৩ রবিউল আউয়ালে তিনি মৃত্যুবরণ করেন।\n\n\n== দরগায় গুলার গাছ ==\nকালিয়ার শরীফ দরগা কমপ্লেক্সে একটি উল্লেখযোগ্য গুলার গাছ রয়েছে। অনেকে এই গাছের ফল তাবারুক  হিসেবে নিয়ে যান। বিশ্বাস করে যে এতে আশীর্বাদ (বরকত) পাওয়া যায়। বলা হয়ে থাকে পবিত্র সুফি সাধকরা গুলার গাছের ছায়ায় ধ্যান করতেন।\n\n\n== স্থান ==\n\nরুরকি শহরের উপকণ্ঠে অবস্থিত, এই দরগাটি পর্যটক এবং ভক্ত উভয়ের কাছেই একটি শ্রদ্ধেয় গন্তব্য। এর রহস্যময় শক্তির জন্য বিখ্যাত।  ভারত এবং বিদেশ থেকে বিভিন্ন ধর্মের লক্ষ লক্ষ ভক্ত আসেন।\n\n\n== পিরান কালিয়ার শহর ==\nশতাব্দীর পর শতাব্দী ধরে, মাজারটিকে ঘিরে একটি ছোট শহর গড়ে ওঠে। পরে এটি পিরান কালিয়ার নামে পরিচিতি লাভ করে। পরবর্তী ইতিহাসে, ভারতের প্রথম বাষ্পীয় ইঞ্জিন ‘মেরি লিন্ড’ (ইংল্যান্ড থেকে বিশেষভাবে আনা) ১৮৫১ সালের ২২ ডিসেম্বর রুরকি থেকে পিরান কালিয়ার পর্যন্ত চলে। এটি ছিল বোম্বাই থেকে থানে পর্যন্ত প্রথম যাত্রীবাহী ট্রেন চলার (১৮৫৩) দুই বছর আগের ঘটনা। বেঙ্গল স্যাপার্সের তত্ত্বাবধানে পরিচালিত এই রেললাইনটি উচ্চ গঙ্গা খালের জলপথ নির্মাণের জন্য পীরান কালিয়ার থেকে ১০ কিলোমিটার (৬.২ মাইল) দূরে মাটি পরিবহনের কাজে ব্যবহৃত হয়েছিল।\n\n\n== আইনসভা ==\nপিরান কালিয়াতে উত্তরাখণ্ড বিধানসভা কেন্দ্র আছে। এটি হরিদ্বার লোকসভা কেন্দ্রের অংশ।\n\n\n== তথ্যসূত্র ==\n\n\n== বহিঃসংযোগ ==\nপিরান কালিয়ার –  কার্থেজ কলেজ ওয়েবসাইটে\nউত্তরাখণ্ড পর্যটন দপ্তরের ওয়েবসাইটে পিরান কালিয়ার দরগাহ\nহরিদ্বার জেলা প্রশাসনের ওয়েবসাইটে পিরান কালিয়ার"}