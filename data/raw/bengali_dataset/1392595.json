{"pageid": 1392595, "title": "আজাহার উদ্দিন আহমদ", "url": "https://bn.wikipedia.org/wiki?curid=1392595", "content": "আজাহার উদ্দিন আহমদ (১৩ অক্টোবর ১৯১৩ – ১০ জানুয়ারি ২০১১) একজন বাংলাদেশী রাজনীতিবিদ ও চিকিৎসক ছিলেন। তিনি পূর্ব পাকিস্তান প্রাদেশিক আইন পরিষদের সদস্য (এমএলএ) ও ডেপুটি লীডার ছিলেন। পাকিস্তান জাতীয় পরিষদের সদস্যও ছিলেন তিনি। তার ছেলে মেজর (অব.) হাফিজ উদ্দিন আহমদ বীর বিক্রম।\n\n\n== প্রাথমিক জীবন ==\nআজাহার উদ্দিন আহমদ ১৩ অক্টোবর ১৯১৩ সালে তৎকালীন ব্রিটিশ ভারতের ভোলার দৌলতখানের উত্তর নেয়ামতপুরের চর কাকড়া গ্রামে জন্মগ্রহণ করেন। ছোটকালেই পিতামাতার সাথে লালমোহন চলে যান। তার পিতার নাম গোলাম রহমান পাটোয়ারী।\nতিনি লালমোহন মাইনর স্কুল থেকে ১৯২৪ সালে প্রাথমিক বৃত্তি ও ১৯২৭ সালে জুনিয়র বৃত্তি লাভ করেন। ১৯৩৩ সালে ভোলা সরকারি স্কুল থেকে মেট্রিক ও ১৯৩৫ সালে বরিশালের বিএম কলেজ থেকে আইএসসি পাশ করেন। ১৯৪০ সালে এলএমএফ (লাইসেনশিয়েট অব মেডিকেল ফ্যাকাল্টি) পাশ করেন।\nতার স্ত্রীর নাম করিমুন্নেছা। এই দম্পতীর হাফিজ উদ্দিন আহমদ সহ ৪ ছেলে ও ২ মেয়ে।\n\n\n== কর্মজীবন ==\nআজাহার উদ্দিন আহমদ ১৯৪০ সালে কলকাতা ক্যাম্বেল হাসপাতালে ডাক্তার হিসেবে তার প্রথম কর্মজীবন শুরু করেন। এরপর ঢাকা মিটফোর্ড, চট্টগ্রাম জেনারেল হাসপাতাল ও কক্সবাজার জেনারেল হাসপাতালে চাকুরী করেন।\nঅল ইন্ডিয়া মেডিকিল লাইসেন্শিয়েট এসোসিয়েশনের বরিশাল জেলার সভাপতি ছিলেন। চাকুরী থেকে অবসর গ্রহণের পর সামাজিক ও রাজনৈতিক কাজে সম্পৃক্ত হন।\n১৯৫২ সালের ভাষা আন্দোলনেও তার ভূমিকা ছিল অনন্য। তিনি বরিশাল ডায়াবেটিক এসোসিয়েশন, ভোলা জনকল্যাণ সমিতি ও বরিশালের অন্যান্য জনকল্যাণমূলক কাজে সম্পৃক্ত ছিলেন।\n\n\n== রাজনৈতিক জীবন ==\nআজাহার উদ্দিন আহমদ ১৯৬২, ১৯৬৩ ও ১৯৬৫ সালে তিনি লালমোহন-চরফ্যাসন থেকে প্রাদেশিক আইন পরিষদের সদস্য (এমএলএ) নির্বাচিত হন। সে সময় ডেপুটি লীডার হিসেবেও দারিত্ব পালন করেন তিনি।\n১৯৭০ সালে আওয়ামী লীগের পক্ষ হতে জাতীয়পরিষদের সদস্য নির্বাচিত হন।\n১৯৭৩ সালে ভোলা তিন আসনে জাসদ থেকে মনোনয়ন পেয়েছিলেন।\n\n\n== মৃত্যু ==\n১০ জানুয়ারি ২০১১ সালে বার্ধক্যজনিত কারণে বরিশালের শেবাচিম হাসপাতালে মৃত্যুবরণ করেন।\n\n\n== তথ্যসূত্র =="}