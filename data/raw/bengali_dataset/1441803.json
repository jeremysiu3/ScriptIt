{"pageid": 1441803, "title": "চুওলু-র যুদ্ধ", "url": "https://bn.wikipedia.org/wiki?curid=1441803", "content": "চুওলু-র যুদ্ধ (সরলীকৃত চীনা: 涿鹿之战; প্রথাগত চীনা: 涿鹿之戰) ছিল চীনের ইতিহাসের দ্বিতীয় যুদ্ধ যা চীনের মহা-ইতিহাসবিদের দলিলাদি-তে লিপিবদ্ধ করা ছিল। এটি কিংবদন্তির পীত সম্রাটের নেতৃত্বে ইয়েনহুয়াং গোত্র এবং ছিইঔয়ের নেতৃত্বে ছি-ইঔলি গোত্রগুলির মধ্যে সংঘটিত হয়েছিল। বর্তমান চীনের হপেই ও শানশি প্রদেশগুলির সীমান্তের কাছে চুওলু-তে যুদ্ধটি ঘটেছিল।\nএখানে পীত সম্রাটের এই বিজয়কে প্রায়শই ইতিহাস হিসাবে গণ্য করা হয়, যদিও সেই সময়কালের প্রায় সবকিছুই কিংবদন্তি হিসাবে বিবেচিত হয়। ঐতিহ্যবাহী চীনা ইতিহাসগ্রন্থ খ্রিস্টপূর্ব ২৬ শতকে যুদ্ধের স্থান দেয়, যদিও চিয়া-শাং-চৌ কালানুক্রমিক প্রকল্পটি সবচেয়ে দূরবর্তী নথিভুক্ত সময়ের জন্য ঐতিহ্যগত তারিখগুলো অন্তত দুই শতাব্দীর আগে হওয়ার পরামর্শ দিয়েছে।\n\n\n== পটভূমি ==\nপ্রাগৈতিহাসিক চীনে পীত সম্রাটের ইঔশিউং গোত্রটি কুয়াংচুং সমভূমিতে ক্ষমতায় আরোহণ করে এবং পানছুয়ানের যুদ্ধের পরে ইয়েন সম্রাটের নেতৃত্বাধীন শেননুং গোত্রের সাথে একীভূত হয়। এই একত্রিত গোত্রের নাম ছিল ইয়েনহুয়াং গোত্র। তারা পীত নদী বরাবর পূর্ব চীন সাগর দিকে ছড়িয়ে পড়ে। অন্যদিকে ছি-ইঔলি ( চীনা: 九黎, \"নয়টি লি\") নামক গোত্রটি ছি-ইঔয়ের নেতৃত্বে বর্তমান সময়ের শানতুং, হপেই এবং হনান প্রদেশের সীমান্তের কাছে গড়ে উঠেছিল এবং পশ্চিম দিকে প্রসারিত হয়েছিল। ইয়েনহুয়াং এবং ছি-ইঔলি গোত্র দুইটি পীত নদী উপত্যকায় উর্বর জমি নিয়ে বিরোধে লিপ্ত ছিল এবং এই কারণে তারা চুওলু-র সমভূমিতে যুদ্ধ করেছিল। ছি-ইঔয়ের গোত্রগুলি প্রচণ্ড হিংস্র যুদ্ধবাজ ছিল ও অস্ত্র তৈরিতেও দক্ষ ছিল। তারা কুয়া ফু গোত্র এবং সানমিয়াও ( চীনা: 三苗, \"তিন মিয়াও\") গোত্রের সাথে জোট গঠন করে এবং প্রথমে ইয়েন সম্রাটের গোত্রকে আক্রমণ করে তাদেরকে পীত সম্রাটের দেশে তাড়িয়ে দেয়। পীত সম্রাট এতে ক্ষুব্ধ হন এবং ছি-ইঔয়ের সাথে যুদ্ধে অবতীর্ণ হন।\n\n\n== যুদ্ধ ==\nযুদ্ধের বিশদ বিবরণগুলির সিংহভাগই  ঐতিহাসিকরা পৌরাণিক হিসাবে গণ্য করেন। কিন্তু যদি এই ধরনের যুদ্ধ ঘটে থেকে থাকে, তাহলে নিম্নবর্ণিত ঘটনাগুলি ঘটেছে বলে কথিত আছে:\nকথিত আছে যে ছি-ইঔ ৭২ থেকে ৮১ টি গোত্রের নেতৃত্ব দিয়ে ঘন কুয়াশার আড়ালে ইয়েনহুয়াং গোত্রের বিরুদ্ধে যুদ্ধ শুরু অরেন। পীত সম্রাট প্রতিশোধ নেয়ার জন্য কুলপ্রতীকের অধীনে কালো ভাল্লুক বাদামী ভালুক (羆), পিশিউ (貔),  এবং বাঘ (貙),  গোত্রদের পাঠিয়েছিলেন (熊); কিন্তু কুয়াশার কারণে তারা প্রাথমিকভাবে বেশ কিছু পরাজয়ের সম্মুখীন হয়। কুয়াশার মোকাবিলা করার জন্য পীত সম্রাট দক্ষিণমুখী রথ বের করে আনেন, যা একটি স্থির দিক নির্দেশ করতে সক্ষম একটি যন্ত্র। যন্ত্রটি তিনি নিজেই নকশা করেছিলেন এবং কারিগর ফাং পো তাঁর জন্য সেটি তৈরি করে দিয়েছিলেন। উপরন্তু, শুয়েনন্যু গোত্রের লোকেরা শিঙা ও ঢোল বাজিয়ে বাজিয়ে শত্রুকে ভয় দেখিয়ে ইয়েনহুয়াং বাহিনীকে সাহায্য করেছিল। শেষ পর্যন্ত ইয়ানহুয়াং বাহিনী যুদ্ধে জয়লাভ করে এবং হপেইতে ছি-ইঔকে হত্যা করা হয়।\n\n\n== পরিণাম ==\nযুদ্ধের পর পীত সম্রাট চুওলুতে তাঁর রাজধানী নির্মাণ করেন এবং একটি কৃষি মৈত্রীসংঘ প্রতিষ্ঠা করেন, যা পরে হুয়াশিয়া সভ্যতা নামে পরিচিত হয়। এই সভ্যতাটিই পরবর্তীতে হান চীনা জাতিতে পরিণত হয়। এই যুদ্ধের মাধ্যমে চীনা সভ্যতাকে সমৃদ্ধ করার জন্য প্রায়শই পীত সম্রাট এবং ইয়েন সম্রাটকে কৃতিত্ব দেওয়া হয় এবং অনেক চীনা ব্যক্তি নিজেদেরকে \"ইয়েন এবং হুয়াংয়ের বংশধর\" বলে অভিহিত করে।  যুদ্ধে প্রদর্শিত হিংস্রতার কারণে প্রাচীন চীনে ছি-ইঔকে যুদ্ধের দেবতা হিসাবেও পূজা করা হত। চীনের মহা ইতিহাসবিদের দলিলাদি অনুসারে, কিন শি হুয়াং ছি-ইঔকে যুদ্ধের দেবতা হিসাবে পূজা করতেন এবং লিউ বাং জিয়াং ইউ-এর বিরুদ্ধে চূড়ান্ত যুদ্ধের আগে ছি-ইঔ-এর মাজারে পূজা করতেন। আধুনিক চীনে, চিনছেং-এ নির্মিত তিন মহান পূর্বপুরুষের হলটি হুয়াংদি, ইয়ান্দি এবং ছি-ইঔ-কে উৎসর্গ করে করা হয়েছে, যারা সম্মিলিতভাবে চীনা জাতির প্রতিষ্ঠাতা পূর্বপুরুষ হিসাবে সম্মানিত।\nযে ছি-ইঔলি গোত্ররা পীত সম্রাটের শাসনের কাছে আত্মসমর্পণ করেনি, তাদের চীনের কেন্দ্রীয় অঞ্চল থেকে বিতাড়িত করা হয় এবং দুটি ছোট ছোট গোষ্ঠীতে বিভক্ত করা হয়, যথাক্রমে মিয়াও গোষ্ঠী  (苗) এবং লি গোষ্ঠী  (黎)।  বিজয়ী হুয়াশিয়া জাতি দক্ষিণ দিকে প্রসারিত হওয়ার সাথে সাথে মিয়াও গোষ্ঠী দক্ষিণ-পশ্চিম দিকে এবং লি গোষ্ঠী দক্ষিণ-পূর্ব দিকে অগ্রসর হয়। চীনের ইতিহাস চলাকালীন, প্রযুক্তিগত ও সাংস্কৃতিকভাবে ক্রমবর্ধমান উন্নয়ন এর ফলে হান চীনাদের দ্বারা মিয়াও গোষ্ঠী  এবং লি গোষ্ঠী -কে \"বর্বর\" হিসাবে বিবেচনা করা হত। চৌ রাজবংশের সময় এই গোষ্ঠীগুলোর কিছু অংশ চীনাদের মধ্যে একীভূত হয়েছিল।  \nতারপরও, ছি-ইঔলি-পরবর্তী অভিবাসনের অন্যান্য সংস্করণে, ছি-ইঔলির লোকেরা ৩টি ভিন্ন দিকে বিভক্ত হয়ে যায়। কথিত আছে যে, ছি-ইঔয়ের ৩ জন ছেলে সন্তান ছিল এবং ছি-ইঔলির পতনের পর তার বড় ছেলে কিছু লোককে দক্ষিণে নিয়ে যায়, তার মেজ ছেলে কিছু লোককে উত্তরে নিয়ে যায় এবং তার ছোট ছেলে চুওলুতে থেকে যায় এবং হুয়াশিয়া সংস্কৃতিতে একীভূত হয়। যাদের দক্ষিণে নিয়ে যাওয়া হয়েছিল তারা সানমিয়াও জাতি প্রতিষ্ঠা করেছিল। সম্ভবত একাধিক গোষ্ঠীতে বিভক্ত হওয়ার কারণে, অনেক সুদূর প্রাচ্যের মানুষ ছি-ইঔকে তাদের পূর্বপুরুষ হিসাবে বিবেচনা করে এবং একই কারণে, অনেকে ছি-ইঔয়ের জাতিগততা একচেটিয়াভাবে সন্দেহ করে বা অন্যথায় প্রশ্ন করে। কিছু কোরিয়ান যারা বিশ্বাস করে হোয়ান্ডান গোগী একটি বিশ্বাসযোগ্য পাঠ্য হিসাবে দাবি করে যে, ছি-ইঔউ কোরিয়ানদের পূর্বপুরুষ, তবে কোরিয়ার জনপ্রিয় মূলধারার গবেষণায় বিশ্বাস করা হয় যে ছি-ইঔয়ের কোরিয়ানদের সাথে কোনও সংযোগ নেই।\n\n\n== পৌরাণিক কাহিনী ==\nচীনা পৌরাণিক বিবরণ পর্বত ও সমুদ্রের চিরায়ত কাহিনী অনুসারে, দানবসহ ছি-ইঔ, চিউলি গোত্র ও দুষ্ট আত্মাদের সাথে চুওলু সমভূমিতে পীত সম্রাটের বিরুদ্ধে বিদ্রোহ করেছিল। উভয় পক্ষই যাদুকরী শক্তি ব্যবহার করেছিল, কিন্তু জাল তলোয়ার এবং বর্শা-কুঠারের কারণে ছি-ইঔ এগিয়ে ছিলেন। ছি-ইঔ তার ক্ষমতা ব্যবহার করে ঘন কুয়াশায় যুদ্ধক্ষেত্রটি ঢেকে দিয়েছিলেন। শুধুমাত্র একটি যাদুকরী দিকনির্দেশকারী রথের সাহায্যে পীত সম্রাটের সৈন্যরা কুয়াশার মধ্য দিয়ে তাদের পথ খুঁজে পেয়েছিল। এছাড়া তিনি তাঁর মেয়ে খরা উপদেবতা ন্যুপাকেও ছি-ইঔয়ের রণচাতুরীগুলির বিরুদ্ধে  ব্যবহার করেন ও ছি-ইঔয়ের সৈন্যদের ক্ষতি করেন। পরবর্তীতে ছি-ইঔ আরও পরাজয়ের সম্মুখীন হন এবং বন্দী হন। তাকে হয় ইংলুং (應龍, আক্ষরিক অর্থে \"প্রত্যুত্তরদাতা ড্রাগন\")  অথবা ন্যুপা হত্যা করে। ন্যুপা স্বর্গে ফিরে যেতে পারেননি। \n\n\n== আরও দেখুন ==\nসিমা ছিয়েন, \"উতি পেনচি\", মহা ইতিহাসবিদের দলিলাদি\n\n\n== তথ্যসূত্র =="}