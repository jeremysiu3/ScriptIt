{"pageid": 1034190, "title": "শিবরাম রাজগুরু", "url": "https://bn.wikipedia.org/wiki?curid=1034190", "content": "শিবরাম হরি রাজগুরু (২৪ আগস্ট ১৯০৮ - ২৩ মার্চ ১৯৩১) ছিলেন  ভারতীয় উপমহাদেশের  ব্রিটিশ বিরোধী স্বাধীনতা আন্দোলনের চরমপন্থী বিপ্লবী হিসাবে পরিচিত নাম। ব্রিটিশ বিরোধী ডাক দিয়ে একজন ব্রিটিশ পুলিশ অফিসারকে হত্যায় যুক্ত থাকার অভিযোগে তাঁকে ভগৎ সিং ও  সুখদেব থাপারের সাথে ১৯৩১ খ্রিস্টাব্দের ২৩ মার্চ একই ফাঁসির মঞ্চে শহীদ হতে হয়।\n\n\n== প্রারম্ভিক জীবন ==\nব্রিটিশ ভারতের বোম্বাই প্রেসিডেন্সির অধুনা মহারাষ্ট্রের ভীমা নদীর তীরবর্তী খেদ নামক স্থানে এক মারাঠি ব্রাহ্মণ পরিবারে ১৯০৮ খ্রিস্টাব্দের ২৪ আগস্ট রাজগুরু জন্ম গ্রহণ করেন। তার পিতার নাম হরিনারায়ণ রাজগুরু এবং মায়ের নাম পার্বতী দেবী। মাত্র ছয় বছর বয়সে পিতার মৃত্যু হলে সংসারের সমস্ত দায়িত্ব তার অগ্রজ দীনকরের কাঁধে এসে পড়ে। খেদেই তার প্রাথমিক পড়াশোনা শেষ হলে তিনি পুনের নিউ ইংলিশ হাই স্কুলে পরবর্তী শিক্ষা লাভ করেন।\n\n\n== বৈপ্লবিক ক্রিয়াকলাপ ==\nরাজগুরু সংস্কৃতের মেধাবী ছাত্র ছিলেন। ছাত্রাবস্থাতেই তিনি দেখেছিলেন ভারতের জনগণের ওপর ব্রিটিশদের অন্যায়, বঞ্চনা আর অত্যাচার। তার এই অভিজ্ঞতা থেকেই তিনি স্বাধীনতা সংগ্রামে যোগ দিতে প্রস্তুত হন। চন্দ্রশেখর আজাদের জ্বালাময়ী বক্তৃতা শুনে যে কোনো মূল্যে দেশকে ব্রিটিশ শাসন হতে মুক্ত করতে গঠিত হিন্দুস্তান সোশ্যালিস্ট  রিপাবলিকান অ্যাসোসিয়েশনের সদস্য হয়ে যান।\nএখানেই ভগৎ সিং এবং সুখদেবের সাথে পরিচয় হয়। রাজগুরু, ভগৎ সিং, চন্দ্রশেখর আজাদ এবং জয়গোপাল মিলে ১৯২৮ খ্রিস্টাব্দের ১৭  ডিসেম্বর লাহোরে ব্রিটিশ পুলিশ অফিসার জে পি সন্ডার্স হত্যাকাণ্ডের ঘটনাটি ঘটান। যদিও তাঁদের লক্ষ্য ছিলেন পুলিশ অফিসার জে.এ.স্কট, কিন্তু এই ঘটনায় সন্ডার্সের মৃত্যু হয়। লালা লাজপতের ওপর নৃশংস লাঠি প্রয়োগের আদেশ দিয়েছিলেন স্কট। আসলে এটি বিপ্লবী লালা লাজপত রায়ের সাইমন কমিশনের বিরুদ্ধে আন্দোলনের সময় পুলিশি লাঠিচার্জে রক্তক্ষরণ হয়ে মৃত্যুর প্রতিক্রিয়া ছিল।\n১৯২৯ খ্রিস্টাব্দের ১০ জুলাই লাহোর ষড়যন্ত্র মামলায় ভগৎ সিং, রাজগুরু, সুখদেব সহ একুশ জন ষড়যন্ত্রকারীদের বিরুদ্ধে মামলা শুরু হল। তিনজনই দোষী সাব্যস্ত হন।\n\n\n== ফাঁসি কার্যকর ==\n\n১৯৩১ খ্রিস্টাব্দের ২৪  মার্চ ফাঁসির আদেশ দেওয়া হয়। ওই বছরই ২৩ মার্চ নির্দিষ্ট দিনের একদিন আগেই তিনজন বিপ্লবীর ফাঁসি হয়। মৃত্যুর সময় রাজগুরুর বয়স ছিল বাইশ বছর মাত্র। পাঞ্জাবের ফিরোজপুর জেলার শতদ্রু নদীর তীরে হুসেইনিওয়ালা গ্রামে তাঁদের মৃতদেহ চরম গোপনীয়তায় দাহ করা হয়।  \n\n\n=== ফাঁসির বিষয়ে প্রতিক্রিয়া ===\nফাঁসি কার্যকর করার বিষয়টি করাচিতে  ভারতীয় জাতীয় কংগ্রেসের বার্ষিক অধিবেশনের প্রাক্কালে   সংবাদ মাধ্যমে ফলাও করে প্রচারিত হয়। নিউ ইয়র্ক টাইমসের উদ্ধৃতি ছিল - \n\n\n== উত্তরাধিকার এবং স্মারক ==\n\n\n=== জাতীয় শহীদ স্মৃতিসৌধ ===\nজাতীয় স্মৃতিসৌধটি ভারতের পাঞ্জাবের ফিরোজপুর জেলার শতদ্রু নদীর তীরে হুসেইনিওয়ালা গ্রামে অবস্থিত। লাহোর কারাগারে মৃত্যুদণ্ড কার্যকর করার পরে শিবরাম রাজগুরু, ভগৎ সিং এবং সুখদেব থাপারের মরদেহ চরম গোপনীয়তায় দাহ করা হয়।। প্রতি বছর ২৩ মার্চ তাঁদের মৃত্যুর দিনটিকে স্মরণে রেখে \"শহীদ দিবস\" উদযাপিত হয়। শ্রদ্ধার্ঘ্য নিবেদিত হয়। \n\n\n=== রাজগুরুনগর ===\nতার জন্ম স্থানের নাম বদলে রাখা হয রাজগুরুনগর।  বর্তমানে রাজগুরুনগর হ'ল মহারাষ্ট্র রাজ্যের পুণে জেলার খেদ তহসিলের একটি আদমশুমারি শহর। \n\n\n=== রাজগুরু ওয়াদা ===\n\nযেখানে রাজগুরু জন্মগ্রহণ করেছিলেন সেই পৈতৃক বাড়িটি রাজগুরু ওয়াদা নামে পরিচিত। ভীমা নদীর তীরে পুণা-নাসিক রোডে ২,৭৮৮ বর্গমিটারের জমির উপর এটি  অবস্থিত এবং শিবরাম রাজগুরুর স্মৃতি হিসাবে রক্ষণাবেক্ষণ করা হচ্ছে। স্থানীয় সংগঠন হুতাত্মা রাজগুরু স্মারক সমিতি (এইচআরএসএস) ২০০৪ সাল থেকে প্রজাতন্ত্র দিবসে জাতীয় পতাকা  উত্তোলন করে\n\n\n=== কলেজ ===\nদিল্লি বিশ্ববিদ্যালয়ের একটি অধীনে দিল্লির বসুন্ধরা এনক্লেভে মহিলাদের জন্য শহীদ রাজগুরু কলেজ অফ অ্যাপ্লাইড সায়েন্সেস কলেজ  স্থাপন করা হয়েছে। \n\n\n== আরও দেখুন ==\nআশফাকুল্লা খান\nকাকোরি ট্রেন ডাকাতি\nঠাকুর রওশন সিং\nবাটুকেশ্বর দত্ত\n\n\n== তথ্যসূত্র ==\n\n\n== অতিরিক্ত পাঠ্য ==\nনূরানি, আব্দুল গফুর আব্দুল মজিদ (২০০১)। The Trial of Bhagat Singh: Politics of Justice [ভগৎ সিংয়ের বিচার: ন্যায়বিচারের রাজনীতি] (ইংরেজি ভাষায়)। অক্সফোর্ড বিশ্ববিদ্যালয় প্রেস। আইএসবিএন 0195796675।"}