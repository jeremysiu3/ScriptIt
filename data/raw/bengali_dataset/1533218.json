{"pageid": 1533218, "title": "কাতায়েফ", "url": "https://bn.wikipedia.org/wiki?curid=1533218", "content": "কাতায়েফ বা কাতাইফ (আরবি: قطايف[qɑˈtˤɑ:jɪf]) হলো একটি আরবীয় মিষ্টি । এটি এক ধরণের মিষ্টি ডাম্পলিং যা ক্রিম বা বাদাম দিয়ে ভরা, অথবা একটি ভাঁজ করা প্যানকেক, যা স্কটিশ ক্রাম্পেটের মতো।\n\n\n== ব্যুৎপত্তি ==\nআরবি শব্দ qaṭaːyif (আরবি: قطايف) আরবি মূল q-ṭ-f থেকে উদ্ভূত, যার অর্থ তোলা বা উপড়ে ফেলা।\n\n\n== উৎপত্তি ==\nকাতায়েফকে ফাতেমীয় বংশোদ্ভূত বলে মনে করা হয়। কেউ কেউ বিশ্বাস করেন যে কাতায়েফ ফাতেমিয় রাজবংশের সৃষ্টি, তবে এর ইতিহাস আব্বাসীয় খিলাফতের সময় থেকে, ৭৫০-১২৫৮ খ্রিস্টাব্দ পর্যন্ত। ইবনে সাইয়ার আল-ওয়ারাক কর্তৃক রচিত আব্বাসীয় খিলাফতের দশম শতাব্দীর একটি আরবি রান্নার বইতে কাতায়েফের উল্লেখ পাওয়া গেছে, যার নাম ছিল \"কিতাব আল-তাবিহ\" ( আরবি: كتاب الطبيخ, খাবারের বই)। বইটি পরে নাওয়াল নাসরাল্লাহ \"খলিফাদের রান্নাঘরের ইতিহাস\" নামে অনুবাদ করেন। মধ্যযুগীয় বেশ কিছু আরবি রান্নার বইতে স্পষ্ট দেখা যায় যে, কাতায়েফের ঐতিহ্যবাহী উপাদান হলো গুঁড়ো বাদাম এবং চিনি। এই রেসিপিগুলিতে প্যানকেকটি একবার ভরে ফেলার পর এটি কখনও কখনও আখরোটের তেলে ভাজা হত অথবা চুলায় বেক করা হত। কাতায়েফ ঐতিহ্যগতভাবে মিশর ও লেভান্টের রাস্তার বিক্রেতাদের পাশাপাশি পরিবারগুলির দ্বারা প্রস্তুত করা হত। এটি সাধারণত আক্কাউই পনির, চূর্ণ করা আখরোট, এবং চূর্ণ করা পেস্তা দিয়ে ভরা থাকে। এতে বিভিন্ন ধরণের উপাদান, যেমন নিউটেলা, ব্যবহার করা হয়।\n\n\n== ঐতিহ্য ==\nআরব মুসলিমরা সাধারণত রমজান মাসে এটি পরিবেশন করে। আরব খ্রিস্টানরাও কিছু উৎসবের সময় এটি খায়।\n\n\n== প্রস্তুতি ==\nকাতায়েফ হলো সমগ্র মিষ্টান্নের সাধারণ নাম, আরও স্পষ্ট করে বলতে গেলে, পিঠা । এটি সাধারণত ময়দা, বেকিং পাউডার, জল, খামির এবং কখনও কখনও চিনি দিয়ে তৈরি করা হয়। গোল গরম প্লেটে ব্যাটার ঢেলে দেওয়ার ফলাফল প্যানকেকের মতোই দেখায়, কেবল একপাশ রান্না করা হয়, তারপর স্টাফ করা হয় এবং ভাঁজ করা হয়। কাতায়েফ সাতাতি (ভাজা) তৈরির জন্য পেস্ট্রিতে লবণ ছাড়া মিষ্টি পনির, হ্যাজেলনাট, আখরোট, বাদাম, পেস্তা, কিশমিশ, গুঁড়ো চিনি, ভ্যানিলা নির্যাস, গোলাপের নির্যাস এবং দারুচিনির মিশ্রণ থাকে। এরপর এটি গভীর ভাজা হয় অথবা  বেক করা হয় এবং গরম মিষ্টি শরবত বা কখনও কখনও মধুর সাথে পরিবেশন করা হয়। কাতায়েফ পরিবেশনের আরেকটি উপায় হলো হুইপড ক্রিম বা কিশতা (قشطة) দিয়ে ভরে অর্ধেক ভাঁজ করে এবং ভাজা বা বেক না করে সুগন্ধি শরবতের সাথে পরিবেশন করা। পরিবেশনের এই পদ্ধতিকে বলা হয় আসাফিরি কাতায়েফ (قطايف عصافيري)।\n\n\n== আরও দেখুন ==\n\nমধ্যপ্রাচ্যের খাবারের তালিকা\nমান্ডুগওয়া, একটি অনুরূপ কোরিয়ান ডেজার্ট\nকুনাফা\n\n\n== তথ্যসূত্র =="}