{"pageid": 1433001, "title": "আত্রাই-শ্রেণীর হারবার প্যাট্রোল বোট", "url": "https://bn.wikipedia.org/wiki?curid=1433001", "content": "আত্রাই-শ্রেণীর হারবার প্যাট্রোল বোট হলো বাংলাদেশে নির্মিত পোতাশ্রয় টহল বোটের শ্রেণী যা বাংলাদেশ কোস্ট গার্ড কর্তৃক ব্যবহৃত হয়। উক্ত নৌযানসমূহ গ্লোবাল মেরিন ডিজাইন (জিএমডি), অস্ট্রেলিয়া এর প্রযুক্তিগত সহায়তায় ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড এবং খুলনা শিপইয়ার্ড লিমিটেড দ্বারা নির্মাণ করা হয়। প্রতিটি নৌযান সামুদ্রিক এবং উপকূলীয় অঞ্চলে অবৈধ অনুপ্রবেশ, চোরাচালান রোধ, জলদস্যুতা দমন, সমুদ্রে উদ্ধার অভিযান, সুনীল অর্থনীতির বিভিন্ন কর্মকাণ্ড পরিচালনাসহ মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম। এছাড়াও জাহাজগুলি দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ করে।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। সে অনুযায়ী বাংলাদেশ কোস্ট গার্ডের জন্য খুলনা শিপইয়ার্ড লিমিটেড কর্তৃক ২০০৭ সালে ১টি এবং ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড কর্তৃক ২০১৫ সালে ১টি হার্বার প্যাট্রোল বোট নির্মানের পদক্ষেপ নেয়া হয়। এরই ধারাবাহিকতায় বিসিজিএস গড়াই নির্মিত হয়। নৌযান নির্মাণে প্রয়োজনীয় নকশা ও প্রযুক্তি সরবরাহ করে গ্লোবাল মেরিন ডিজাইন (জিএমডি), অস্ট্রেলিয়া। সম্পূর্ণ প্রকল্পের নকশা প্রণয়ন, সরবরাহ এবং লজিস্টিক ব্যবস্থাপনা সম্পন্ন করে সেলেসটিয়াল টেক লিমিটেড, বাংলাদেশ। নৌযানটি নির্মাণকালে আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভ্যারিটাস (বিভি) এর নীতিমালা অনুসরণ করা হয়।\n\n\n== বৈশিষ্ট্য ও যান্ত্রিক কাঠামো ==\nআত্রাই-শ্রেণীর হারবার প্যাট্রোল বোটের দৈর্ঘ্য ১৫–২০.১১ মিটার (৪৯.২–৬৬.০ ফুট), প্রস্হ ৪.২০–৪.৫০ মিটার (১৩.৮–১৪.৮ ফুট) এবং গভীরতা ১.১০–১.৪০ মিটার (৩.৬–৪.৬ ফুট)। নৌযানটির ওজন ২০.০৯-৩৮.০৪ টন এবং প্রচলন শক্তি হিসেবে রয়েছে:\n\n২টি ৯৮৫ অশ্বশক্তি (৭৩৫ কিলোওয়াট) বিশিষ্ট ম্যান ডি২৮৬৮ এলই৪২৬ ডিজেল ইঞ্জিন (জার্মানি);\n২টি জেডএফ ৫০০ ট্রান্সমিশন (জার্মানি) রেশিও:১.১২৫:১;\n২টি হ্যামিল্টন জেট এইচজে৪০৩ ওয়াটারজেট প্রোপালশন সিস্টেম।\nযার ফলে নৌযানের সর্বোচ্চ গতিবেগ ঘন্টায় ২১–২৫ নট (৩৯–৪৬ কিলোমিটার প্রতি ঘণ্টা; ২৪–২৯ মাইল প্রতি ঘণ্টা)। এছাড়াও প্রতিটি নৌযান ৮-১২ জন সদস্য নিয়ে একনাগাড়ে ৭ দিন অভিযান পরিচালনা করতে সক্ষম। সেন্সর এবং কার্যপদ্ধতি হিসেবে জাহাজে রয়েছে:\n\n১টি ফুরুনো ডিআরএস৪ডব্লিউ র‍্যাডার (জাপান);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\n\n\n== রণসজ্জা ==\nআত্রাই-শ্রেণীর হারবার প্যাট্রোল বোটের আকার আয়তন অপেক্ষাকৃত ছোট হলেও এর সক্ষমতা আধুনিক বিশ্বে ব্যবহৃত সর্বাধুনিক প্রযুক্তিসমৃদ্ধ। শত্রু জাহাজ মোকাবেলা, চোরাচালান রোধ, জলদস্যূতা দমনে জাহাজটিতে রয়েছে:\n\n২টি টাইপ ৫৬ ১২.৭ মিমি বিমান-বিধ্বংসী মেশিনগান।\n\n\n== জাহাজসমূহ ==\n বাংলাদেশ কোস্ট গার্ড\n\n\n== তথ্যসূত্র =="}