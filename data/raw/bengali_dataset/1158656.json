{"pageid": 1158656, "title": "রাজলক্ষ্মী দেবী ভট্টাচার্য", "url": "https://bn.wikipedia.org/wiki?curid=1158656", "content": "রাজলক্ষ্মী দেবী ভট্টাচার্য (ইংরেজি: Rajlukshmi Debee Bhattacharya) হলেন একজন  বাঙালি কবি, অনুবাদক এবং সাহিত্য সমালোচক। তিনি বাংলা ও ইংরেজি উভয় ভাষায় নৈপুণ্য দেখিয়েছেন। ১৯৯১ খ্রিস্টাব্দে তিনি  ব্রিটিশ কাউন্সিলের সহযোগিতায় অনুষ্ঠিত “দ্য পোয়েট্রি সোসাইটি (ইন্ডিয়া)” দ্বারা আয়োজিত তৃতীয় সর্বভারতীয় কবিতা প্রতিযোগিতায় প্রথম পুরস্কার লাভ করেন।\n\n\n== জন্ম ও সংক্ষিপ্ত জীবনী ==\nরাজলক্ষ্মী দেবী ভট্টাচার্য ১৯২৭ খ্রিস্টাব্দে  ব্রিটিশ ভারতের অধুনা বাংলাদেশের ময়মনসিংহে জন্মগ্রহণ করেন। ময়মনসিংহের  আনন্দমোহন কলেজ,  থেকে তিনি দর্শন শাস্ত্রে অনার্সসহ বি.এ পাশ করেন। ১৯৪৭ খ্রিস্টাব্দে দেশবিভাগ ও স্বাধীনতা লাভের পর বিবাহ ও উচ্চশিক্ষার্থে কলকাতায় আসেন। কলকাতা বিশ্ববিদ্যালয় থেকে দর্শনে এম.এ পাশের পর  তিনি কিছুদিন খড়গপুরের ইন্ডিয়ান ইনস্টিটিউট অফ টেকনোলজি তে দর্শনে অধ্যাপনা করেন। পরে পাটনা, ইথিওপিয়া হয়ে শেষে পুনেতে আসেন, যেখানে তার স্বামী পদার্থবিজ্ঞানে অধ্যাপনার কাজে নিযুক্ত হন। পুনেতে থাকাকালীন তিনি পুনে বিশ্ববিদ্যালয়ে গবেষণা করে দর্শনে পিএইচডি ডিগ্রি লাভ করেন এবং  অধ্যাপনার কাজে নিযুক্ত হন প্রথমে ফার্গুসন কলেজ ও পরে নওরোজজী ওয়াদিয়া কলেজে। এখানে দর্শন বিভাগের প্রধান হওয়ার পরই অবসর গ্রহণ করেন। \nরাজলক্ষ্মী দেবী ইংরাজী হতে বাংলা এবং বাংলা হতে ইংরেজীতে অনুবাদের বহু কাজ করেছেন, তন্মধ্যে উল্লেখযোগ্য হল রবীন্দ্রনাথ ঠাকুরের আঠাশটি কবিতা। বাংলা সাহিত্যে অবদানের জন্য কলকাতা বিশ্ববিদ্যালয় তাকে ভুবনমোহিনী দাসী স্বর্ণপদক প্রদান করেন।  \nরাজলক্ষ্মী দেবী ১৯৯১ খ্রিস্টাব্দে তার পুনর্নবা (দ্য এভার রিনিউয়িং)কবিতার জন্য তৃতীয় সর্বভারতীয়  কবিতা প্রতিযোগিতায় প্রথম হন। তিনি ১৯৯৬ খ্রিস্টাব্দে স্কুল শিশুদের সর্বভারতীয় কবিতা প্রতিযোগিতায় বিচারকের আসনে  ছিলেন। \n\n\n== উল্লেখযোগ্য সাহিত্যকর্ম ==\nবই\n\nদ্য আউল অ্যান্ড আদার পোয়েমস, রাইটার্স ওয়ার্কশপ, কলকাতা ভারত ১৯৭২\nদ্য টাচ মি নট গার্ল, দিশা পাবলিশার্স, নিউ দিল্লি ইন্ডিয়া ২০০০\nরবীন্দ্রনাথ ঠাকুরের ২৮ গান, রাইটার্স ওয়ার্কশপ, কলকাতা, ভারত ২০০২\nপ্রবন্ধ\n\nপার্সোনাল ম্যান অ্যান্ড পার্সোনাল গড -  ইন্টারন্যাশনাল ফিলোজফি কোয়াটারলি খন্ড-১৫, ডিসেম্বর ১৯৭৫\nবিকজ হি ইজ এ ম্যান - কেমব্রিজ জার্নাল খন্ড ৪৯, সংখ্যা ১৭৫, জানুয়ারি ১৯৭৪।। \nদ্য ওয়েস্ট ল্যান্ড অফ বেঙ্গলি ফিকশন, ইন্ডিয়ান রাইটিং টুডে, খন্ড-৩, সংখ্যা-৩,  জুলাই-সেপ্টেম্বর ১৯৬৯\n\n\n== আরো দেখুন ==\n\nভারতীয় ইংরেজি সাহিত্য\nইংরেজিতে ভারতীয় লেখা\nভারতীয় কবিতা\nদ্য পোয়েট্রি সোসাইটি (ভারত)\n\n\n== তথ্যসূত্র =="}