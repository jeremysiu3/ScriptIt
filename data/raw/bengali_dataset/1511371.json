{"pageid": 1511371, "title": "বাংলাদেশে এইচআইভি/এইডস", "url": "https://bn.wikipedia.org/wiki?curid=1511371", "content": "বাংলাদেশ এইচআইভি সংক্রমণের হার খুবই কম, জনসংখ্যার ০.১ শতাংশেরও কম মানুষ এইচআইভি সংক্রামিত বলে ধারণা করা হয়।\n\n\n== প্রাদুর্ভাব ==\nদেশটি একটি সীমিত পরিসরের মহামারির মুখোমুখি হয়েছে, এবং সংক্রমণের হার কম থাকার অন্যতম কারণ হলো প্রতিরোধমূলক ব্যবস্থা। এই প্রতিরোধমূলক প্রচেষ্টাগুলো মূলত নারী যৌনকর্মী এবং ইনজেকশনের মাধ্যমে মাদক গ্রহণকারীদের লক্ষ্য করে পরিচালিত হয়েছে। ১৯৮৯ সালে দেশে প্রথম এই রোগ শনাক্ত হওয়ার চার বছর আগেই সরকার বিভিন্ন প্রতিরোধমূলক কার্যক্রম চালু করে। এসব কার্যক্রম উচ্চ ঝুঁকিপূর্ণ জনগোষ্ঠী, যেমন যৌনকর্মী, ইনজেকশনের মাধ্যমে মাদক গ্রহণকারী এবং বিদেশফেরত অভিবাসী শ্রমিকদের লক্ষ্য করে পরিচালিত হয়েছিল। এই প্রচেষ্টাগুলো সংক্রমণের হার কম রাখতে সহায়ক হয়েছে, তবে ১৯৯৪ সাল থেকে দেশে এইচআইভি পজিটিভ মানুষের সংখ্যা ক্রমাগত বাড়ছে। আন্তর্জাতিক ডায়রিয়াজনিত রোগ গবেষণা কেন্দ্র, বাংলাদেশ (আইসিডিডিআরবি) ২০০৫ সালে জানায় যে দেশে প্রায় ৭,৫০০ জন মানুষ এইচআইভি পজিটিভ। তবে ইউএনএইডস অনুমান করে যে এই সংখ্যা আরও কিছুটা বেশি হতে পারে, যা প্রায় ১১,০০০ জনের কাছাকাছি।\nযদিও সাধারণ জনগণের মধ্যে এইচআইভি সংক্রমণের হার খুবই কম, তবে উচ্চ ঝুঁকিপূর্ণ জনগোষ্ঠীর মধ্যে এটি ০.৭ শতাংশ পর্যন্ত বৃদ্ধি পায়। কিছু ক্ষেত্রে, সংক্রমণের হার আরও বেশি, যেমন উত্তর-পশ্চিম বাংলাদেশের একটি ছোট সীমান্ত শহর হিলিতে হিলিতে যৌনকর্মীদের মধ্যে এটি ৩.৭ শতাংশ পর্যন্ত পৌঁছেছে।  দেশে আনুমানিক ১১,০০০ এইচআইভি আক্রান্ত মানুষের একটি বড় অংশই অভিবাসী শ্রমিক। ২০০৬ সালের \"ন্যাশনাল এইডস/এসটিডি\" কর্মসূচির তথ্য অনুযায়ী, দেশে শনাক্ত হওয়া মোট এইচআইভি পজিটিভ রোগীদের মধ্যে ৬৭ শতাংশই ছিলেন বিদেশফেরত অভিবাসী শ্রমিক এবং তাদের স্বামী/স্ত্রী।  অন্যান্য গবেষণার ফলাফলেও এই চিত্র উঠে এসেছে। ২০০২-২০০৪ সালের মধ্যে আন্তর্জাতিক উদরাময় রোগ গবেষণা কেন্দ্র, বাংলাদেশ (আইসিডিডিআরবি) জানায় যে, এই সময়ে শনাক্ত হওয়া ২৫৯ জন এইচআইভি আক্রান্ত ব্যক্তির মধ্যে ৪৭ জনই অভিবাসন প্রক্রিয়ার সময় শনাক্ত হয়েছিলেন। এছাড়াও, ২০০৪ সালে স্বাস্থ্য ও পরিবার কল্যাণ মন্ত্রণালয়ের (MoHFW) জাতীয় এইডস/যৌন রোগ (STD) কর্মসূচির তথ্য অনুযায়ী, নতুন শনাক্ত হওয়া ১০২ জন এইচআইভি আক্রান্ত ব্যক্তির মধ্যে ৫৭ জনই ছিলেন বিদেশফেরত অভিবাসী।\nযদিও পুরুষ সমকামী এবং যৌনকর্মীদের মধ্যে এইচআইভির প্রাদুর্ভাব ১ শতাংশের নিচে রয়েছে, তবে  মাদক ব্যবহারকারীদের মধ্যে অনিরাপদ অভ্যাস, বিশেষ করে সুই (ইনজেকশন) ভাগাভাগি করে নেশা, সংক্রামিত মানুষের সংখ্যা তীব্রভাবে বৃদ্ধি করেছে। জাতিসংঘের এইডস সংস্থার (ইউএনএইডস) তথ্য অনুযায়ী, ২০০১ থেকে ২০০৫ সালের মধ্যে এক কেন্দ্রীয় পর্যবেক্ষণ স্থানে ইনজেকশনের মাধ্যমে মাদক গ্রহণকারীদের মধ্যে এইচআইভি সংক্রমণের হার ১.৪ শতাংশ থেকে বেড়ে ৪.৯ শতাংশে পৌঁছেছে। ২০০৪ সালে ঢাকার একটি স্থানে ৯ শতাংশ আইডিইউ এইচআইভি পজিটিভ ছিল। এই সংক্রমণ আরও বাড়ার আশঙ্কা রয়েছে, কারণ মাদকসেবীদের একটি বড় অংশ যৌনকর্মীদের কাছ থেকে যৌনসেবা গ্রহণ করেন। কিছু অঞ্চলে এই হার ২০ শতাংশ পর্যন্ত পৌঁছেছে। তবে তাদের মধ্যে খুব কমসংখ্যক মানুষ, মাত্র ১০ শতাংশ, নিয়মিত কনডম ব্যবহার করেন বলে জানিয়েছেন। \n\n\n== প্রতিরোধমূলক কর্মসূচি ==\n২০০৫ সালের জাতিসংঘ সাধারণ পরিষদের বিশেষ অধিবেশনের (UNGASS) একটি প্রতিবেদনে বলা হয়েছে, বাংলাদেশে এইচআইভি/এইডস প্রতিরোধমূলক কর্মসূচি বাণিজ্যিক যৌনকর্মীদের ৭১.৬ শতাংশের কাছে পৌঁছাতে সক্ষম হয়েছে। তবে, যৌনকর্মীদের মধ্যে কনডম ব্যবহারের হার এখনও কম। প্রতিবেদনে উল্লেখ করা হয়েছে যে, মাত্র ৩৯.৮ শতাংশ যৌনকর্মী তাদের সর্বশেষ ক্লায়েন্টের সঙ্গে কনডম ব্যবহার করেছেন। এছাড়া, মাত্র ২৩.৪ শতাংশ যৌনকর্মী যৌন সম্পর্কের মাধ্যমে এইচআইভি সংক্রমণ প্রতিরোধের সঠিক পদ্ধতি সম্পর্কে সচেতন এবং এইচআইভি ছড়িয়ে পড়া সম্পর্কে প্রচলিত ভুল ধারণাগুলোকে প্রত্যাখ্যান করেছেন। বাংলাদেশে এইচআইভি/এইডস ছড়িয়ে পড়ার সম্ভাবনাকে বাড়িয়ে তোলার কিছু কারণ রয়েছে। এর মধ্যে অন্যতম হলো, মিয়ানমার এবং ভারতের উত্তর-পূর্ব অঞ্চলের মতো উচ্চ সংক্রমণ প্রবণ এলাকাগুলোর সঙ্গে সীমান্তবর্তী যোগাযোগ, সাধারণ জনগণের মধ্যে কনডম ব্যবহারের হার কম থাকা এবং এইচআইভি/এইডস ও অন্যান্য যৌনবাহিত সংক্রমণ (STI) সম্পর্কে সাধারণ জ্ঞানের অভাব।  উদাহরণস্বরূপ, ২০০৮ সালে করা একটি গবেষণায় দেখা গেছে, বিদেশে কাজের উদ্দেশ্যে যাওয়া নারী শ্রমিকদের মধ্যে এইচআইভি সম্পর্কে জ্ঞান অত্যন্ত কম।  ২০০৭ সালে ইসলাম ও কনিগ্রাভের এক গবেষণায় দেখা গেছে, দেশে এইচআইভি প্রতিরোধে চলমান প্রচেষ্টাগুলোর সঙ্গে বাস্তব চাহিদার মধ্যে একটি বড় ব্যবধান রয়েছে। লেখকরা মনে করেন, আন্তর্জাতিক অভিবাসীদের জন্য বিদেশ যাত্রার আগে ও পরে প্রশিক্ষণ কর্মসূচি চালু করা জরুরি। পাশাপাশি, সংশ্লিষ্ট সংস্থাগুলোর মধ্যে সমন্বয় বাড়ানো এবং প্রতিরোধমূলক কর্মসূচিগুলোর সুষম বিস্তার নিশ্চিত করা উচিত।\n\n\n== যক্ষ্মা ==\nবাংলাদেশে যক্ষ্মা (টিবি) সংক্রমণের হারও তুলনামূলকভাবে বেশি। বিশ্ব স্বাস্থ্য সংস্থার ২০০৫ সালের তথ্যানুযায়ী, প্রতি ১ লক্ষ মানুষের মধ্যে ১০২ জন নতুন যক্ষ্মা রোগী শনাক্ত হয়েছে। দেশে এইচআইভি সংক্রমিত প্রাপ্তবয়স্ক যক্ষ্মা রোগীর হার ০.১ শতাংশ। যক্ষ্মা ও এইচআইভি একসঙ্গে থাকলে, দুটি রোগের চিকিৎসা ও যত্ন আরও জটিল হয়ে ওঠে।\n\n\n== জাতীয় প্রতিক্রিয়া ==\nবাংলাদেশে এইচআইভি/এইডস প্রতিরোধ কর্মসূচি ১৯৮৫ সালে শুরু হয়। সে সময় স্বাস্থ্য ও পরিবার কল্যাণ মন্ত্রণালয় জাতীয় এইডস ও যৌনবাহিত রোগ (এসটিডি) কর্মসূচি চালু করে। এই কর্মসূচিটি জাতীয় এইডস কাউন্সিলের (NAC) নীতিগত সহায়তায় পরিচালিত হয়, যার প্রধান হলেন রাষ্ট্রপতি এবং সভাপতিত্ব করেন স্বাস্থ্য ও পরিবার কল্যাণ মন্ত্রী। জাতীয় এইডস/এসটিডি কর্মসূচির অধীনে বিভিন্ন গুরুত্বপূর্ণ বিষয়ে নির্দেশিকা তৈরি করা হয়েছে। এর মধ্যে রয়েছে এইচআইভি পরীক্ষার নিয়মনীতি, সংক্রমিত ব্যক্তিদের যত্ন, নিরাপদ রক্ত ​​পরীক্ষা, যৌনবাহিত রোগের প্রতিরোধ, এবং যুবক, নারী, অভিবাসী জনগোষ্ঠী ও যৌনকর্মীদের মধ্যে সংক্রমণ রোধের কৌশল। ২০০৪ সালে, বাংলাদেশ সরকার একটি ছয় বছর মেয়াদি জাতীয় কৌশলগত পরিকল্পনা (২০০৪-২০১০) অনুমোদন করে। এইচআইভি সংক্রমণ প্রতিরোধে দেশের নীতিমালা ও কৌশল বাংলাদেশে বিদ্যমান পরিবার পরিকল্পনা কর্মসূচির সফলতার ভিত্তিতে তৈরি করা হয়েছে। এতে স্কুল, ধর্মীয় প্রতিষ্ঠান এবং স্থানীয় সম্প্রদায়ের অংশগ্রহণ অন্তর্ভুক্ত করা হয়েছে। ২০০৭ সালে \"এইডস ইনিশিয়েটিভ অর্গানাইজেশন\" চালু করা হয়, যার মাধ্যমে যাঁরা সঠিক চিকিৎসা পাচ্ছেন না, তাঁদের জন্য অর্থায়নের ব্যবস্থা করা হয়। এছাড়া, ২০০৬-২০১০ সময়কালের জন্য \"জাতীয় এইচআইভি ও এইডস যোগাযোগ কৌশল\" চালু করা হয়।\n২০০০ সাল থেকে, বাংলাদেশ সরকার বিশ্বব্যাংকের  সঙ্গে মিলে এইচআইভি/এইডস প্রতিরোধ প্রকল্প পরিচালনা করছে। ২৬ মিলিয়ন ডলারের এই প্রকল্পটি ঝুঁকিপূর্ণ জনগোষ্ঠীর মধ্যে এইচআইভির বিস্তার রোধ করতে এবং সাধারণ জনগণের মধ্যে সংক্রমণ ঠেকাতে কাজ করছে। এটি দেশের স্বাস্থ্য, পুষ্টি ও জনসংখ্যা কর্মসূচির (HNP) সঙ্গে সমন্বিত করা হয়েছে, যা সরকার ও আন্তর্জাতিক দাতাদের সহায়তায় পরিচালিত হচ্ছে। ২০০৩ সালে, সরকার প্রজনন স্বাস্থ্য নিয়ে একটি জাতীয় যুব নীতি চালু করে, যার মধ্যে এইচআইভি/এইডস সচেতনতা অন্তর্ভুক্ত ছিল। ২০০৬ সাল থেকে, দেশের ২১,৫০০ মাধ্যমিক ও উচ্চ-মাধ্যমিক বিদ্যালয়ের শিক্ষার্থীদের মধ্যে এইচআইভি/এইডস সম্পর্কে শিক্ষা দেওয়া হচ্ছে। এই শিক্ষাক্রমে \"লাইফ স্কিলস\" বা জীবন দক্ষতা বিষয়ক পাঠ অন্তর্ভুক্ত রয়েছে, যার মধ্যে রয়েছে জাতিসংঘের শিশু তহবিল (ইউনিসেফ) এর সহায়তায় প্রণীত এইচআইভি/এইডস সম্পর্কিত একটি অধ্যায়। \nবাংলাদেশ ২০০৬ সালে প্রথমবারের মতো অ্যান্টিরেট্রোভাইরাল থেরাপি (এআরটি) চিকিৎসা নির্দেশিকা তৈরি করে, যার ফলে পিএলএইচআইভি নির্দিষ্ট ফার্মেসি থেকে ভর্তুকিযুক্ত অ্যান্টিরেট্রোভাইরাল ওষুধ কিনতে সক্ষম হয়। তবে, দুর্ভাগ্যজনকভাবে দেশের বেশিরভাগ এইচআইভি নির্ণয় ও চিকিৎসা সংক্রান্ত সুবিধা শুধুমাত্র ঢাকাভিত্তিক বেসরকারি সংস্থাগুলোর (এনজিও) মাধ্যমে প্রদান করা হয়। ফলে, গ্রামীণ অঞ্চলের মানুষ এবং সীমান্ত পেরিয়ে আসা অভিবাসীরা এইচআইভি পরীক্ষা, চিকিৎসা ও অন্যান্য সহায়ক পরিষেবা থেকে বঞ্চিত হন। যদি তাঁরা ব্যক্তিগত চিকিৎসা নিতে চান, তবে খরচ অনেক বেশি হওয়ায় তা তাঁদের সাধ্যের বাইরে থাকে।\nবর্তমানে গ্লোবাল ফান্ডের অর্থায়নে পরিচালিত একটি কর্মসূচি বাংলাদেশে এইচআইভি ও এইডস প্রতিরোধে জাতীয় প্রতিক্রিয়ার নেতৃত্ব দিচ্ছে। বাংলাদেশ এইচআইভি/এইডস প্রতিরোধের জন্য গ্লোবাল ফান্ড থেকে ৩টি অনুদান পেয়েছে: ২০০৪ থেকে ২০০৯ পর্যন্ত দ্বিতীয় পর্যায়, ২০০৭ থেকে ২০১২ পর্যন্ত ষষ্ঠ পর্যায় এবং ২০০৯ থেকে ২০১৫ পর্যন্ত রোলিং কন্টিনিউয়েশন চ্যানেল (আরসিসি)। দ্বিতীয় পর্যায়ের অনুদান মূলত তরুণদের মধ্যে এইচআইভি প্রতিরোধের উপর দৃষ্টি নিবদ্ধ করে, যার মধ্যে রয়েছে:\n\nগণমাধ্যম ও মুদ্রিত মাধ্যমে প্রচারাভিযানের মাধ্যমে এইচআইভি/এইডস প্রতিরোধ সম্পর্কে বার্তা ছড়িয়ে দেওয়া।\nএইচআইভি/এইডস সংক্রান্ত জীবন দক্ষতা শিক্ষা (লাইফ স্কিলস এডুকেশন) ও যুববান্ধব স্বাস্থ্যসেবা প্রদান, এবং কন্ডম সহজলভ্য করার মাধ্যমে তরুণদের মধ্যে সচেতনতা বৃদ্ধি করা।\nস্কুল ও কলেজের পাঠ্যক্রমে এইচআইভি/এইডস সম্পর্কিত বিষয় অন্তর্ভুক্ত করা।\nধর্মীয় নেতা, অভিভাবক এবং নীতিনির্ধারকদের সচেতন করতে নানা প্রচারাভিযান চালানো।\nনীতি ও কর্মসূচির জন্য প্রয়োজনীয় তথ্য সংগ্রহ ও বিশ্লেষণের দিকেও গুরুত্ব দেওয়া।\nষষ্ঠ পর্যায়ের অনুদানের মূল লক্ষ্য ছিল ঝুঁকিপূর্ণ জনগোষ্ঠীর সংখ্যাগরিষ্ঠতা এবং দ্বিতীয় পর্যায় প্রকল্পের কার্যক্রম আরও বিস্তৃত করা। বিশেষ করে, ঝুঁকিপূর্ণ তরুণদের জন্য বিশেষ কর্মসূচি গ্রহণ করা হয়। এই কর্মসূচির আওতায় ছিল ইনজেকশনের মাধ্যমে মাদক গ্রহণকারীদের জন্য প্রয়োজনীয় পরিষেবা প্রদান, নারী যৌনকর্মীদের জন্য সহায়তা, এবং এইচআইভিতে আক্রান্তদের চিকিৎসা, যত্ন ও সহায়তা দেওয়া। এছাড়া, পোশাক শিল্পে কর্মরত ঝুঁকিপূর্ণ তরুণদের মধ্যে সচেতনতা বৃদ্ধি এবং প্রতিরোধমূলক ব্যবস্থা নেওয়ার কৌশলও অন্তর্ভুক্ত ছিল। এছাড়া, জাতীয় পর্যায়ে দক্ষতা বৃদ্ধির জন্য বিভিন্ন প্রশিক্ষণ ও কর্মশালা পরিচালিত হয়েছে। জেলা পর্যায়ে সমন্বয় জোরদার করা, বিভিন্ন সংগঠন ও স্বেচ্ছাসেবী গোষ্ঠীগুলোর কার্যক্রমকে আরও শক্তিশালী করা, এবং আত্মসহায়ক দলগুলোকে সহায়তা প্রদানও এই কর্মসূচির অংশ ছিল।\nদ্বিতীয় এবং ষষ্ঠ পর্যায় প্রকল্পগুলো সরকার ও বেসরকারি খাতের যৌথ অংশীদারিত্বের (পাবলিক-প্রাইভেট পার্টনারশিপ) মাধ্যমে বাস্তবায়ন করা হয়েছে। এই প্রকল্পের মূল তহবিল ব্যবস্থাপনার দায়িত্বে ছিল বাংলাদেশের অর্থনৈতিক সম্পর্ক বিভাগ, যা এই প্রকল্পের প্রধান গ্রহীতা হিসেবে কাজ করেছে। অন্যদিকে, সেভ দ্য চিলড্রেন ইউএসএ ব্যবস্থাপনা সংস্থা হিসেবে প্রকল্প পরিচালনা করেছে এবং স্বাস্থ্য ও পরিবার কল্যাণ মন্ত্রণালয়ের সঙ্গে সমন্বয় রেখে কাজ করেছে। দ্বিতীয় পর্যায় প্রকল্প সফলভাবে সম্পন্ন হওয়ার পর, গ্লোবাল ফান্ড বাংলাদেশকে আরও ছয় বছরের জন্য একটি বিশেষ অনুদান দেয়, যা \"রোলিং কন্টিনিউশন চ্যানেল (আরসিসি)\" নামে পরিচিত। এই তহবিল ২০০৯ থেকে ২০১৫ পর্যন্ত সময়কালের জন্য বরাদ্দ করা হয় এবং এটি আহয়াতথ অনুদানের সঙ্গে একীভূত করা হয়। এই প্রকল্পের উচ্চমানের কার্যকারিতার জন্য এটিকে এশিয়ার অন্যতম সেরা উদাহরণ হিসেবে প্রশংসা করা হয়েছে এবং গ্লোবাল ফান্ড এটি \"A\" গ্রেডে মূল্যায়ন করেছে। এই কর্মসূচিটি ১৩টি কারিগরি প্যাকেজের মাধ্যমে পরিচালিত হচ্ছে, যেখানে ১৩টি কনসোর্টিয়ামের অধীনে দেশজুড়ে ৬১টি সংস্থা কাজ করছে। সেভ দ্য চিলড্রেন, প্রধান গ্রহীতা (প্রিন্সিপাল রিসিপিয়েন্ট) হিসেবে, কারিগরি দিক ও নীতিমালা সংক্রান্ত সহায়তা প্রদান করে প্রকল্প বাস্তবায়ন নিশ্চিত করছে। অন্য দুটি প্রধান গ্রহীতা হলো জাতীয় এইডস/এসটিডি কর্মসূচি এবং আন্তর্জাতিক উদরাময় গবেষণা কেন্দ্র, বাংলাদেশ (আইসিডিডিআর,বি)। আরসিসি  কর্মসূচির প্রধান লক্ষ্যগুলো হলো:\n\nউচ্চ ঝুঁকিতে থাকা প্রধান জনগোষ্ঠীর জন্য প্রতিরোধমূলক পরিষেবার বিস্তার ঘটানো। এই জনগোষ্ঠীর মধ্যে রয়েছে ইনজেকশনের মাধ্যমে মাদক গ্রহণকারী (আইডিইউ), যৌনকর্মী (এফএসডব্লিউ), হিজড়া (তৃতীয় লিঙ্গ) এবং পুরুষ যারা পুরুষদের সঙ্গে যৌনসম্পর্ক স্থাপন করেন (এমএসএম)।\nদ্বিতীয় পর্যায়ে পরিচালিত সবচেয়ে কার্যকর এইচআইভি/এইডস কার্যক্রমগুলোর পরিধি বৃদ্ধি করা।\nএইচআইভি/এইডস মহামারির বিরুদ্ধে জাতীয় পর্যায়ে প্রতিরোধমূলক পদক্ষেপকে আরও শক্তিশালী করতে অংশীদার সংস্থাগুলোর সক্ষমতা বৃদ্ধি করা।\nগ্লোবাল ফান্ডের অর্থায়নে পরিচালিত এইচআইভি/কর্মসূচির কিছু উল্লেখযোগ্য সাফল্য:\n\nসামগ্রিকভাবে এইচআইভি সংক্রমণের হার ১ শতাংশের নিচেই রয়েছে।\nমাধ্যমিক ও উচ্চ মাধ্যমিক পর্যায়ের (ষষ্ঠ থেকে দ্বাদশ শ্রেণি) পাঠ্যবইয়ে বাংলা ও ইংরেজি উভয় ভাষায় এইচআইভি/এইডস সংক্রান্ত তথ্য অন্তর্ভুক্ত করা হয়েছে।\nপাঁচটি মন্ত্রণালয়ের প্রশিক্ষণ কার্যক্রমে এইচআইভি/এইডস প্রতিরোধ, চিকিৎসা ও সহায়তা সংক্রান্ত তথ্য সংযুক্ত করা হয়েছে।\nযুববান্ধব স্বাস্থ্যসেবা (ওয়াইএফএইচএস)-এর জন্য জাতীয় মানদণ্ড নির্ধারণ করা হয়েছে, যা বর্তমানে সরকারি, বেসরকারি এবং এনজিও পরিচালিত স্বাস্থ্যসেবা কেন্দ্রে অনুসরণ করা হচ্ছে।\nএইচআইভি আক্রান্ত ব্যক্তিদের (পিএলএইচআইভি) জন্য পরিষেবা প্রদান সংক্রান্ত স্ট্যান্ডার্ড অপারেটিং প্রসিডিউর (এসওপি) সরকারিভাবে অনুমোদিত হয়েছে।\nএইডস মোকাবিলায় সরকারি-বেসরকারি অংশীদারিত্ব (পাবলিক-প্রাইভেট পার্টনারশিপ) কার্যকর মডেল হিসেবে প্রমাণিত হয়েছে।\nপ্রতি বছর ৩০০-এর বেশি এইচআইভি/এইডসে আক্রান্ত ব্যক্তি অ্যান্টি-রেট্রোভাইরাল (এআরভি) চিকিৎসা পাচ্ছেন।\nবাংলাদেশ পোশাক প্রস্তুতকারক সমিতি (বিজিএমইএ) কর্তৃক অনুমোদিত এইচআইভি/এইডস সংক্রান্ত জীবন দক্ষতা-ভিত্তিক শিক্ষা (এলএসই) সংক্রান্ত ককর্মসূচিকে অনুমোদন দিয়েছে।\nধর্ম বিষয়ক মন্ত্রণালয়ের অধীনে দেশের চারটি প্রধান ধর্মের অনুসারীদের জন্য এইচআইভি/এইডস বিষয়ে ৪টি পুস্তিকা প্রকাশ করা হয়েছে।\n\n\n== তথ্যসূত্র =="}