{"pageid": 1530542, "title": "ইসলামে নিকাব", "url": "https://bn.wikipedia.org/wiki?curid=1530542", "content": "নিকাব হলো এক ধরণের কাপড়, যা সাধারণত মুখ ঢেকে রাখার উদ্দেশ্যে হিজাবের সাথে পরিধান করা হয়। নিকাব সাধারণত কালো রঙের হয়। অধিকাংশ মুসলিম মহিলা হিজাবের অংশ হিসেবে এটি পরেন এবং চোখ ছাড়া নিজেদের শরীর সম্পূর্ণরূপে ঢেকে রাখার জন্য আবায়া পরিধান করেন। মুসলিম সংখ্যাগরিষ্ঠ দেশগুলিতে নিকাবের ব্যাপক প্রচলন রয়েছে। পর্দার অংশ হিসেবে নিকাব পরিধান করা কি ফরজ; নাকি ফরজ নয়, তা নিয়ে মুসলিম আইনবিদদের মধ্যে মতবিরোধ রয়েছে। যদিও সকল মুসলিম ফকিহ এ ব্যাপারে একমত যে, ফেতনার আশংকা থাকলে মুসলিম মহিলাদের জন্য গোটা শরীর ঢেকে রাখা আবশ্যক। অধিকাংশ মুসলিম পণ্ডিত ও ইমামের মতামত হল যে, একজন মহিলাকে অবশ্যই গর-মাহরাম পুরুষের সামনে তার পুরো শরীর ঢেকে রাখতে হবে, যার মধ্যে তার মুখ ও হাতও অন্তর্ভুক্ত।  তবে অন্য কিছু পণ্ডিতের মতে, ফিতনার আশঙ্কা না থাকলে নারীর জন্য মুখমণ্ডল খোলা রাখা জায়েজ। \n\nইসলাম শালীনতা ও পবিত্রতার প্রতি আহ্বান জানায় এবং মানুষের সম্মানহানির সকল মাধ্যম—দৃষ্টিতে, বাক্যে বা কর্মে—নিষিদ্ধ করেছে, যাতে নৈতিক অবক্ষয়ের পথ রুদ্ধ থাকে। সম্মান ও সতীত্বের সুরক্ষা সকল ঐশী ধর্মের মৌলিক নীতিগুলোর একটি ছিল, যা ইসলামসহ পূর্ববর্তী সকল নবীর আনীত ধর্মে সংরক্ষিত ছিল। কুরআনে বলা হয়েছে:তুমি মুমিন পুরুষদের বলো যে, তারা যেন নিজেদের দৃষ্টিকে অবনমিত করে এবং তাদের লজ্জাস্থানের হেফাজত করে। এটাই তাদের জন্য পবিত্রতম। নিশ্চয়ই, আল্লাহ তাদের কার্যকলাপ সম্পর্কে সম্যক অবহিত। আর মুমিন নারীদের বলো, তারা যেন তাদের দৃষ্টিকে অবনমিত করে এবং তাদের লজ্জাস্থানের হেফাজত করে এবং তারা যেন নিজেদের সৌন্দর্য (অন্যের সামনে) প্রকাশ না করে, তবে যা স্বাভাবিকভাবে প্রকাশিত হয়ে যায়, তা ব্যতীত। তারা যেন নিজেদের ওড়না বুকের উপর টেনে দেয় এবং তারা যেন নিজেদের সৌন্দর্য অন্যের সামনে প্রকাশ না করে; তবে তাদের স্বামী, তাদের পিতা, তাদের স্বামীর পিতা, তাদের পুত্র, তাদের স্বামীর পুত্র, তাদের ভাই, তাদের ভ্রাতুষ্পুত্র, তাদের ভগ্নিপুত্র, তাদের নারী, তাদের অধিকারভুক্ত দাস-দাসীদের সামনে, পুরুষ ভৃত্যদের সামনে, যারা প্রবৃত্তির অধিকারী নয় অথবা সেই শিশুদের সামনে, যারা এখনো নারীদের গোপন বিষয় সম্পর্কে অবগত হয়নি। তারা যেন এমনভাবে না চলে, যাতে তাদের গোপন সৌন্দর্য প্রকাশ পায়। হে মুমিনগণ, তোমরা সবাই আল্লাহর কাছে তওবা করো, যাতে তোমরা সফল হতে পারো (সূরা নূর: ৩০-৩১)।এই আয়াতসহ কুরআনের অন্যান্য আয়াতে সতীত্ব রক্ষা ও ফেতনা প্রতিরোধের জন্য পুরুষ ও মহিলাদের কী কী করতে হবে তা বলা হয়েছে। \n\n\n== ইতিহাস ==\n\nমুসলিম নারীদের হিজাব, যার মধ্যে নিকাব ও অপরিচিতদের সামনে নারীর মুখ ঢেকে রাখা অন্তর্ভুক্ত–তা কখনোই মুসলিম বিশ্বে বিতর্কের ছিল না। বরং এটি মুসলিম সম্প্রদায়ের মধ্যে সাধারণভাবে গ্রহণযোগ্য ও বোধগম্য বিষয় ছিল। তবে সম্প্রতি উপনিবেশ আমলে নারীদের মুখ ঢেকে রাখার প্রয়োজনীয়তা নিয়ে মুসলমানদের মধ্যে মতভেদ দেখা দেয়। পশ্চিমীকরণ নামে পরিচিত একটি ব্যবস্থায় ইসলামি দেশগুলিতে পশ্চিমা উপনিবেশবাদের প্রবেশের পর সম্প্রতি এই মতভেদ দেখা দেয়।  ইসলামী ইতিহাসের সকল মুসলিম আইনবিদদের রচনা এটি স্পষ্টভাবে উল্লেখিত হয়েছে।  আবু হামিদ আল-গাজ্জালী বলেন: পুরুষরা সর্বদা মুখ খোলা রেখে এসেছে এবং মহিলারা নিকাব পরিহিতা অবস্থায় বাইরে বেরিয়েছে। \n\n\n== প্রামাণিকতা ==\n\n\n=== কুরআন ===\nআল্লাহ বলেন:   'হে নবী! আপনি নিজের স্ত্রী, কন্যা ও মুমিন নারীদেরকে বলে দিন যে, তারা যেন নিজেদের (চেহারার) উপর তাদের চাদরের কিছু অংশ টেনে নেয়। এতে তাদের চিনে ফেলা সহজ হবে এবং তারা নির্যাতিত হবে না। আল্লাহ পরম ক্ষমাশীল, পরম দয়ালু'। (সূরা আহজাব: ৫৯)ইসলামি পণ্ডিতগণ বলেন যে, এই আয়াত দ্বারা প্রমাণিত হয় যে, মুসলিম নারীদের অপরিচিত পুরুষদের থেকে তাদের চেহারা ও সমস্ত শরীর আড়াল করার নির্দেশ দেওয়া হয়েছে। তারা যেন দেহের কোনো অংশই অনাবৃত না রাখে। জিলবাব হল এমন একটি পোশাক, যা সাধারণ পোশাকের উপর পরিধান করা হয়, যেমন চাদর বা আবরণ। বিশুদ্ধ সূত্রে বর্ণিত একটি হাদিসে আয়িশা বলেন: \"(এই আয়াত অবতীর্ণ হওয়ার পর) আমি আমার মুখ জিলবাব দিয়ে ঢেকে নিলাম\"। \nইবনে জারির তাবারি এই আয়াতের তাফসিরে বলেন, আল্লাহর রাসুলের শিষ্য ও চাচাতো ভাই ইবনে আব্বাস বলেন, এতে আল্লাহ মুসলিম নারীদের নির্দেশ দিয়েছেন যে, যখন তারা প্রয়োজনে নিজেদের ঘর থেকে বের হয়, তখন যেন তারা জিলবাব দ্বারা মাথা থেকে মুখমণ্ডল ঢেকে রাখে এবং কেবল চোখ খোলা রাখে। \n\nঅন্যত্র বলা হয়েছে:  'যখন তোমরা তাদের কাছে কিছু চাও, তখন পর্দার আড়াল থেকে চাও' ( সূরা আহযাব: ৫৩)।'পর্দার আড়াল থেকে চাও' এটি একটি সাধারণ আদেশ এবং এটি নবীর স্ত্রীগণের জন্য নয়। এতে ইঙ্গিত দেওয়া হয়েছে যে, গর-মাহরাম পুরুষের সামনে একজন মহিলার পুরো শরীর আবৃত থাকতে হবে। \nসূরা নুরে উল্লেখিত হয়েছে:'আর তারা যেন নিজেদের সাজসজ্জা প্রকাশ না করে, তবে যা সাধারণভাবে প্রকাশিত হয়ে যায়। (সূরা নুর: ৩১) এ আয়াতে নির্দেশ দেওয়া হয়েছে যে, নারীদের সমস্ত শরীর ঢেকে রাখতে হবে। তবে নারী যা লুকাতে অক্ষম; যেমন তার বাহ্যিক পোশাক। এছাড়া মহিলাকে জোর পায়ে চলতে নিষেধ করা হয়; যেন নুপুর ইত্যাদির শব্দে মানুষ মুগ্ধ হয়ে না যায়। তাহলে তার মুখ ঢেকে রাখা অধিক যুক্তিযুক্ত হবে বলে মুসলিম পণ্ডিতরা যুক্তি দিয়েছেন। \n\n\n=== হাদিস ===\nআব্দুল্লাহ ইবনে মাসউদ থেকে বর্ণিত, আল্লাহর রাসুল বলেছেন, নারী হল সতর।  এই হাদিসে মহিলাকে সতর বা 'আওরা ' হিসেবে বর্ণনা করা হয়েছে, যা নিকাবসহ পর্দার প্রতি ইঙ্গিত করে। \nইবনে উমর থেকে বর্ণিত, আল্লাহর নবী বলেছেন: 'ইহরাম অবস্থায় মহিলারা নেকাব ও হাতমোজা পরবে না'।  হাদিসটি ইঙ্গিত করে যে, নিকাব ও হাতমোজা পরিধান মহিলাদের মধ্যে প্রচলিত ছিল এবং এর জন্য ইহরাম অবস্থায় না থাকলে তাদের মুখমণ্ডল এবং হাত ঢেকে রাখা আবশ্যক ছিল। \nইফকের ঘটনায় আয়েশার বর্ণনা অনুযায়ী: ... তিনি সাফওয়ান ইবনে মুয়াত্তাল ছিলেন এবং তার পরে যাকওয়ানী সেনাবাহিনীর পেছনে ছিলেন। তিনি সকালে আমার অবস্থানের কাছে এসে পৌঁছলেন এবং একজন ঘুমন্ত ব্যক্তির অবয়ব দেখতে পেলেন। তখন তিনি আমার কাছে আসলেন, ... তিনি পর্দার বিধান আসার আগেই আমাকে দেখেছিলেন। অন্য বর্ণনায় আছে যে: ... তাই আমি নিজের চেহারা জিলবার দিয়ে ঢেকে দিলাম।  এই হাদিসে আয়েশার উক্তি \"তিনি পর্দার বিধান আসার আগেই আমাকে দেখেছিলেন এবং তাই আমি নিজের চেহারা জিলবার দিয়ে ঢেকে দিলাম প্রমাণ করে যে পর্দার আয়াত নাজিল হওয়ার পর মহিলাদের তাদের মুখমণ্ডল ঢেকে রাখার নির্দেশ দেওয়া হয়েছিল। \nআসার\nউরওয়ার বর্ণনায় আয়েশা থেকে বর্ণিত আছে, তিনি বলেন: আল্লাহ সেই সকল মুহাজির নারীদের উপর রহম করুন, যারা নিজেদের ফেটে মুখে ঢেকে নিয়েছিল যখন কুরআনের এই আয়াত নাযিল হয়: \"তারা যেন নিজেদের ওড়না বুকে টেনে নেয়\"। \nআয়েশা থেকে বর্ণিত, তিনি বলেন: ... আরোহীরা আমাদের পাশ দিয়ে অতিক্রম করতেন, যখন আমরা আল্লাহর রাসুলের সাথে ইহরাম অবস্থায় থাকতাম। যখন তারা আমাদের কাছাকাছি আসত, তখন আমাদের প্রত্যেকে নিজেদের জিলবাব মাথা থেকে মুখের উপর নামিয়ে দিতাম। \nফাতিমা বিনতে মুনযিরের বর্ণনায় আসমা বিনতে আবি বকর থেকে বর্ণিত, তিনি বলেন: \"আমরা পুরুষদের থেকে আমাদের মুখ ঢেকে রাখতাম এবং ইহরাম অবস্থার আগে চুল আঁচড়াতাম।\"  তার এই উক্তি প্রমাণ করে যে, মহিলাদের জন্য গর-মাহরামদের থেকে নিজেদের মুখ ঢেকে রাখা বাধ্যতামূলক; এমনকি যদি সে ইহরাম অবস্থায়ও থাকে। \n\n\n== ফিকহি অভিমত ==\nনারীর জন্য মাহরাম নয় এমন পুরুষদের সামনে পুরো শরীর আচ্ছাদন করে রাখা আবশ্যক। এতে মুখমণ্ডল ও উভয় হাতও অন্তর্ভুক্ত। এটিই অধিকাংশ ফিকহি মাজহাব অর্থাৎ হানাফি, শাফিঈ (প্রসিদ্ধ মত) হাম্বলি এবং মালিকি মাজহাবের প্রায় সকল আলেমের অভিমত। অনেক আলেম এই বিষয়ে গোটা মুসলিম উম্মাহের ঐকমত্যের কথাও উল্লেখ করেছেন যে, নারীর চেহারা ও হাতও ঢেকে রাখা আবশ্যক; বিশেষ করে গর-মাহরাম পুরুষদের সামনে।\nইমাম আহমদ ইবনে হাম্বল ও ইমাম শাফিঈর সঠিক মতানুযায়ী, নারীর জন্য গর-মাহরাম পুরুষদের সামনে চেহারা ও হাত ঢেকে রাখা ফরজ। কেননা এ দুটি অঙ্গ 'আওরা’ বা সতর হিসেবে বিবেচিত। অন্যদিকে ইমাম আবু হানিফা ও ইমাম মালিক বলেন, যদি বিশৃঙ্খলা ও ফেতনার আশঙ্কা না থাকে, তাহলে নারীদের চেহারা ও হাত ঢাকা ফরজ নয়; বরং মুস্তাহাব (উত্তম) বলে গণ্য হবে। তবে যদি নারীর সৌন্দর্য মানুষকে আকর্ষিত করে বা ফাসাদের (নৈতিবাচ্য পরিবেশ) আধিক্য থাকে, তবে মুখমণ্ডল ও হাত ঢেকে রাখা আবশ্যক হয়ে পড়ে। তাই বলা যায় যে, চার মাজহাবেরই আলেমগণ এই বিষয়ে একমত যে, যদি ফিতনার আশঙ্কা থাকে, তবে নারীর চেহারা ও হাতও ঢেকে রাখা ফরজ।\n\n\n=== সালাতের আওরা (সতর) ও দৃষ্টির সতর ===\nএখানে একটি গুরুত্বপূর্ণ বিষয় হলো, সতর দুই ধরণের হয়ে থাকে। একটি হলো নারীর জন্য নামাজে শরীরের নির্দিষ্ট অংশ ঢেকে রাখার সতর; আরেকটি হলো, গর-মাহরাম পুরুষের সামনে নারীর মুখমণ্ডল ও উভয় হাত ঢেকে রাখার সতর। নামাজের জন্য শরীরের যে অংশ ঢেকে রাখা হয়, তা ফিকহি গ্রন্থে আওরাহ শব্দে উল্লেখ করা হয় এবং যেখানে বলা হয় নারীর মুখ ‘আওরাহ’ নয়, সেখানে মূলত নামাজের প্রেক্ষাপট বোঝানো হয়। কারণ নামাজে নারীদের মুখমণ্ডল ঢেকে রাখা ফরজ নয়। তবে কিছু আধুনিক পণ্ডিত এই দুই প্রেক্ষাপটকে গুলিয়ে ফেলে বিভ্রান্তিকরভাবে নামাজের আওরাহ ও নিকাবকে একই হুকুমের অন্তর্ভুক্ত করে উল্লেখ করেন। \nতাই যখন বলা হয় যে, নারীর মুখ ও হাত ‘আওরা’ নয়, তাহলে এর দ্বারা বোঝানো হয় যে, এখানে সালাতের আওরা সম্পর্কে বলা হয়েছে, দৃষ্টির আওরা নয়।\nমুজায়ি আল-শাফিঈ বলেন: সালাফ ও বড় ইমামগণ; যেমন আবু হানিফা, মালিক, শাফিঈ প্রমুখ কেবলমাত্র সালাতের আওরা নিয়েই আলোচনা করেছেন। আমি বিশ্বাস করি না যে, তাদের কেউ তরুণী নারীদের জন্য মুখ খোলা রাখা বৈধ বলেছেন।\nইবনে তাইমিয়া বলেছেন: \"সালাতের আওরা ও দৃষ্টির আওরাহ পরস্পর সমান নয।\"\n\n\n== মুফাসসিরদের মতামত ==\n\n\n=== মুজাহিদের তাফসির ===\nমুজাহিদ ইবনে জাবির (মৃ. ১০৪ হিজরি) সূরা নুরের আয়াত “তবে যা প্রকাশ পেয়ে যায়”—এর ব্যাখ্যায় বলেন:\nআয়েশা থেকে একটি হাদিসে বর্ণিত হয়েছে যে, তিনি বলেন, উক্ত আয়াতে ‘‘যা প্রকাশ পেয়ে যায়’’ বলতে বোঝানো হয়েছে: মুখমণ্ডল ও হাতের তালু। আয়েশার মতে, যে সৌন্দর্য প্রকাশ করা নারীদের জন্য বৈধ, তা হলো মুখ ও হাতের তালু। মুজাহিদের এই তাফসির প্রাথমিক যুগের তাফসিরের একটি গুরুত্বপূর্ণ দলিল। \n\n\n=== মুকাতিল ইবনে সুলায়মানের তাফসির ===\nমুকাতিল ইবনে সুলায়মান (মৃ. ১৫০ হিজরি) তাঁর তাফসিরে সূরা নূরের ৩০ ও ৩১ নম্বর আয়াত ব্যাখ্যা করতে গিয়ে বলেন:  \nআয়াত ৩০: \n\"(হে নবি) মুমিমদের বলে দাও, তারা যেন নিজেদের দৃষ্টি নিচু করে রাখে এবং লজ্জাস্থান হেফাযত করে।\n—এই আয়াতে মুমিন পুরুষদের চোখ নামিয়ে রাখার নির্দেশ দেওয়া হয়েছে, যাতে তারা হারাম বা নিষিদ্ধ কিছু না দেখে। লজ্জাস্থান সংরক্ষণ করার অর্থ হল, ব্যভিচার বা অনৈতিক কার্যকলাপ থেকে নিজেদের বাঁচিয়ে রাখা। তিনি আরো বলেন, নজর সংযত করা ও লজ্জাস্থান রক্ষা করা হলো তাদের জন্য শ্রেয়তর, উত্তম ও পবিত্রতার দিক দিয়ে উৎকৃষ্ট। এই আয়াত ও পরবর্তী আয়াতটি নাজিল হয় আসমা বিনতে মুর্শিদ নাম্নী একজন নারীর ঘটনা প্রসঙ্গে। তিনি বানু হারিছা গোত্রে কিছু নারীদের দেখেন, যারা নিজেদের খেজুর বাগানে অবাধে প্রবেশ করত এবং বক্ষ, পা ও চুল খোলা রাখত।\nআয়াত ৩১:\n\"এবং মুমিন নারীদের বলো, তারা যেন নিজেদের দৃষ্টি সংযত করে রাখে\"।\n—এই আয়াতে মুমিন নারীদেরও চক্ষু সংযত রাখতে বলা হয়েছে এবং যে অংশ স্বাভাবিকভাবে প্রকাশ পায় তা ব্যতীত নিজেদের সৌন্দর্য প্রদর্শন না করার নির্দেশ দেওয়া হয়েছে। এই ব্যাখ্যায় তিনি বলেন, প্রকাশযোগ্য অংশ হল: মুখ, হাত এবং কাঁকনের স্থানের মতো কিছু অংশ।\n\n\n== মুখমণ্ডলের ব্যাপারে মতবিরোধ ==\nঅধিকাংশ আলেমের মতে, নারীর সম্পূর্ণ শরীর পর্দার আওতাভুক্ত, কেবল মুখমণ্ডল ও হাতের তালু (কব্জি পর্যন্ত) ছাড়া। তবে শর্ত হল যে, এতে নিরাপত্তাজনিত কোন সমস্যা না থাকতে হবে। যদি ফেতনার আশংকা থাকে, তাহলে মুখমণ্ডলও ঢেকে রাখতে হবে। এমনই উল্লেখ করেছেন বিখ্যাত আলেম ইবনে রুশদ এবং এর প্রমাণ হিসেবে কুরআনের আয়াত \"তবে যা প্রকাশ পেয়ে যায়\" (সূরা নূর: ৩১) উল্লেখ করেছেন।\nইবনে আব্বাস, ইবনে উমর, আয়েশা, আতা, হাসান বসরি, সাঈদ ইবনে জুবাইর, ইমাম আবু হানিফা, ইমাম মালিক, ইমাম শাফিঈ ও ইমাম আহমদের এক বর্ণনা অনুযায়ী, যদি ফেতনা বা বিশৃঙ্খলার সম্ভাবনা না হয়, তাহলে নারীর মুখমণ্ডল ও দুই হাতের তালু ঢেকে রাখা ফরজ নয়। কারণ দৈনন্দিন জীবনে কেনাবেচা, আদান প্রদান প্রভৃতি কাজে মুখ ও হাতের ব্যবহার অপরিহার্য। ইমাম নববি আল-মাজমু ও ইবনে কুদামা আল-মুগনীতে এ বিষয়ে বিস্তারিত আলোচনা করেছেন। তারা বলেন যে, যদি মুখ ও হাত পর্দার অন্তর্ভুক্ত হতো, তবে ইহরামের সময়ও তা প্রকাশ করা নিষিদ্ধ হতো।\nআবু বকর ইবনে আবদুর রহমান ও ইমাম আহমদের প্রসিদ্ধ মত অনুযায়ী, নারীর পুরো শরীর—চেহারা ও হাতসহ—পর্দার আওতাভুক্ত। তাদের এই মতবিরোধ মূলত নামাজের সময় নারীদের মুখমণ্ডল আবৃত করা ফরজ কি না, তা নিয়ে। অধিকাংশ মুসলিম আলেমের মধ্যে এই বিষয়ে কোনো মতভেদ নেই যে, নারীরা ঘরের বাইরে গেলে পুরো শরীর ও মুখ ঢেকে রাখবে।\nযারা মুখ ও হাত পর্দার বহির্ভূত মনে করে, তারা নিকাব পরাকে আবশ্যক মনে করে না এবং যারা মনে করেন, মুখমণ্ডল ও হাতসহ সম্পূর্ণ শরীর পর্দার আওতাভুক্ত, তারা নিকাব পরাকে ফরজ মনে করেন। এই বিরোধের মূল কারণ সূরা নূরের একটি আয়াত, যেখানে বলা হয়েছে, \"তবে যা স্বাভাবিকভাবে প্রকাশ পায়\"; এখানে 'যা প্রকাশ পায়' বলতে কি নির্দিষ্ট অঙ্গ বুঝানো হয়েছে, নাকি এমন কিছু, যা স্বাভাবিক চলাফেরায় প্রকাশ পায়—এই বিষয়ে আলেমদের ভিন্নমত হয়েছে।\nযারা মনে করেন, এ আয়াতে যা প্রকাশ পায়- এর অর্থ হলো এমন কিছু, যা আবরণ সত্ত্বেও চলাফেরার সময় অনিচ্ছাকৃতভাবেই প্রকাশ পেয়ে যায়, তাদের মতে নারীর পুরো শরীর—মুখমণ্ডলসহ—পর্দার আওতাভুক্ত। তারা এর সমর্থনে সূরা আহযাবের একটি আয়াত পেশ করেন, যেখানে বলা হয়েছে, \"হে নবি, আপনি নিজের স্রী, কন্যা ও মুমিন নারীদের বলেন, তারা যেন তাদের উপর নিজেদের জিলবাব নামিয়ে দেয় (আয়াত ৫৯)।\nযারা মনে করেন, প্রকাশযোগ্য অংশ বলতে মুখমণ্ডল ও হাত বোঝানো হয়েছে, তাদের মতে এগুলো পর্দার আওতাভুক্ত নয়। তাদের যুক্তি হলো, নারীরা হজের সময় মুখ ঢাকতে পারে না, যা নির্দেশ করে মুখ পর্দার আওতায় পড়ে না।\nতবে মুখমণ্ডল ও হাত পর্দার অন্তর্ভুক্ত হওয়া, না হওয়া সম্পর্কিত মতভেদ তখনই প্রযোজ্য হয়, যখন কোনো ফিতনার আশঙ্কা নেই। যদি কোনো নারী এতটা সুন্দর হন যে, তার দিকে তাকালে মানুষের মনে কুমন্ত্রণা সৃষ্টি হবে কিংবা কেউ তার দিকে কুবাসনা নিয়ে তাকায়, তাহলে মুখ ঢেকে রাখা ও নিকাব পরা বাধ্যতামূলক। কারণ, ইসলামি শরিয়তের অন্যতম মূলনীতি হলো ফিতনার পথ বন্ধ করা। বিশেষ করে ইমাম মালিক ও ইমাম আহমদের মতে, এই নীতিকে খুবই গুরুত্ব দেওয়া হয়। \n\n\n== আরো দেখুন ==\nপর্দা\nহিজাব\nহিজাবের প্রকারভেদ\nনিকাব\n\n\n== গ্রন্থপঞ্জী ও নিবন্ধ ==\nلا .. بل النقاب – وإن رغمت أنوف – فريضة وليس عادة ولا مجرد فضيلة (أ.د محمد عبد العزيز علي الأستاذ بجامعة الأزهر الشريف)\nالدلالة المحكمة لآية الجلباب على وجوب غطاء الوجه | الدلالة المحكمة لآية الزينة على وجوب تغطية الوجه - د. لطف الله بن ملا عبد العظيم خوجه\nالحجاب في الشرع والفطرة - عبد العزيز بن مرزوق الطريفي\nالنقاب عادة وليس عبادة - كتاب أصدرته وزارة الأوقاف المصرية، ويتضمن الكتاب آراء وفتاوى لكل من محمد سيد طنطاوي، ومحمود حمدي زقزوق، وعلي جمعة.\nتحرير المرأة في عصر الرسالة - عبد الحليم أبو شقة\nجلباب المرأة المسلمة في الكتاب والسنة - الألباني\nالرد المفحم: على من خالف العلماء وتشدد وتعصب وألزم المرأة بستر وجهها وكفيها - الألباني\nكشف الغمة في بيان مخالفات السلفيين المعاصرين للكتاب والسنة وجمهور علماء الأمة - محمد محمود حبيب\nনারীর চেহারা পর্দার গুরুত্বপূর্ণ অংশ: একটি দালীলিক বিশ্লেষণ\n\n\n== তথ্যসূত্র =="}