{"pageid": 1154091, "title": "লিংগালা ভাষা", "url": "https://bn.wikipedia.org/wiki?curid=1154091", "content": "লিংগালা ভাষা মধ্য আফ্রিকার একটি বান্টু ভাষা-ভিত্তিক ক্রেওল ভাষা। এটি কঙ্গো গণতান্ত্রিক প্রজাতন্ত্র দেশটির উত্তর-পশ্চিমভাগে ও দেশটির রাজধানী কিনশাসা নগরীর দক্ষিণে এবং কঙ্গো প্রজাতন্ত্র দেশটির উত্তরভাগে, বিশেষ করে দেশটির রাজধানী ব্রাজাভিল নগরীর অংশবিশেষে প্রচলিত। এছাড়া ভাষাটি অ্যাঙ্গোলা, মধ্য আফ্রিকান প্রজাতন্ত্র ও দক্ষিণ সুদানের দক্ষিণভাগে অপেক্ষাকৃত কম মাত্রায় প্রচলিত। লিংগালা ১ কোটি ৫০ লক্ষ থেকে ২ কোটি মানুষের মাতৃভাষা ও প্রায় ২ কোটি ৫০ লক্ষ মানুষের দ্বিতীয় ভাষা। ফলে সব মিলিয়ে ভাষাটির মোট বক্তাসংখ্যা ৪ কোটি থেকে সাড়ে ৪ কোটি।\nলিংগালা কথাটির অর্থ বাংগালা (নদীর) মানুষের ভাষা। ভাষাটি নাইজার-কঙ্গো ভাষা পরিবারের বেনুয়ে-কঙ্গো শাখার বোবাঙ্গি নামক একটি বান্টু ভাষা থেকে বিবর্তিত হয়েছে। বোবাঙ্গি ভাষাটি কঙ্গো নদী, মালেবো জলাশয় ও উবাঙ্গি নদীর নৌপরিবহনভিত্তিক বণিকদের ভাষা ছিল। খ্রিস্টীয় ধর্মপ্রচারকেরা ও ঔপনিবেশিক শাসকেরা সেনা ও আইনশৃঙ্খলা বাহিনীর মাধ্যমে বোবাঙ্গি ভাষার একটি রূপভেদকে ১৯শ শতকের শেষ দিকে স্থানীয় জনগণের সাথে যোগাযোগের জন্য ব্যবহার করা শুরু করলে লিংগালা ভাষার উদ্ভব ঘটে। আজও লিংগালা ভাষাটি কঙ্গো গণতান্ত্রিক প্রজাতন্ত্রের সেনাবাহিনী ও আইন-শৃঙ্খলা বাহিনীর সাথে সংশ্লিষ্ট একটি ভাষা হিসেবে গণ্য হয়।\n\n\n== তথ্যসূত্র =="}