{"pageid": 1517842, "title": "বাংলাদেশ গণতান্ত্রিক ছাত্র সংসদ", "url": "https://bn.wikipedia.org/wiki?curid=1517842", "content": "বাংলাদেশ গণতান্ত্রিক ছাত্র সংসদ (বাগছাস) বাংলাদেশের একটি ছাত্র সংগঠন। এটি ২৬ ফেব্রুয়ারি ২০২৫ সালে প্রতিষ্ঠিত হয়। সংগঠনটিতে বৈষম্যবিরোধী ছাত্র আন্দোলনের কর্মীরা অন্তর্ভুক্ত। বর্তমানে সংগঠনটির আহ্বায়ক আবু বাকের মজুমদার এবং সদস্য সচিব জাহিদ আহসান। সংগঠনটিকে জাতীয় নাগরিক পার্টির ছাত্রশাখা হিসেবে দেখা হলেও তারা এই সম্পর্কের কথা অস্বীকার করে।\n\n\n== ইতিহাস ==\n\nবৈষম্যবিরোধী ছাত্র আন্দোলন এবং জাতীয় নাগরিক কমিটি যখন নতুন দল গঠনের পরিকল্পনা করে, তখন নতুন দলের জন্য একটি স্বতন্ত্র ছাত্রসংগঠন গঠনের পরিকল্পনাও নেওয়া হয়। প্রথমদিকে সংগঠনটি রাজনৈতিক দলের অংশ হবে কিনা তা নিয়ে আলোচনা চলছিল। তবে ১৭ ফেব্রুয়ারি ঢাকা বিশ্ববিদ্যালয়ের মধুর ক্যান্টিনে এক সংবাদ সম্মেলনে সাবেক ছাত্র আন্দোলনের সংগঠক আবদুল কাদের ও আবু বাকের মজুমদার ঘোষণা করেন যে এটি কোনো রাজনৈতিক দলের অধীন থাকবে না। কাদের জানান, ছাত্ররাজনীতিতে ছাত্রলীগের অনুপস্থিতি একটি শূন্যতা তৈরি করেছে, যা পূরণের জন্য নতুন সংগঠনটি গঠন করা হয়েছে। তবে রাজনৈতিক ও আদর্শিক দৃষ্টিভঙ্গির মিল থাকায় সংগঠনটি জাতীয় নাগরিক পার্টির ছাত্রসংগঠন হিসেবে কাজ করতে পারে বলে অনেকে মনে করেন।\n২৬ ফেব্রুয়ারি ২০২৫ সালে সংগঠনটির আনুষ্ঠানিক যাত্রা শুরু হয়। আহ্বায়ক হিসেবে আবু বাকের মজুমদার, সদস্য সচিব জাহিদ আহসান, প্রধান সংগঠক তাহমিদ আল মুদাসসির এবং মুখপাত্র আশরেফা খাতুন মনোনীত হন।\n\n\n== বিতর্ক ==\nউদ্বোধনের দিনই সংগঠনের নেতৃত্ব নির্বাচনে বৈষম্যের অভিযোগ এনে কিছু শিক্ষার্থী ক্ষোভ প্রকাশ করে। নর্থ সাউথ বিশ্ববিদ্যালয়, ইস্ট ওয়েস্ট বিশ্ববিদ্যালয় এবং ব্র্যাক বিশ্ববিদ্যালয়সহ কয়েকটি বেসরকারি বিশ্ববিদ্যালয়ের শিক্ষার্থীরা আন্দোলন করে, যা সংঘর্ষে রূপ নেয়। ঢাকা বিশ্ববিদ্যালয়ের মধুর ক্যান্টিনে সংঘর্ষের পাশাপাশি বাংলা মোটরের বৈষম্যবিরোধী ছাত্র আন্দোলনের কার্যালয়ের সামনে সড়ক অবরোধ করা হয়। এতে ১০ জন আহত হয়।\nপরদিন সংগঠনটির ২০৫ সদস্যবিশিষ্ট পূর্ণাঙ্গ কেন্দ্রীয় কমিটি ঘোষণা করা হয়। একই দিনে জ্যেষ্ঠ যুগ্ম সদস্য সচিব রিফাত রশিদ পদত্যাগ করেন।\n\n\n== তথ্যসূত্র =="}