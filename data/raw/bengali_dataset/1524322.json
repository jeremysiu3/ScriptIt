{"pageid": 1524322, "title": "শুকরি মুস্তাফা", "url": "https://bn.wikipedia.org/wiki?curid=1524322", "content": "শুকরি মুস্তফা ( আরবি: شكري مصطفى; ১ জুন, ১৯৪২ –১৯ মার্চ, ১৯৭৮ খ্রি.) ছিলেন একজন মিশরীয় কৃষি প্রকৌশলী ও ইসলামপন্থী গোষ্ঠী জামা’আত আল-মুসলিমিনের একজন নেতা, যা তাকফির আল-হিজরা নামে অধিক পরিচিত। ১৯৬০-এর দশকে ইখওয়ানুল মুসলিমিনে যোগদানের মাধ্যমে ইসলামপন্থী চিন্তার পথে যাত্রা শুরু করেন। এই সংগঠনের সাথে সম্পর্কিত কার্যকলাপের কারণে গ্রেফতার হওয়ার পরে মুস্তফা সাইয়িদ কুতুব ও অন্যান্য চিন্তাবিদের লেখায় আগ্রহী হয়ে ওঠেন। ১৯৭১ সালে মুক্তি পাওয়ার পর, শুকরি অনুসারীদের সমবেত করেন এবং সমসাময়িক সমাজ থেকে বিচ্ছিন্ন হয়ে যান। ১৯৭৮ সালের ১৯ মার্চ মিশর সরকারের মন্ত্রী ও মূলধারার মুসলিম আলেম মুহাম্মাদ আল-যাহাবিকে অপহরণ ও হত্যার দায়ে তিনি মৃত্যুদণ্ড প্রাপ্ত হন। দ্রুত অনুষ্ঠিত একটি সামরিক বিচারসভায় শুকরি মুস্তাফাসহ চারজন নেতাকে মৃত্যুদণ্ড প্রদান করা হয় এবং সাথে সাথে তা কার্যকর করা হয়।\n\n\n== প্রাথমিক জীবন ==\nশুকরি ১ জুন ১৯৪২ সালে মধ্য মিশরের আবু খোরস গ্রামে জন্মগ্রহণ করেন। তবে ছোটবেলায় তিনি তার মায়ের সঙ্গে কাছের আসিউত শহরে চলে যান। তিনি একটি ইসলামি বিদ্যালয়ে পড়াশোনা করেন এবং পরে আসিউত বিশ্ববিদ্যালয়ে কৃষিবিদ্যা অধ্যয়ন করেন।  সেখানেই তিনি প্রথম মুসলিম ব্রাদারহুডের সংস্পর্শে আসেন এবং ১৯৬৫ সালে তাদের প্রচারপত্র বিতরণের কারণে গ্রেপ্তার হন।\nএরপর শুকরি ৬ বছর কারাগারে কাটান; প্রথমে তুরা কারাগারে এবং পরে ১৯৬৭ সাল থেকে আবু জাবাল কারাগারে।  সেখানে তিনি সদ্য মৃত্যুদণ্ডপ্রাপ্ত সায়েদ কুতুবের রচনা অধ্যয়ন করেন, যেখানে কুতুব উল্লেখ করেছেন যে, মিশর জাহেলিয়ার (ইসলামের পূর্ববর্তী অজ্ঞতার যুগ) অবস্থায় ফিরে গেছে। শুকরি এবং তার কয়েকজন সহবন্দী এই ধারণাগুলিকে আরও বিস্তৃত করেন। তারা বিশ্বাস করতেন যে, অধিকাংশ মিশরীয় আর প্রকৃত মুসলমান নেই; বরং তারা রাষ্ট্রের বিরুদ্ধে সংগ্রাম না করে ইসলাম ত্যাগকারী (মুরতাদ) হয়ে গেছে। শুক্রির দল জামা'আত আল-মুসলিমিনও এই বিশ্বাসও লালন করত যে, কুতুব মূলত জাহেলি সমাজ থেকে সম্পূর্ণ বিচ্ছিন্ন হওয়ার আহ্বান জানিয়েছিলেন। \nযখন মুসলিম ব্রাদারহুড আনুষ্ঠানিকভাবেই কুতুবের তত্ত্ব প্রত্যাখ্যান করে, তখন জামা'আত আল-মুসলিমিন দলটি ভেঙে পড়ে এবং দলের প্রথম নেতা শেখ আলি আব্দুহ ইসমাইল ১৯৬৯ সালে তাকফির মতবাদ ত্যাগ করেন। ফলে শুকরি স্বয়ংক্রিয়ভাবে দলের নেতা হয়ে যান। কারণ তিনিই ছিলেন একমাত্র অবশিষ্ট সদস্য। ১৯৭১ সালে নতুন প্রেসিডেন্ট আনোয়ার সাদাতের মুসলিম ব্রাদারহুডের সঙ্গে সম্পর্ক উন্নয়নের অংশ হিসেবে শুকরি কারাগার থেকে মুক্তি পান। \n\n\n== জামাআতুল মুসলিমিনের নেতৃত্ব ==\nজেল থেকে মুক্তি পাওয়ার পর শুকরি মুস্তফা মিশরের আসইউত শহরে ফিরে যান। সেখানেই তিনি নিজের অবশিষ্ট পড়াশোনা শেষ করেন এবং এর আশেপাশের গ্রামগুলোতে নিজের অনুসারী সংগ্রহের কাজ শুরু করেন।  ১৯৭৩ সালে তার কিছু অনুসারী গ্রেফতার হওয়ার পর শুকরি তাদের নিয়ে কাছাকাছি পাহাড়ের গুহাগুলোতে বসবাস শুরু করেন। এই পদক্ষেপ তার ইনজিআ বা সমাজ থেকে সম্পূর্ণ বিচ্ছিন্নতা বিশ্বাসের বাস্তব প্রয়োগ ছিল।\nকারণ তার ধারণা ছিল, এই মুহূর্তে তার গোষ্ঠীটি যথেষ্ট শক্তিশালী নয়; তাই রাষ্ট্র বা সমাজের বিরুদ্ধে সরাসরি কোনো পদক্ষেপ না নিয়ে তিনি আলাদা হয়ে যাওয়ার নীতি গ্রহণ করেন। তার বিশ্বাস ছিল যে, এই বিচ্ছিন্নতা তাদেরকে বাইরের সমাজের প্রভাব থেকে রক্ষা করবে এবং তারা ধীরে ধীরে আরও শক্তিশালী হয়ে উঠবে।\n১৯৭৬ সালের মধ্যে শুকরির অনুসারীর সংখ্যা দাঁড়ায় প্রায় দুই হাজার, যাদের অধিকাংশই কায়রোর দরিদ্র এলাকাগুলোতে বসবাস করত। যদিও সরকার তাদের সম্পর্কে অবগত ছিল, তবুও তখনো তাদেরকে গুরুতর হুমকি হিসেবে বিবেচনা করা হয়নি। \nগোষ্ঠীর ভেতরে একটি কঠোর নিয়ম ছিল; সদস্যদের নিজেদের পরিবার থেকে সম্পূর্ণ যোগাযোগ বিচ্ছিন্ন করতে বাধ্য করা হতো। ফলে অনেক নারী সদস্যের পরিবারের পক্ষ থেকে বিচারালয়ে অভিযোগ দায়ের করা হয়। তাদের পরিবারের অভিযোগ ছিল, শুকরি মুস্তফা তাদের মেয়েদের—কোনো কোনো ক্ষেত্রে স্ত্রী—প্রলোভনে ফেলে নিজের দিকে টেনে নিচ্ছেন, যা মিশরীয় পারিবারিক মূল্যবোধের পরিপন্থী বলে তারা মনে করতেন। \n\n\n== বিশ্বাস ও মতবাদ ==\nশুকরি মোস্তফা ধর্মীয় দৃষ্টিভঙ্গিতে চরমপন্থী অবস্থান গ্রহণ করেছিলেন এবং তিনি ইসলামের পূর্ববর্তী সমস্ত ধর্মীয় ব্যাখ্যাকে (মাযহাব) অপ্রয়োজনীয় বলে ঘোষণা করেন। এমনকি ইসলামের প্রতিষ্ঠিত চারটি মাযহাব হানাফি, মালিকি, শাফিঈ ও হাম্বলিকেও সম্পূর্ণরূপে প্রত্যাখ্যান করার আহ্বান জানান।\nতার মতে, প্রত্যেক মুসলিমের উচিত নিজেই ইজতিহাদ করে ব্যক্তিগত ব্যাখ্যা ও সিদ্ধান্তে উপনীত হওয়া। তিনি বিশ্বাস করতেন, মধ্যস্থতাকারী আলেম বা ফকিহদের অনুসরণ না করে সরাসরি মূল উৎস থেকে ইসলামের জ্ঞান আহরণ করাই ইসলামি কর্তব্য। \nএছাড়াও শুকরি মুস্তফা এমন সব বিষয়ও প্রত্যাখ্যান করেছিলেন, যাকে তিনি জাহিলিয়াত ( ইসলামপূর্ব অজ্ঞতার যুগ) দ্বারা দূষিত মনে করতেন; এসবের মধ্যে মসজিদও ছিল। তিনি তার অনুসারীদের নির্দেশ দেন, যেন তারা জুমার নামাজে মসজিদে না যান। শুকরির মতে, কিছু নিরপেক্ষ মসজিদ হয়তো গ্রহণযোগ্য হতে পারে, তবে সসর্বোত্তম স্থান হল নিজ বাড়িতেই নামাজ আদায় করা।  তিনি মিশরের ইহুদিবাদবিরোধী সংগ্রাম নিয়ে সম্পূর্ণ উদাসীন ছিলেন। যখন তাকে জিজ্ঞাসা করা হয়েছিল যে, ইসরায়েল যদি মিশরে হামলা চালায় তাহলে তিনি কী করবেন? তিনি বলেন, তার দল যুদ্ধ করবে না; বরং পালিয়ে যাবে। তার কাছে মিশরের সেনাবাহিনী ও ইসরায়েল উভয়ই শত্রু ছিল। এছাড়াও শুকরি মুস্তফা বিশ্বাস করতেন যে, লেখাপড়া শেখা অধিকাংশ মিশরীয়ের জন্য অপ্রয়োজনীয় এবং তাই তিনি এর বিরোধিতা করতেন। \nঅন্যান্য ইসলামি বিচ্ছিন্নতাবাদী গোষ্ঠীদের বিপরীতে জামাআতুল মুসলিমীন নারীদের গোষ্ঠীতে যোগ দিতে উৎসাহ দিত। শুকরি নিজেই নারী সদস্যদের গোষ্ঠীর পুরুষ সদস্যদের সঙ্গে বিয়ে ঠিক করে দিতেন এবং গোষ্ঠীর বিবাহিত সদস্যদের জন্য যৌথ বাসস্থানেরও ব্যবস্থা করতেন। প্রায়ই দেখা যেত, একাধিক দম্পতি একটি কক্ষে থাকতেন, যেখানে শুধুমাত্র ঝুলন্ত পর্দা দিয়ে আলাদা করা হতো। যদি কোনো বিবাহিত নারী গোষ্ঠীতে যোগ দিতেন এবং তার স্বামী যোগ না দিতেন, তাহলে শুকরি সেই বিয়েকে জাহিলিয়াতের বিয়ে বলে বাতিল ঘোষণা করতেন এবং সেই নারীকে পুনরায় বিয়ের অনুমতি দিতেন। এই বৈবাহিক নীতি ব্যাপক বিতর্ক তৈরি করে এবং গণমাধ্যমে প্রচারিত হয় যে, অনেক নারী পরিবারের সদস্যরা অভিযোগ করছেন যে, তাদের মেয়েদের গোষ্ঠীটি ছিনিয়ে নিচ্ছে।  \nলেখক ড্যানিয়েল বেঞ্জামিন ও স্টিভেন সাইমন উল্লেখ করেন, যারা শুকরিকে চিনতেন তাদের সাক্ষ্য ও তার বিচারের সময়কার বক্তব্য থেকে অনুমান করা যায় যে, শুকরি মুস্তফা নিজেকে ‘মাহদী’ বলে মনে করতেন। \nআব্দুল্লাহ ফয়সলের মতে, তিনি এমনকি ট্যাপের পানি পান করা ব্যক্তিদেরকেও ‘কাফের’ ঘোষণা করতেন, কারণ এগুলো সরকারের নিয়ন্ত্রণাধীন ছিল এবং তিনি ছিলেন খারেজি ধারার একজন প্রতিনিধি। যদিও এই উৎসের নির্ভরযোগ্যতা নিয়ে প্রশ্ন রয়েছে। \n\n\n== রাষ্ট্রের সঙ্গে সংঘাত ==\n১৯৭৬ সালে গোষ্ঠীর কয়েকজন সদস্য অন্য দলে চলে যায়। এতে শুকরি ক্রুদ্ধ হয়ে তাদেরকে মুরতাদ ঘোষণা করেন। এরপর নভেম্বরে তিনি দুটি হামলার নেতৃত্ব দেন, যাতে সেই সদস্যদের হত্যা করা হয় এবং এরপর পুলিশের হস্তক্ষেপে তার ১৪ জন অনুসারী গ্রেফতার হয় এবং শুকরি মুস্তফার বিরুদ্ধে গ্রেফতারি পরোয়ানা জারি করা হয়।\nসরকারের এই প্রতিক্রিয়ায় শুকরি হতবাক হন এবং গ্রেপ্তার হওয়া অনুসারীদের মুক্তি দাবি করেন। তবে সরকার তা অগ্রাহ্য করে এবং গণমাধ্যম তাকে ব্যঙ্গ করে। এই সময়েই গোষ্ঠীটিকে উপাধি দেওয়া হয়: আহলে তাকফির ওয়াল হিজরা ( কাফের ঘোষক ও বিচ্ছিন্নতাবাদী)। যদিও শুকরি এ নামটি ঘৃণা করতেন, তারপরও নামটি জনমনে স্থায়ীভাবে গেঁথে যায় এবং তার গোষ্ঠীকে এই নাম দিয়েই চিহ্নিত করা হতে থাকে। \n\n\n== মৃত্যু ==\nশুকরি মুস্তফা গণমাধ্যমে প্রচার পাওয়ার সুযোগকে নিজের মতাদর্শ প্রচারে কাজে লাগাতে ব্যর্থ হন এবং তার নেতৃত্বের ওপর দলের ভেতরে প্রশ্ন উঠতে থাকে। এই অবস্থায় তিনি ১৯৭৭ সালের ৩ জুলাই প্রাক্তন মিশরীয় মন্ত্রী ও মূলধারার আলেম মুহাম্মদ যাহাবিকে অপহরণ করেন। জাহাবি পূর্বে জামাআতের বিরুদ্ধে সরকারি পুস্তিকা প্রকাশ করেছিলেন, যেখানে তিনি গোষ্ঠীটির সঙ্গে খারেজিদের সম্পর্ক স্থাপন করেন। শুকরি তার মুক্তিপণের শর্ত হিসেবে তার অনুসারীদের মুক্তি, গণমাধ্যমে ক্ষমা প্রার্থনা ও তার সাহিত্যকর্ম প্রকাশ করার অনুমতির দাবি করেন। এই দাবিগুলো উপেক্ষা করা হলে জাহাবিকে হত্যা করা হয়। \nসরকারের প্রতিক্রিয়া দ্রুত ও কঠোর ছিল। সরকারি অভিযানে তার শত শত অনুসারী গ্রেফতার হন এবং অনেককে কারাগারে পাঠানো হয়। অবশেষে একটি জরুরি সামরিক ট্রাইব্যুনালে বিচার শেষে ১৯৭৮ সালের ১৯ মার্চ শুকরি মুস্তফা ও তার চার সহনেতাকে মৃত্যুদণ্ড দিয়ে ফাঁসি দেওয়া হয়। \n\n\n== আরো দেখুন ==\nহাসান আল বান্না\nআয়মান আল-জাওয়াহিরি\nইউসুফ কারযাভী\nজয়নাব আল গাজালী\n\n\n== তথ্যসূত্র ==\n\n\n== সূত্র ==\nKepel, Giles. Jihad: The Trail of Political Islam pages 83–85.\nKepel, Giles. Muslim extremism in Egypt: the Prophet and the Pharaoh\nMarc Sageman. Understanding terror networks"}