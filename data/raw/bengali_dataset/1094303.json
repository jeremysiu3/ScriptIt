{"pageid": 1094303, "title": "ইউথালিয়া সহদেব", "url": "https://bn.wikipedia.org/wiki?curid=1094303", "content": "গ্রীন ডিউক (বৈজ্ঞানিক নাম: Euthalia sahadeva (Moore))এক প্রজাতির মাঝারী আকারের সবজে বাদামী রঙের প্রজাপতি। এরা নিমফ্যালিডি পরিবার এবং এউথালিয়া উপগোত্রের সদস্য।\n\n\n== আকার ==\nগ্রীন ডিউক এর প্রসারিত অবস্থায় ডানার আকার ৮০-১০৫ মিলিমিটার দৈর্ঘ্যের হয়।\n\n\n== উপপ্রজাতি ==\nE. s. sahadeva Moore, 1859\nE. s. narayana Grose-Smith & Kirby, 1891\nE. s. nadaka Fruhstorfer, 1913\nE. s. thawgawa Tytler, 1940\nE. s. yanagisawai Sugiyama, 1996\n\n\n=== ভারতে প্রাপ্ত গ্রীন ডিউক এর উপপ্রজাতি ===\nভারতে প্রাপ্ত গ্রীন ডিউক এর উপপ্রজাতি হল-\n\nEuthalia sahadeva sahadeva (Moore, 1859) – Chinese Green Duke\nEuthalia sahadeva nadaka (Fruhstorfer, 1913) – Patkai Green Duke\n\n\n== বিস্তার ==\nএই প্রজাতি ভারত এর সিকিম থেকে অরুণাচল প্রদেশ পর্যন্ত নেপাল, ভুটান এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিষদ জানার জন্য প্রজাপতির দেহ এবং ডানার অংশের নির্দেশিকা দেখুন:-\nস্ত্রী এবং পুরুষ উভয়েরই ডানার উপরিতল কালচে সবুজ এবং ব্রোঞ্জ ডিউক (Euthalia nara) এর স্ত্রী প্রকারের সাথে মিলযুক্ত। সামনের ডানায় কোস্টাল শিরা থেকে ২নং শিরা পর্যন্ত বিস্তৃত বিভিন্ন আকৃতির ছোপ দ্বারা গঠিত একটি ডিসকাল বন্ধনী রয়েছে যার অভিমূখ টর্নাস এর দিকে। উক্ত বন্ধনীর ছোপগুলি পুরুষ প্রকারে ফ্যাকাশে অথবা ইষদ হলদেটে এবং স্ত্রী প্রকারে সাদা বর্নের হয়। উক্ত ডিসকাল বন্ধনীর ৩ নং শিরা মধ্যস্থ ছোপটির ভিতরের কিনারা, ৪ নং শিরা মধ্যস্থ ছোপের মধ্যভাগ অভিমুখী। এপিকাল অথবা শীর্ষভাগের ছোপ দুটির মধ্যে উপরেরটি তলার ছোপ অপেক্ষা অনেক ছোট এবং তলার ছোপটি প্রান্তসীমা অথবা টার্মেনের বেশী কাছে অবস্থিত।\nপিছনের ডানার উপরিতলে ফ্যাকাশে এবং ইষদ অস্পষ্ট ডিসকাল ছোপগুলি আলাদা আলাদা এবং সাধারনত ৬ এবং ৭ নং শিরামধ্যে অবস্থিত, তবে কখনো কখনো পুরুষ নমুনাতে ১নং শিরামধ্য পর্যন্ত ছোপগুলি বিস্তৃত থাকে আবার স্ত্রী প্রকারে সম্পূর্ন অনুপস্থিত থাকে। স্ত্রী প্রকার পুরুষ অপেক্ষা আকারে বড়।\nস্ত্রী এবং পুরুষ উভয়ের ডানার নিম্নতল হলদেটে সবুজ বর্নের এবং দাগ-ছোপ-বন্ধনী ডানার উপরিতলের অনুরূপ।\n\n\n== আচরণ ==\nদুস্প্রাপ্য এই প্রজাতির সাথে grand duchess প্রজাতির আচরনের প্রচুর মিল পাওয়া যায়। অন্যান্য ডিউক দের মত এরাও গাছের পাতায় অথবা মাটিতে ডানা মেলে বসে রোদ পোহায় এবং মাড-পাডল করে। শক্তিশালী এবং দ্রুতগামী উড়ান বিশিষ্ট এই প্রজাতির অতিপক্ক এবং পচা ফলের প্রতু ভীষন দুর্বলতা রয়েছে। এরা ১২০০-২০০০ মিটার উচ্চতার মধ্যে জঙ্গলাকীর্ন অঞ্চল খুব পছন্দ করে। জুন থেকে সেপ্টেম্বর মাস পর্যন্ত উপযুক্ত পরিবেশে এদের বিচরন লক্ষ্য করা যায়। নাগা পাহাড়ে সারা বছরই এরা সুলভ দর্শন। সিকিম-দার্জিলিং অঞ্চলে ৪০০০-৫০০০ ফুট উচ্চতায় এদের দর্শন মেলে। পুরুষ প্রকার পরিযায়ী হয়।\n\n\n== তথ্যসূত্র =="}