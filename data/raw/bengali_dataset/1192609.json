{"pageid": 1192609, "title": "ইপথিমা সাকরা", "url": "https://bn.wikipedia.org/wiki?curid=1192609", "content": "হিমালয়ান ফাইভ-রিং (বৈজ্ঞানিক নাম: Ypthima sakra (Moore)) প্রজাতি নিমফ্যালিডি (Nymphalidae) গোত্র ও 'স্যাটিরিনি' (Satyrinae) উপ-গোত্রের অন্তর্ভুক্ত প্রজাপতি।\n\n\n== আকার ==\nহিমালয়ান ফাইভ-রিং এর প্রসারিত অবস্থায় ডানার আকার ৪৫-৫৫ মিলিমিটার দৈর্ঘ্যের হয়।\n\n\n== উপপ্রজাতি ==\nহিমালয়ান ফাইভ-রিং এর উপপ্রজাতিগুলো হলো:\n\nYpthima sakra sakra\nYpthima sakra austeni\nYpthima sakra nujiangensis\nYpthima sakra leechi\nYpthima sakra matinia\n\n\n=== ভারতে প্রাপ্ত হিমালয়ান ফাইভ-রিং এর উপপ্রজাতি ===\nভারতে প্রাপ্ত হিমালয়ান ফাইভ-রিং এর উপপ্রজাতি হল-\n\nYpthima sakra sakra Moore, [1858] – East Himalayan Five-ring\nYpthima sakra austeni Moore, [1893] – Khasi Five-ring\n\n\n== বিস্তার ==\nএই প্রজাতি ভারত এর উত্তরাখণ্ড থেকে অরুণাচল প্রদেশ, পাকিস্তান, নেপাল, ভুটান এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিশদ জানার জন্য প্রজাপতির দেহ এবং ডানার অংশের নির্দেশিকা দেখুন:-\nএই প্রজাতির উভয় ডানার উভয়পৃষ্ঠ বাদামী বর্ণের এবং ডানার নিম্নতল সর্বত্র চকচকে সরু রেখায় ঘনভাবে চিত্রিত। সামনের ডানার নিম্নতলে শীর্ষভাগে একটি বড় দুই চক্ষুতারা যুক্ত চক্ষুবিন্দু বর্তমান। পিছনের ডানার নিম্নপৃষ্ঠে শীর্ষভাগে দুটি এক তারা বিশিষ্ট চক্ষুবিন্দু একত্রে সংযুক্ত এবং নিম্নবর্তী অপর ৩টি চক্ষুবিন্দু অপেক্ষা বৃহত্তর। সর্বনিম্ন চক্ষুবিন্দুটি দুই চক্ষুতারা যুক্ত। সামনের ও পিছনের উভয় ডানাস্থ প্রতিটি চক্ষুবিন্দু হলুদ বলয় দ্বারা পরিবেষ্টিত।\nডানার উপরিতল নিম্নতল অপেক্ষা একটু বেশী কালচে। সামনের ডানার শীর্ষভাগে ২ তারা যুক্ত একটি চক্ষুবিন্দু এবং তার ঠিক নিচে একটি খুব ছোট, চক্ষুবিন্দু দেখা যায়। পিছনের ডানায় শীর্ষভাগে একটি ছোট এবং টর্নাস এর কাছে ৩টি ছোট চক্ষুবিন্দু লক্ষ্য করা যায়, যাদের মধ্যে সর্বনিম্ন চক্ষুবিন্দুটি সবচেয়ে ছোট। পুরুষ প্রকারে দাগ অথবা brand থাকে এবং এই প্রজাতির কোন শুষ্ক ঋতুরূপ নাই।\n\n\n== তথ্যসূত্র =="}