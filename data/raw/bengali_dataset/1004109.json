{"pageid": 1004109, "title": "লিথোপোন", "url": "https://bn.wikipedia.org/wiki?curid=1004109", "content": "লিথোপোন হল এক ধরনের সাদা রঙ্গক। এতে দুটি অজৈব যৌগের মিশ্রণ থাকে। এর মধ্যে একটি হল বেরিয়াম সালফেট এবং অন্যটি জিঙ্ক সালফাইড। জলে অদ্রবণীয় এই যৌগগুলি জৈব যৌগের সাথে বেশ ভালভাবে মিশে গিয়ে অস্বচ্ছতা তৈরি হয়। এই সাদা রঙ্গকটি কম খরচায় বানানো যায় এবং আনেকটা জায়গা জুড়ে লাগানো যায়। তাই এটি বেশ জনপ্রিয়। এই ধরনের সাদা রঞ্জকগুলির মধ্যে রয়েছে টাইটানিয়াম ডাই অক্সাইড, জিঙ্ক অক্সাইড (\"জিঙ্ক হোয়াইট\") এবং জিঙ্ক সালফাইড। \n\n\n== ইতিহাস ==\n১৮৭০এর দশকে আমেরিকার ডুপন্ট কোম্পানি লিথোপোন আবিষ্কার করে। পরে এটি ক্রেবস পিগমেন্টস এবং কেমিক্যাল কোম্পানি এবং অন্যান্য সংস্থা দ্বারা এর উৎপাদন শুরু হয়। জিঙ্ক সালফাইডের পরিমাণ উপর নির্ভর করে গোল্ড সিল, ব্রোঞ্জ সিল প্রভৃতি নানা মোড়কে লিথোপোন বাজারে পাওয়া যেত। গোল্ড সিল এবং ব্রোঞ্জ সিলে শতকরা ৪০ থেকে ৫০ ভাগ  জিঙ্ক সালফাইড থাকে, যা বেশি জায়গা জুড়ে লাগানো যায় এবং এর শক্তিও বেশি।  ১৯২০ সাল নাগাদ এর জনপ্রিয়তা তুঙ্গে পৌঁছেছিলো। ১৯৯০ সালে প্রায় ২২৩,৩৫২ টন লিথোপোন উৎপাদন করা হয়। এটি মূলত রঙ শিল্পে, প্লাস্টিক শিল্পে এবং পুটিং হিসেবে ব্যবহৃত হয়।\n\n\n== উৎপাদন ==\nবেরিয়াম সালফেট এবং জিঙ্ক সালফাইডকে একই সঙ্গে অধঃক্ষেপ ফেলে লিথোপোন  উৎপাদন করা হয়। সাধারণত জিঙ্ক সালফেট দ্রবণে বেরিয়াম সালফাইড দিলে বেরিয়াম সালফেট ও জিঙ্ক সালফাইডের মিশ্র অধঃক্ষেপ পাওয়া যায়। মিশ্রণটি ছেঁকে উত্তপ্ত করলে যে মিহি সাদা গুঁড়ো পাওয়া যায় সেটাই সাদা রঙ্গক হিসাবে লিথোপোন নামে ব্যবহৃত হয়।\nBaS + ZnSO4→ ZnS · BaSO4\nএই পদ্ধতিতে যে লিথোপোন তৈরি হয় তাতে ওজন হিসাবে শতকরা ২৯.৪ ভাগ জিঙ্ক সালফাইড এবং শতকরা ৭০.৬ ভাগ বেরিয়াম সালফেট থাকে।এই শতকরা হিসাবের পরিবর্তনও দেখা যায়। উদাহরণস্বরূপ, জিংক সালফেট এবং বেরিয়াম সালফাইডের মিশ্রণে যখন  জিংক ক্লোরাইড যুক্ত করা হয় তখন আরও বেশি জিঙ্ক সালফাইডযুক্ত  লিথোপোন তৈরি হয়।\nবেরিয়াম সালফেটকে কার্বন দিয়ে তাপে বিজারিত করলে বেরিয়াম সালফাইড উৎপন্ন হয়। দস্তা বা দস্তাযুক্ত পদার্থের সঙ্গে সালফিউরিক অ্যাসিডের বিক্রিয়ায় জিঙ্ক সালফেট পাওয়া যায়।\n\n\n== সুরক্ষাবিধি ==\nলিথোপোনের মধ্যে থাকা উপাদানগুলি জলে অদ্রাব্য। এই কারণে এটি এমনিতে বিষাক্ত নয়। এক্স রে দিয়ে ছবি ভাল ভাবে তোলার জন্য এটি রেডিও-কন্ট্রাস্ট এজেন্ট হিসাবে ওষুধে ব্যবহার হয়। মার্কিন যুক্তরাষ্ট্র এবং ইউরোপে খাবারের সাথে লিথোপোনের ছোঁয়াছুঁয়িকে অনুমোদন দেওয়া হয়েছে।\n\n\n== তথ্যসূত্র =="}