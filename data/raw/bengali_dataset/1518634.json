{"pageid": 1518634, "title": "মল্লিকা সাগর", "url": "https://bn.wikipedia.org/wiki?curid=1518634", "content": "মল্লিকা সাগর একজন ভারতীয় শিল্প সংগ্রাহক এবং নিলামকারী।\n\n\n== জীবনী ==\nমল্লিকা সাগরের জন্ম ১৯৭৫ সালের ৩রা আগস্ট, ভারতের মহারাষ্ট্র রাজ্যের বোম্বেতে। কিশোর বয়সে তিনি একটি বই পড়েন, যেখানে প্রধান চরিত্রটি ছিল একজন মহিলা নিলামকারীর। এই বই থেকে নিলাম ব্যবসার সাথে তাঁর পরিচয় হয় এবং এটি তাঁকে নিলামকারী হতে অনুপ্রাণিত করে।\n\n\n== কর্মজীবন ==\nমল্লিকা সাগর ফিলাডেলফিয়ার ব্রিন মার কলেজ থেকে শিল্প ইতিহাসে স্নাতক ডিগ্রি অর্জন করেন। ২০০১ সালে, তিনি আন্তর্জাতিক নিলাম ঘর ক্রিস্টি'স- এর নিউ ইয়র্ক শহরের অফিসে তাঁর কর্মজীবন শুরু করেন, তিনি ছিলেন কোম্পানির প্রথম ভারতীয় মহিলা নিলামকারী। তিনি আধুনিক শিল্পে বিশেষজ্ঞ ছিলেন এবং মুম্বাইয়ের পুণ্ডোলের শিল্প গ্যালারির মতো অন্যান্য নিলাম ঘরগুলিতে নিলামকারী হিসেবে কাজ করেছিলেন।\n২০২১ সালে, প্রো কাবাডি লীগে, প্রতিযোগিতার অষ্টম মরশুমের আগে লীগের খেলোয়াড়দের জন্য নিলামের আয়োজন করে মল্লিকা সাগর একজন ক্রীড়া নিলামকারী হিসেবে আবির্ভুত হন। তিনি প্রো কাবাডি লীগের নিলাম আয়োজনকারী প্রথম মহিলা নিলামকারী ছিলেন। ২০২১ সালের ইন্ডিয়ান প্রিমিয়ার লিগের নিলামের আগে সতর্কতামূলক ব্যবস্থা হিসেবে নিলামকারী হিউ এডমিডসের কাছ থেকে তাঁর বিকল্প হিসেবে কাজ করার জন্য তিনি একটি আমন্ত্রণ পেয়েছিলেন কারণ এই ইভেন্টটি কোভিড-১৯ এর বৈশ্বিক মহামারির মাঝামাঝি সময়ে অনুষ্ঠিত হয়েছিল। তিনি মহিলা প্রিমিয়ার লীগের প্রথম সংস্করণের নিলামকারী হিসেবে খেলোয়াড় নিলামের আয়োজন করেছিলেন। দুবাইতে ২০২৪ সালের ইন্ডিয়ান প্রিমিয়ার লিগের নিলামের জন্য তাঁকে নিলামকারী হিসেবে ঘোষণা করা হয়েছিল, তিনি এডমিডসের স্থলাভিষিক্ত হন। তিনি ইন্ডিয়ান প্রিমিয়ার লীগের প্রথম মহিলা নিলামকারী ছিলেন। ২০২৪ সালের নভেম্বরে, তাঁকে ২০২৫ সালের ইন্ডিয়ান প্রিমিয়ার লিগের নিলাম আয়োজনের জন্য নিলামকারী হিসেবে নিযুক্ত করা হয়।\n\n\n== তথ্যসূত্র =="}