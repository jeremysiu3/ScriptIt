{"pageid": 1074207, "title": "মোহাম্মদ নাজমুল হক", "url": "https://bn.wikipedia.org/wiki?curid=1074207", "content": "মোহাম্মদ নাজমুল হক একজন বাংলাদেশী শিক্ষাবিদ। তিনি জাহাঙ্গীরনগর বিশ্ববিদ্যালয়ের পরিসংখ্যান বিভাগের অধ্যাপক এবং সিলেটে অবস্থিত দেশের প্রথম বেসরকারি কারিগরি বিশ্ববিদ্যালয়, আরটিএম আল-কবির টেকনিক্যাল ইউনিভার্সিটির প্রথম উপাচার্য।\n\n\n== শিক্ষাজীবন ==\nনাজমুল হক চট্টগ্রাম বিশ্ববিদ্যালয় স্কুল এন্ড কলেজ থেকে ১৯৮৯ সালে এসএসসি এবং ১৯৯১ সালে এইচএসসি পাস করেন। তিনি জাহাঙ্গীরনগর বিশ্ববিদ্যালয়ের পরিসংখ্যান বিভাগ থেকে ১৯৯৪ সালে বিএসসি (সম্মান) এবং ১৯৯৫ সালে এমএসসি ডিগ্রি লাভ করেন। তিনি ঢাকা বিশ্ববিদ্যালয় থেকে ২০১৩ সালে স্বাস্থ্য অর্থনীতিতে পিএইচডি ডিগ্রি অর্জন করেন।\n\n\n== কর্মজীবন ==\nনাজমুল হক ২০০০ সালে জাহাঙ্গীরনগর বিশ্ববিদ্যালয়ের পরিসংখ্যান বিভাগে প্রভাষক হিসেবে যোগ দেন। ২০০৩ সালে তিনি সহকারী অধ্যাপক, ২০১১ সালে সহযোগী অধ্যাপক এবং ২০১৫ সালে অধ্যাপক হিসেবে পদোন্নতি লাভ করেন।\nকর্মজীবনে তিনি বিভাগীয় প্রধান ও দেশি-বিদেশি একাধিক সংস্থার পরামর্শকসহ বিভিন্ন গুরুত্বপূর্ণ দায়িত্ব পালন করেছেন।\nমোহাম্মদ নাজমুল হক ২০২১ সালের ১ এপ্রিল থেকে ২০২২ সালের ১ সেপ্টেম্বর পর্যন্ত সিলেটে অবস্থিত আরটিএম আল-কবির টেকনিক্যাল ইউনিভার্সিটির প্রথম উপাচার্য হিসেবে দায়িত্ব পালন করেন।\n\n\n== গবেষণাকর্ম ও প্রকাশনা ==\nদেশিয় ও আন্তর্জাতিক জার্নালে তার গবেষণা প্রবন্ধ প্রকাশিত হয়েছে। তিনি একাধিক গবেষণা প্রকল্পের সাথেও যুক্ত।\n\n\n== তথ্যসূত্র =="}