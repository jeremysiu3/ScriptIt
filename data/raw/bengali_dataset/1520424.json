{"pageid": 1520424, "title": "মানসী জোশী (ব্যাডমিন্টন খেলোয়াড়)", "url": "https://bn.wikipedia.org/wiki?curid=1520424", "content": "মানসী জোশী (জন্ম: ১১ই জুন ১৯৮৯) একজন ভারতীয় প্যারা-ব্যাডমিন্টন খেলোয়াড়। তিনি প্যারা ব্যাডমিন্টন মহিলা একক এসএল৩ বিভাগে একজন প্রাক্তন বিশ্ব চ্যাম্পিয়ন। ২০২২ সালের ৮ই মার্চ, তিনি মহিলাদের একক এসএল৩ বিভাগে বিশ্বের ১ নম্বর স্থান অধিকার করেন।\n\n\n== প্রাথমিক জীবন এবং পটভূমি ==\nমানসী গুজরাটের রাজকোটে জন্মগ্রহণ করেন এবং তিনি মুম্বাইয়ের অনুশক্তিনগরে বড় হয়ে ওঠেন। তিনি ২০১০ সালে মুম্বাই বিশ্ববিদ্যালয়ের কে জে সোমাইয়া কলেজ অফ ইঞ্জিনিয়ারিং থেকে ইলেকট্রনিক্স ইঞ্জিনিয়ারিংয়ে স্নাতক ডিগ্রি অর্জন করেন। ক্রীড়াপ্রেমী মানসী তাঁর স্কুল ও কলেজ জীবনে ফুটবল এবং ব্যাডমিন্টন খেলতেন। তাঁর বাবা, ভাভা পারমাণবিক গবেষণা কেন্দ্রের একজন অবসরপ্রাপ্ত বিজ্ঞানী ছিলেন, মানসী ছয় বছর বয়সে তাঁর সাথে ব্যাডমিন্টন খেলা শুরু করেন। বছরের পর বছর ধরে তিনি বিভিন্ন টুর্নামেন্টে তাঁর স্কুল, কলেজ এবং কর্পোরেট দলের প্রতিনিধিত্ব করেছেন। ২০১০ সালে স্নাতক শেষ করার পর, তিনি ২০১১ সালের ডিসেম্বর পর্যন্ত সফটওয়্যার ইঞ্জিনিয়ার হিসেবে কাজ করেন।\n\n\n== দুর্ঘটনা ==\n২০১১ সালের ডিসেম্বরে, মোটরবাইকে কর্মস্থলে যাওয়ার সময় তিনি একটি সড়ক দুর্ঘটনার শিকার হন এবং তাঁর পা কেটে ফেলতে হয়। ৪৫ দিন হাসপাতালে ভর্তি থাকার পর, মানসীকে নবি মুম্বাইয়ের ভাশির এমজিএম হাসপাতাল থেকে ছেড়ে দেওয়া হয়। দুর্ঘটনার পর ২০১২-২০১৩ সালে, মানসী তাঁর দক্ষতা ফিরে পেতে যোগব্যায়াম, ধ্যান এবং ব্যাডমিন্টন অনুশীলন শুরু করেন। তিনি তাঁর পুনর্বাসনের অংশ হিসেবে ব্যাডমিন্টন খেলতেন এবং আরেকজন প্যারা-ব্যাডমিন্টন খেলোয়াড় তাঁকে জাতীয় দলে খেলার চেষ্টা করার জন্য অনুরোধ করেছিলেন।\n\n\n== কর্মজীবন ==\nমানসী ২০১৫ সালে তাঁর দ্বিতীয় ক্রীড়া যাত্রা শুরু করেন এবং ২০২০ সালে, তিনি মহিলাদের একক এসএল৩ বিভাগে বিশ্বের দ্বিতীয় স্থানে ছিলেন। তিনি ২০১৪ সালের এশিয়ান প্যারা-গেমসের জন্য নির্বাচিত হন এবং স্পেনে তাঁর প্রথম আন্তর্জাতিক টুর্নামেন্ট খেলেন। ২০১৮ সালে, তিনি পুল্লেলা গোপীচাঁদকে অনুরোধ করেন তাঁকে প্রশিক্ষণ দেওয়ার জন্য, এবং হায়দ্রাবাদে তাঁর ব্যাডমিন্টন একাডেমিতে ভর্তি হন। ২০১৫ সালের সেপ্টেম্বরে, তিনি ইংল্যান্ডের স্টোক ম্যাণ্ডেভিলে অনুষ্ঠিত প্যারা-ব্যাডমিন্টন বিশ্ব চ্যাম্পিয়নশিপে মিশ্র দ্বৈতে রৌপ্য পদক জিতেছিলেন। ২০১৮ সালের অক্টোবরে, তিনি ইন্দোনেশিয়ার জাকার্তায় অনুষ্ঠিত এশিয়ান প্যারা গেমস ২০১৮-তে ভারতের হয়ে ব্রোঞ্জ পদক জিতেছিলেন। ২০১৯ সালের আগস্ট মাসে, সুইজারল্যাণ্ডের বাজেলে অনুষ্ঠিত প্যারা-ব্যাডমিন্টন বিশ্ব চ্যাম্পিয়নশিপ ২০১৯- এ, তিনি একটি স্বর্ণপদক জিতেছিলেন। ২০২২ সালে চীনের হাংচৌতে অনুষ্ঠিত এশিয়ান প্যারা গেমসে তিনি থুলাসিমাথি মুরুগেসানের সাথে দ্বৈতে রৌপ্য এবং একক এসএল৩ তে ব্রোঞ্জ জিতেছিলেন।\n\n\n== পুরস্কার এবং স্বীকৃতি ==\n২০২০ সালের অক্টোবরে টাইম পত্রিকা মানসীকে নেক্সট জেনারেশন লিডার ২০২০ হিসেবে তালিকাভুক্ত করে এবং তিনি তাদের এশিয়া প্রচ্ছদে উপস্থিত হন। এর ফলে তিনি বিশ্বের এবং ভারতের প্রথম প্যারা-অ্যাথলিট হিসেবে পত্রিকার প্রচ্ছদে স্থান পান এবং প্রতিবন্ধী ব্যক্তিদের অধিকারের প্রবক্তা হয়ে ওঠেন।\nআন্তর্জাতিক শিশু কন্যা দিবস (১১ই অক্টোবর ২০২০) উপলক্ষে, তরুণীদের অনুপ্রাণিত করার জন্য বার্বি তাঁর আদলে একটি অনন্য বার্বি পুতুল তৈরি ক'রে মানসী এবং তাঁর কৃতিত্বকে উদযাপন করেছে। ২০২০ সালে তিনি বিবিসি কর্তৃক বিশ্বের ১০০ জন সবচেয়ে অনুপ্রেরণামূলক ও শক্তিশালী নারীর একজন হিসেবে স্বীকৃতি পেয়েছেন এবং পিভি সিন্ধু, মেরি কম, ভিনেশ ফোগাট এবং দ্যুতি চাঁদের সাথে ২০২০ সালের বিবিসি ইণ্ডিয়ান স্পোর্টসওম্যান অফ দ্য ইয়ার পুরস্কারের জন্য মনোনীত হয়েছেন।\n\n২০১৭ - মহারাষ্ট্র রাজ্য একলব্য খেল ক্রীড়া পুরস্কার (সর্বোচ্চ রাষ্ট্রীয় সম্মান)\n২০১৯ - সেরা প্রতিবন্ধী ক্রীড়াবিদ (মহিলা) হিসেবে জাতীয় পুরস্কার\n২০১৯ - ইএসপিএন ইণ্ডিয়া অ্যাওয়ার্ডসে বর্ষসেরা প্রতিবন্ধী ক্রীড়াবিদ পুরস্কার\n২০১৯ - বছরের সেরা প্যারা-অ্যাথলিটের জন্য টাইমস অফ ইণ্ডিয়া স্পোর্টস পুরস্কার\n২০১৯ - এসেস ২০২০ সালের বর্ষসেরা ক্রীড়াবিদ (প্যারা-স্পোর্টস) হিন্দু সংবাদপত্র (মনোনীত)\n২০১৯ – বিবিসি ইণ্ডিয়ান স্পোর্টসওম্যান অফ দ্য ইয়ার\n২০২০ – টাইম নেক্সট জেনারেশন লিডার\n২০২০ - বিবিসি ১০০ উইমেন\n২০২০ – ফোর্বস ইণ্ডিয়া, ২০২০ সালের স্ব-নির্মিত নারী\n\n\n== অর্জনসমূহ ==\n\n\n=== বিশ্ব চ্যাম্পিয়নশিপ ===\nমহিলাদের একক\n\nমহিলাদের দ্বৈত\n\nমিশ্র দ্বৈত\n\n\n=== এশিয়ান প্যারা গেমস ===\nমহিলাদের একক\n\n\n=== এশিয়ান চ্যাম্পিয়নশিপ ===\nমহিলাদের একক\n\n\n=== বিডব্লিউএফ প্যারা ব্যাডমিন্টন ওয়ার্ল্ড সার্কিট (৫টি শিরোপা, ৬টি রানার্স-আপ) ===\n২০২২ সাল থেকে ব্যাডমিন্টন ওয়ার্ল্ড ফেডারেশন কর্তৃক বিডব্লিউএফ প্যারা ব্যাডমিন্টন ওয়ার্ল্ড সার্কিট - গ্রেড ২, লেভেল ১, ২ এবং ৩ টুর্নামেন্ট অনুমোদিত হয়েছে।\n\nমহিলাদের দ্বৈত\n\nমিশ্র দ্বৈত\n\n\n=== আন্তর্জাতিক টুর্নামেন্ট (৭টি শিরোপা, ৮টি রানার্স-আপ) ===\nমহিলাদের একক\n\nমহিলাদের দ্বৈত\n\nমিশ্র দ্বৈত\n\n\n== তথ্যসূত্র ==\n\n\n== মন্তব্য =="}