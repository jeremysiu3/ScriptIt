{"pageid": 1439062, "title": "আম্বেদকর জয়ন্তী", "url": "https://bn.wikipedia.org/wiki?curid=1439062", "content": "আম্বেদকর জয়ন্তী বা ভীম জয়ন্তী ১৪ এপ্রিল ভারতীয় রাজনীতিবিদ এবং সমাজ সংস্কারক বি আর আম্বেদকরের স্মৃতির স্মরণে পালন করা হয়। এটি আম্বেদকরের জন্মদিন চিহ্নিত করে, যিনি ১৮৯১ সালের ১৪ এপ্রিল জন্মগ্রহণ করেছিলেন। তাঁর জন্মদিনটিকে ভারতে কেউ কেউ 'সমতা দিবস' হিসাবেও উল্লেখ করেছেন।\n\nমুম্বাইয়ের চৈত্যভূমি এবং নাগপুরের দীক্ষাভূমিতে তাঁর অনুগামীরা আম্বেদকর জয়ন্তীর শোভাযাত্রা করেন। নতুন দিল্লিতে ভারতের সংসদে আম্বেদকরের মূর্তির প্রতি শ্রদ্ধা জানানো রাষ্ট্রপতি, প্রধানমন্ত্রী এবং প্রধান রাজনৈতিক দলের নেতাদের মতো প্রবীণ জাতীয় ব্যক্তিত্বদের জন্য এটি একটি প্রথা। এটি বিশ্বজুড়ে বিশেষত দলিত, আদিবাসী, শ্রমিক, মহিলা এবং যারা তাঁর উদাহরণ অনুসরণ করে বৌদ্ধধর্ম গ্রহণ করেছিলেন তাদের দ্বারা উদযাপিত হয়। ভারতে, বিপুল সংখ্যক লোক প্রচুর ধুমধাম করে মিছিলে আম্বেদকরের স্মরণে স্থানীয় মূর্তিগুলো পরিদর্শন করে। ২০২০ সালে, বিশ্বে প্রথম অনলাইন আম্বেদকর জয়ন্তী উদযাপিত হয়েছিল।\nআম্বেদকর জয়ন্তী অন্ধ্রপ্রদেশ, বিহার, চণ্ডীগড়, ছত্তিশগড়, গোয়া, গুজরাত, হরিয়ানা, হিমাচল প্রদেশ, জম্মু ও কাশ্মীর, ঝাড়খণ্ড, কর্ণাটক, কেরল, লাদাখ, মধ্যপ্রদেশ, মহারাষ্ট্র, ওড়িশা, পুদুচেরি, পাঞ্জাব, রাজস্থান, সিকিম, তামিলনাড়ু, তেলেঙ্গানা, উত্তরাখণ্ড, উত্তরপ্রদেশ, পশ্চিমবঙ্গ ইত্যাদি সহ ভারতের ২৫টিরও বেশি রাজ্য ও কেন্দ্রশাসিত অঞ্চলে একটি সরকারী ছুটির দিন।\n\n\n== প্রেক্ষাপট ==\n\nবাবাসাহেব আম্বেদকরের প্রথম জন্মদিন ১৯২৮ সালের ১৪ এপ্রিল পুনেতে জনার্দন সদাশিব রানাপিসে দ্বারা পালিত হয়েছিল, যিনি একজন আম্বেদকরবাদী এবং সামাজিক কর্মী ছিলেন। বাবাসাহেবের জন্মবার্ষিকী বা আম্বেদকর জয়ন্তীর ঐতিহ্যের সূচনা করেন তিনি। আম্বেদকর ১৯০৭ সালে ম্যাট্রিক পাস করেন। এরপর এলফিনস্টোন মহাবিদ্যালয় থেকে অর্থনীতি ও রাষ্ট্রবিজ্ঞানে বিএ অনার্স করেন। তিনি নিউ ইয়র্কের কলাম্বিয়া বিশ্ববিদ্যালয়ে মাস্টার্স অব আর্টসে ভর্তি হন এবং ১৯২৭ সালে অর্থনীতিতে পিএইচডি ডিগ্রি লাভ করেন। ১৯১৬ সালে তিনি গ্রে'স ইন-এ বার কোর্সে ভর্তি হন এবং লন্ডন স্কুল অব ইকোনমিক্স থেকে অর্থনীতিতে আরেকটি ডক্টরাল থিসিস করেন। আম্বেদকর ৬৪টি বিষয় এবং ১১টি ভাষায় দক্ষ ছিলেন।\n\n\n== শ্রদ্ধাঞ্জলি ==\nভারতীয় ডাক ১৯৬৬, ১৯৭৩, ১৯৯১, ২০০১ এবং ২০১৩ সালে আম্বেদকরের জন্মদিনে উত্সর্গীকৃত ডাকটিকিট প্রকাশ করেছিল এবং ২০০৯, ২০১৫, ২০১৬, ২০১৭ এবং ২০২০ সালে ওনাকে অন্যান্য স্ট্যাম্পে চিহ্নিত করেছিল।\n১৯৯০ সালের ১৪ এপ্রিল আম্বেদকরকে ভারতরত্ন পুরস্কারে ভূষিত করা হয়। একই বছর সংসদের সেন্ট্রাল হলে তার লাইফ সাইজ পোর্ট্রেট উন্মোচন করা হয়। ১৯৯০ সালের ১৪ই এপ্রিল থেকে ১৯৯১ সালের ১৪ই এপ্রিল পর্যন্ত দিনটিকে বাবাসাহেবের স্মৃতিতে \"সামাজিক ন্যায়ের বছর\" হিসেবে পালন করা হয়।\nআম্বেদকরের সম্মানে ১২৫ তম জন্মবার্ষিকী উপলক্ষে ভারত সরকার ২০১৫ সালে ১০ টাকা এবং ১২৫ টাকার কয়েন জারি করে।\n২০১৫ সালের ১৪ই এপ্রিল, আম্বেদকরের ১২৪তম জন্মদিনের জন্য একটি গুগল ডুডল প্রকাশিত হয়। ডুডলটি ভারত, আর্জেন্টিনা, চিলি, আয়ারল্যান্ড, পেরু, পোল্যান্ড, সুইডেন এবং যুক্তরাজ্যে প্রদর্শিত হয়েছিল।\nজাতিসংঘ ২০১৬, ২০১৭ এবং ২০১৮ সালে আম্বেদকর জয়ন্তী পালন করেছে।\n২০১৭ সালে, মহারাষ্ট্র সরকারের মতে, ১৪ এপ্রিল আম্বেদকরের স্মরণে ভারতের মহারাষ্ট্র রাজ্যে জ্ঞান দিবস হিসাবে পালন করা হয়।\n২০১৭ সালে, আম্বেদকর জয়ন্তী উপলক্ষে, টুইটার তাকে শ্রদ্ধা জানাতে আম্বেদকর ইমোজি চালু করেছিল।\n২০২০ সালের ৬ই এপ্রিল, কানাডার বার্নাবিতে, ১৪ ই এপ্রিল \"ডঃ বি আর আম্বেদকর সাম্যতা দিবস\" হিসাবে পালনের সিদ্ধান্ত নেওয়া হয়েছিল। কানাডার বার্নাবি শহরের কাউন্সিল এই সিদ্ধান্ত নিয়েছে।\n২০২১ সালে, ব্রিটিশ কলম্বিয়া সরকার কানাডার ব্রিটিশ কলম্বিয়া প্রদেশে ১৪ এপ্রিলকে \"ডঃ বি আর আম্বেদকর সমতা দিবস\" হিসাবে পালন করার সিদ্ধান্ত নিয়েছে।\n২০২২ সালে কানাডার ব্রিটিশ কলাম্বিয়া প্রদেশ এপ্রিলকে দলিত ইতিহাসের মাস হিসেবে স্বীকৃতি দিয়েছে।\n২০২২ সালে, ব্রিটিশ কলম্বিয়া সরকার (কানাডা) ১৪ এপ্রিলকে কানাডার ব্রিটিশ কলম্বিয়ায় \"ডঃ বি আর আম্বেদকর সমতা দিবস\" হিসাবে পালন করে।\n২০২২ সালে, কলোরাডো সরকার (মার্কিন যুক্তরাষ্ট্র) ১৪ এপ্রিল ২০২২ তারিখটিকে মার্কিন যুক্তরাষ্ট্রের কলোরাডোতে \"ডঃ বি আর আম্বেদকর ইক্যুইটি ডে\" হিসাবে পালন করে।\n২০২২ সালে, তামিলনাড়ু সরকার (ভারত) তামিলনাড়ু রাজ্যে আম্বেদকর জয়ন্তী (১৪ এপ্রিল) \"ইক্যুইটি দিবস\" হিসাবে পালন করে।\n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ ==\n\nবিশ্বজুড়ে ডঃ আম্বেদকরের ১২৫তম জন্মদিন উদযাপন\nটেমপ্লেট:ভারতে সরকারি ছুটির দিন"}