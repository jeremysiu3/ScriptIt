{"pageid": 1357222, "title": "মেইন স্ট্রিট", "url": "https://bn.wikipedia.org/wiki?curid=1357222", "content": "মেইন স্ট্রিট ইংরেজিভাষী বিশ্বে ব্যবহৃত একটি লাক্ষণিক নাম, যেটি দিয়ে বহু ইংরেজিভাষী দেশের কোনও গ্রাম, ছোট শহর বা শহরের মূল খুচরা বিপণী সড়কটিকে নির্দেশ করা হয়। এটি সাধারণত শহরের কেন্দ্রীয় বাণিজ্যিক এলাকার দোকানপাট ও খুচরা বিক্রেতাদের একটি কেন্দ্র হিসেবে কাজ করে এবং প্রায়শই খুচরা কেনাকাটা ও সামাজিক মেলামেশার প্রেক্ষিতে ব্যবহার করা হয়।\nপরিভাষাটি মূলত আয়ারল্যান্ড, স্কটল্যান্ড, মার্কিন যুক্তরাষ্ট্র, কানাডা ও কদাচিৎ অস্ট্রেলিয়া ও নিউজিল্যান্ডে প্রয়োগ করা হয়। যুক্তরাজ্যের অন্যান্য অংশে হাই স্ট্রিট, ফোর স্ট্রিট, ফ্রন্ট স্ট্রিট, ইত্যাদি নাম ব্যবহার করা হতে পারে। জামাইকাতেও ফ্রন্ট স্ট্রিট কথাটি প্রচলিত। ১৯৫০-এর দশকে পৌরবিদ্যা বা নগর গবেষণা ক্ষেত্রে মেইন স্ট্রিট ধারণাটি গুরুত্ব পেতে শুরু করে। বিশেষ করে উত্তরাধুনিক পৌর নকশা প্রণয়ন, নব্য-ঐতিহ্যবাহী পরিকল্পনা ও অধি-নগরবাদ বিষয়ক তাত্ত্বিক আলোচনাগুলিতে এটি একটি আকর্ষণীয় বিষয় হয়ে ওঠে।\nইংরেজিভাষী বহু লোকালয়ে এই ধরনের সড়কের নামটি প্রকৃতপক্ষেই \"মেইন স্ট্রিট\" রাখা হতে পারে। যদি তা না-ও রাখা হয়, তার পরেও কেন্দ্রীয় বাণিজ্যিক এলাকার প্রধান সড়কটিকে নির্দেশ করতে \"মেইন স্ট্রিট\" কথাটি ব্যবহার করা হতে পারে।\nমার্কিন যুক্তরাষ্ট্রে \"মেইন স্ট্রিট\" কথাটি লোকসংস্কৃতিতে ঐতিহ্যবাহী ছোট শহরের খুচরা বিক্রেতাদের সম্প্রদায়কে নির্দেশ করতে ব্যবহার করা হতে পারে। এর বিপরীতে \"ওয়াল স্ট্রিট\" বলতে বৃহৎ বহুজাতিক কোম্পানিগুলিকে নির্দেশ করা হতে পারে।\n\n\n== তথ্যসূত্র =="}