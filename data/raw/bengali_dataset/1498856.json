{"pageid": 1498856, "title": "পদক্ষেপ", "url": "https://bn.wikipedia.org/wiki?curid=1498856", "content": "পদক্ষেপ সুমন ঘোষ রচিত ও পরিচালিত ২০০৬ সালের বাংলা ভাষার ভারতীয় নাট্য চলচ্চিত্র। এটি সুমন ঘোষের পরিচালিত প্রথম চলচ্চিত্র। বাংলা টকিজের ব্যানারে এটি প্রযোজনা করেন নীতেশ শর্মা। এটি একজন অবসরপ্রাপ্ত ব্যাংক কর্মকর্তা ও ৫ বছর বয়সী শিশুর মধ্যকার বন্ধুত্বের গল্প। এতে শ্রেষ্ঠাংশে অভিনয় করেন সৌমিত্র চট্টোপাধ্যায়, নন্দিতা দাস, সাবিত্রী চট্টোপাধ্যায়, টোটা রায়চৌধুরী ও জুন মালিয়া।\nচলচ্চিত্রটি ২০০৬ সালের ১৮ই জুলাই ভারতে এবং ১লা অক্টোবর মার্কিন যুক্তরাষ্ট্রে মুক্তি পায়। এটি ৫৪তম জাতীয় চলচ্চিত্র পুরস্কারে অনুরণন চলচ্চিত্রের সাথে যৌথভাবে শ্রেষ্ঠ বাংলা ভাষার পূর্ণদৈর্ঘ্য চলচ্চিত্রের জন্য রাষ্ট্রপতির রৌপ্য পদক ও শ্রেষ্ঠ অভিনেতা (সৌমিত্র) বিভাগে দুটি পুরস্কার অর্জন করে।\n\n\n== কাহিনী সংক্ষেপ ==\nবিপত্নীক শশাঙ্ক পালিত (সৌমিত্র চট্টোপাধ্যায়) একজন অবসরপ্রাপ্ত ব্যাংক কর্মকর্তা। তার মেয়ে মেঘা (নন্দিতা দাস) তার কর্মক্ষেত্রের ব্যস্ততার পাশাপাশি বাবার প্রতি দায়িত্ব পালন করে। মেঘা তার মুসলিম ছেলেবন্ধুর সাথে একটি টানাপোড়েনের সম্পর্কে জড়িয়ে আছে। তাদের দেখাশোনার জন্য গৃহপরিচারিকা শোবিতা। এই সময়ে তাদের প্রতিবেশী হয়ে আসে দেবজিৎ ও তার স্ত্রী সীমা। তাদের শিশুকন্যা তৃষা শশাঙ্কের বৃদ্ধ বয়সে বন্ধু হয়ে আসে।\n\n\n== অভিনয়শিল্পীদল ==\nসৌমিত্র চট্টোপাধ্যায় - শশাঙ্ক পালিত\nনন্দিতা দাস - মেঘা, শশাঙ্কের কন্যা\nসাবিত্রী চট্টোপাধ্যায় - শোবিতা, শশাঙ্ক ও মেঘার গৃহপরিচারিকা\nটোটা রায়চৌধুরী - দেবজিৎ সেন, শশাঙ্ক ও মেঘার প্রতিবেশী\nজুন মালিয়া - সীমা, দেবজিতের স্ত্রী\nশ্বেতা দত্ত\nবিভাস চক্রবর্তী - সুনীল ভট্টাচার্য, শশাঙ্কের বন্ধু\nজগন্নাথ গুহ\nঅশোক শর্মা\n\n\n== সমালোচনামূলক প্রতিক্রিয়া ==\nদ্য টেলিগ্রাফ-এর মন্দিরা মিত্র চলচ্চিত্রটির সরল গল্প, সহজাত সংলাপ, স্বতঃস্ফূর্ত অভিনয়, আবেগ ও রসবোধের প্রশংসা করেন। স্ক্রিন ইন্ডিয়ার শোমা এ চ্যাটার্জি লিখেন চলচ্চিত্রটির ধীর-গতি সত্ত্বেও সম্পাদনা ও চিত্রগ্রহণ চলচ্চিত্রটিতে গুণমান যুক্ত করে। এছাড়া তিনি অভিনয়শিল্পীদের দক্ষ অভিনয়ের প্রশংসা করে লিখেন যে গল্প বর্ণনাকে বিরক্তিতে পরিণত না করেই তারা চলচ্চিত্রের ধীর গতির সাথে মিশে যাওয়ার মত কঠিন কাজটি করেছেন।\n\n\n== পুরস্কার ==\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে পদক্ষেপ  (ইংরেজি)"}