{"pageid": 1210117, "title": "আল নাসর ফুটবল ক্লাব", "url": "https://bn.wikipedia.org/wiki?curid=1210117", "content": "আল নাসর ফুটবল ক্লাব (আরবি: نادي النصر السعودي, ইংরেজি: Al Nassr FC; সাধারণত আল নাসর এফসি এবং সংক্ষেপে আল নাসর নামে পরিচিত) হচ্ছে রিয়াদ ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯৫৫ সালের ২৪শে অক্টোবর তারিখে প্রতিষ্ঠিত হয়েছে। ২৫,০০০ ধারণক্ষমতাবিশিষ্ট কেএসইউ স্টেডিয়ামে ফারিস নাজদ নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন ফরাসি সাবেক ফুটবল খেলোয়াড় রুদি গার্সিয়া এবং সভাপতির দায়িত্ব পালন করছেন মুসাল্লি আল মুয়াম্মার। বর্তমানে পর্তুগিজ আক্রমণভাগের খেলোয়াড় ক্রিস্তিয়ানো রোনালদো এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, আল নাসর এপর্যন্ত ২৩টি শিরোপা জয়লাভ করেছে; যার মধ্যে নয়টি সৌদি পেশাদার লিগ, ছয়টি সৌদি কিংস কাপ এবং তিনটি সৌদি ক্রাউন প্রিন্স কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৪টি শিরোপা জয়লাভ করেছে; যার মধ্যে একটি এশিয়ান কাপ উইনার্স কাপ, একটি এশিয়ান সুপার কাপ এবং দুইটি জিসিসি চ্যাম্পিয়নস লিগ শিরোপা রয়েছে। মোহাম্মদ আল-সাহলাউই, ওমর হাউসাউই, ইব্রাহিম গালিব, আব্দুর রাজ্জাক হামদাল্লাহ এবং তালিস্কার মতো খেলোয়াড়গণ আল নাসরের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ১৯ বছর পর, ১৯৭৪–৭৫ মৌসুমে আল নাসর প্রথমবারের মতো সৌদি আরবের পেশাদার ফুটবলের শীর্ষ স্তর সৌদি ক্যাটাগরাইজেশন লিগে অংশগ্রহণ করতে সক্ষম হয়েছিল। ১৯৭৪ সালের সালের ২৪শে অক্টোবর তারিখে, সৌদি ক্যাটাগরাইজেশন লিগে ক্লাব ইতিহাসে নিজেদের প্রথম ম্যাচে হাসান খাইরির অধীনে আল নাসর আল শাবাবের সাথে ১–১ গোলে ড্র করেছিল। ১৯৭৪–৭৫ সৌদি ক্যাটাগরাইজেশন লিগে আল নাসর ৮টি জয় এবং ৫টি ড্রয়ে সর্বমোট ২১ পয়েন্ট অর্জন করে পয়েন্ট তালিকায় ১ম স্থান অর্জন করেছিল, যেখানে মুহাম্মদ সাদ আল আবদালি ১৩টি গোল করে লিগে আল নাসরের হয়ে সর্বোচ্চ গোলদাতা হয়েছিলেন।\nআল নাসর ২০১১ এএফসি চ্যাম্পিয়নস লিগে অংশগ্রহণ করার মাধ্যমে প্রথমবারের মতো এএফসি চ্যাম্পিয়নস লিগে অংশগ্রহণ করেছে। ২০১১ সালের ১৫ই মার্চ তারিখে, ইরানী ক্লাব এস্তেগলালের বিরুদ্ধে মুখোমুখি হওয়ার মাধ্যমে আল নাসর উক্ত প্রতিযোগিতায় অভিষেক করেছে; বাদশাহ ফাহাদ আন্তর্জাতিক স্টেডিয়ামে অনুষ্ঠিত উক্ত ম্যাচে আল নাসর ২–১ গোলের ব্যবধানে জয়লাভ করেছিল। উক্ত মৌসুমের গ্রুপ পর্বে আল নাসর ৬ ম্যাচে দুই জয় এবং দুই ড্রয়ে ৮ পয়েন্ট অর্জন করে পয়েন্ট তালিকায় দ্বিতীয় স্থান অধিকার করে নকআউট পর্বে উত্তীর্ণ হয়েছিল। নকআউট পর্বে, ২০১১ সালের ২৫শে মে তারিখে, ইরানী ক্লাব যুব আহানের সাথে কাছে ১–৪ গোলের ব্যবধানে পরাজিত হয়ে আল নাসর উক্ত আসর হতে বিদায় নিয়েছিল। এএফসি চ্যাম্পিয়নস লিগের উক্ত মৌসুমে পাঁচটি গোল করে বদর আল মুতাওয়া আল নাসরের শীর্ষ গোলদাতা ছিলেন।\n\n\n== পরিসংখ্যান ==\n\n\n=== লিগ ===\n\n\n==== দেশ অনুযায়ী রেকর্ড ====\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}