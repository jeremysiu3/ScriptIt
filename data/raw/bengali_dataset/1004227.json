{"pageid": 1004227, "title": "শৈশবকালীন অতিস্থূলতা", "url": "https://bn.wikipedia.org/wiki?curid=1004227", "content": "শৈশবকালীন অতিস্থূলতা হচ্ছে একটি শৈশবকালীন স্বাস্থ্যগত অবস্থা যেখানে শরীরের অতিরিক্ত মেদ শিশু-কিশোরের স্বাস্থ্য ও ভালো থাকার উপর নেতিবাচক প্রভাব ফেলে। যেহেতু সরাসরি মেদের পরিমাণ নির্ণয় করা কষ্টসাধ্য, তাই অতিস্থুলতা নির্ণয়ে প্রায় সময়ই বিএমআই ব্যবহৃত হয়। শিশুদের অতিস্থুলতার ব্যাপকতা বৃদ্ধি পাওয়ায় ও এর প্রচুর নেতিবাচক স্বাস্থ্যগত প্রভাবের কারণে শৈশবকালীন অতিস্থুলতা জনস্বাস্থ্যের জন্য অন্যতম উদ্বেগের বিষয়। এ সংক্রান্ত আলোচনায় সচারচর ‘অতিস্থুলতা’ পরিভাষার বদলে ‘ওজন বেশি’ শব্দগুচ্ছের চল বেশি। বিশেষ করে প্রকাশ্য আলোচনায় অপমানসূচক অবস্থা এড়াতে এর ভূমিকা আছে। শিশুর লৈঙ্গিক বৈশিষ্টের সাথে অতিস্থুলতার ব্যাপকতার তারতম্য দেখা যায়।\n\n\n== স্বাস্থ্যের উপর প্রভাব ==\n\n\n=== মানসিক ===\nঅতিস্থুল শিশুদের মধ্যে প্রথম যে সমস্যাটি দেখা যায় তার মধ্যে অন্যতম হচ্ছে আবেগঘটিত ও মানসিক। অতিস্থুল শিশুরা প্রায় সময়ই তাদের সহপাঠীসহ আশেপাশের মানুষের দ্বারা উৎপীড়ন বা বুলিংয়ের স্বীকার হয়। অনেক ক্ষেত্রে এ ধরনের শিশুরা তাদের পরিবারের সদস্যদের দ্বারাও নিগৃহীত ও বঞ্চিত হয়ে থাকে। বাঁধাধরা বৃদ্ধির কারণে এ ধরনের শিশুরা অনেক সময় কম আত্মশ্রদ্ধা এবং বিষণ্ণতা নিয়ে বড় হতে থাকে।\n\n\n=== শারীরিক ===\nশৈশবকালী অতিস্থুলতা জীবনের হুমকিস্বরূপ বিভিন্ন ধরনের জটিলতার কারণ হতে পারে যার মধ্যে রয়েছে ডায়াবেটিস, উচ্চ রক্তচাপ, হৃদরোগ, ঘুমের সমস্যা, ক্যান্সার, এবং অন্যান্য রোগ-ব্যাধি। অতিস্থুলতার কারণে ঝুঁকি বৃদ্ধি পায় এমন আরও কিছু রোগের মধ্যে বৃক্কের বিভিন্ন রোগ, অকাল বয়ঃসন্ধি বা রজঃচক্রের শুরু, খাবার গ্রহণে অনীহা, ত্বকের সংক্রমণ, হাঁপানি ও অন্যান্য শ্বসীয় সমস্যা।"}