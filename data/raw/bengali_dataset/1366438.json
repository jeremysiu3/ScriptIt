{"pageid": 1366438, "title": "কালুপোল রাজার ভিটা", "url": "https://bn.wikipedia.org/wiki?curid=1366438", "content": "কালুপোল রাজার ভিটা একটি প্রত্নঢিবি বা প্রত্নতাত্ত্বিক স্থাপনা। এটি চুয়াডাঙ্গা জেলার সদর উপজেলার তিতুদহ ইউনিয়নের কালুপোল গ্রামে ১.০৮ একর জমির উপর অবস্থিত। স্থানটি রাজা গন্ধর্ব রায় নামক এক রাজার প্রাসাদ বা ভিটা ছিল। স্থানীয়দের কাছে এটি রাজার ভিটা নামে সুপরিচিত।\n\n\n== আবিষ্কার ও উৎখননের ইতিহাস ==\n২০১৫-১৬ খ্রিষ্টাব্দে চুয়াডাঙ্গা জেলায় প্রত্নতাত্ত্বিক জরিপ ও প্রত্নতাত্ত্বিক অনুসন্ধান কার্যক্রম পরিচালিত হয়। এই সময় কালুপোল গ্রামের রাজার ভিটা নামে একটি প্রত্নঢিবি আবিষ্কৃত হয়। প্রারম্ভিক অনুসন্ধান কার্যক্রমে ঢিবির নিচে পুরাকীর্তির ধ্বংসাবশেষ পাওয়া যায় এবং প্রতীয়মান হয় এটি সুলতানী আমলের বিলুপ্ত একটি স্থাপনা। প্রত্নতাত্ত্বিক জরিপের সময়কালে ঢিবির শীর্ষে খানজাহান আলীর স্থাপত্য নির্মাণ কাজে ব্যবহার করা ইটের সঙ্গে সাদৃশ্যপূর্ণ কয়েকটি বর্গাকৃতির লাল পোড়া টালি ইট পাওয়া গেছে। ইটের পরিমাপ ও নির্মাণ উপকরণ বিশ্লেষণ থেকে ধারণা করা হয়, ঢিবির পাদদেশে অবস্থিত অনেক বিলুপ্ত পুরাকীর্তির ধ্বংসাবশেষ রয়েছে। এগুলো খানজাহান আলী এর সমসাময়িক অর্থাৎ সুলতানী শাসনামলের বলে অনুমিত। \nপ্রত্নতাত্ত্বিক গুরুত্ব বিবেচনা করে চিত্রা নদীর তীরে অবস্থিত এই স্থানটির প্রত্নতাত্ত্বিক খনন পরিচালনার সিদ্ধান্ত গৃহীত হয় এবং প্রত্নতত্ত্ব অধিদপ্তরের খুলনা বিভাগীয় কার্যালয়ের ১২ জন কর্মচারীর সমন্বয়ে একটি খনন দল গঠিত হয়। এই খনন দল ২০১৭ সালের এপ্রিল মাসে পরীক্ষামূলক প্রত্নতাত্ত্বিক খনন কার্যক্রম চুয়াডাঙ্গার কালুপোল রাজার ভিটায় পরিচালনা করে। ঐতিহাসিকভাবে গুরুত্বপূর্ণ এসব স্থাপত্যিক অবকাঠামোর ধ্বংসাবশেষসহ বেশকিছু গুরুত্বপূর্ণ বস্তু এই প্রত্নতাত্ত্বিক খননে পাওয়া সম্ভব হয়েছে। পরবর্তীতে আবার ২০১৭-১৮ ও ২০১৮-১৯ খ্রিষ্টাব্দেও প্রত্নতাত্ত্বিক খনন কার্যক্রম পরিচালিত হয়। এই প্রত্নতাত্ত্বিক খনন কার্যক্রমে দুইটি নির্মাণ পর্বের ঐতিহাসিক স্থাপত্যশৈলীর ধ্বংসাবশেষের সন্ধান পাওয়া সম্ভব হয়। তাদের মধ্যে কতগুলো- কর্ণার, সংযোগ দেয়াল, ইমারতের দেয়াল প্রভৃতি। এইসকল প্রত্নবস্তু ও স্থাপত্যের সাথে শহর খলিফাতাবাদ এবং শহর মুহাম্মাদাবাদ এর প্রত্নবস্তুগুলোর সাথে সাদৃশ্য রয়েছে।\n\n\n== প্রাপ্ত প্রত্ননিদর্শন ==\nকালুপোল রাজার ভিটা থেকে অনেক গুরুত্বপূর্ণ প্রত্নবস্তুর সন্ধান পাওয়া গেছে। প্রাপ্ত প্রত্নবস্তুর মধ্যে রয়েছে- ফুল লতাপাতার নকশাঙ্কিত পোড়ামাটির ইট, স্বল্প মূল্যবান পাথরের পুঁতি, লৌহ নির্মিত বস্তু, পোড়ামাটির বল, পোড়ামাটির চুড়ির ভাঙ্গা অংশ, পোড়ামাটির খেলনা, পোড়ামাটির গুটিকা, হরিণের শিং প্রভৃতি। এছাড়াও বিভিন্ন ধরনের মৃৎপাত্র ও আবিষ্কৃত হয়েছে। এদের মধ্যে রয়েছে- লালচে রঙের বদনার নল, নীল গ্লেইজড ওয়্যার, লালচে রঙের তৈল প্রদীপ, সাধারণ মানের ঘট, পানি খাওয়ার পাত্র, থালা, বাটি, হাড়ি কড়াই, ঢাকনা, কলস প্রভৃতি। এছাড়াও বেশকিছু প্রত্নতাত্ত্বিক নিদর্শনের সন্ধান পাওয়া গিয়েছে। এইগুলো প্রাক-মুসলিম পর্বের প্রত্নতাত্ত্বিক নিদর্শন হতে পারে।\n\n\n== পরিচালনা ==\nএটি বাংলাদেশ প্রত্নতত্ত্ব অধিদপ্তর এর তালিকাভুক্ত প্রত্নতাত্ত্বিক স্থান হওয়ায় এটি প্রত্নতত্ত্ব অধিদপ্তর কর্তৃক পরিচালিত হয়ে থাকে।\n\n\n== জাদুঘর ==\nএখানে একটি জাদুঘর আছে। একজন ব্যক্তি এটির রক্ষণাবেক্ষণ করেন। বর্তমানে এই জাদুঘরের অবস্থা শোচনীয়।\n\n\n== আরও দেখুন ==\nকার্পাসডাঙ্গা নীলকুঠি\nআটচালা ঘর\nবাংলাদেশের প্রত্নতাত্ত্বিক স্থানের তালিকা\n\n\n== টীকা ==\n\n\n== তথ্যসূত্র =="}