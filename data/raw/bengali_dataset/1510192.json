{"pageid": 1510192, "title": "বাজেল সনদ", "url": "https://bn.wikipedia.org/wiki?curid=1510192", "content": "বাজেল সনদ বা বাজেল কনভেনশন হলো বিশ্বে বিপজ্জনক বর্জ্যের আন্তঃসীমান্ত চলাচল নিয়ন্ত্রণ এবং তাদের নিষ্পত্তি সংক্রান্ত একটি আন্তর্জাতিক চুক্তি। এটি বিশ্বের দেশগুলোর মধ্যে, বিশেষত উন্নত দেশগুলো থেকে স্বল্পোন্নত দেশগুলোতে বিপজ্জনক বর্জ্যের চলাচল ও স্থানান্তর সীমাবদ্ধ করার জন্য তৈরি করা হয়েছিল। এটি আন্তর্জাতিক পরমাণু শক্তি সংস্থার নিয়ন্ত্রণাধীন তেজস্ক্রিয় বর্জ্য আন্দোলনের প্রতিনিধিত্ব করে না। বাজেল সনদের উদ্দেশ্য হল উৎপন্ন বিপজ্জনক বর্জ্যের হার ও বিষাক্ততা কমিয়ে আনা, উৎপাদনের উৎসের যতটা সম্ভব কাছাকাছি তাদের পরিবেশগতভাবে সুষ্ঠু ব্যবস্থাপনা নিশ্চিত করা এবং বিপজ্জনক ও অন্যান্য বর্জ্যের পরিবেশগতভাবে সঠিক ব্যবস্থাপনায় উন্নয়নশীল দেশগুলোকে সহায়তা করা।\n১৯৮৯ সালের ২১ মার্চ এই সনদ স্বাক্ষরের জন্য উন্মুক্ত করা হয় এবং ১৯৯২ সালের ৫ মে কার্যকর করা হয়। ২০২৪ সালের জুন পর্যন্ত, এই সনদে মোট ১৯১টি দেশ অংশগ্রহণ করেছে। এছাড়াও, হাইতি এবং মার্কিন যুক্তরাষ্ট্র এই সনদে স্বাক্ষর করলেও এটি অনুমোদন করেনি। এছাড়া বিশ্বজুড়ে প্রায় দশ লক্ষেরও বেশি মানুষের স্বাক্ষরিত একটি আবেদনের পর, ২০১৯ সালের মে মাসে বিশ্বের অধিকাংশ দেশ (মার্কিন যুক্তরাষ্ট্র ব্যতীত) বাজেল সনদের একটি সংশোধনীতে প্লাস্টিক বর্জ্যকে নিয়ন্ত্রিত উপাদান হিসেবে অন্তর্ভুক্ত করার জন্য সম্মত হয়।\nযদিও মার্কিন যুক্তরাষ্ট্র এই সনদের অংশগ্রহণকারী নয়, তবে বাজেল অ্যাকশন নেটওয়ার্ক (বি.এ.এন)-এর অনুসারে, মার্কিন যুক্তরাষ্ট্র থেকে প্লাস্টিক বর্জ্য রপ্তানির উদ্দেশ্যে এরূপ পণ্যবাহী জাহাজগুলো সমুদ্রে প্রবেশের সাথে সাথে এটি অপরাধমূলক ট্র্যাফিক হিসেবে বিবেচিত হয় এবং এই ধরনের চালানের বাহকরা দায়বদ্ধতার সম্মুখীন হতে পারে, কারণ প্লাস্টিক বর্জ্য পরিবহন বিশ্বের প্রায় প্রতিটি দেশেই নিষিদ্ধ।\n\n\n== ইতিহাস ==\n১৯৭০-এর দশকে উন্নত দেশগুলোতে বিভিন্ন পরিবেশগত আইন (উদাহরণস্বরূপ, আর.সি.আর.এ) কঠোর করার সাথে সাথে, বিপজ্জনক বর্জ্যের নিষ্কাশন খরচ নাটকীয়ভাবে বৃদ্ধি পায়। একই সময়ে, জাহাজ চলাচলের বিশ্বায়নের ফলে সীমান্তের বাইরে বর্জ্য পরিবহন সহজ হয়ে যায় এবং একই সময়ে অনেক স্বল্পোন্নত দেশ বৈদেশিক মুদ্রার জন্য মরিয়া হয়ে ওঠে। ফলস্বরূপ, বিশ্বে বিপজ্জনক বর্জ্যের বাণিজ্য দ্রুত বৃদ্ধি পায়, বিশেষ করে দরিদ্র দেশগুলোতে। ১৯৯০ সালে, অর্থনৈতিক সহযোগিতা ও উন্নয়ন সংস্থা (ও.ই.সি.ডি) -এর দেশগুলো প্রায় ১.৮ মিলিয়ন টন বিপজ্জনক বর্জ্য রপ্তানি করে। যদিও এই বর্জ্যের বেশিরভাগই অন্যান্য উন্নত দেশে পাঠানো হত, তবুও বিপজ্জনক বর্জ্য-ডাম্পিংয়ের বেশ কয়েকটি ঘটনা এটিকে নিয়ন্ত্রণের দাবি তোলে।\nযে ঘটনাগুলো বাজেল সনদ সৃষ্টির দিকে ধাবিত করেছিল, তার মধ্যে একটি ছিল 'খিয়ান সী' নামক একটি লাইবেরিয়ান কার্গো জাহাজের বর্জ্য নিষ্কাশন ঘটনা, যেখানে মার্কিন যুক্তরাষ্ট্রের ফিলাডেলফিয়া শহর থেকে ইনসিনারেটর ছাই (ইনসিনারেটর যন্ত্রে ভস্মীকরণ প্রক্রিয়ায় উৎপাদিত ছাই) বহনকারী একটি জাহাজ হাইতির একটি সমুদ্র সৈকতে তার অর্ধেক বোঝা ফেলে দেয় এবং সেখান থেকে তাদের জোর করে তাড়িয়ে দেওয়া হয়। এই জাহাজটি বহু মাস ধরে সমুদ্রে যাত্রা করে এবং বেশ কয়েকবার এর নাম পরিবর্তন করে। ধারণা করা হয়, কোনো বন্দরে পণ্য খালাস করতে না পেরে, নাবিকরা এর বেশিরভাগ অংশ সমুদ্রে ফেলে দিয়েছে। আরেকটি ঘটনা ছিল ১৯৮৮ সালের, যেখানে পাঁচটি জাহাজ ইতালি থেকে ৮০০০ ব্যারেল বিপজ্জনক বর্জ্য ছোট নাইজেরিয়ান শহর কোকোতে পরিবহন করেছিল, যার বিনিময়ে একজন নাইজেরিয়ানকে তার কৃষিজমি ব্যবহারের জন্য ১০০ ডলার মাসিক ভাড়া দেওয়া হয়েছিল।\n২০০৬ সালের ২৭ নভেম্বর থেকে ১ ডিসেম্বর পর্যন্ত অনুষ্ঠিত একটি বৈঠকে বাজেল সনদে অংশগ্রহণকারী পক্ষগুলো ইলেকট্রনিক বর্জ্য এবং জাহাজ ভাঙার মতো বিষয়গুলোর উপর দৃষ্টি নিবদ্ধ করে। পুনর্ব্যবহারযোগ্য উপকরণের ক্রমবর্ধমান বাণিজ্য কম্পিউটারের মতো ব্যবহৃত পণ্যের বাজার বৃদ্ধি করেছে। এই বাজারের মূল্য বর্তমানে কয়েক বিলিয়ন ডলার। ব্যবহৃত কম্পিউটারগুলো কখন 'পণ্য' হওয়া বন্ধ করে 'বর্জ্য' হয়ে যায় তা পার্থক্য করার বিষয়টিই মূল বিতর্ক।\n২০২৩ সালের জুন পর্যন্ত সনদটিতে ১৯১টি পক্ষ অংশগ্রহণ করেছে, যার মধ্যে জাতিসংঘের ১৮৮টি সদস্য রাষ্ট্র, কুক দ্বীপপুঞ্জ, ইউরোপীয় ইউনিয়ন এবং ফিলিস্তিন রাষ্ট্র অন্তর্ভুক্ত রয়েছে। চুক্তিতে অংশ না নেওয়া জাতিসংঘের পাঁচটি সদস্য রাষ্ট্র হল পূর্ব তিমুর, ফিজি, হাইতি, দক্ষিণ সুদান এবং মার্কিন যুক্তরাষ্ট্র।\n\n\n== বিপজ্জনক বর্জ্যের সংজ্ঞা ==\nকোনো বর্জ্য বাজেল সনদের আওতায় আসে যদি তা উক্ত সনদের পরিশিষ্ট-১ এ তালিকাভুক্ত বর্জ্যের শ্রেণিগুলোর অন্তর্ভুক্ত থাকে এবং পরিশিষ্ট-৩ এ উল্লিখিত বিপজ্জনক বৈশিষ্ট্যগুলোর মধ্যে যেকোনো একটি প্রদর্শন করে। সহজ ভাষায়, এটি একইসঙ্গে তালিকাভুক্ত হতে হবে এবং বিস্ফোরক, দাহ্য, বিষাক্ত বা ক্ষয়কারী বৈশিষ্ট্য ধারণ করতে হবে। এছাড়া অন্যভাবেও কোনো বর্জ্য এই সনদের আওতায় আসতে পারে যদি সেটি রপ্তানিকারক দেশ, আমদানিকারক দেশ অথবা ট্রানজিট দেশের আইন অনুসারে বিপজ্জনক বর্জ্য হিসাবে সংজ্ঞায়িত করা হয় বা বিবেচিত হয়।\n'নিষ্কাশন' শব্দটির সংজ্ঞা অনুচ্ছেদ ২(৪) এ দেওয়া হয়েছে এবং এখানে শুধুমাত্র পরিশিষ্ট-৪ কে নির্দেশ করা হয়েছে, যেখানে নিষ্কাশন বা পুনরুদ্ধার হিসাবে পরিগণিত কার্যক্রমের একটি তালিকা দেওয়া রয়েছে। নিষ্কাশনের উদাহরণগুলো ব্যাপক, যার মধ্যে পুনরুদ্ধার এবং পুনর্ব্যবহার অন্তর্ভুক্ত।\nএছাড়াও, বিকল্পভাবে উক্ত সনদের আওতায় আসার জন্য কোনো বর্জ্য পরিশিষ্ট-২ এ অন্তর্ভুক্ত হওয়াই যথেষ্ট, যা অন্যান্য বর্জ্য, যেমন গৃহস্থালির বর্জ্য এবং গৃহস্থালির বর্জ্য পোড়ানো থেকে আসা অবশিষ্টাংশ তালিকাভুক্ত করে। অন্যান্য আন্তর্জাতিক নিয়ন্ত্রণ ব্যবস্থার আওতায় থাকা তেজস্ক্রিয় বর্জ্য এবং জাহাজের স্বাভাবিক ক্রিয়াকলাপ থেকে নির্গত বর্জ্য এই সনদের আওতায় আসে না।\nপরিশিষ্ট-৪ এমন বর্জ্যগুলোকে সংজ্ঞায়িত করার চেষ্টা করে যেগুলো বিপজ্জনক বর্জ্য হিসেবে বিবেচিত হয় না এবং যেগুলো বাজেল সনদের আওতা থেকে বাদ দেওয়া হবে। তবে যদি এই বর্জ্যগুলো বিপজ্জনক পদার্থ দ্বারা দূষিত হয় এবং পরিশিষ্ট-৩ এ উল্লিখিত কোনো বৈশিষ্ট্য প্রদর্শন করে, তবে সেগুলো তালিকা থেকে বাদ দেওয়া হয় না।\n\n\n== বাধ্যবাধকতা ==\nউপরোক্ত বর্জ্যসমূহের আমদানি ও রপ্তানির শর্তাবলী ছাড়াও, রাষ্ট্রীয় সীমানা অতিক্রম করে বর্জ্য পরিবহনের জন্য নোটিশ, সম্মতি এবং ট্র্যাকিংয়ের কঠোর আবশ্যিকতা রয়েছে। সনদটি পক্ষ এবং অ-পক্ষ দেশগুলোর মধ্যে বর্জ্য রপ্তানি বা আমদানির উপর একটি সাধারণ নিষেধাজ্ঞা আরোপ করে। এই নিয়মের ব্যতিক্রম হলো, যদি কোনো বর্জ্য অন্য একটি চুক্তির অধীন হয়, তবে তা বাজেল সনদ থেকে বাদ পড়ে না। মার্কিন যুক্তরাষ্ট্র বাজেল সনদের একটি উল্লেখযোগ্য অ-পক্ষ এবং তাদের বাজেল সনদের পক্ষ দেশগুলোতে বিপজ্জনক বর্জ্য পরিবহনের অনুমতি দেওয়ার জন্য এই ধরনের বেশ কয়েকটি চুক্তি রয়েছে।\nও.ই.সি.ডি কাউন্সিলেরও নিজস্ব নিয়ন্ত্রণ ব্যবস্থা রয়েছে, যা ও.ই.সি.ডি -এর সদস্য দেশগুলোর মধ্যে বিপজ্জনক পদার্থের আন্তঃসীমান্ত চলাচল নিয়ন্ত্রণ করে। এটি ও.ই.সি.ডি -এর দেশগুলোকে মার্কিন যুক্তরাষ্ট্রের মতো দেশ, যারা বাজেল সনদ অনুমোদন করেনি, তাদের সাথে বর্জ্য ব্যবসা চালিয়ে যেতে অনুমতি দেয়। \nসনদে অংশগ্রহণকারী পক্ষগুলোকে অবশ্যই অন্যান্য পক্ষের আমদানি নিষেধাজ্ঞা মেনে চলতে হয়। বাজেল সনদের অনুচ্ছেদ-৪ বর্জ্য উৎপাদনকে সামগ্রিকভাবে হ্রাসের আহ্বান জানায়। এটি দেশগুলোকে তাদের সীমানার মধ্যে ও উৎপাদনের উৎসের যতটা সম্ভব কাছাকাছি বর্জ্যকে সীমাবদ্ধ রাখতে উৎসাহিত করে এবং অভ্যন্তরীণ চাহিদা অনুযায়ী বর্জ্য হ্রাস ও দূষণ প্রতিরোধের জন্য প্রণোদনা প্রদান করে। সাধারণত সনদের অন্তর্ভুক্ত নয় এমন দেশগুলোর কাছে আবৃত বর্জ্য রপ্তানি বা এমন দেশ থেকে আবৃত বর্জ্য আমদানি পুরোপুরি নিষিদ্ধ। সনদে বলা হয়েছে যে, অবৈধভাবে বিপজ্জনক বর্জ্য পরিবহন অপরাধমূলক কিন্তু এর কোনো প্রয়োগমূলক বিধান নেই।\nঅনুচ্ছেদ ১২ অনুসারে, পক্ষগুলোকে এমন একটি প্রোটোকল গ্রহণ করতে নির্দেশ দেওয়া হয়েছে যা বিপজ্জনক বর্জ্যের আন্তঃসীমান্ত পরিবহনের ফলে যে ক্ষতি হয় তার জন্য উপযুক্ত দায়বদ্ধতার নিয়ম এবং পদ্ধতি প্রতিষ্ঠা করে। বর্তমান ঐক্যমত্য হল যে যেহেতু নির্দিষ্ট সংজ্ঞা অনুসারে স্থানকে 'দেশ' হিসাবে শ্রেণীবদ্ধ করা হয়নি, তাই অ-স্থলজ স্থানে ই-বর্জ্য রপ্তানি উক্ত সনদের আওতাভুক্ত হবে না।\n\n\n== বাজেল নিষেধাজ্ঞা সংশোধনী ==\nএই সনদটি প্রাথমিকভাবে গৃহীত হওয়ার পর, কিছু স্বল্পোন্নত দেশ ও পরিবেশবাদী সংস্থা যুক্তি দিয়েছিল যে এটি যথেষ্ট পরিমাণে কার্যকর হয়নি। অনেক দেশ এবং এনজিও উন্নয়নশীল দেশগুলোতে সকল ধরনের বিপজ্জনক বর্জ্য পরিবহনের উপর সম্পূর্ণ নিষেধাজ্ঞার পক্ষে যুক্তি দিয়েছিল। বিশেষ করে, মূল সনদটি অ্যান্টার্কটিকা ব্যতীত অন্য কোনো স্থানে বর্জ্য রপ্তানি নিষিদ্ধ করেনি এবং এক্ষেত্রে শুধুমাত্র 'পূর্ব-জ্ঞাত সম্মতি' বা পিআইসি নামে পরিচিত একটি বিজ্ঞপ্তি ও সম্মতি ব্যবস্থা আবশ্যক ছিল। অধিকন্তু, অনেক বর্জ্য ব্যবসায়ী পুনর্ব্যবহারের সুনামকে কাজে লাগাতে চেয়েছিলেন এবং সকল ধরনের রপ্তানি যে পুনর্ব্যবহারযোগ্য গন্তব্যে স্থানান্তরিত হচ্ছে এমন ন্যায্যতা দিতে শুরু করেছিলেন। অনেকেই বিশ্বাস করতেন যে 'পুনর্ব্যবহারের জন্য রপ্তানি' সহ বর্জ্য পরিবহনের উপর একটি সম্পূর্ণ নিষেধাজ্ঞা প্রয়োজন। এই উদ্বেগের ফলে বামাকো কনভেনশনসহ বেশ কয়েকটি আঞ্চলিক বর্জ্য বাণিজ্য নিষেধাজ্ঞা জারি করা হয়েছিল।\nউন্নয়নশীল দেশ, গ্রিনপিস এবং ডেনমার্কের মতো বেশ কয়েকটি ইউরোপীয় দেশ ১৯৯৫ সালের বাজেল সম্মেলনে প্রভাবিতকরণের ফলে ১৯৯৫ সালে বাজেল সনদে 'বাজেল নিষেধাজ্ঞা সংশোধনী' নামে একটি সংশোধনী গৃহীত হয়েছিল।  এই সংশোধনীটি ৮৬টি দেশ এবং ইউরোপীয় ইউনিয়ন কর্তৃক গৃহীত হয়েছে, কিন্তু এখনও কার্যকর হয়নি (কারণ এর জন্য সনদের তিন-চতুর্থাংশ সদস্য রাষ্ট্রের অনুমোদন প্রয়োজন)। ৬ সেপ্টেম্বর ২০১৯ তারিখে ক্রোয়েশিয়া ৯৭তম দেশ হিসেবে সংশোধনীটি অনুমোদন করে, যা ৯০ দিন পর ৫ ডিসেম্বর ২০১৯ তারিখে কার্যকর হবে। এই সংশোধনীটি উন্নত (বেশিরভাগই ও.ই.সি.ডি) দেশগুলোর একটি তালিকা থেকে উন্নয়নশীল দেশগুলোতে বিপজ্জনক বর্জ্য রপ্তানি নিষিদ্ধ করে। এই বাজেল নিষেধাজ্ঞাটি পুনর্ব্যবহার সহ যেকোনো কারণে রপ্তানির ক্ষেত্রে প্রযোজ্য। সংশোধনীর সমর্থকদের জন্য একটি বিশেষ উদ্বেগের বিষয় ছিল উদ্ধার এবং জাহাজ ভাঙার জন্য জাহাজ বিক্রি।\nঅস্ট্রেলিয়া এবং কানাডাসহ বেশ কয়েকটি শিল্প গোষ্ঠী নিষেধাজ্ঞা সংশোধনীটির তীব্র বিরোধিতা করেছিল। নিষেধাজ্ঞা সংশোধনীটি কার্যকর করার জন্য অনুমোদনের সংখ্যা নিয়ে বিতর্ক রয়েছে: \"তিন-চতুর্থাংশ পক্ষ, যারা এটি গ্রহণ করেছে, তাদের অনুমোদনের পরে সনদের সংশোধনীগুলো কার্যকর হয়\" [অনুচ্ছেদ ১৭.৫]; এখনো পর্যন্ত বাজেল সনদের পক্ষগুলো একমত হতে পারেনি যে, এটি 'নিষেধাজ্ঞা গৃহীত হওয়ার সময়' বাজেল সনদের মোট পক্ষের তিন-চতুর্থাংশ, নাকি সনদের বর্তমান পক্ষগুলোর তিন-চতুর্থাংশের অনুমোদন। [বাজেল সনদের কপ ৯ এর প্রতিবেদন দেখুন]। সংশোধনী অনুমোদনের অবস্থা বাজেল সচিবালয়ের ওয়েব পৃষ্ঠায় পাওয়া যাবে। ইউরোপীয় ইউনিয়ন তাদের বর্জ্য পরিবহন প্রবিধান (ওয়েস্ট শিপমেন্ট রেগুলেশন-ই.ডব্লিউ.এস.আর) -এ বাজেল নিষেধাজ্ঞা সম্পূর্ণরূপে বাস্তবায়ন করেছে, যা এটিকে সকল ইইউ সদস্য রাষ্ট্রের জন্য আইনত বাধ্যতামূলক করে তুলেছে। নরওয়ে এবং সুইজারল্যান্ড একইভাবে তাদের আইনে বাজেল নিষেধাজ্ঞা সম্পূর্ণরূপে বাস্তবায়ন করেছে।\nনিষেধাজ্ঞা সংশোধনী কার্যকর করার ক্ষেত্রে বাধার আলোকে, সুইজারল্যান্ড এবং ইন্দোনেশিয়া একটি 'দেশ-নেতৃত্বাধীন উদ্যোগ' (সি.এল.আই) চালু করেছে যাতে বিপজ্জনক বর্জ্যের আন্তঃসীমান্ত চলাচল, বিশেষ করে উন্নয়নশীল দেশগুলোতে এবং অর্থনৈতিক উত্তরণের পথে থাকা দেশগুলোতে, যেন বিপজ্জনক বর্জ্যের অযৌক্তিক ব্যবস্থাপনার দিকে পরিচালিত না হয় তা নিশ্চিত করার জন্য অনানুষ্ঠানিকভাবে আলোচনা করা যায়। এই আলোচনার লক্ষ্য হল যেসব দেশে এখনো বিপজ্জনক বর্জ্য নিরাপদ পদ্ধতিতে পরিশোধন করা সম্ভব নয়, সেখানে কেন বিপজ্জনক বর্জ্য আনা হয় তার কারণগুলো চিহ্নিত করা এবং সমাধান খুঁজে বের করা। আশা করা যায় যে সি.এল.আই এই নিষেধাজ্ঞা সংশোধনীর উদ্দেশ্য বাস্তবায়নে অবদান রাখবে। বাজেল সনদের ওয়েবসাইট এই উদ্যোগ তথা সি.এল.আই -এর অগ্রগতি সম্পর্কে অবহিত করে।\n\n\n== প্লাস্টিক বর্জ্য নিয়ন্ত্রণ ==\nজনসমর্থিত ক্ষোভের পরিপ্রেক্ষিতে, ২০১৯ সালের মে মাসে বিশ্বের বেশিরভাগ দেশ (মার্কিন যুক্তরাষ্ট্র ব্যতীত) বাজেল সনদ সংশোধনের মাধ্যমে প্লাস্টিক বর্জ্যকে নিয়ন্ত্রিত উপাদান হিসেবে অন্তর্ভুক্ত করতে সম্মত হয়। বিশ্বের মহাসাগরে ১০০ মিলিয়ন মেট্রিক টন প্লাস্টিক রয়েছে বলে অনুমান করা হয়, যার প্রায় ৯০% উৎপন্ন হয় স্থলভিত্তিক উৎস থেকে। মার্কিন যুক্তরাষ্ট্র বার্ষিক ৪২ মিলিয়ন মেট্রিক টন প্লাস্টিক বর্জ্য উৎপাদন করে, যা বিশ্বের অন্য যেকোনো দেশের তুলনায় বেশি। ফলে তারা সংশোধনীটির বিরোধিতা করেছিল, কিন্তু যেহেতু তারা চুক্তির একটি পক্ষ নয়, তাই এটিকে আটকানোর জন্য ভোট দেওয়ার সুযোগ তাদের ছিল না। বন্যপ্রাণীর (যেমন, সামুদ্রিক পাখি) প্লাস্টিক গ্রহণের তথ্য ও চাক্ষুষ চিত্র, এবং ন্যানো পার্টিকেল রক্ত-মস্তিষ্ক প্রতিবন্ধক ভেদ করে অভ্যন্তরে প্রবেশ করে এমন বৈজ্ঞানিক অনুসন্ধান সমন্বিত আন্তর্জাতিক ও আইনগতভাবে বাধ্যতামূলক পদক্ষেপের জন্য জনসাধারণের অনুভূতিকে উস্কে দিয়েছে বলে জানা যায়। বিশ্বব্যাপী দশ লক্ষেরও বেশি মানুষ আনুষ্ঠানিক পদক্ষেপের দাবিতে একটি আবেদনে স্বাক্ষর করেছে। যদিও মার্কিন যুক্তরাষ্ট্র এই চুক্তির কোনও পক্ষ নয়, তবুও বাজেল অ্যাকশন নেটওয়ার্ক (বি.এ.এন) অনুসারে, মার্কিন যুক্তরাষ্ট্র থেকে প্লাস্টিক বর্জ্য রপ্তানি করা জাহাজগুলো সমুদ্রে পৌঁছানোর সাথে সাথেই এখন অপরাধমূলক ট্র্যাফিক হিসেবে বিবেচিত হয় এবং এই ধরনের চালানের বাহকরা দায়বদ্ধতার সম্মুখীন হতে পারে, কারণ ২০১৯ সালের মে মাসে সংশোধিত বাজেল সনদ প্রায় প্রতিটি দেশে প্লাস্টিক বর্জ্য পরিবহন নিষিদ্ধ করে।\nবাজেল সনদের পরিশিষ্ট ২, ৮ এবং ৯ -এ প্লাস্টিক বর্জ্যের উপর তিনটি প্রধান ভুক্তি রয়েছে। সনদের প্লাস্টিক বর্জ্য সংশোধনীগুলো এখন ১৮৬টি দেশের জন্য বাধ্যতামূলক। প্লাস্টিক বর্জ্যের বাণিজ্য আরও স্বচ্ছ এবং ভালোভাবে নিয়ন্ত্রিত করার পাশাপাশি, বাজেল সনদের অধীনে দেশগুলোর সরকারকে কেবল প্লাস্টিক বর্জ্যের পরিবেশগতভাবে সুরক্ষিত ব্যবস্থাপনা নিশ্চিত করার জন্যই নয়, বরং এর উৎস থেকেই প্লাস্টিক বর্জ্য মোকাবেলা করার জন্যও পদক্ষেপ নিতে হবে।\n\n\n== বাজেল তত্ত্বাবধায়ক ==\nবাজেল অ্যাকশন নেটওয়ার্ক বা বি.এ.এন (BAN) হলো একটি বেসরকারি দাতব্য নাগরিক সংস্থা, যা বাজেল সনদ বাস্তবায়নের জন্য ভোক্তা তত্ত্বাবধায়ক হিসেবে কাজ করে। বি.এ.এন-এর প্রধান লক্ষ্য হলো শিল্পোন্নত দেশ থেকে উন্নয়নশীল দেশগুলোতে প্লাস্টিক বর্জ্যসহ বিষাক্ত বর্জ্য রপ্তানির বিরুদ্ধে লড়াই করা।\nবি.এ.এন মার্কিন যুক্তরাষ্ট্রের ওয়াশিংটন প্রদেশের সিয়াটল শহরে অবস্থিত, যার একটি সহযোগী অফিস ফিলিপাইনে রয়েছে। বি.এ.এন বিপজ্জনক ইলেকট্রনিক বর্জ্যের আন্তঃসীমান্ত বাণিজ্য, জমিতে ডাম্পিং, পোড়ানো এবং কারাগার শ্রমিকের ব্যবহার রোধে কাজ করে।\n\n\n== আরো দেখুন ==\nঅ্যাসবেস্টস ও আইন\nবামাকো কনভেনশন\nদেশভিত্তিক ইলেকট্রনিক বর্জ্য\nরটারডাম কনভেনশন\nস্টকহোম কনভেনশন\n\n\n== তথ্যসূত্র ==\n\n\n== আরো পড়ুন ==\nToxic Exports, Jennifer Clapp, কর্নেল ইউনিভার্সিটি প্রেস (২০০১)।\nChallenging the Chip: Labor Rights and Environmental Justice in the Global Electronics Industry, Ted Smith, David A. Sonnenfeld এবং David Naguib Pellow, সম্পাদকগণ। টেম্পল ইউনিভার্সিটি প্রেস, লিঙ্ক। আইএসবিএন ১-৫৯২১৩-৩৩০-৪।\nToxic Trade: International Knowledge Networks & the Development of the Basel Convention, Jason Lloyd, ইন্টারন্যাশনাল পাবলিক পলিসি রিভিউ, বিশ্ববিদ্যালয় কলেজ লন্ডন।\n\n\n== বহিঃসংযোগ ==\nদাপ্তরিক ওয়েবসাইট \nসনদের পাঠ্য\n\"A Simplified Guide to the Basel Convention\" (বাজেল  সনদের একটি সরলীকৃত নির্দেশিকা)\nবর্জ্য পরিবহন সম্পর্কিত ইউরোপীয় ইউনিয়নের ১০১৩/২০০৬ নং প্রবিধানের পাঠ্য (ইংরেজি ভাষায়)\nFlow of Waste among parties (বাজেল পক্ষগুলোর মধ্যে বর্জ্যের প্রবাহ)\nজাতিসংঘের আন্তর্জাতিক আইনের শ্রাব্য-দৃশ্যমান লাইব্রেরির ওয়েবসাইটে বাজেল কনভেনশনের নির্বাহী সচিব Dr. Katharina Kummer Peiry রচিত ভূমিকা ইউএনইপি\nবাজেল সনদ, চুক্তিটি ECOLEX-the gateway to environmental law -তে উপলব্ধ (ইংরেজি ভাষায়)\n\n\n=== সংশ্লিষ্ট সংস্থা ===\nবাজেল অ্যাকশন নেটওয়ার্ক\nআফ্রিকা ইনস্টিটিউট ফর দ্য এনভায়রনমেন্টালি সাউন্ড ম্যানেজমেন্ট অফ হ্যাজার্ডাস অ্যান্ড আদার ওয়েস্টেস (বাজেল কনভেনশন আঞ্চলিক কেন্দ্র প্রিটোরিয়া হিসেবেও পরিচিত)\nগ্রিনপিসে বাজেল সনদ সম্পর্কিত পৃষ্ঠা\nএশিয়া এবং প্রশান্ত মহাসাগরীয় অঞ্চলের বাজেল কনভেনশন সমন্বয় কেন্দ্র\n এই নিবন্ধটি এই মুক্ত উপাদান থেকে পাঠ্য অন্তর্ভুক্ত করে (লাইসেন্স বিবৃতি/অনুমতি)।"}