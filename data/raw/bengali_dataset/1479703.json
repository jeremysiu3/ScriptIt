{"pageid": 1479703, "title": "জেশপ অ্যান্ড কোম্পানি", "url": "https://bn.wikipedia.org/wiki?curid=1479703", "content": "জেশপ অ্যান্ড কোম্পানি ভারতের পশ্চিমবঙ্গের কলকাতা শহরের উপকন্ঠে দমদমে অবস্থিত। এই কারখানাটি ১৭৮৮ খ্রিস্টাব্দে প্রতিষ্ঠিত হয়েছিল। এটি ভারতের প্রাচীনতম ইঞ্জিনিয়ারিং কারখানাগুলির একটি রূপে স্বীকৃতিপ্রাপ্ত। ভারতীয় উপমহাদেশে রেলপথ বিস্তারের সঙ্গে এবং কলকাতা শহরের নগরায়নের ইতিহাসে কারখানাটির বিশেষ অবদান রয়েছে।\nবর্তমানে কারখানাটি নানা সমস্যার কারণে বন্ধ রয়েছে। এই কারখানার সমগোত্রীয় এবং কলকাতার ঔপনিবেশিক ইতিহাসে গুরুত্বপূর্ণ অন্য কয়েকটি কারখানা হলো বার্ন স্ট্যান্ডার্ড কোম্পানি, মার্টিন বার্ন, ব্রেথওয়েট অ্যান্ড কোম্পানি, গেস্টকিন উইলিয়ামস লিমিটেড, ব্রিজ অ্যান্ড রুফ ইত্যাদি।\n\n\n== ইতিহাস ==\nকলকাতা শহরের নগরায়ণ এবং ভারতের রেলপথ বিস্তারের ইতিহাসে সংস্থাটির বিশেষ অবদান রয়েছে। সম্পূর্ণ ভারতে তৈরি প্রথম লোহার সেতু, প্রথম বয়লার, প্রথম রোড রোলার, প্রথম ইলেকট্রিক ইঞ্জিন, প্রথম বৈদ্যুতিক ট্রাম, ইত্যাদি এই কারখানাতেই তৈরি হয়। এছাড়া সুয়েজ খাল এবং পুরোনো ও বর্তমান হাওড়া ব্রিজ, বিদ্যাসাগর সেতু, জুবিলি ব্রিজ, উইলিংডন ব্রিজ তৈরিতে কারখানাটির স্থায়ী অবদান রয়েছে।\n\nইংল্যান্ডের ডার্বিশায়ারে ১৭৮৮ সালে 'ব্রিন অ্যান্ড কোম্পানি' নামে সংস্থাটি প্রথম নথিবদ্ধ হয়।\n১৮২০ সালে বিখ্যাত প্রযুক্তিবিদ স্যার উইলিয়াম জেশপ এবং তাঁর দুই পুত্র হেনরি জেশপ ও জর্জ জেশপ কারখানার মালিক হন। একই বছরে 'বাটারফ্লাই অ্যান্ড কোম্পানি' নামের একটি সংস্থাকে অধিগ্রহণ করা হয় এবং 'জেশপ অ্যান্ড কোম্পানি' নামে এর পথ চলা শুরু হয়।\n১৮৮৮ সালে কোম্পানির ১০০ বছর উপলক্ষে তার নতুন কিছু বিভাগ খোলা হয়।\n১৯৭৬ সালে কোম্পানিকে সরকার অধিগ্রহণ করে এবং নতুন নাম হয় 'জেশপ অ্যান্ড কোম্পানি লিমিটেড'।\n১৯৮৮ সালে সংস্থার ২০০ বছর পূর্তিতে নতুন একটি তোরণ উদ্বোধন করেন পশ্চিমবঙ্গের তৎকালীন মুখ্যমন্ত্রী জ্যোতি বসু।\n২০০৩ সালে সংস্থাটিকে 'রুগ্ন' হিসেবে ঘোষণা করা হয় এবং এর অধিকাংশ মালিকানা রুইয়া শিল্পগোষ্ঠীকে বিক্রি করে দেওয়া হয়।\n২০১৩ সালে কারখানা বন্ধ করার নির্দেশ জারি করে সরকার।\n\n\n== দপ্তর ও ওয়ার্কশপ ==\n\nকোম্পানির মূল অফিসটি ১৭৮৮ সালে তৈরি একটি প্রাসাদোপম ঐতিহাসিক ভবন, যার ঠিকানা ৬৩, ফেয়ারলি প্লেস, বিবাদী বাগ, কলকাতা- ৭০০০০১। এই ভবনটি বর্তমানে পশ্চিমবঙ্গ সরকার দ্বারা অধিগৃহীত এবং বর্তমানে এখান থেকে বেশ কিছু গুরুত্বপূর্ণ সরকারি দপ্তর পরিচালিত হয়।\nকোম্পানির একমাত্র ওয়ার্কশপটি বর্তমানে পরিত্যক্ত এবং এর অবস্থান ৩৬, যশোর রোড, দমদম, কলকাতা- ৭০০০২৮।\n\n\n== ঐতিহাসিক নির্মাণসমূহ ==\nসম্পূর্ণ ভারতীয় বয়লার সহ প্রথম বাষ্পীয় লোকোমোটিভ\nপ্রথম ভারতীয় বৈদ্যুতিক রেলগাড়ি\nবৈদ্যুতিক ট্রাম\nপ্রথম ভারতীয় বাষ্পচালিত রোড রোলার\nবাষ্পচালিত ক্রেন\nব্রিজ তৈরির যন্ত্রাংশ\n\n\n== চিত্রশালা ==\n\n\n== তথ্যসূত্র =="}