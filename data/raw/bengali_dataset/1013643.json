{"pageid": 1013643, "title": "মিনোদ ভানুকা", "url": "https://bn.wikipedia.org/wiki?curid=1013643", "content": "মিনোদ ভানুকা রানাসিংহে (সিংহলি: මිනොද් භානුක; জন্ম: ২৯ এপ্রিল, ১৯৯৫) শ্রীলঙ্কান পেশাদার আন্তর্জাতিক ক্রিকেটার। শ্রীলঙ্কা ক্রিকেট দলের অন্যতম সদস্য তিনি। ২০১০-এর দশকের শেষদিক থেকে শ্রীলঙ্কার পক্ষে আন্তর্জাতিক ক্রিকেটে অংশগ্রহণ করছেন।\nঘরোয়া প্রথম-শ্রেণীর শ্রীলঙ্কান ক্রিকেটে সিংহলীজ স্পোর্টস ক্লাবের প্রতিনিধিত্ব করেন মিনোদ ভানুকা। দলে তিনি মূলতঃ উইকেট-রক্ষক-ব্যাটসম্যান হিসেবে খেলছেন। বামহাতে শীর্ষসারিতে ব্যাটিং করছেন তিনি।\n\n\n== প্রথম-শ্রেণীর ক্রিকেট ==\nঅক্টোবর, ২০১৯ সালে শ্রীলঙ্কার পক্ষে আন্তর্জাতিক পর্যায়ে অভিষেক ঘটে। ২০১৪ সালের আইসিসি অনূর্ধ্ব-১৯ ক্রিকেট বিশ্বকাপে শ্রীলঙ্কা দলের অন্যতম সদস্য ছিলেন। কুরুনেগালার মালিয়াদেব কলেজের সাবেক ছাত্র তিনি।\n২০১৫ সাল থেকে মিনোদ ভানুকা’র প্রথম-শ্রেণীর খেলোয়াড়ী জীবন চলমান রয়েছে। জানুয়ারি, ২০১৬ সালে প্রিমিয়ার লিগ টুর্নামেন্টের খেলায় সিংহলিজ স্পোর্টস ক্লাবের পক্ষে এক খেলায় ৩৪২ রান তুলেন। মাগোনার সারে ভিলেজ ক্রিকেট গ্রাউন্ডে বাদুরেলিয়া স্পোর্টস ক্লাবের বিপক্ষে তিনি এ সাফল্য পান।\nমার্চ, ২০১৮ সালে সুপার ফোর প্রভিন্সিয়াল টুর্নামেন্টে ক্যান্ডি দলের পক্ষে খেলার জন্যে মনোনীত হন। পরের মাসে সুপার প্রভিন্সিয়াল ওয়ান ডে টুর্নামেন্টে একই দলের পক্ষে খেলার জন্যে মনোনীত হন। আগস্ট, ২০১৮ সালে এসএলসি টি২০ লিগে ডাম্বুলা দলের সদস্যরূপে নামাঙ্কিত হন। মার্চ, ২০১৯ সালে সুপার প্রভিন্সিয়াল ওয়ান ডে টুর্নামেন্টে গালে দলের সদস্য হিসেবে মনোনীত হন। অক্টোবর, ২০২০ সালে  লঙ্কা প্রিমিয়ার লিগের উদ্বোধনী আসরে জাফনা স্টালিয়ন্সের সদস্য হন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট, একটিমাত্র একদিনের আন্তর্জাতিক ও দুইটিমাত্র টি২০আইয়ে অংশগ্রহণ করেছেন মিনোদ ভানুকা। ৩ জানুয়ারি, ২০২১ তারিখে জোহেন্সবার্গে স্বাগতিক দক্ষিণ আফ্রিকা দলের বিপক্ষে টেস্ট ক্রিকেটে অভিষেক ঘটে তার। এছাড়াও, ২ অক্টোবর, ২০১৯ তারিখে করাচীতে স্বাগতিক পাকিস্তান দলের বিপক্ষে একটিমাত্র একদিনের আন্তর্জাতিকে অভিষেক ঘটে তার।\n২০১৪ সালের আইসিসি অনূর্ধ্ব-১৯ ক্রিকেট বিশ্বকাপ প্রতিযোগিতায় শ্রীলঙ্কা দলের পক্ষে খেলেছেন। অক্টোবর, ২০১৭ সালে পাকিস্তান বিপক্ষে শ্রীলঙ্কার টুয়েন্টি২০ আন্তর্জাতিক দলের সদস্যরূপে অন্তর্ভুক্ত হন। সংযুক্ত আরব আমিরাতে অনুষ্ঠিত ঐ সিরিজে অবশ্য তাকে খেলার সুযোগ দেয়া হয়নি।\nসেপ্টেম্বর, ২০১৯ সালে পাকিস্তান গমনার্থে তাকে শ্রীলঙ্কা দলের সদস্য করা হয়। ২ অক্টোবর, ২০১৯ তারিখে করাচীতে অনুষ্ঠিত সিরিজের তৃতীয় দিন/রাত ওডিআইয়ে স্বাগতিক পাকিস্তানের বিপক্ষে তার ওডিআই অভিষেক হয়। একই সফরে ৫ অক্টোবর, ২০১৯ তারিখে লাহোরে সিরিজের প্রথম টি২০আইয়ে অভিষেক ঘটে তার।\n\n\n== টেস্ট অভিষেক ==\nনভেম্বর, ২০১৯ সালে বাংলাদেশে অনুষ্ঠিত এসিসি এমার্জিং টিমস এশিয়া কাপে শ্রীলঙ্কা দলের সদস্যরূপে অন্তর্ভুক্ত হন। ডিসেম্বর, ২০২০ সালে দক্ষিণ আফ্রিকা গমনার্থে শ্রীলঙ্কার টেস্ট দলে তাকে ঠাঁই দেয়া হয়।\n৩ জানুয়ারি, ২০২১ তারিখে জোহানেসবার্গে সিরিজের দ্বিতীয় টেস্টে স্বাগতিক দক্ষিণ আফ্রিকার বিপক্ষে তার টেস্ট অভিষেক পর্ব সম্পন্ন হয়।\n\n\n== তথ্যসূত্র ==\n\n\n== আরও দেখুন ==\nওশাদা ফার্নান্দো\nদিনুকা হেত্তিয়ারাচ্চি\nএক টেস্টের বিস্ময়কারী\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে মিনোদ ভানুকা  (ইংরেজি)\nক্রিকেটআর্কাইভে মিনোদ ভানুকা   (সদস্যতা প্রয়োজনীয়) (ইংরেজি)\nটেমপ্লেট:Jaffna Stallions squad"}