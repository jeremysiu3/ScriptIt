{"pageid": 1083373, "title": "এড অ্যাজনার", "url": "https://bn.wikipedia.org/wiki?curid=1083373", "content": "এডি অ্যাজনার (; ১৫ নভেম্বর ১৯২৯ - ২৯ আগস্ট ২০২১) একজন মার্কিন অভিনেতা ও স্ক্রিন অ্যাক্টরস গিল্ডের সভাপতি ছিলেন। তিনি ১৯৭০-এর দশক ও ১৯৮০-এর দশকের শুরুর ভাগে দ্য ম্যারি টাইলার মুর শো এবং এর স্পিন-অফ ধারাবাহিক লু গ্র্যান্ট-এ লু গ্র্যান্ট চরিত্রে অভিনয় করে প্রসিদ্ধি অর্জন করেন। তিনি অল্প কয়েকজন অভিনয়শিল্পীর মধ্যে একজন, যিনি হাস্যরসাত্মক ও নাট্যধর্মী দুই ধরনের কাজে একই চরিত্রে কাজ করেছেন। তিনি প্রাইমটাইম এমি পুরস্কারের ইতিহাসে সবচেয়ে সম্মানিত পুরুষ অভিনয়শিল্পী, যিনি সাতবার এই পুরস্কার অর্জন করেন, তন্মধ্যে লু গ্র্যান্ট চরিত্রে অভিনয়ের জন্য পাঁচবার (তিনবার দ্য ম্যারি টাইলার মুর শো-এর জন্য হাস্যরসাত্মক ধারাবাহিকে সেরা পার্শ্ব অভিনেতা বিভাগে এবং দুইবার লু গ্র্যান্ট-এর জন্য নাট্যধর্মী ধারাবাহিকে সেরা অভিনেতা বিভাগে)। তার অপর দুটি এমি পুরস্কার আসে দুটি টেলিভিশন মিনি ধারাবাহিকে তার অভিনয়ের জন্য: রিচ ম্যান, পুওর ম্যান (১৯৭৬)-এর জন্য টিভি ধারাবাহিকে একক অভিনয়ের জন্য সেরা প্রধান অভিনেতা বিভাগে, এবং রুটস (১৯৭৭)-এর জন্য টিভি ধারাবাহিকে একক অভিনয়ের জন্য সেরা পার্শ্ব অভিনেতা বিভাগে।\nতিনি ১৯৬৬ সালের পশ্চিমা ধারার এল ডোরাডো চলচ্চিত্রে জন ওয়েনের বিপরীতে খল বার্ট জেসন চরিত্রে অভিনয় করেন। অ্যাজনার কয়েকটি চলচ্চিত্রে সান্তা ক্লজ চরিত্রেও অভিনয় করেন, তন্মধ্যে উল্লেখযোগ্য হল ২০০৩ সালে এলফ। ২০০৯ সালে তিনি পিক্সারের অ্যানিমেটেড চলচ্চিত্র আপ-এ কার্ল ফ্রেডিকসন চরিত্রের জন্য কণ্ঠ দেন এবং সিএসআই: এনওয়াই ধারাবাহিকের ইয়ারজেইট পর্বে অতিথি চরিত্রে অভিনয় করেন। ২০১১ সালের শুরুতে অ্যাজনার সিএমটির চ্যানলের প্রথম মৌলিক সিটকম ওয়ার্কিং ক্লাস-এ হ্যাঙ্ক গ্রেজিয়াক চরিত্রে কাজ করেন। এছাড়া তাকে মাইকেল: এভরি ডে ও দ্য গ্লেডস এবং দ্য গুড ওয়াইফ-এর ষষ্ঠ মৌসুমে গাই রেডমেইন চরিত্রে অতিথি ভূমিকায় দেখা যায়। ২০২০ সালে তিনি ব্রিয়ারপ্যাচ-এ জেমস স্ট্যাগহর্ন চরিত্রে কাজ করেন।\n\n\n== প্রারম্ভিক জীবন ==\nএডি অ্যাজনার ১৯২৯ সালের ১৫ই নভেম্বর মিজুরি অঙ্গরাজ্যের ক্যানসাস সিটিতে জন্মগ্রহণ করেন এবং ক্যানসাস অঙ্গরাজ্যের ক্যানসাস সিটিতে বেড়ে ওঠেন। তার পিতামাতা আশকেনাজি ইহুদি অভিবাসী ছিলেন। তার পিতা মরিস ডেভিড অ্যাজনার (১৮৭৭-১৯৫৭) লিথুয়ানিয়া (ভিলনা গভর্নরেট বা গ্রদনো গভর্নরেট) থেকে এবং মাতা লিজি (বিবাহপূর্ব সেলিজার; ১৮৮৫-১৯৬৭) রাশিয়া থেকে মার্কিন যুক্তরাষ্ট্রে এসেছিলেন। তিনি গোড়া ইহুদি পরিবারে বেড়ে ওঠেন এবং তার হিব্রু নাম রাখা হয়েছিল ইৎজাক।\nঅ্যাজনার ক্যানসাস অঙ্গরাজ্যের ক্যানসাস সিটির ওয়াইনডোট হাই স্কুলে এবং পরে শিকাগো বিশ্ববিদ্যালয়ে পড়াশোনা করেন। তিনি শিকাগোতে সাংবাদিকতা বিষয়ে পড়াশোনা শুরু করেন। তবে একজন অধ্যাপক তাকে বলে এই পেশায় অর্থ উপার্জনের সম্ভাবনা ক্ষীণ, তাই তিনি অচিরেই এই বিষয় পরিবর্তন করে নাট্যকলায় ভর্তি হন। বিশ্ববিদ্যালয়ে টি. এস. এলিয়টের মার্ডার ইন দ্য ক্যাথিড্রাল নাটক দিয়ে তার মঞ্চে অভিনয়ের যাত্রা শুরু হয়। ইতোমধ্যে তিনি বিশ্ববিদ্যালয় থেকে ঝরে পড়েন এবং ট্যাক্সি ড্রাইভারের হিসেবে কাজ করেন, জেনারেল মটরসের অ্যাসেম্বলি লাইনে কাজ করেন এবং ১৯৫১ সালে সামরিক বাহিনীতে যোগ দেওয়ার পূর্ব পর্যন্ত এমন ছোটোখাটো কাজ করেন। অ্যাজনার ১৯৫১ থেকে ১৯৫৩ পর্যন্ত মার্কিন যুক্তরাষ্ট্র সেনাবাহিনীর সিগন্যান কোরে কর্মরত ছিলেন এবং ইউরোপ জুড়ে সেনাবাহিনীর ঘাঁটিতে সফররত নাটকে কাজ করেন।\n\n\n== কর্মজীবন ==\nঅ্যাজনার তার লু গ্র্যান্ট চরিত্রের জন্য সর্বাধিক পরিচিত। ১৯৭০ সালে দ্য ম্যারি টাইলার মুর শো-এ তাকে প্রথম এই চরিত্রে দেখা যায়। ১৯৭৭ সালে মুর ধারাবাহিক শেষ হওয়ার পর অ্যাজনার চরিত্রটি নিয়ে লু গ্র্যান্ট (১৯৭৭-১৯৮২) ধারাবাহিক নির্মিত হয়। ম্যারি টাইলার মুর টেলিভিশন সাংবাদিকতা নিয়ে ৩০ মিনিটের হাস্যরসাত্মক ধারাবাহিক হলেও লু গ্র্যান্ট সংবাদপত্র সাংবাদিকতা নিয়ে এক ঘণ্টা ব্যাপী নাট্যধর্মী ধারাবাহিক। তিনি লু গ্র্যান্ট চরিত্রে দ্য ম্যারি টাইলার মুর শো-এ অভিনয়ের জন্য তিনবার হাস্যরসাত্মক ধারাবাহিকে সেরা পার্শ্ব অভিনেতা বিভাগে এবং লু গ্র্যান্ট-এ অভিনয়ের জন্য দুইবার নাট্যধর্মী ধারাবাহিকে সেরা অভিনেতা বিভাগে প্রাইমটাইম এমি পুরস্কার অর্জন করেন। অ্যাজনার মাত্র দুজন অভিনয়শিল্পীর মধ্যে একজন, যিনি হাস্যরসাত্মক ও নাট্যধর্মী দুই ধরনের কাজে একই চরিত্রে কাজ করেছেন। এছাড়া তিনি লু গ্র্যান্ট চরিত্রে রোডা ও রোজিয়ান অনুষ্ঠানেও অভিনয় করেন।\n\n\n== মৃত্যু ==\nঅ্যাজনার ২০২১ সালের ২৯শে আগস্ট ৯১ বছর বয়সে লস অ্যাঞ্জেলেসের পার্শ্ববর্তী টারজানায় নিজ বাড়িতে মৃত্যুবরণ করেন।\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে এড অ্যাজনার\nইন্টারনেট ব্রডওয়ে ডেটাবেজে এড অ্যাজনার  (ইংরেজি)\nইন্টারনেট মুভি ডেটাবেজে এড অ্যাজনার  (ইংরেজি)\nটার্নার ক্লাসিক মুভিজ ডেটাবেজে এড অ্যাজনার  (ইংরেজি)\nডিস্কওগ্‌সে এড অ্যাজনার ডিস্কতালিকা\nউপস্থিতি - সি-স্প্যানে\nদি ইন্টারভিউস: এন ওরাল হিস্ট্রি অব টেলিভিশন থেকে এড অ্যাজনার (ইংরেজি)"}