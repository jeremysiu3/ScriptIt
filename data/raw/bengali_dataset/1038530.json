{"pageid": 1038530, "title": "নগেন্দ্রনাথ ঘোষ", "url": "https://bn.wikipedia.org/wiki?curid=1038530", "content": "নগেন্দ্রনাথ ঘোষ বা এন এন ঘোষ (ইংরেজি: Nagendranath Ghosh) ( আগস্ট, ১৮৫৪ -  ৩ এপ্রিল,  ১৯০৯) ছিলেন ব্রিটিশ ভারতে প্রখ্যাত  বাঙালি সাংবাদিক ও শিক্ষাব্রতী। ব্যারিস্টার হিসাবেও পরিচিতি ছিল। তিনি এন এন ঘোষ নামে সুপরিচিত ছিলেন। \n\n\n== সংক্ষিপ্ত জীবনী ==\nনগেন্দ্রনাথের জন্ম ব্রিটিশ ভারতের অধুনা বাংলাদেশের বগুড়াতে। পিতা ভগবতীচরণ ঘোষ। তার স্কুলের পড়াশোনা কলকাতার ব্রাঞ্চ স্কুলে (বর্তমানের হেয়ার স্কুলে)। এরপর প্রেসিডেন্সি কলেজ ও বিলেতের মিডল টেম্পল স্কুলে শিক্ষাপ্রাপ্ত হন তিনি । ১৮৭৬ খ্রিস্টাব্দে ব্যারিস্টার হয়ে দেশে ফেরেন।\n\n\n== কর্মজীবন ==\nপ্রথমে আইন ব্যবসা শুরু করেন, কিন্তু তেমন সফলতা অর্জন করতে পারেন নি। আইন ব্যবসায় অকৃতকার্য হয়ে অধ্যাপনা ও সংবাদপত্র সেবায় আত্মনিয়োগ করেন। ১৮৮২ খ্রিস্টাব্দে মেট্রোপলিটন ইনস্টিটিউশনের বর্তমানে  বিদ্যাসাগর কলেজের অধ্যাপক ও পরে অধ্যক্ষ হন। তিনি \"ল রিভিউ\" পত্রিকা এবং \"ইন্ডিয়ান নেশন\" নামে ইংরাজী সাপ্তাহিক পত্রিকার আমরণ সম্পাদনা করেন। দীর্ঘ কুড়ি বৎসর তিনি  কলকাতা বিশ্ববিদ্যালয়ের সদস্য ছিলেন। বাঙালিদের মধ্যে তিনিই প্রথম বিশ্ববিদ্যালয়ের ইংরাজী সাহিত্যের প্রধান পরীক্ষক হন এবং নতুন নিয়মানুযায়ী বিশ্ববিদ্যালয়ের কর্মনীতি রচনার দায়িত্ব সম্পন্ন করেন। তিনি কলকাতা মিউনিসিপ্যাল কর্পোরেশনের কমিশনার এবং কলকাতা পুলিশ আদালতের অবৈতনিক বিচারপতি ছিলেন। লর্ড কার্জনের সময় অগণতান্ত্রিক মিউনিসিপ্যাল আইনের প্রতিবাদে অন্যান্যদের সঙ্গে তিনিও সদস্যপদ ত্যাগ করেন। রাজনীতিতে মডারেট ও স্বায়ত্তশাসন ব্যবস্থার পক্ষপাতী ছিলেন তিনি।  তার দর্শন ও জ্যোতিষশাস্ত্রে জ্ঞান ছিল।\nশেষ জীবনে তিনি 'রাধা স্বামী সৎসঙ্গ' সম্প্রদায়ে যোগ দেন। তার রচিত গ্রন্থগুলি হল-\n\nকৃষ্ণদাস পালের জীবনী আলোচনা\nরাজা নবকৃষ্ণের জীবনী\nEngland's Work in India \nছাত্রপাঠ্য পুস্তক কিছু রচনা করেছিলেন।\n\n\n== মৃত্যু ==\n১৯০৯ খ্রিস্টাব্দের ৩ এপ্রিল ৫৫ বৎসর বয়সে  তিনি প্রয়াত হন।\n\n\n== তথ্যসূত্র =="}