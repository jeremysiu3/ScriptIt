{"pageid": 1496578, "title": "বিশেষ বিবাহ আইন, ১৮৭২", "url": "https://bn.wikipedia.org/wiki?curid=1496578", "content": "বিশেষ বিবাহ আইন, ১৮৭২ বা দ্য স্পেশাল ম্যারেজ এ্যাক্ট, ১৮৭২ হলো বাংলাদেশ প্রচলিত একটি আইন, যার মাধ্যমে দেশটির নাগরিক ও দেশটিতে অবস্থানরত বিদেশি নাগরিকদের মধ্যে আন্তঃধর্মীয় বিবাহ সম্পন্ন হয়। এই আইনটি যেকোনো  মুসলিম, হিন্দু, বৌদ্ধ, ইহুদী, জৈন, পারসি, খ্রিস্টান ও শিখ কিংবা নাস্তিক ব্যাক্তিকে উক্ত যেকোনো একটি পক্ষের সাথে বিবাহবন্ধনে আবদ্ধ হওয়ার সুযোগ দেয়। এক্ষেত্রে পক্ষদ্বয়ের ধর্মীয় বিশ্বাস একই হওয়ার প্রয়োজন হয় না। আইনটি মূলত ভিন্ন ধর্মের ব্যক্তিদের মধ্যে বিবাহ এবং ধর্মহীন অথবা ধর্মত্যাগী ব্যক্তিদের বিবাহের ক্ষেত্রে ব্যবহৃত হয়। আইনটি পূর্বে ব্রিটিশ ভারতে কার্যকর ছিল এবং ভারতে বিশেষ বিবাহ আইন, ১৯৫৪ প্রচলনের পূর্বে কার্যকর ছিল। এই আইনটি পূর্বের সংস্করণটি বর্তমানে পাকিস্তানেও কার্যকর।\nআইনটিতে বিবাহের ক্ষেত্রে উভয় পক্ষের ক্ষেত্রে বহুগামিতা ও ধর্মান্তর অপরাধ হিসেবে গণ্য হয়। পক্ষদ্বয়ের মধ্যে আত্নীয়তার সম্পর্ক অথবা সাধারণ পূর্বপুরুষ বা প্রপিতামহ কিংবা প্রপিতামহের চেয়ে ঘনিষ্ঠ পূর্বপুরুষ থাকলে উক্ত আইনে নিবন্ধন হবে না। আইনটির অধীনে সম্পন্ন বিবাহের ক্ষেত্রে বিবাহবিচ্ছেদের জন্য বিবাহবিচ্ছেদ আইন, ১৮৬৯ এবং উত্তরাধিকারের জন্য উত্তরাধিকার আইন, ১৯২৫ প্রযোজ্য। \nউল্লেখ্য, যেকোনো হিন্দু, বৌদ্ধ, শিখ বা জৈন ধর্মাবলম্বী উক্ত আইনে বিবাহের মাধ্যমে তার অবিভক্ত পরিবারের সাথে সম্পর্ক বিচ্ছেদ নিশ্চিত করবেন। তবে তিনি উত্তরাধিকার থেকে বঞ্চিত হবেন না। এক্ষেত্রে তিনি তার পিতার একমাত্র জীবিত সন্তান না হলে অন্য কোনো ব্যাক্তিকে দত্তক গ্রহনের অধিকার থেকে বঞ্চিত হবেন।\nবাংলাদেশ সরকার কর্তৃক নিয়োগকৃত এক বা একাধিক ম্যারেজ রেজিস্ট্রার এই আইনের অধীনে বিবাহ নিবন্ধন করতে পারেন। তবে বাংলাদেশে একমাত্র পুরান ঢাকার পাটুয়াটুলীতে উক্ত আইনে বিবাহ নিবন্ধন করা হয়।\n\n\n== তথ্যসূত্র =="}