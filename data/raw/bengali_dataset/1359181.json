{"pageid": 1359181, "title": "ধৃতিমান চট্টোপাধ্যায়", "url": "https://bn.wikipedia.org/wiki?curid=1359181", "content": "ধৃতিমান চট্টোপাধ্যায় ( জন্ম- ৩০ মে ১৯৪৫) হলেন একজন ভারতীয় বাঙালি চলচ্চিত্র অভিনেতা। সত্যজিৎ রায়, মৃণাল সেন  অপর্ণা সেনের মতো বিখ্যাত চলচ্চিত্র নির্মাতা ও পরিচালকদের ছবিতে অসামান্য অভিনয় দক্ষতার গুণে যারা জনপ্রিয়তা লাভ করেন তাদের অন্যতম হলেন তিনি।  নিজস্বতায় তিনি বাঙালি বুদ্ধিজীবীদের কাছে প্রিয় অভিনেতা। তিনি দীপা মেহতা এবং জেন ক্যাম্পিয়নের মতো সুপরিচিত চলচ্চিত্র নির্মাতাদের সঙ্গেও ইংরেজি চলচ্চিত্রে কাজ করেছেন।\n\n\n== জন্ম ও প্রারম্ভিক জীবন ==\nধৃতিমান চট্টোপাধ্যায়ের আসল নাম সুন্দর চট্টোপাধ্যায়। তার জন্ম ১৯৪৫ খ্রিস্টাব্দের ৩০ মে কলকাতায়। তার পিতামাতা দুজনেই ছিলেন ফিল্ম সোসাইটির সদস্য। কলকাতার মধ্যবিত্ত শিক্ষিত সমাজে সাহিত্যের সঙ্গে সিনেমার সম্পর্ক ছিল এবং সেই পরিবেশেই তিনি বেড়ে উঠেছেন। তার পড়াশোনা কলকাতার সেন্ট জেভিয়ার্স কলেজিয়েট স্কুল, প্রেসিডেন্সি কলেজ এবং দিল্লি স্কুল অফ ইকোনমিক্সে। দিল্লিতে পড়ার সময়ে তিনি থিয়েটারের সঙ্গে সক্রিয়ভাবে যুক্ত হন।\n\n\n== কর্মজীবন ==\nপ্রথমদিকে কিছুদিন ধৃতিমান আকাশবাণী কলকাতা কেন্দ্রের খণ্ডকালীন ঘোষকের কাজ করেন। তারপর তিনি মুম্বাই-এর এক বিজ্ঞাপন সংস্থা- হিন্দুস্থান-থমসনে কাজ নেন এবং নিজের সৃজনশীল দক্ষতার গুণে 'ক্রিয়েটিভ ডাইরেক্টর' পদে উন্নীত হন।\nকিন্তু পরবর্তীকালে চলে আসেন চলচ্চিত্র জগতে। ১৯৭০ খ্রিস্টাব্দে সত্যজিৎ রায়ের প্রতিদ্বন্দ্বী ছায়াছবিতে নায়কের ভূমিকায় অবতীর্ণ হয়ে অভিনয় জীবন শুরু করেন। মৃণাল সেন পদাতিক সিনেমার পরিকল্পনা হাতে নেবার পর মূল চরিত্রে ধৃতিমানকে বেছে নিয়ে ছিলেন। সহপাঠী অপর্ণা সেনের সঙ্গে তার ভালো বন্ধুত্ব ছিল। তার পরিচালিত প্রথম সিনেমা ‘৩৬ চৌরঙ্গি লেন’-এও ধৃতিমান অভিনয় করেন। অভিনয়ে অসামান্য পারদর্শিতায় দক্ষ অভিনেতার তকমা নিয়ে বাংলা থেকে শুরু করে হিন্দি, ইংরেজি, সিংহলি ভাষাতেও সমান্তরাল ধারাতে কাজ করছেন। বহুমাত্রিকতাই হল ধৃতিমানের পছন্দ ও স্বভাব। সেকারণে বলিউডের ব্ল্যাক, কাহানি’, ‘এজেন্ট বিনোদ’, ‘পিংক সহ কয়েকটি সিনেমায় কাজ করলেও তিনি বলিউডের মূলধারার মধ্যে নিজেকে আবদ্ধ রাখেননি। তবে তিনি জেন ক্যাম্পিয়ন, মুম্বাইয়ের অত্যন্ত সফল পরিচালক সঞ্জয় লীলা বনশালি এবং মণি রত্নম প্রমুখ চলচ্চিত্র নির্মাতাদের সঙ্গে কাজ করেছেন। \nধৃতিমান ভারতে বেশ কয়েকটি অভিনয় পুরস্কার পেয়েছেন এবং ভারতীয় জাতীয় চলচ্চিত্র পুরস্কারের জুরিতে রয়েছেন।\nধৃতিমান একজন দক্ষ মঞ্চাভিনেতা হিসাবে চেন্নাইয়ের ইংরাজী নাটকে অংশ নেন এবং তাকে প্রায়শই কলকাতার স্থানীয় বাংলা নাটক ও টিভিতে অংশ নেন। কলকাতার এক টিভিতে \"প্রধানমন্ত্রী\" নামের 'টিভি-শো' অনুষ্ঠান সঞ্চালনে আমন্ত্রিত হন।\nঅন্ধ চিত্রশিল্পী বিনোদবিহারী মুখোপাধ্যায়ের জীবনকাহিনী অবলম্বনে নির্মিত চিত্রকর ছবিতে শিল্পের আধুনিকতা ও প্রাচীনত্বের মধ্যে উঠে আসা দ্বন্দ্বকে তিনিই প্রথম অভিনয়ে উপস্থাপন করেন। ২০১৯ খ্রিস্টাব্দে সত্যজিৎ রায়ের পুত্র  সন্দীপ রায়ের 'প্রোফেসর শঙ্কু ও এল ডোরাডো' ছবিতে প্রফেসর শঙ্কুর ভূমিকাতেও অভিনয় করেছেন। এই বছরেই তিনি কলকাতায় কিংবদন্তি গায়ক-গীতিকার বব ডিলানের উপর নির্মিত তথ্যচিত্র ইফ নট ফর ইউ -এর বর্ণনা দিতে নেপথ্যে কণ্ঠ দেন।\nধৃতিমান চলচ্চিত্রে তার পঞ্চাশ বৎসরের দীর্ঘ অভিনয় জীবনে যে পাঁচটি সিনেমার কথা প্রায়শই উল্লেখ করেন সেগুলি হল- 'প্রতিদ্বন্দ্বী', 'আকালের সন্ধানে', 'শূন্য থেকে শুরু', 'চিত্রকর' এবং '৩৬ চৌরঙ্গি লেন'। \nমাতৃভাষার টানে এক হিতৈষী হিসাবে তিনি ইউনিসেপের এক প্রকল্পে বাংলাদেশে পরামর্শক হিসাবে কাজ করেন। ধৃতিমান অভিনয়ের জন্য বেশ কয়েকটি পুরস্কারে সম্মানিত হয়েছেন এবং বর্তমানে তিনি ভারতের জাতীয় চলচ্চিত্র পুরস্কারের অন্যতম জুরি॥\n\n\n== চলচ্চিত্রের তালিকা ==\n\n\n=== ছায়াছবি ===\n\n\n=== হিন্দি ===\n\n\n=== ইংরেজি ===\n\n\n=== সিংহল ===\n\n\n=== মালয়ালম ===\n\n\n=== ওয়েব সিরিজ ===\n\n\n== আরো দেখুন ==\nবরুন চন্দ\nপ্রধানমন্ত্রী (টিভি সিরিজ)\n\n\n== তথ্যসূত্র =="}