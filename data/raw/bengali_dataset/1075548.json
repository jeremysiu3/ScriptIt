{"pageid": 1075548, "title": "শাদাত উল্লা", "url": "https://bn.wikipedia.org/wiki?curid=1075548", "content": "শাদাত উল্লা (অজানা - ৩ আগস্ট ২০২১) একজন বাংলাদেশী কৃষিবিদ। তিনি শেরেবাংলা কৃষি বিশ্ববিদ্যালয়ের (শেকৃবি) এগ্রিকালচারাল এক্সটেনশন ও ইনফরমেশন সিস্টেম ডিপার্টমেন্টের প্রাক্তন অধ্যাপক এবং বিশ্ববিদ্যালয়টির প্রতিষ্ঠাতা উপাচার্য। এছাড়াও তিনি ২০১২ থেকে ২০১৬ সাল পর্যন্ত দ্বিতীয়বার শেকৃবির উপাচার্য হিসেবে দায়িত্ব পালন করেন।\n\n\n== প্রারম্ভিক জীবন ও শিক্ষা ==\nশাদাত উল্লা কুমিল্লা জেলার দাউদকান্দিতে জন্মগ্রহণ করেন। তিনি ১৯৭০ সালে তৎকালীন বাংলাদেশ কৃষি ইনস্টিটিউট থেকে স্নাতক ডিগ্রি লাভ করেন।\n\n\n== কর্মজীবন ==\nশাদাত বাংলাদেশ ধান গবেষণা ইনস্টিটিউট এবং বাংলাদেশ কৃষি উন্নয়ন কর্পোরেশনসহ কয়েকটি প্রতিষ্ঠানে চাকরি করার পর ১৯৭৬ সালে তৎকালীন বাংলাদেশ কৃষি ইনস্টিটিউটে (২০০১ সালে শেকৃবি-তে উন্নীত) কৃষি সম্প্রসারণ বিভাগে সহকারী অধ্যাপক হিসেবে যোগদান করেন। পরবর্তীকালে তিনি শেরেবাংলা কৃষি বিশ্ববিদ্যালয়ের অধ্যাপক হন।\nস্বাধীনতা পরবর্তীকালে তিনি বাংলাদেশ কৃষি ইনস্টিটিউটের অধ্যক্ষ হিসেবে দায়িত্ব পালন করেন। তিনি একজন দক্ষ সংগঠক ছিলেন। বাংলাদেশ কৃষি ইনস্টিটিউটকে শেরেবাংলা কৃষি বিশ্ববিদ্যালয়ে রূপান্তরে তার গুরুত্বপূর্ণ ভূমিকা রয়েছে।\nবাংলাদেশ কৃষি ইনস্টিটিউটকে শেরেবাংলা কৃষি বিশ্ববিদ্যালয়ে রূপান্তর করা হলে শাদাত উল্লা বিশ্ববিদ্যালয়টির প্রতিষ্ঠিতা উপাচার্য হিসেবে নিয়োগ পান। ২০০১ সালের ১৫ জুলাই থেকে ২০০১ সালের ৯ সেপ্টেম্বর পর্যন্ত তিনি এ দায়িত্ব পালন করেন। পরবর্তীকালে ২০১২ সালের ২৬ জুলাই থেকে ২০১৬ সালের ২৫ জুলাই পর্যন্ত তিনি দ্বিতীয়বার শেকৃবির উপাচার্য হিসেবে দায়িত্ব পালন করেন।\n\n\n== মৃত্যু ==\nবার্ধক্যজনিত অসুস্থতার পাশাপাশি করোনা আক্রান্ত হয়ে চিকিৎসাধীন অবস্থায় ২০২১ সালের ৩ আগস্ট তিনি ঢাকায় মৃত্যুবরণ করেন। মৃত্যুকালে তার বয়স হয়েছিল ৭১ বছর।\n\n\n== তথ্যসূত্র =="}