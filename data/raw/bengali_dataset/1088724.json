{"pageid": 1088724, "title": "লিবিথিয়া লেপিটা", "url": "https://bn.wikipedia.org/wiki?curid=1088724", "content": "কমন বিক্(বৈজ্ঞানিক নাম: Libythea lepita (Moore)) প্রজাতি এশিয়ায় প্রাপ্ত ব্রাশ ফুটেড অথবা নিমফ্যালিডি (Nymphalidae) গোত্র ও 'লাইবিথেনি' (Libytheinae) উপ-গোত্রের অন্তর্ভুক্ত প্রজাপতি। ভারতএর বন্যপ্রাণ সংরক্ষণ আইন অনুসারে এই প্রজাতি তফ্‌সিল ২ এর তালিকার অন্তর্ভুক্ত।\n\n\n== আকার ==\nকমন বিক্ এর  প্রসারিত অবস্থায় ডানার আকার ৪৫-৫০ মিলিমিটার দৈর্ঘ্যের হয়।\n\n\n== উপপ্রজাতি ==\nভারতে প্রাপ্ত কমন বিক্ এর উপপ্রজাতি হল-\n\nLibythea lepita lepita Moore, [1858] – Himalayan Common Beak.\n\n\n== বিস্তার ==\nভারতএ (জন্মু-কাশ্মীর থেকে অরুণাচল প্রদেশ, উত্তর-পূর্ব ভারত এবং দক্ষিন ভারত), শ্রীলঙ্কা, পাকিস্তান, নেপাল, ভুটান এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিষদ জানার জন্য প্রজাপতির দেহ এবং ডানার অংশের নির্দেশিকা দেখুন:-\nকমন বিক্‌ প্রজাতি নিম্নলিখিত ভাবে ইউরোপিয়ান বিক্‌ (Libythea celtis) প্রজাতি থেকে ভিন্নতর।\nডানার উপরিতল : ডানার উপরিপৃষ্ঠের মূল রঙ হালকা কালচে বাদামী বর্নের।\nকমন বিক্‌ এর সামনের ডানার সেল অথবা প্রকোষ্ঠ এর অন্তর্গত কমলা-হলুদ ডানার গোড়া থেকে এর দুই-তৃতীয়াংশ দৈর্ঘ্য অবধি অপেক্ষাকৃত কম চওড়া এবং শেষভাগে হঠাৎ সেল এর শীর্ষের দিকে সমকৌনিক ভাবে উঠে গেছে। ডিসকাল অংশের নিম্নভাগের ছোপটি কমন বিক্‌ এ অনুপস্থিত এবং ডিসকাল অংশের উপরের ভাগের বড় ছোপটি কতকটা হীরকাকৃতির, কোস্টার নিচের সাদা ছোপ এবং প্রি-এপিকাল ছোপ তীর্যকভাবে অবস্থিত। সাব-এপিকাল (অ্যাপেক্স এর নিম্নভাগ) ছোপটির নিম্নভাগ কমলা হলুদ এবং উপরিভাগ সাদা বর্নের হয়।\nপিছনের ডানার উপরিভাগের পোস্ট-ডিসকাল কমলা পটিটি অপেক্ষাকৃত সরু এবং একটি ছোট বন্ধনীর সৃষ্টি করেছে যা বক্র নয়, তবে ২ নং শিরা থেকে ৬ নং শিরা পর্যন্ত তীর্যকভাবে বিস্তৃত। কাদাচিৎ কোন কোন নমুনার ক্ষেত্রে উক্ত বন্ধনীর উপরদিকে ৬ নং শিরামধ্যে একটি বিচ্ছিন্ন কমলা ছোপ চোখে পড়ে।\nডানার নিম্নতল : নিম্নপৃষ্ঠের মূল রঙ পরিবর্তনশীল, সাধারনত লালচে বাদামী এবং সামনের ডানার কোস্টাল এবং ডরসাল প্রান্ত বরাবর ইষদ ফ্যাকাশে। কখনো কখনো সামনের ডানা কালচে বাদামী বর্নের এবং পিছনের ডানা কালচে ধূসর বর্ণের, সামনের ডানার কোস্টাল প্রান্তরেখা চওড়াভাবে এবং সমগ্র পিছনের ডানা সুক্ষ্ম কালচে দাগ এবং ছোপ দ্বারা আচ্ছাদিত। \nসামনের ডানার কমলা এবং সাদা দাগ ছোপ উপরিপৃষ্ঠের অনুরূপ, তবে প্রি-এপিকাল জোড়া ছোপটি সম্পূর্ন সাদা। পিছনের ডানা সামনের ডানা অপেক্ষা অধিকতর পরিবর্তনশীল। কিছু নমুনাতে পিছনের ডানা দাগ-ছোপ বিহীন হয়। অন্যান্য কিছু নমুনাতে এটি তীর্যক ভাবে হালকা এবং গাঢ় বর্ণে ছাওয়া। কয়েকটি নমুনাতে পিছনের ডানা মধ্যবর্তী শিরা বরাবর ডানার গোড়া থেকে ৫ নং শিরার শীর্ষভাগ পর্যন্ত উল্লম্বভাবে একটি ফ্যাকাশে কালচে বাদামী বন্ধনী দ্বারা বিভক্ত।\nশুঙ্গ, মাথা, বক্ষদেশ এবং উদর ইউরোপিয়ান বিক্‌ এর অনুরূপ।\n\n\n== তথ্যসূত্র ==\n\n\n== বহিঃসংযোগ =="}