{"pageid": 1088723, "title": "ডাগমার হ্যাগেলিন", "url": "https://bn.wikipedia.org/wiki?curid=1088723", "content": "ডাগমার হ্যাগেলিন (২৯শে সেপ্টেম্বর ১৯৫৯ - ২৭ জানুয়ারি ১৯৭৭ সালে নিখোঁজ) হলেন একজন ১৭ বছর বয়সী সুইডিশ - আর্জেন্টিনীয় মেয়ে যিনি ১৯৭৭ সালের ২৭শে জানুয়ারী রাষ্ট্রীয় সন্ত্রাসের সময় নিখোঁজ হয়েছিলেন, এবং মনে করা হয় যে আর্জেন্টিনার বুয়েনোস আইরেসের এল পালোমারে নিরাপত্তা বাহিনী তাঁকে গ্রেফতার করেছিল, এবং ভ্রান্ত পরিচয়ের শিকার হয়ে তাঁকে হত্যা করেছিল। ডাগমারের বাবা, আর্জেন্টিনীয়-সুইডিশ ব্যবসায়ী রাগনার হ্যাগেলিন অভিযুক্ত করেছিলেন আলফ্রেডো অ্যাস্টিজকে এবং দোষী ব্যক্তিদের বিচারের আওতায় আনার জন্য লড়াই চালিয়ে গেছেন।\nআর্জেন্টিনার সামরিক শাসন চলাকালীন হ্যাগেলিন এবং স্বান্তে গ্রান্ডে দুজনেই ছিলেন রাষ্ট্রীয় সন্ত্রাসের দুই পরিচিত সুইডিশ শিকার।\n১৯৭৬ সাল থেকে ১৯৮৩ সালের মধ্যে আর্জেন্টিনায় মানবতাবিরোধী অপরাধের জন্য আলফ্রেডো অ্যাস্টিজকে দোষী সাব্যস্ত করা হয় এবং ২০১১ সালের অক্টোবরে তাঁকে যাবজ্জীবন কারাদণ্ডে দণ্ডিত করা হয়। রায়ের পরে ডাগমারের বাবা রাগনার হ্যাগেলিন সুইডিশ গণমাধ্যমে এই মন্তব্য করেছিলেন যে, \"৩৪ বছরের সংগ্রামের পর তিনি যে সুখ অনুভব করেছেন তা ভাষায় বর্ণনা করা যায় না, ডাগমারের হত্যাকারী অবশেষে তার অপরাধের মূল্য দেবে\"। ২০১০ সালে, জুলিও পোচ নামে একজন বিমান চালককে হ্যাগেলিন হত্যার জন্য অভিযুক্ত করা হয়েছিল। রাগনার হ্যাগেলিন ২০১৬ সালের অক্টোবরে তাঁর মৃত্যুর আগে পর্যন্ত সুইডেনের স্টকহোমে বসবাস করেছিলেন।\n\n\n== ভ্রান্ত পরিচয় ==\nমনে করা হয় যে ডাগমার হ্যাগেলিনভ্রান্ত পরিচয়ের শিকার হয়েছিলেন। তিনি ১৯৭৭ সালের ২৭শে জানুয়ারী, বুয়েনোস আইরেসের শহরতলিতে এক বন্ধুর সাথে দেখা করতে গিয়েছিলেন, তাঁর সেই বন্ধু রাজনৈতিকভাবে সক্রিয় ছিলেন এবং আলফ্রেডো অ্যাস্টিজের বাহিনীর হাতে তার আগের রাতে গ্রেপ্তার হয়েছিলেন। জিজ্ঞাসাবাদের সময় তিনি জানিয়েছিলেন যে তাঁর আর এক রাজনৈতিকভাবে সক্রিয় বন্ধুর পরের দিন তাঁর সঙ্গে দেখা করতে আসার কথা। হ্যাগেলিন কিন্তু হঠাৎই তাঁর বন্ধুর সাথে দেখা করার সিদ্ধান্ত নিয়েছিলেন। বাহিনী তাঁকেই রাজনৈতিকভাবে সক্রিয় অনুমান করে তাঁর নিকটবর্তী হলে তিনি পালানোর চেষ্টা করেন। সেইসময় তাঁকে গুলি করা হয়। তাঁকে ইএসএমএ তে নিয়ে যাওয়া হয়। এটি ছিল আসলে একটি নির্যাতন কেন্দ্র। সেখানে পরে তাঁকে হত্যা করা হয়। হ্যাগেলিনের মৃত্যুর সময় তাঁর বয়স ছিল ১৭ বছর।\n\n\n== আরও এখুন ==\nনিখোঁজ ব্যক্তির মামলার সমাধান\nস্বান্তে গ্রান্ডে\n\n\n== তথ্যসূত্র =="}