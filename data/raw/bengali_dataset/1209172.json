{"pageid": 1209172, "title": "হারুন-অর-রশিদ (পুলিশ কর্মকর্তা)", "url": "https://bn.wikipedia.org/wiki?curid=1209172", "content": "হারুন-অর-রশিদ হলেন একজন বাংলাদেশী পুলিশ কর্মকর্তা এবং ঢাকা মেট্রোপলিটন পুলিশের (ডিএমপি) গোয়েন্দা শাখার (ডিবি) সাবেক প্রধান। সর্বশেষ তিনি ঢাকা মেট্রোপলিটন পুলিশের ক্রাইম অ্যান্ড অপারেশনস বিভাগের অতিরিক্ত কমিশনার হিসেবে কিছুদিন দায়িত্ব পালন করেন।\n\n\n== জীবনের প্রথমার্ধ ==\nহারুন অর রশীদ কিশোরগঞ্জের মিঠামইন উপজেলার হোসেনপুর গ্রামে জন্মগ্রহণ করেন। তাঁর বাবা আবদুল হাসেম ও মা জহুরা খাতুন। ঢাকা বিশ্ববিদ্যালয়ের সমাজবিজ্ঞান বিভাগ থেকে অনার্স, এমএসএস, এলএলবি (জাবি) থেকে শিক্ষাজীবন শেষ করেন হারুন।\n\n\n== কর্মজীবন ==\nমোহাম্মদ হারুন অর রশীদ ঢাকা বিশ্ববিদ্যালয় থেকে সমাজ বিজ্ঞানে অনার্স ও মাস্টার্স ডিগ্রি লাভ করে ২০তম বিসিএস-এর মাধ্যমে ২০০১ সালে এএসপি হিসেবে পুলিশ বাহিনীতে যোগদান করেন। ২০১৪ সালের ২৪ আগস্ট তিনি গাজীপুর জেলার পুলিশ সুপার হিসেবে যোগদান করেন। ২০১৬ সালে অনুষ্ঠিত পুলিশ সপ্তাহে ভাল কাজের স্বীকৃতি স্বরূপ তিনি বিপিএম পদকে ভূষিত হন। এর পূর্বে তিনি দু’বার পিপিএম পদক লাভ করেন।\n১১ মে ২০২২ তারিখে স্বরাষ্ট্র মন্ত্রণালয়ের জননিরাপত্তা বিভাগের উপ-সচিব ধনঞ্জয় কুমার দাসের সই করা এক প্রজ্ঞাপনে হারুন-অর-রশিদকে ডিআইজি পদে পদোন্নতি প্রদান করা হয়। ১২ জুন ২০২২ তারিখে তাকে ঢাকা মেট্রোপলিটন পুলিশের (ডিএমপি) ডিবি প্রধান হিসেবে নিযুক্ত করা হয়। এর আগে হারুন-অর-রশিদ তেজগাঁও বিভাগের উপ-কমিশনার (ডিসি) ও অতিরিক্ত উপ-কমিশনার (এডিসি) হিসেবে কাজ করেছেন।\n৩১ জুলাই ২০২৪ তারিখে তাকে গোয়েন্দা বিভাগের দায়িত্ব থেকে বদলি করে ডিএমপির অতিরিক্ত কমিশনার (ক্রাইম অ্যান্ড অপারেশন্স)–এর দায়িত্ব দেওয়া হয়\n\n\n== বিতর্ক ==\n২০১১ সালে বিরোধী দলীয় চিফ হুইপ জয়নুল আবদিন ফারুককে হরতাল চলাকালীন সময় পিটিয়ে আহত করার অভিযোগ রয়েছে তার বিরুদ্ধে।\n২০১৬ সালে গাজীপুর সদর, শ্রীপুর ও কাপাসিয়ায় ইউপি নির্বাচনের সময় নির্বাচন কমিশনের নির্দেশনা অনুযায়ী ওই বছরের ২১ এপ্রিল এসপি হারুন অর রশীদকে গাজীপুর থেকে প্রত্যাহার করা হয়। নির্বাচন সম্পন্ন হওয়ার পর প্রত্যাহারের আদেশ তুলে নিয়ে স্বরাষ্ট্র মন্ত্রণালয় তাকে ওই বছর ৩ মে গাজীপুরের পুলিশ সুপার পদে পুনর্বহাল করে।\nকোটা সংস্কার আন্দোলনের ছয় সমন্বয়ককে ডিবি কার্যালয়ে অন্তরীণ ও অনশনে রাখায় বাংলাদেশ হাইকোর্ট তাকে \"জাতিকে নিয়ে মশকরা করবেন না\" বলে তিরস্কার করে\n২০২৪ সালের আগস্টে শেখ হাসিনা সরকার পতনের পর বিভিন্ন অভিযোগের ভিত্তিতে তার বিরুদ্ধে হত্যা মামলাসহ একাধিক মামলা দায়ের করা হয়েছে।\n\n\n== তথ্যসূত্র =="}