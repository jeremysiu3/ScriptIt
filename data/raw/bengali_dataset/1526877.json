{"pageid": 1526877, "title": "কিশোরগঞ্জ জেলা স্টেডিয়াম", "url": "https://bn.wikipedia.org/wiki?curid=1526877", "content": "কিশোরগঞ্জ জেলা স্টেডিয়াম (কিশোরগঞ্জ পুরাতন স্টেডিয়াম নামে পরিচিত) ১৯৬০ সালে প্রতিষ্ঠিত বাংলাদেশের একটি জেলা পর্যায়ের স্টেডিয়াম। স্থাপনাটি কিশোরগঞ্জ জেলায় কিশোরগঞ্জ শহরের ময়মনসিংহ সড়কের বটতলায় অবস্থিত। বাংলাদেশের বেশীরভাগ স্টেডিয়ামের মত এই ক্রীড়া স্থাপনাটিও জাতীয় ক্রীড়া পরিষদের অধিভূক্ত এবং স্থানীয় কিশোরগঞ্জ জেলা ক্রীড়া সংস্থার তত্ত্বাবধায়নে রয়েছে। এটি জেলার প্রথম স্টেডিয়াম, অপর দুইটি হলো ২০০৬ সালে চালু হওয়া সৈয়দ নজরুল ইসলাম স্টেডিয়াম ও ভৈরব উপজেলায় ২০১৮ সালে নির্মিত শহীদ আইভি রহমান পৌর ষ্টেডিয়াম।\n\n\n== ইতিহাস ==\nএটি ছিল কিশোরগঞ্জ মহকুমার মূল খেলার মাঠ। স্টেডিয়ামটির গোড়াপত্তন হয় ১৯১৪ সালে। ১৯৬০ সালে মাঠকে ঘিরে স্টেডিয়াম নির্মাণ শুরু হয়। ৭৫০০ দর্শক ধারণক্ষমতা সম্পন্ন গ্যালারী স্থাপন হয় ১৯৫৯ থেকে ১৯৬১ সালের মধ্যে। জেলার ৬৮টি ফুটবল ও ক্রিকেট ক্লাব স্টেডিয়ামটিকে স্বাগতিক মাঠ, প্রতিযোগিতার মূল আয়োজন স্থান ও অনুশীলনের জন্য দীর্ঘদিন ব্যবহার করে।\n\n\n== আয়োজন ==\n১৯২৫ সাল থেকে স্টেডিয়ামের মাঠটি মহকুমা ফুটবল লিগের মূল আয়োজনস্থল ছিল। স্টেডিয়ামে জেলার অন্যান্য উপজেলা দল নিয়ে বয়স ভিত্তিক ফুটবল প্রশিক্ষণ, জেলার আন্তঃ প্রাথমিক বিদ্যালয় ফুটবল প্রতিযোগিতা হয়।\nনিয়মিত ক্রীড়ানুষ্ঠান ছাড়াও স্টেডিয়ামটিতে বাংলাদেশের স্বাধীনতা ও বিজয় দিবসে উদ্বোধনী অনুষ্ঠান ও সরকারী মেলা আয়োজন হয়।\n\n\n== তথ্যসূত্র =="}