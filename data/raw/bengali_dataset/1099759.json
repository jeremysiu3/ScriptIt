{"pageid": 1099759, "title": "চিত্তধর হৃদয়", "url": "https://bn.wikipedia.org/wiki?curid=1099759", "content": "চিত্তধর হৃদয় (নেপালি: चित्तधर हृदय, ১৯শে মে ১৯০৬ – ৯ই জুন ১৯৮২) চিত্তধর তুলাধর নামেও পরিচিত, হলেন নেপাল ভাষায় মহাকাব্যের প্রণেতা কবি। তিনি বিশ শতকের নেপালের শ্রেষ্ঠ সাহিত্যিক ব্যাক্তিত্বদের মধ্যে একজন। ১৯৫৬ সালে নেপালের রাজা মহেন্দ্র বীর বিক্রম শাহ এই কবিকে \"কবি কেশরি\" অর্থাৎ কবিদের মধ্যে সিংহ উপাধিতে ভূষিত করেন। তিনি মূলত নেপাল ভাষায় লিখলেও নেপালি এবং হিন্দিতেও সাহিত্য রচনা করেন।\nনেওয়ারি তথা নেপাল ভাষা ছিল কবি চিত্তধর হৃদয়ের মাতৃভাষা। জাঁকজমকপূর্ণ পৈতৃক ব্যবসার সমৃদ্ধিকে উপেক্ষা করে এবং স্বৈরাচারী সরকারের জেল জুলুমের কষ্টভোগ সত্ত্বেও এই কবি মাতৃভাষার সেবায় তার জীবন উৎসর্গ করে গেছেন। নেপালি ভাষায় সাহিত্য চর্চায় কঠোর নিষেধাজ্ঞা থাকা সত্ত্বেও এই ভাষায় একটি কবিতা লেখার কারণে রানা শাসনতন্ত্র তাকে ১৯৪১ সালে পাঁচ বছরের জেল দেয়।\n\n\n== প্রথম জীবন ==\n১৯০৬ সালের ১৯শে মে কাঠমান্ডুর \"নিয়ত তুনছেন\"-এ (न्यत तुंछें) একটি লাসা নেওয়ার ব্যবসায়ী পরিবারে চিত্তধর হৃদয়ের জন্ম। জন্মের সময় তার নাম ছিল চিত্তধর তুলাধর। লাসা নেওয়ার হলো নেওয়ারদের সেই শাখা যারা কয়েক শতক পূর্বে কাঠমান্ডু উপত্যকা এবং তিব্বতের মধ্যে বাণিজ্য করত। তার বাবার নাম ছিল দ্রব্যধর তুলাধর এবং মায়ের ছিল জ্ঞানলক্ষ্মী তুলাধর। তার বোন মতিলক্ষ্মী তুলাধর ছিলেন আধুনিক নেপালের প্রথম মহিলা কবি এবং ছোট গল্প রচয়িতা।\nব্যবসায়িক কাজের জন্য তিব্বতের লাসাতে এই পরিবারটির একটি বাড়ি ছিল। হৃদয় পারিবারিক পেশায় যোগ না দিয়ে নেপাল ভাষায় সাহিত্যের বিকাশে কাজ করেন। ১৯২০ সালে তিনি জ্ঞানপ্রভা কংসকারের সাথে বিবাহ বন্ধনে আবদ্ধ হন।\n\n\n== তথ্যসূত্র =="}