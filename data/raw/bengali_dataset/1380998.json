{"pageid": 1380998, "title": "জেজু ইউনাইটেড ফুটবল ক্লাব", "url": "https://bn.wikipedia.org/wiki?curid=1380998", "content": "জেজু ইউনাইটেড ফুটবল ক্লাব (কোরীয়: 제주 유나이티드, ইংরেজি: Jeju United FC; সাধারণত জেজু ইউনাইটেড এফসি এবং সংক্ষেপে জেজু ইউনাইটেড নামে পরিচিত) হচ্ছে জেজু দ্বীপ ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার শীর্ষ স্তরের ফুটবল লিগ কে লিগ ১-এ প্রতিযোগিতা করে। এই ক্লাবটি ১৯৮২ সালে ইয়ুকং ফুটবল ক্লাব নামে প্রতিষ্ঠিত হয়েছে। ৩৫,৬৫৭ ধারণক্ষমতাবিশিষ্ট জেজু বিশ্বকাপ স্টেডিয়ামে ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় নাম কি-ইল এবং সভাপতির দায়িত্ব পালন করছেন কু জা-ইয়ং। বর্তমানে দক্ষিণ কোরীয় মধ্যমাঠের খেলোয়াড় চোই ইয়াং-জুন এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, জেজু ইউনাইটেড এপর্যন্ত ৫টি শিরোপা জয়লাভ করেছে; যার মধ্যে একটি কে লিগ ১ এবং একটি কে লিগ ২  শিরোপা রয়েছে।  লি চাং-মিন, ওহ বান-সুক, ওহ সুং-বুম, জু মিন-কিউ এবং মানিয়ো ক্রুসের মতো খেলোয়াড়গণ জেজু ইউনাইটেডের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৮৩ মৌসুমে জেজু ইউনাইটেড প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে লিগ ১-এ অংশগ্রহণ করতে সক্ষম হয়েছিল। ১৯৮৩ সালের সালের ৮ই মে তারিখে, কে লিগ ১-এ ক্লাব ইতিহাসে নিজেদের প্রথম ম্যাচে লি জং-হুয়ানের অধীনে জেজু ইউনাইটেড হালেলুইয়াহের সাথে ১–১ গোলে ড্র করেছিল। ১৯৮৩ কে লিগ-এ জেজু ইউনাইটেড ৫টি জয় এবং ৭টি ড্রয়ে সর্বমোট ১৭ পয়েন্ট অর্জন করে সামগ্রিক পয়েন্ট তালিকায় ৩য় স্থান অর্জন করেছিল, যেখানে পার্ক ইয়ুন-কি ১৪টি গোল করে লিগে জেজু ইউনাইটেডের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}