{"pageid": 1424869, "title": "লক্ষ্মীর ভাণ্ডার প্রকল্প", "url": "https://bn.wikipedia.org/wiki?curid=1424869", "content": "লক্ষ্মীর ভান্ডার প্রকল্প হল পশ্চিমবঙ্গ সরকারের একটি ফ্ল্যাগশিপ প্রোগ্রাম যা ২০২১ সালে চালু করা হয়েছিল। এই প্রকল্পের অধীনে ২৫ থেকে ৬০ বছর বয়সি সমাজের অর্থনৈতিকভাবে দুর্বল মহিলাদের ক্ষমতায়ন এবং স্বাবলম্বী করার উদ্দেশ্যে আর্থিক সহায়তা প্রদানে করা হয়।\nএই প্রকল্পের অধীনে SC/ST পরিবারের মহিলাদের প্রতি মাসে ₹১২০০/- এবং অন্যদের প্রতি মাসে ₹১০০০/- টাকা সরাসরি তাদের ব্যাঙ্ক অ্যাকাউন্টে প্রদান করা হয়ে থাকে। মহিলা ও শিশু উন্নয়ন এবং সমাজকল্যাণ বিভাগের অধীনস্থ এই লক্ষ্মীর ভাণ্ডার প্রকল্পে বর্তমানে ২ কোটিরও বেশি সুবিধাভোগী রয়েছেন।\n২০২৪ সালের বাজেট অধিবেশন অনুযায়ী জানানো হয়েছিল যে, লক্ষ্মীর ভান্ডারের আর্থিক সহায়তার পরিমাণ বৃদ্ধি করে তফসিলি জাতি এবং জনজাতি শ্রেণীর জন্য মাসিক ₹১,০০০/- টাকা থেকে বৃদ্ধি করে ₹১,২০০/- টাকা এবং অন্যদের জন্য মাসিক ₹৫০০/- টাকা থেকে বৃদ্ধি করে ₹১,০০০/- টাকা করা হবে। এপ্রিল মাস থেকে এই বর্ধিত সহায়তা চালু করা হয়েছিল।\n\n\n== নিয়ম ও যোগ্যতা ==\nপশ্চিমবঙ্গের স্থায়ী বাসিন্দা হতে হবে।\nমহিলার বয়স ২৫ থেকে ৬০ বছরের মধ্যে হতে হবে।\nএকমাত্র সেইসব মহিলারাই বাড়তি ভাতা পাবেন, যাদের বার্ষিক আয় ২ লক্ষ ১০ হাজার টাকারও কম ।  \nপরিবারে কমপক্ষে একজন আয়কর প্রদানকারী সদস্য থাকলে, তারা এই প্রকল্পের আবেদন করতে পারবেন না।\nজেনারেল শ্রেণীর মহিলাদের ২ হেক্টরের বেশি জমি থাকলে তারাও এই প্রকল্পের আবেদন করতে পারবেন না।\nকোন সরকারী, সরকারী নিয়ন্ত্রয়াধীন সংস্থা, পঞ্চায়েত, পৌরসভা বা পৌরনিগমে স্থায়ী চাকরি করা মহিলারা এই প্রকল্পের যোগ্য নয়।\nনিয়মিত বেতন বা পেনশন প্রাপক মহিলাও এই প্রকল্পের জন্য যোগ্য নয়।\nব্যাঙ্ক অ্যাকাউন্টটি শুধুমাত্র আবেদনকারী মহিলার একক অ্যাকাউন্ট হবে।\nসুবিধাভোগীর আধার নম্বরটি ব্যাঙ্ক অ্যাকাউন্টের সঙ্গে যুক্ত থাকতে হবে এবং সরকারী অনুদান সরাসরি সেই ব্যাঙ্ক অ্যাকাউন্টে জমা হবে।\n\n\n== প্রয়োজনীয় নথি ==\nলক্ষ্মীর ভান্ডার প্রকল্পে আবেদনের জন্য স্বাক্ষরিত আবেদনপত্রের সাথে নিম্নলিখিত নথিগুলির ফটোকপি প্রয়োজনঃ\n\nআধার কার্ড\nস্বাস্থ্যসাথী কার্ড\nSC/ST সার্টিফিকেট, যদি প্রযোজ্য হয়\nব্যাঙ্ক পাসবইয়ের ফটোকপি যেখানে অ্যাকাউন্ট নম্বর, ব্যাঙ্কের ঠিকানা, IFS কোড, MCR কোড ইত্যাদি উল্লেখ থাকবে।\nআবেদনকারীর পাসপোর্ট সাইজ রঙিন ফটো\nমোবাইল নম্বর\n\n\n== আবেদন ==\nলক্ষ্মীর ভান্ডারে আবেদনের জন্য নিকটস্থ দুয়ারে সরকার ক্যাম্প থেকে আবেদনের ফর্ম বিনামূল্যে পাওয়া যাবে। ফর্মটি সংগ্রহ ও পূরণ করে এবং উপরে উল্লিখিত নথিপত্রগুলি সংযুক্ত করে দুয়ারে সরকার ক্যাম্পে জমা দিতে হবে। দুয়ারে সরকার ক্যাম্পে জমা না পারলে পৌরসভাতে অথবা বিডিও অফিসে গিয়ে প্রয়োজনীয় নথিসহ জমা দিতে হবে।\n\n\n== নতুন আপডেট ==\nপশ্চিমবঙ্গ সরকারের 'লক্ষ্মীর ভাণ্ডার' প্রকল্পের সাম্প্রতিক আপডেট অনুযায়ী, ২০২৪ সালের নভেম্বর মাসে মুখ্যমন্ত্রী মমতা বন্দ্যোপাধ্যায় ঘোষণা করেছেন যে এই প্রকল্পের আওতায় আরও ৫ লক্ষ মহিলাকে অন্তর্ভুক্ত করা হবে। এই সম্প্রসারণের ফলে বর্তমানে ২.২ কোটি মহিলার পাশাপাশি অতিরিক্ত ৫ লক্ষ মহিলা এই আর্থিক সহায়তা পাবেন। এছাড়া, বিধবা ভাতা এবং প্রতিবন্ধী ব্যক্তিদের জন্যও সুবিধাভোগীর সংখ্যা বাড়ানো হয়েছে।\n\n\n== তথ্যসূত্র =="}