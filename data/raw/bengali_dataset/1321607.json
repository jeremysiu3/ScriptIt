{"pageid": 1321607, "title": "রিচা আহুজা", "url": "https://bn.wikipedia.org/wiki?curid=1321607", "content": "রিচা আহুজা (জন্ম ১৬ই সেপ্টেম্বর ১৯৭৩) একজন প্রাক্তন ভারতীয় অভিনেত্রী। তাঁর জন্ম নতুন দিল্লিতে। তিনি হিন্দি, তামিল, ইংরেজি এবং ফরাসি চলচ্চিত্র ও নাটকে অভিনয় করেছেন।\n\n\n== প্রাথমিক জীবন ==\nরিচা হলেন নতুন দিল্লি ভিত্তিক কণ্ঠশিল্পী এবং নাট্যকার সুষমা আহুজার কন্যা। তাঁর বাবা একজন পাকিস্তানি হিন্দু। রিচার জন্ম এবং বেড়ে ওঠা নতুন দিল্লিতেই। ছোটবেলা থেকেই রিচা আহুজার অভিনয় জীবন শুরু হয়ে গিয়েছিল, তিনি অভিনয় জীবনের শুরুতে বেশ কিছু নাটকে অভিনয় করেন।\n\n\n== অভিনয় জীবন ==\n১৯৯১ সালে রিচা প্রথম চলচ্চিত্রে অভিনয় করেন, তাঁর প্রথম ছবি ছিল প্রেইং উইথ অ্যাঙ্গার (১৯৯১)। এটি ছিল একটি পরীক্ষামূলক ইংরেজি চলচ্চিত্র এবং এটির নির্দেশনায় ছিলেন এম নাইট শ্যামালান। ছাত্রাবস্থায় থাকাকালীন এটি ছিল শ্যামলানের প্রথম নির্দেশনা। এরপর রিচা চেন্নাইতে চলে আসেন এবং সেখানে তিনি অনেক হিন্দি এবং ইংরেজি থিয়েটার প্রকল্পে অভিনয় করেন। নতুন দিল্লির ন্যাশনাল স্কুল অফ ড্রামার প্রতিষ্ঠাতা ইব্রাহিম আলকাজির অধীনেও তিনি প্রশিক্ষণ নিয়েছেন। ইব্রাহিম নাটকের জন্য লিভিং থিয়েটার একাডেমি গঠন করেছিলেন এবং রিচা এই একাডেমির ছয়টি প্রযোজনায় কাজ করেছেন। একই সময়ে, তিনি প্লাস চ্যানেলের মির্চ মসালার ভিডিও জকি হিসেবে কাজ করেছেন, এই সময়ে তিনি চিরঞ্জীবী এবং নাগার্জুনের মতো বিশিষ্ট অভিনেতাদের সাক্ষাৎকার নিয়েছেন। পরবর্তীকালে, তিনি হিন্দি টেলিভিশন ধারাবাহিকে অভিনয়ের প্রস্তাব পেতে শুরু করেন এবং পরম্পরা, সফর, সত্য ও শান্তিতে অভিনয় করেন। এরপর তিনি একটি তামিল ধারাবাহিক 'সুজল'-এ অভিনয়ের প্রস্তাব পান। তারপরে তিনি ওভিয়াম এবং পানাম পেন পাসম-এ অভিনয় করেছিলেন।\n\n\n=== চলচ্চিত্রে অভিনয় ===\nরিচা চলচ্চিত্রে অভিনয় করে সাফল্য পেতে চেয়েছিলেন, তিনি মণি রত্নমের কাছ থেকে একটি প্রস্তাব পেলেও শেষ পর্যন্ত সেটি বাস্তবায়িত হয়নি। এরপর তিনি নিজের মা সুষমা আহুজার পরিচালনায় ১৯৯৮ সালের রোমান্টিক চলচ্চিত্র উইরোদু উইরাগাতে অভিনয় করেন।  এখানে তিনি অজিত কুমারের বিপরীতে অভিনয় করেছিলেন। রিচা এই চলচ্চিত্রে অভিনয়ের সুযোগ পেয়েছিলেন, একজন প্রথম সারির অভিনেত্রী তারিখ সমস্যার কারণে এই ছবি থেকে সরে দাঁড়িয়েছিলেন বলে। এই চরিত্রে রিচা তাঁর মায়ের প্রথম পছন্দ ছিলেন না বলে রিচা হতাশ হয়েছিলেন। সুষমা আহুজার এক সহকর্মী সিঙ্গিতম শ্রীনিবাস রাও, যাঁর সাথে সুষমা নির্বাক চলচ্চিত্র পুষ্পক-এ কাজ করেছিলেন, রিচাকে এই প্রকল্পটি নিতে উৎসাহিত করেছিলেন। এটি ১৯৯০ এর দশকের প্রথম দিকের একটি বাস্তব জীবনের ঘটনার উপর ভিত্তি করে নির্মিত। \nছবিটি মুক্তি পাবার পর চলচ্চিত্র সমালোচকদের কাছ থেকে ইতিবাচক পর্যালোচনার পেয়েছিল। একজন সমালোচক ছবিটিকে \"মসলা ছাড়াই একটি পরিষ্কার চলচ্চিত্র\" বলে প্রশংসা করেছিলেন। কিন্তু দুর্বল চিত্রনাট্যের কারণে ছবিটি সমালোচিত হয়েছিল। তবে ছবিতে অভিনয়ের প্রশংসা করা হয়েছিল। ফ্রান্সে ছুটি কাটানোর সময়, তিনি গিরিশ কারনাডের একটি নাটক হায়াবদন-এর ফরাসি রূপান্তরের সাথে যুক্ত হন। পরবর্তীকালে তিনি ভাষাটি শিখে নেন এবং ৪৫ বার এই নাটকটি নিয়ে তিনি মঞ্চে উপস্থিত হয়েছেন। এরপরে তিনি লে মিস্টেরে পরশুরাম (১৯৯৯) নামে একটি চলচ্চিত্রে অভিনয় করার জন্য ফ্রান্সে বসবাস শুরু করেন। ছবিটির নির্মাণে দুই বছর সময় লেগেছিল। রিচার আগের তামিল চলচ্চিত্রের গড় সাফল্য সত্ত্বেও, মণি রত্নমের দম দম দম চলচ্চিত্রের জন্য তিনি ডাক পান, ছবিতে তাঁর সঙ্গে ছিলেন মাধবন এবং জ্যোতিকা। জ্যোতিকার একটি গৌণ সহায়ক ভূমিকা ছিল। তিনি এর আগে একটি সম্ভাব্য প্রধান ভূমিকার জন্য প্রোডাকশন স্টুডিও, মাদ্রাজ টকিজের সাথে যোগাযোগ করেছিলেন।\n\n\n== ব্যক্তিগত জীবন ==\nরিচা ২০০২ সালের ১৪ই ফেব্রুয়ারি কাশ বাদামিকে বিয়ে করেন এবং তাঁদের তিনটি সন্তান রয়েছে।\n\n\n== চলচ্চিত্রের তালিকা ==\n\n\n== আরও দেখুন ==\n\nভারতীয় চলচ্চিত্র অভিনেত্রীদের তালিকা\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে রিচা আহুজা (ইংরেজি)"}