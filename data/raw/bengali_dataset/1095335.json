{"pageid": 1095335, "title": "সত্যশোধক কমিউনিস্ট পার্টি", "url": "https://bn.wikipedia.org/wiki?curid=1095335", "content": "সত্যশোধক কমিউনিস্ট পার্টি হল ভারতের মহারাষ্ট্র রাজ্যের একটি রাজনৈতিক দল। এই দলটির প্রতিষ্ঠাতা ছিলেন শরদ পাতিল। তিনি ২০০৯ সাল পর্যন্ত এই দলের সাধারণ সম্পাদক ছিলেন। দলটি গঠিত হয়েছিল কার্ল মার্ক্স, বি. আর. অম্বেডকর ও জ্যোতিরাও ফুলের রাজনৈতিক দর্শনের ভিত্তিতে।\nশরদ পাতিল ছিলেন ধুলে জেলায় ভারতের কমিউনিস্ট পার্টি (মার্ক্সবাদী)-র সংগঠক।  তিনি ‘মার্ক্সবাদ-ফুলে-অম্বেডকরবাদ’-এর ভিত্তিতে নিজস্ব মতাদর্শ গড়ে তীলেন এবং ১৯৭৮ সালে সিপিআই(এম) ত্যাগ করে সত্যশোধক কমিউনিস্ট পার্টি গঠন করেন। দলটির নামকরণ করা হয়েছিল ফুলের সত্যশোধক সমাজের নামানুসারে। পাতিল দলিত ও অন্যান্য অনগ্রসর শ্রেণির মধ্যে বিশেষ করে কৃষকদের নিয়ে একটি জোট গঠনের ডাক দেন। প্রতিষ্ঠার সময় এই দলের আন্দোলনের প্রধান ভিত্তিটি সীমায়িত ছিল ধুলে জেলার দু’টি মাত্র আদিবাসী-অধ্যুষিত তালুকে। কিন্তু পাতিলের বাগ্মিতার খ্যাতি সারা রাজ্যে ছড়িয়ে পড়ে এবং গ্রামাঞ্চলে শ্রেণি-বর্ণ সম্পর্কের সাধারণ বোঝাপড়ার ক্ষেত্রে বিশেষ প্রভাব বিস্তার করে। গ্রামাঞ্চলে বক্তৃতা দেওয়ার সময় তিনি ধ্রুপদি ভারতীয় সাহিত্য থেকে প্রচুর উদাহরণ তুলে ধরতেন।\n১৯৮০-এর দশকের গোড়ার দিকে দলটি গণতান্ত্রিক বিপ্লব কর্মসূচির সঙ্গে ‘নারীর ক্রীতদাসত্ব সমাপন’ কর্মসূচিও যোগ করে।\n২০০৯ সালের সাধারণ নির্বাচনের আগে সত্যশোধক কমিউনিস্ট পার্টি যোগ দেয় সিপিআই(এম)-নেতৃত্বাধীন বাম গণতান্ত্রিক ফ্রন্টে। ২০০৯ সালের অগস্ট মাসে মহারাষ্ট্র বিধানসভা নির্বাচন উপলক্ষ্যে মহারাষ্ট্রের রাজনৈতিক দলগুলির বৃহৎ জোট প্রজাতান্ত্রিক বাম গণতান্ত্রিক ফ্রন্ট (রিডালোস নামে জনপ্রিয়) গঠনে এই দলও অংশগ্রহণ করে।\n\n\n== তথ্যসূত্র =="}