{"pageid": 1187375, "title": "বানৌজা শাহজালাল", "url": "https://bn.wikipedia.org/wiki?curid=1187375", "content": "বাংলাদেশ নৌবাহিনী জাহাজ (সংক্ষেপেঃ বানৌজা) শাহজালাল বাংলাদেশ নৌবাহিনীর শাহজালাল-শ্রেণির একটি ডাইভিং সার্পোট ভেসেল। জাহাজটি প্রধানত বাংলাদেশ নৌবাহিনীর ডুবুরিদের অপারেশন্স এবং প্রশিক্ষণে সহায়তা করা ছাড়াও ডাইভিং ট্রিটমেন্ট ইত্যাদি নানাবিধ কার্যক্রমসহ নৌবাহিনীর সার্বিক অপারেশনাল কাজে সহযোগিতা করে থাকে। এছাড়াও জাহাজটি উপকূলীয় অঞ্চলে টহল প্রদান, উদ্ধার ও অনুসন্ধান কার্যক্রম, অবৈধ অনুপ্রবেশ ও চোরাচালান রোধ, জলদস্যূতা দমন, মৎস্য ও প্রাকৃতিক সম্পদ রক্ষায় কার্যকরী ভূমিকা রাখতে সক্ষম।\n\n\n== ইতিহাস ==\nজাপানে নির্মিত জাহাজটি পূর্বে থাইল্যান্ডের একটি বেসরকারি মালিকানাধীন প্রতিষ্ঠানের মাছ ধরার জাহাজ হিসেবে এসএমএস গোল্ড ৪ নামে কর্মরত ছিল। তবে জাহাজটি অবৈধভাবে বাংলাদেশের জলসীমায় মাছ ধরার সময় বাংলাদেশ নৌবাহিনী কাছে ধরা পড়ে। বাংলাদেশ নৌবাহিনী কর্তৃক জাহাজটির কর্মকর্তা কর্মচারীদের গ্রেফতার এবং জাহাজটিকে বাজেয়াপ্ত করা হয়। পরবর্তীতে জাহাজটিকে প্রয়োজনীয় সংস্কার করে নৌবাহিনী বহরে বানৌজা শাহজালাল নামে ১৫ জানুয়ারি, ১৯৮৭ সালে কমিশন করা হয়। ১৯৯৫-১৯৯৬ সালে জাহাজটিকে ডাইভিং সাপোর্ট ভেসেল এ রূপান্তর করা হয়। সর্বশেষ ২০১২-২০১৩ সালে জাহাজটির ইঞ্জিন পরিবর্তন করা হয়।\n\n\n== বৈশিষ্ট্য ও যান্ত্রিক কাঠামো ==\nবানৌজা শাহজালাল জাহাজটির দৈর্ঘ্য ৪০.২ মিটার (১৩২ ফুট), প্রস্থ ৯.১ মিটার (৩০ ফুট) এবং গভীরতা ৩.৮ মিটার (১২ ফুট)। জাহাজটির ওজন ৬০০ টন এবং জাহাজটিতে রয়েছে ১টি শ্যাফট ও ১টি ভি১৬-সিলিন্ডার ডিজেল ইঞ্জিন। জাহাজটির সর্বোচ্চ গতিবেগ ১২ নট (২২ কিলোমিটার প্রতি ঘণ্টা; ১৪ মাইল প্রতি ঘণ্টা)।\n\n\n== রণসজ্জা ==\nদুর্যোগ ও শান্তিকালীন সময়ে সহায়ক ভূমিকায় নিয়োজিত এই জাহাজটিতে রয়েছে:\n\n২টি ২০ মিমি বিমান বিধ্বংসী কামান।\n\n\n== তথ্যসূত্র =="}