{"pageid": 1521640, "title": "কার্ত্যায়নী আম্মা", "url": "https://bn.wikipedia.org/wiki?curid=1521640", "content": "কার্ত্যায়নী আম্মা ( আনু. ১৯২২ – ১০ই অক্টোবর ২০২৩) ছিলেন একজন ভারতীয় মহিলা যিনি ৯৬ বছর বয়সে সাক্ষরতা পরীক্ষায় উচ্চ নম্বর পেয়ে উত্তীর্ণ হয়েছিলেন। তিনি ভারত সরকারের সর্বোচ্চ বেসামরিক পুরস্কার, নারী শক্তি পুরস্কার লাভ করেন।\n\n\n== প্রাথমিক জীবন ==\nকার্ত্যায়নী আম্মার জন্ম আনু. ১৯২২ সালে। তিনি ভারতের কেরালা রাজ্যের হরিপাড়ের চেপ্পাড়ের বাসিন্দা ছিলেন। ছোটবেলায় তাঁকে কাজ করতে হত এবং তাই তাঁর স্কুলে যাওয়ার সুযোগ হয়নি। তিনি বিবাহিত এবং ছয় সন্তানের জননী ছিলেন। তিনি রাস্তার ঝাড়ুদার এবং গৃহপরিচারিকা হিসেবে কাজ করতেন। তিনি একজন নিরামিষভোজী ছিলেন এবং প্রতিদিন ভোর ৪:০০টে তে ঘুম থেকে উঠতেন।\n\n\n== খ্যাতি ==\n২০১৮ সাল নাগাদ, কার্ত্যায়নী আম্মা বয়স্ক ব্যক্তিদের জন্য একটি সামাজিক আবাসন সুবিধা, লক্ষম ভিড়ু কলোনিতে বসবাস করছিলেন। ষাট বছর বয়সে তাঁর মেয়ে পরীক্ষায় উত্তীর্ণ হওয়ার পর মেয়ের কাছ থেকে অনুপ্রাণিত হয়ে তিনি  একটি পাঠ্যক্রম গ্রহণ করেন। ২০১৮ সালের আগস্ট মাসে, তিনি কেরালা রাজ্য সাক্ষরতা মিশন কর্তৃপক্ষের অক্ষরলক্ষম (\"মিলিয়ন অক্ষর\") কর্মসূচির অংশ হিসেবে ৪০,৩৬২ জন ব্যক্তির সাথে একটি পরীক্ষা দিয়েছিলেন। তিনি তাঁর জেলার মধ্যে পরীক্ষায় অংশগ্রহণকারী সবচেয়ে বয়স্ক ব্যক্তি ছিলেন। তাঁর প্রপৌত্র-প্রপৌত্রীরা, যাদের বয়স ছিল নয় এবং বারো বছর, তাঁকে পড়া-লেখার শিক্ষা দিয়েছিল।\nপঠন, লেখা এবং গণিতে পরীক্ষা দিয়ে, কার্ত্যায়নী আম্মা সম্ভাব্য ১০০ নম্বরের মধ্যে ৯৮ নম্বর পেয়ে শীর্ষস্থান অর্জন করেন। পরে তিনি মন্তব্য করেন, \"আমি কোন কারণ ছাড়াই এত কিছু শিখেছি। পরীক্ষাগুলো আমার জন্য খুব সহজ ছিল\"। পরীক্ষায় সাফল্যের পর, কার্ত্যায়নী আম্মা একজন জাতীয় খ্যাতিমান ব্যক্তিত্ব হয়ে ওঠেন: দীপাবলির সময় চলচ্চিত্র তারকা মঞ্জু ওয়ারিয়ার তাঁর সাথে দেখা করেন; সি. রবীন্দ্রনাথ (কেরালার শিক্ষামন্ত্রী) তাঁকে একটি ল্যাপটপ দেন; কেরালার মুখ্যমন্ত্রী পিনারাই বিজয়ন তাঁকে যোগ্যতার শংসাপত্র দেন। তিনি দ্য ইকোনমিক টাইমসকে বলেন যে তাঁর আকাঙ্ক্ষা ছিল ১০০ বছর বয়সে পরবর্তী স্তরের পরীক্ষায় উত্তীর্ণ হওয়া।\n২০১৯ সালে কার্ত্যায়নী আম্মা কমনওয়েলথ অফ লার্নিং -এর শুভেচ্ছাদূত হন। ২০২০ সালের মার্চ মাসে, তিনি ভারতের রাষ্ট্রপতি রামনাথ কোবিন্দ কর্তৃক প্রদত্ত নারী শক্তি পুরস্কার ২০১৯-এ ভূষিত হন। আম্মা আগে কখনও বিমানে ভ্রমণ করেননি, কিন্তু দিল্লির রাষ্ট্রপতি ভবনে যাওয়ার কয়েকদিন আগে প্রাক্তন পুরস্কারপ্রাপ্ত এম এস সুনীল তাঁকে আশ্বস্ত করেছিলেন। এই পুরস্কারের আরেকজন প্রাপক ছিলেন কেরালার ভাগীরথী আম্মা, যিনি ১০৫ বছর বয়সে অক্ষরলক্ষম পরীক্ষায় উত্তীর্ণ হওয়া সবচেয়ে বয়স্ক ব্যক্তি।\nতাঁর গল্প থেকে অনুপ্রাণিত হয়ে, বিকাশ খান্না বেয়ারফুট এমপ্রেস নামে একটি তথ্যচিত্র তৈরি করেছিলেন, যা তাঁর যাত্রা এবং চেতনার বর্ণনা দিয়েছিল। ৯৬ বছর বয়সী প্রথম শ্রেণীর ছাত্রী কার্থ্যায়নী আম্মার গল্প থেকে অনুপ্রাণিত হয়ে, শেফ বিকাশ খান্না ৫০ লক্ষ মেয়েকে স্কুলে ফিরিয়ে আনার লক্ষ্যে কাজ করছেন। মিশেলিন স্টার শেফ বিকাশ খান্না পরিচালিত এবং অস্কার মনোনীত ডগ রোল্যাণ্ড প্রযোজিত ১৫ মিনিটের একটি স্বল্পদৈর্ঘ্য চলচ্চিত্র 'বেয়ারফুট এমপ্রেস' কেরালার কার্ত্যায়নি আম্মার অসাধারণ যাত্রার বর্ণনা দেয়, যিনি অল্প বয়সে শিক্ষার সুযোগ পাননি, ৯৬ বছর বয়সে প্রথম শ্রেণির ক্লাসে যোগদানের সময় অসাধারণ সাহস এবং স্থিতিস্থাপকতা প্রদর্শন করেন।\nআম্মা ২০২৩ সালের ১০ই অক্টোবর কেরালার আলেপ্পিতে ১০১ বছর বয়সে মারা যান।\n\n\n== তথ্যসূত্র =="}