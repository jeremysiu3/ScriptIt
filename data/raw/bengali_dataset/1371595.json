{"pageid": 1371595, "title": "ফরমায়েশি পোশাক", "url": "https://bn.wikipedia.org/wiki?curid=1371595", "content": "ফরমায়েশি পোশাক বলতে কোনও একক ক্রেতার ব্যক্তিগত আদেশ বা বিনির্দেশ (Specification) মেনে দর্জির হাতে প্রস্তুতকৃত পোশাককে বোঝায়।\nইংরেজি ভাষায় ফরমায়েশি পোশাককে সাধারণত বিস্পোক (Bespoke) পরিভাষাটি দিয়ে নির্দেশ করা হয়। লন্ডনের স্যাভিল রো এলাকায় এইরূপ ফরমায়েশি পোশাকের দর্জির দোকানগুলি বিখ্যাত। প্রথমে ক্রেতার দর্জির সাথে সাক্ষাৎ করেন ও কাপড়, ভেতরের আস্তরণ (লাইনিং) ও শৈলীর খুঁটিনাটি পছন্দ করেন। এরপর দর্জি নিজহাতে ক্রেতার মাপ গ্রহণ করেন ও মাপ অনুযায়ী শূন্য থেকে একটি নকশা অঙ্কন করেন। এরপর তিনি কাপড়ের ওপরে ঐ নকশা অনুযায়ী চক দিয়ে দাগ দিয়ে কাঁচি দিয়ে প্রয়োজনীয় কাপড় কেটে নেন। এরপর তিনি লম্বা লম্বা সেলাই দিয়ে কাপড় আটকে একটি প্রাথমিক পোশাক তৈরি করেন। এই প্রাথমিক পোশাকটিকে ক্রেতা পরে দেখেন এবং লাগসই হয়েছে কি না ও অন্যান্য খুঁটিনাটি কী পরিবর্তন করা যায়, সে বিষয়ে দর্জির সাথে আলোচনা করেন (লাগসইকরণ বা ফিটিং fitting)। এরপর অত্যন্ত দক্ষ কারিগরেরা নিজ হাতে দুই-তিন মাস ধরে ৪০-৫০ ঘণ্টা সময় ব্যয় করে পোশাকটি নির্মাণ করেন। এ সময় ধারাবাহিকভাবে বেশ কয়েকবার ক্রেতার লাগসই হয়েছে কি না, তা পরীক্ষা করে প্রয়োজনীয় রদবদল সাধন করা হয়।\nপশ্চিমা দেশগুলিতে ফরমায়েশি পোশাকের দাম অনেক উঁচু হয়ে থাকে (২০০০ মার্কিন ডলার থেকে শুরু করে লক্ষাধিক মার্কিন ডলার হতে পারে)। তবে এগুলির গুণমান সাধারণ দোকানের পোশাক থেকে বহুগুণ উন্নত হয় ও এগুলি অনেক বছর বেশি টেকসই হয়। \n\n\n== তথ্যসূত্র =="}