{"pageid": 1380521, "title": "গোলাম সাদিক খান", "url": "https://bn.wikipedia.org/wiki?curid=1380521", "content": "উস্তাদ গোলাম সাদিক খান (২২ আগস্ট ১৯৩৯ - ১৫ মে ২০১৬) ছিলেন  রামপুর-সহসওয়ান ঘরানার হিন্দুস্তানি শাস্ত্রীয় সংগীতের কণ্ঠশিল্পী।\n\n\n== সাঙ্গীতিক জীবন ==\nগোলাম সাদিক খান নয় বৎসর বয়সে ভারতীয় সঙ্গীতের সারঙ্গী বাদক পিতা উস্তাদ গোলাম জাফর খানের কাছে সঙ্গীতে দীক্ষিত হন। পরবর্তীতে, তিনি শিল্পকলায় পদ্মভূষণ পুরস্কার বিজয়ী  উস্তাদ মুস্তাক হুসেইন খানের কাছে  রামপুর-সহসওয়ান ঘরানার শাস্ত্রীয় সঙ্গীতে তালিম নেন।  \nতিনি ঠুমরি, দাদরা, ভজনসহ  খেয়াল গায়কিতে পারদর্শিতা অর্জন করেন।  যুক্তরাজ্য, অস্ট্রেলিয়া, সৌদি আরব, ওমান, মরিশাস, সিঙ্গাপুর, হংকং, ইন্দোনেশিয়া, থাইল্যান্ড, চীন, আফগানিস্তান-সহ দেশ-বিদেশের নানা স্থানে সঙ্গীত পরিবেশন করেছেন। তিনি অল ইন্ডিয়া রেডিও এবং দূরদর্শনের  শীর্ষস্থানীয় শিল্পী ছিলেন।\nসঙ্গীত জীবনে বহু ছাত্রদের তিনি প্রশিক্ষণ দিয়েছেন। বলিউডের নেপথ্য সঙ্গীতশিল্পী  জসপিন্দর নরুলা, তার পুত্র, খেয়াল ও গজল শিল্পী উস্তাদ গুলাম আব্বাস খান  তাদের অন্যতম। এছাড়াও তার পৌত্র গোলাম হাসান খানও তার প্রশিক্ষণে  হিন্দুস্তানি শাস্ত্রীয় সংগীতের একজন কণ্ঠশিল্পী হন।  গোলাম সাদিক খান দিল্লি বিশ্ববিদ্যালয়ের সঙ্গীত অনুষদে বরিষ্ঠ প্রভাষক হিসাবে অধ্যাপনা করেছেন। প্রসঙ্গত,  গোলাম সাদিক খান ছিলেন মুস্তাক হুসেইন খানের জামাতা।\n২০০৫ খ্রিস্টাব্দে শাস্ত্রীয় সঙ্গীতে অবদানের জন্য   গোলাম সাদিক খান দেশের চতুর্থ সর্বোচ্চ বেসামরিক পুরস্কার পদ্মশ্রী পান। \n\n\n== মৃত্যু ==\nউস্তাদ গোলাম সাদিক খান ২০১৬ খ্রিস্টাব্দের ১৫ (রবিবার) ৭৬ বৎসর বয়সে নিউ দিল্লিতে প্রয়াত হন। \n\n\n== তথ্যসূত্র =="}