{"pageid": 1345877, "title": "এইচ এম জ্যোতি", "url": "https://bn.wikipedia.org/wiki?curid=1345877", "content": "হিরিয়ুর মঞ্জুনাথ জ্যোতি (জন্ম ১লা জুলাই ১৯৮৩)  একজন ভারতীয় স্প্রিন্টার এবং কমনওয়েলথ গেমসের পদক বিজয়ী। তিনি ১০০ মিটার, ২০০ মিটার এবং ৪×১০০ মিটার রিলে বিভাগে প্রতিদ্বন্দ্বিতা করেন। তিনি এই তিনটি ইভেন্টের প্রতিটিতে একজন জাতীয় চ্যাম্পিয়ন বা প্রাক্তন জাতীয় চ্যাম্পিয়ন, ১০০ মিটার, ২০০ মিটার, এবং ৪×১০০ মিটার রিলেতে যথাক্রমে ১১.৩ (বা ১১.৪৬), ২৩.৪২, এবং ৪৩.৪২ সেকেন্ডের ব্যক্তিগত সেরা সময় সহ। মা হওয়ার জন্য তিন বছর পেশাদার প্রতিযোগিতা থেকে বাইরে থাকার পর, ফিরে এসে এই তিনটি ইভেন্টে তাঁর ব্যক্তিগত সেরা সময় এসেছিল। জ্যোতি কানাড়া ব্যাঙ্কের একজন কর্মচারী, তিনি প্রাক্তন স্প্রিন্টার এস. শ্রীনিবাসকে বিয়ে করেছেন, তিনি তাঁর ব্যক্তিগত কোচও। এশিয়ান গেমসে পদক জিততে চাওয়া সত্ত্বেও, ক্রমাগত অ্যাকিলিস আঘাতের কারণে তিনি স্প্রিন্ট চালিয়ে যেতে পারেননি। তিনি ২০১৭ সালে চেন্নাইয়ের ওপেন ন্যাশানালস-এ স্বর্ণপদক জিতে নিজের খেলোয়াড় জীবনে ইতি টানেন।\n\n\n== প্রাথমিক জীবন ==\n১৯৮৩ সালের ১লা জুলাই কর্ণাটকের হিরিউরে ( চিত্রদুর্গার কাছে) জ্যোতি জন্মগ্রহণ করেন। তাঁর পিতার নাম এইচ এন মঞ্জুনাথ এবং মা হলেন থিপ্পাম্মা।  তাঁর চার ভাই ও বোন রয়েছেন এবং তিনি পরিবারের দ্বিতীয় কন্যা।\n\n\n== পেশাগত উজ্জ্বলতম পর্যায় ==\nচীনের কুয়াংচৌতে ২০০৯ এশিয়ান অ্যাথলেটিক্স চ্যাম্পিয়নশিপে ১১.৬০ সেকেন্ড সময় নিয়ে ১০০ মিটারে ব্রোঞ্জ, এশিয়ান অ্যাথলেটিক্স চ্যাম্পিয়নশিপে নয় বছরের মধ্যে ভারতের প্রথম ৪০০ মিটারের নিচের স্প্রিন্টে মেডেল\n২০১০ সালের নয়াদিল্লিতে কমনওয়েলথ গেমসে ৪×১০০ মিটার রিলেতে ৪৫.২৫ সেকেন্ড সময় নিয়ে ব্রোঞ্জ, তিনি অ্যাঙ্কর লেগে (রিলে রেসে চূড়ান্ত দৌড়) দৌড়েছিলেন।\n২০১৬ সালের মে মাসে আইএএএফ ওয়ার্ল্ড চ্যালেঞ্জ বেইজিংয়ে এ ৪৪.০৩ সেকেন্ড সময় নিয়ে ৪×১০০ মিটার রিলেতে মেরলিন জোসেফ, শ্রাবনী নন্দা এবং দ্যুতি চাঁদের সাথে জাতীয় রেকর্ড ভেঙেছিলেন।\nপরের মাসে কাজাখস্তানের আলমাটিতে ৪৩.৪২ সেকেন্ড সময় নিয়ে ৪×১০০ মিটার রিলেতে আবার মেরলিন জোসেফ, শ্রাবণী নন্দা এবং দ্যুতি চাঁদের সাথে তাঁদের নিজস্ব জাতীয় রেকর্ড ভাঙেন।\n২০১৬ তাইওয়ান ওপেন অ্যাথলেটিক্স চ্যাম্পিয়নশিপে ২৩.৯২ সেকেন্ড সময় নিয়ে ২০০ মিটারে ব্রোঞ্জ।\n২০০৬ আন্তঃরাষ্ট্রীয় চ্যাম্পিয়নশিপে ১১.৯৭ সেকেন্ড সময় নিয়ে ১০০ মিটারে ব্রোঞ্জ।\n২০১৫ ইন্টার-স্টেট চ্যাম্পিয়নশিপে ১১.৮৭ সেকেন্ড সময় নিয়ে ১০০ মিটারে সোনা।\n২০১৬ জাতীয় ওপেন চ্যাম্পিয়নশিপে তাঁর তিনটি ইভেন্টে (১১.৫৭ সেকেন্ডে ১০০ মিটার, ২৩.৭৩ সেকেন্ডে ২০০ মিটার এবং ৪৬.৫২ সেকেন্ডে ৪×১০০ মিটার রিলে) সোনা জেতার জন্য সেরা অ্যাথলিটের পুরস্কার।\n২০১৭ কর্ণাটক স্টেট সিনিয়র অ্যাথলেটিক্স চ্যাম্পিয়নশিপে সামগ্রিকভাবে চ্যাম্পিয়ন, ২৪.৫ সেকেন্ড সময় নিয়ে ২০০ মিটারে রৌপ্য।\nতিনি জাতীয় এবং আন্তর্জাতিক ক্ষেত্র থেকে প্রায় চল্লিশটি পদক জিতেছেন।\n\n\n== পুরস্কার ==\n২০১৬ সালে অ্যাথলেটিক্সে কর্ণাটক অলিম্পিক অ্যাসোসিয়েশন পুরস্কার\nকর্ণাটক সরকারের কাছ থেকে ২০১০ সালের জন্য অ্যাথলেটিক্সে একলব্য পুরস্কার\nকর্ণাটক সরকারের কাছ থেকে ২০১০ সালের ক্রীড়ার জন্য রাজোৎসব পুরস্কার\n\n\n== স্পনসরশিপ ==\nজ্যোতিকে তাঁর বাবা-মা দৃঢ়ভাবে সমর্থন করে গেছেন, তাঁরা তাঁর উচ্চাকাঙ্ক্ষার অর্থায়নের জন্য প্রচুর আর্থিক কষ্টের মধ্য দিয়ে গিয়েছিলেন। তিনি ২০০৪ সাল থেকে তাঁর নিয়োগকর্তা, কানাড়া ব্যাঙ্কের কাছ থেকে স্পনসরশিপ পেয়েছেন এবং ব্যাঙ্গালোরের ভারতীয় অ্যাথলেটিক্স একাডেমি থেকেও স্পনসরশিপ পেয়েছেন।\n\n\n== ব্যক্তিগত জীবন ==\nজ্যোতি প্রাক্তন স্প্রিন্টার এস. শ্রীনিবাসকে বিয়ে করেছিলেন, তিনি জ্যোতির ব্যক্তিগত কোচও। ২০১১ সালে, তিনি পেশাদার প্রতিযোগিতা থেকে সরে আসেন এবং একটি কন্যা সন্তানের জন্ম দেন, যার নাম ধৃতি হাসিনি। জ্যোতি ২০১৪ সালে সিনিয়র ইন্টার-স্টেট মিটে স্প্রিন্টিংয়ে ফিরে আসেন, এবং ২০১৪ কমনওয়েলথ গেমস ও ২০১৪ এশিয়ান গেমসেও অংশগ্রহণ করেছিলেন। তিনি নিজে সাফল্যে সহায়তার সব কৃতিত্ব নিজের স্বামীকে দিয়েছিলেন, ২০১৪ সালে বলেছিলেন যে \"এশীয় স্তরে একজন প্রাক্তন পদক বিজয়ী হওয়ায় তিনি আমার সমস্যাগুলি বোঝেন। তাঁর সাহায্যের কারণেই আমি আমার প্রশিক্ষণ পরিচালনা করতে এবং আমার আড়াই বছরের মেয়ের যত্ন নিতে সক্ষম হয়েছি।\"\n\n\n== তথ্যসূত্র =="}