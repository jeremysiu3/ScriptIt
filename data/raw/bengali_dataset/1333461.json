{"pageid": 1333461, "title": "ওইলাট্টম", "url": "https://bn.wikipedia.org/wiki?curid=1333461", "content": "ওইলাট্টম একটি তামিল শব্দ যার আক্ষরিক অর্থ হল, ডান্স অফ গ্রেস অর্থাৎ লাবণ্যময় নৃত্য। ওইলাট্টম দক্ষিণ ভারতের তামিলনাড়ু অঞ্চলের মাদুরাই অঞ্চলে উদ্ভূত একটি লোক নৃত্যশৈলী। কিংবদন্তি এবং লোককথা অনুসারে তামিলনাডুর দক্ষিণ অঞ্চলে এর উৎপত্তি এবং প্রাথমিকভাবে মাদুরাই জেলা, তিরুনেলভেলি জেলা এবং তিরুচিরাপল্লী জেলায় এই লোক নৃত্যশৈলীর বহুল প্রচার হয়। এটি তামিলনাড়ু এবং দক্ষিণ ভারতের ঐতিহ্যবাহী লোক নৃত্যশৈলীর মধ্যে ওইলাট্টম অন্যতম। এটি প্রধানত একটি দলগত নৃত্য অর্থাৎ এই নৃত্য পরিবেশনায় একের অধিক নৃত্যশিল্পীর প্রয়োজন হয়। ওইলাট্টম নৃত্যশৈলী প্রধানত পুরুষত্বের প্রতীক এবং পুরাকালে এই নৃত্যে নারীরা অংশগ্রহণ করতেন না। কিন্তু বিগত প্রায় দশ বছর থেকে নারীরাও এই নৃত্য পরিবেশনায় অংশগ্রহণ করছে।\n\n\n== নৃত্য পরিবেশনা ==\nওইলাট্টম নৃত্য এক পুরুষপ্রধান নৃত্যশৈলী এবং প্রধানত পুরুষ নৃত্যকারদের দ্বারাই পরিবেশিত হয়। প্রধানত গ্রামের কোন উৎসবে বা আনন্দ অনুষ্ঠানে ওইলাট্টম নৃত্য পরিবেশিত হয়। ফসল কাটার পর পাখির হাত থেকে শস্য রক্ষা করতে এই নৃত্য পরিবেশনা হয়। নৃত্যে অংশগ্রহণকারী পুরুষ নৃত্যশিল্পীরা সারিবদ্ধভাবে একটি লাইনে দাঁড়ায়। তাদের প্রত্যেকের হাতে থাকে একটি বা দুটি করে রুমাল এবং তাদের পায়ে ঘুঙ্গুর বাঁধা থাকে। সেই রুমাল সহযোগে বাদ্যযন্ত্রের তালে তালে ছন্দময় পদক্ষেপনের মাধ্যমে তারা তাদের নৃত্য পরিবেশনা করে। এই নৃত্যে সঙ্গত করার জন্য থাভিল নামক এক বিশেষ বাদ্যযন্ত্রের ব্যবহার করা হয়। ওইলাট্টম নৃত্যশৈলীর রঙিন পোশাক, রুমালের ব্যবহার এবং নৃত্যশৈলী একে এক স্বতন্ত্র রূপ দিয়েছে।\n\n\n== পরিচিতি ==\nতামিল বিশ্ববিদ্যালয় মূলধারার চিহ্নিত লোকশিল্পগুলির মধ্যে ওইলাট্টম নৃত্য -কে বিশেষ স্থান দিয়েছে।\n\n\n== তথ্যসূত্র =="}