{"pageid": 1149486, "title": "ফাতাওয়ায়ে ফকীহুল মিল্লাত", "url": "https://bn.wikipedia.org/wiki?curid=1149486", "content": "ফাতাওয়ায়ে ফকীহুল মিল্লাত বাংলাদেশ থেকে বাংলা ভাষায় প্রকাশিত একটি পূর্ণাঙ্গ ফতোয়া বিষয়ক গ্রন্থ। ফকীহুল মিল্লাত খ্যাত মুফতি আব্দুর রহমানের তত্ত্বাবধানে এটি রচিত হয়, যা ২০২০ সালে ইসলামিক রিসার্চ সেন্টার বাংলাদেশ থেকে মোট ১২ খণ্ডে প্রকাশিত হয়। এটিই বাংলা ভাষায় প্রকাশিত সর্বপ্রথম পূর্ণাঙ্গ ফতোয়াগ্রন্থ। এতে মোট ৫,২৫৯টি ফতোয়া সংকলিত করা হয়েছে।\n\n\n== পটভূমি ==\n১৯৯১ সালের ৫ মে ফিকহ ও ইসলামি আইনের উচ্চতর গবেষণার উদ্দেশ্যে ইসলামিক রিসার্চ সেন্টার বাংলাদেশ প্রতিষ্ঠা করা হয়। এ প্রতিষ্ঠানে আলেম শিক্ষার্থীদের জন্য উচ্চতর ইসলামি ফিকহ বিভাগ রয়েছে। পাশাপাশি সর্বসাধারণের জিজ্ঞাসা-জবাবের জন্য ‘দারুল ইফতা’ বিভাগ রয়েছে। এখানে দেশ-বিদেশের বিভিন্ন প্রশ্নের লিখিত ও মৌখিক সমাধান দেওয়া হয়ে থাকে। যেকোনো প্রশ্নে কুরআন-সুন্নাহ মোতাবেক সমাধান বের করে তা ফতোয়া বোর্ডে উপস্থাপন করা হয়। সবার নিরীক্ষণের পর একটি সিদ্ধান্তে উপনীত হয়ে স্বাক্ষরসহ তা প্রকাশিত হয়। ২০০৯ সালে বিশ সালা দস্তারবন্দি সম্মেলন উপলক্ষ গৃহীত বহুমুখী ও বহুবিধ প্রকল্পের অন্যতম ফতওয়া সংকলন প্রকল্প। অর্থাৎ এ পর্যন্ত এখান থেকে প্রদত্ত সকল ফতওয়া তারতীব দিয়ে সম্পাদনা ও পরিমার্জনা করে প্রকাশ করা। ২০২০ পর্যন্ত এই প্রতিষ্ঠানে রেজিস্টারভুক্ত ফতোয়ার সংখ্যা প্রায় ২০ হাজার। এসব ফতোয়া থেকে বাছাই, পুনর্বিন্যাস ও একীভূত করে এই গ্রন্থে মোট ৫,২৫৯ ফতোয়া সংকলন করা হয়েছে। এটি মোট ১২ খণ্ডে এবং ছয় হাজার  পৃষ্ঠায় সমাপ্ত।\n\n\n== বৈশিষ্ট্য ==\nএই ফতোয়াগ্রন্থের বৈশিষ্ট্য হলো—\n\nএকটি ফতোয়া বোর্ডের অধীনে ইসলামি আইনজ্ঞদের সত্যায়নে সংকলিত হয়েছে।\nপ্রতিটি ফতোয়া ইসলামি আইনের চার মূলনীতির প্রণীত হয়েছে।\nপ্রতিটি ফতোয়ার সঙ্গে পর্যাপ্ত তথ্য-সূত্র উল্লেখ করা হয়েছে। ফতোয়ার উৎস আহরণে বিভিন্ন ফতোয়াগ্রন্থের উদাহরণ দেওয়া হয়েছে।\nফতোয়া সংকলনের ক্ষেত্রে সমকালীন যুগ-জিজ্ঞাসা, মুসলমানদের দৈনন্দিন মাসআলা উল্লেখের পাশাপাশি ঈমান ও আমলের প্রায় সব বিষয় সন্নিবেশিত করা হয়েছে।\n\n\n== আরও দেখুন ==\nদেওবন্দি সাহিত্য\n\n\n== তথ্যসূত্র =="}