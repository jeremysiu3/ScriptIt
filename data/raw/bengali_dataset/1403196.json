{"pageid": 1403196, "title": "অমন গুপ্তা", "url": "https://bn.wikipedia.org/wiki?curid=1403196", "content": "অমন গুপ্তা (ইংরেজি: Aman Gupta, হিন্দি: अमन गुप्ता; জন্ম: ৪ মার্চ ১৯৮২) হলেন একজন ভারতীয় উদ্যোক্তা ও ব্যবসায়ী। তিনি ভারতীয় ইলেকট্রনিক্স ব্র‍্যান্ড বোট (boAt) এর সহ-প্রতিষ্ঠাতা ও প্রধান বিপণন কর্মকর্তা (সিএমও)।\nতিনি সনি টিভি'র ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র একজন বিচারক ও বিনিয়োগকারী।\n\n\n== ব্যক্তিগত জীবন ==\nঅমন গুপ্তা ১৯৮২ সালের ৪ মার্চ ভারতের নতুন দিল্লিতে জন্মগ্রহণ করেন। তার বাবার নাম নীরজ গুপ্ত এবং মায়ের নাম জ্যোতি কোচার গুপ্ত।\nতিনি প্রিয়া ডগরকে বিয়ে করেছেন। এই দম্পতির ২ জন কন্যা সন্তান রয়েছে।\n\n\n== শিক্ষা ==\nঅমন গুপ্তা দিল্লি পাবলিক স্কুল আরকে পুরম থেকে তার প্রারম্ভিক পড়াশোনা শেষ করেন। তিনি দিল্লি বিশ্ববিদ্যালয় থেকে বাণিজ্যে স্নাতক ডিগ্রি অর্জন করেন এবং তারপরে দ্য ইনস্টিটিউট অফ চার্টার্ড অ্যাকাউন্টস অফ ইন্ডিয়াতে যোগ দেন। তিনি নর্থওয়েস্টার্ন বিশ্ববিদ্যালয় থেকে কেলগ স্কুল অফ ম্যানেজমেন্টে এক্সচেঞ্জ ছাত্র হিসেবে জেনারেল ম্যানেজমেন্ট এবং মার্কেটিং-এ এমবিএ করেছেন এবং ইন্ডিয়ান স্কুল অফ বিজনেস থেকে ফাইন্যান্স এবং স্ট্র্যাটেজিতে এমবিএ করেছেন।\n\n\n== কর্মজীবন ==\nতিনি ভারতের সিটি ব্যাংকে (Citibank) সহকারী ব্যবস্থাপক হিসেবে তার কর্মজীবন শুরু করেন। পরবর্তীকালে তিনি কেপিএমজিতে (KPMG) সিনিয়র ম্যানেজমেন্ট কনসালটেন্ট হিসেবে যোগ দেন। পরবর্তীতে তিনি অ্যাডভান্সড টেলিমিডিয়া প্রাইভেট লিমিটেড (Advanced Telemedia Pvt Ltd) এর সহ-প্রতিষ্ঠা করেন এবং প্রধান নির্বাহী কর্মকর্তা (সিইও) পদে উন্নীত হন। তিনি একজন সঙ্গীতপ্রেমী হিসেবে উৎসাহিত হয়ে ২০১৬ সালে সমীর মেহতার সাথে ইলেকট্রনিক্স ব্র‍্যান্ড বোট (boAt) প্রতিষ্ঠা করেন। এই কোম্পানিটি হেডফোন, স্মার্ট ঘড়ি এবং স্পিকার বিক্রি করে।\nমিডিয়ার রিপোর্ট অনুযায়ী অমন গুপ্তার সম্পদের পরিমাণ ৭০০ কোটি রুপি।\n২০২০ সালে অমনকে বর্ষসেরা উদ্যোক্তার পুরস্কার দেওয়া হয়।\n\n\n== বিনোদন ==\nঅমন গুপ্তা ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র অন্যতম প্রধান বিনিয়োগকারী/বিচারক।\n২০২২ সালে তিনি শার্ক ট্যাঙ্ক ইন্ডিয়া'র অন্যান্য বিচারকদের সাথে কৌন বনেগা ক্রোড়পতি-তে ভিআইপি প্রতিযোগী হিসেবে উপস্থিত হয়েছিলেন। ২০২২, ২০২৩ সালে তিনি শার্ক ট্যাঙ্ক ইন্ডিয়া'র অন্যান্য বিচারকদের সাথে দ্য কপিল শর্মা শো-তে অতিথি হিসেবে উপস্থিত ছিলেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে অমন গুপ্তা (ইংরেজি)\nটুইটারে অমন গুপ্তা"}