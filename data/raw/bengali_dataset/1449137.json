{"pageid": 1449137, "title": "মার্কিন যুক্তরাষ্ট্রের জাতীয় পতাকা", "url": "https://bn.wikipedia.org/wiki?curid=1449137", "content": "মার্কিন যুক্তরাষ্ট্রের জাতীয় পতাকা (ইংরেজি: national flag of the United States of America) সংক্ষেপে মার্কিন পতাকা (ইংরেজি: American flag) নামেও পরিচিত। এর উপর থেকে নিচে পর্যায়ক্রমিক লাল ও সাদা সম-আকৃতির ১৩টি অনুভূমিক ডোরা রয়েছে। পতাকাটির নীল রঙের উত্তর-পশ্চিম অংশ বা ক্যান্টন ৫০টি সাদা রঙের ছোট ছোট ফাইভ-পয়েন্টেড স্টার নিয়ে গঠিত এবং এই তারাগুলো পর্যায়ক্রমিক ৬টি ও ৫টি তারার সারির আকারে সজ্জিত। এই ৫০টি তারা যুক্তরাষ্ট্রের ৫০টি অঙ্গরাজ্য এবং ১৩টি ডোরা উত্তর আমেরিকার সেই ১৩টি ব্রিটিশ উপনিবেকে বোঝায়, যারা গ্রেট ব্রিটেন রাজ্য থেকে স্বাধীন বলে ঘোষণা করেছিল।\nএই পতাকার ডাকনামের মধ্যে স্টার্স অ্যান্ড স্ট্রাইপস (Stars and Stripes; আক্ষ. 'তারা ও ডোরা'), ওল্ড গ্লোরি (Old Glory; আক্ষ. 'পুরনো গৌরব') ও স্টার-স্প্র্যাঙ্গলড ব্যানার (Star-Sprangled Banner; আক্ষ. 'তারাময় নিশান') উল্লেখযোগ্য।\n\n\n== ইতিহাস ==\nবর্তমানে মার্কিন পতাকার ২৭শ (সপ্তবিংশ) সংস্করণ ব্যবহার করা হয় এবং ১৭৭৭ সাল থেকে ২৬ বার এই পতাকার নকশা বদল করা হয়েছে। ৪৭ বছর ধরে ৪৮-তারার মার্কিন পতাকা প্রচলিত ছিল। ১৯৫৯ সালের ৪ জুলাইতে ৪৯-তারার সংস্করণ সরকারিভাবে গৃহীত হয়েছিল। ঐ সালের ২১ আগস্টে তৎকালীন মার্কিন রাষ্ট্রপতি ডোয়াইট ডি. আইজেনহাওয়ার ৫০-তারার সংস্করণের আদেশ দিয়েছিলেন এবং ১৯৬০ সালের ৪ জুলাইতে এটি গৃহীত হয়েছিল। এটি মার্কিন পতাকার সবচেয়ে দীর্ঘস্থায়ী সংস্করণ এবং ৬৪ বছর ধরে এটি ব্যবহার হয়ে আসছে।\n\n\n=== প্রথম পতাকা ===\n\nআধুনিক তারা ও ডোরার মতো দেখতে প্রথম মার্কিন পতাকা অনেকসময় গ্র্যান্ড ইউনিয়ন ফ্ল্যাগ (ইংরেজি: Grand Union Flag) বা কন্টিনেন্টাল কালার্স (ইংরেজি: Continental Colors) নামে পরিচিত। এটি ১৩টি লাল-সাদা ডোরা ও ক্যান্টনে ইউনিয়ন জ্যাক নিয়ে গঠিত। ১৭৭৫ সালের ৩ ডিসেম্বরে কন্টিনেন্টাল নেভির লেফটেন্যান্ট জন পল জোন্স ডেলাওয়্যার নদীতে ক্যাপ্টেন এসেক হপকিনের পতাকাবাহী জাহাজ \"আলফ্রেড\"-এ এই পতাকা উড়িয়েছিলেন। ১৭৭৭ সালের ১৪ জুন অবধি এটি যুক্তরাষ্ট্রের জাতীয় পতাকা ছিল। ১৭৭৬ সালের জুলাই মাসে মার্কিন যুক্তরাষ্ট্রের স্বাধীনতার ঘোষণাপত্রের সময় তারাযুক্ত কোনো পতাকা ছিল না; দ্বিতীয় কন্টিনেন্টাল কংগ্রেস পরের বছরের জন্য নীল পটভূমিতে সাদা তারাযুক্ত কোনো পতাকা গ্রহণ করেনি। এই \"গ্র্যান্ড ইউনিয়ন ফ্ল্যাগ\"-কেই যুক্তরাষ্ট্রের প্রথম পতাকা বলে অভিহিত করা হয়।\nকন্টিনেন্টাল নেভি মার্কিন স্বাধীনতা যুদ্ধে স্বাধীনতাকামী রাষ্ট্রের প্রতীক হিসাবে কন্টিনেন্টাল কালার্স উত্তোলন করেছিল এবং সম্ভবত উদ্দেশ্যসাধনের পক্ষে উপযোগী করার জন্য তাদের পূর্ববর্তী ব্রিটিশ লাল এনসিনে সাদা ডোরা যোগ করা হয়েছিল। ১৮৭২ সালে জর্জ হেনরি প্রিবল তাঁর \"হিস্ট্রি অব দি আমেরিকান ফ্ল্যাগ\" বইতে কন্টিনেন্টাল কালার্স বোঝানোর জন্য এই \"গ্র্যান্ড ইউনিয়ন\" নামটি ব্যবহার করেছিলেন।\nএই পতাকাটি দেখতে অনেকটা তৎকালীন ব্রিটিশ ইস্ট ইন্ডিয়া কোম্পানির পতাকার মতো দেখতে ছিল। ১৯৩৭ সালে স্যার চার্লস ফসেট এটা দাবি করেছিলেন যে ইস্ট ইন্ডিয়া কোম্পানির পতাকা মার্কিন পতাকার নকশাকে অনুপ্রাণিত করেছে। ব্রিটিশ লাল এনসিনে সাদা ডোরা যোগ করেই উভয় পতাকাকে তৈরি করা যায়। কিন্তু ইস্ট ইন্ডিয়া কোম্পানির পতাকায় ৯ থেকে ১৩ টি ডোরা থাকতে পারে এবং ভারত মহাসাগরের বাইরে এটি উড়ানো অনুমোতিযোগ্য নয়। বেঞ্জামিন ফ্রাঙ্কলিন একদা ইস্ট ইন্ডিয়া কোম্পানির পতাকাকে যুক্তরাষ্ট্রের জাতীয় পতাকা হিসাবে গ্রহণ করার পক্ষে একটি বক্তৃতা দিয়েছিলেন। এটি ব্রিটিশ রাজত্বের প্রতি যুক্তরাষ্ট্রের আনুগত্য এবং যুক্তরাষ্ট্রের স্বায়ত্তশাসনের আকাঙ্ক্ষা উভয়কে প্রতীকায়িত করার একটি উপায় ছিল। কিছু ঔপনিবেশিকরা এটাও অনুভব করেছিল যে ইস্ট ইন্ডিয়া কোম্পানি মার্কিন স্বাধীনতা যুদ্ধের এক শক্তিশালী মিত্র হতে পারে, কারণ উভয়ই ব্রিটিশ সরকারের রাজস্ব নীতির বিরোধী ছিল। সুতরাং ঔপনিবেশিকরা ইস্ট ইন্ডিয়া কোম্পানির পক্ষপাতিত্ব হিসাবে তার পতাকা উড়িয়েছিল।\nব্রিটিশ ইস্ট ইন্ডিয়া কোম্পানির পতাকা থেকে গ্র্যান্ড ইউনিয়ন ফ্ল্যাগের উদ্ভাবনের এই তত্ত্বের সমালোচনা করা হয়েছে, কারণ এর তেমন লিখিত প্রমাণ নেই। অন্যদিকে, উভয় পতাকার মধ্যে যথেষ্ট সাদৃশ্যটা আছে এবং যুক্তরাষ্ট্রের কিছু পিতৃপুরুষ ইস্ট ইন্ডিয়া কোম্পানির কর্মকাণ্ড এবং ভারতে কোম্পানি শাসন নিয়ে সচেতন ছিল।\n\n\n=== ১৭৭৭ সালের ফ্ল্যাগ রেজলিউশন ===\n১৭৭৭ সালের ১৪ জুনে দ্বিতীয় কন্টিনেন্টাল কংগ্রেস ফ্ল্যাগ রেজলিউশন পাস করেছিল এবং এই প্রস্তাব অনুযায়ী ১৩টি রাজ্য নিয়ে গঠিত যুক্তরাষ্ট্রের পতাকায় পর্যায়ক্রমিক লাল-সাদা ১৩টি ডোরা থাকবে এবং পতাকার উত্তর-পশ্চিম অংশ বা \"ইউনিয়ন\"-এ ১৩টি তারা থাকবে, যা এক \"নতুন নক্ষত্রমণ্ডল\"-এর (new constellation) প্রতীক। প্রতি বছর ১৪ জুনে যুক্তরাষ্ট্রে পতাকা দিবস পালন করা হয়। পণ্ডিতমহলে এই বিষয়ে এখনো বিতর্ক থাকলেও প্রচলিত প্রথা অনুযায়ী কন্টিনেন্টাল আর্মি ১৭৭৭ সালের জুন মাসে এই নতুন পতাকার প্রথম উত্তোলন করেছিল।\nএক বহুল পুনরাবৃত্ত তত্ত্ব অনুযায়ী জর্জ ওয়াশিংটনের কুলপ্রতীক থেকে এই পতাকার নকশা নির্ধারণ করা হয়েছে। জর্জ ওয়াশিংটনের কুলপ্রতীকে সাদা পটভূমিতে দুটি অনুভূমিক লাল ডোরা ও তিনটি লাল তারা রয়েছে। কুলপ্রতীকের সাথে ঐ পতাকার সাদৃশ্য থাকলেও উৎসভেদে প্রতীকটির সাথে পতাকার নকশার সম্পর্কের পক্ষে স্বল্প প্রমাণ আছে বা কোনো প্রমাণই নেই। ফ্রেড ডব্লিউ. স্মিথ ন্যাশনাল লাইব্রেরি ফর দ্য স্টাডি অব জর্জ ওয়াশিংটন দ্বারা প্রকাশিত \"ডিজিটাল এনসাইক্লোপিডিয়া অব জর্জ ওয়াশিংটন\"-এ একে দীর্ঘস্থায়ী ভ্রম বলে অভিহিত করা হয়, যার সপক্ষে কোনো উপযুক্ত প্রমাণ নেই। সম্ভবত ১৮৭৬ সালের \"ওয়াশিংটন: আ ড্রামা ইন ফাইভ অ্যাক্টস\" নাটক থেকে এই কাহিনী উদ্ভূত হয়েছিল এবং সেন্ট নিকোলাস ম্যাগাজিনে এই কাহিনীর পুনরাবৃত্তির ফলে এটি আরও জনপ্রিয় লাভ করেছে।\n\n\n== তথ্যসূত্র ==\n\n\n== গ্রন্থপঞ্জি ==\n\n\n== আরও পড়ুন ==\n\"Identity and Marking Standards\" (পিডিএফ)। Office of the Under Secretary for Public Diplomacy and Public Affairs। Washington, D.C.: United States Department of State। জুন ২০১২। ফেব্রুয়ারি ১৪, ২০১৩ তারিখে মূল (পিডিএফ) থেকে আর্কাইভ করা। সংগ্রহের তারিখ ফেব্রুয়ারি ১৪, ২০১৩। \n\n\n== বহিঃসংযোগ ==\n\nফ্ল্যাগস অফ দ্যা ওয়ার্ল্ডের ওয়েবসাইটে United States"}