{"pageid": 1348211, "title": "ভি কে হিমাবতী", "url": "https://bn.wikipedia.org/wiki?curid=1348211", "content": "ভি কে হিমাবতী অথবা কলামণ্ডলম হিমাবতী নামেও পরিচিত, হলেন একজন মোহিনীয়াট্টম নৃত্যশিল্পী এবং ভারতের কেরালার নৃত্য শিক্ষক। তিনি সংগীত নাটক অকাদেমি পুরস্কার, কেরালা সঙ্গীত নাটক আকাদেমি গুরুপূজা পুরস্কার এবং কেরালা সঙ্গীত নাটক আকাদেমি পুরস্কার সহ বেশ কিছু পুরস্কার পেয়েছেন।\n\n\n== জীবনী ==\nভি কে হিমাবতী ১৯৫৫ সালের ১২ই অক্টোবর জন্মগ্রহণ করেছিলেন। তাঁর বাবা-মা হলেন ত্রিশূরের পেরিঙ্গোডের কৃষ্ণ ওয়ারিয়ার এবং মাচাড়ের পার্বতী ওয়ারিয়ার। তাঁর বাবা ছিলেন একজন চিকিৎসক। এক বছর বয়সে তাঁর পরিবার চেরুথুরথিতে চলে যায়। পাঁচ বছর বয়সে, তিনি চন্দ্রিকার অধীনে নৃত্য শিখতে শুরু করেন। তিনি শঙ্করনারায়ণ আসানের অধীনে কথাকলি শিখেছিলেন। তিনি নিজের বোন রুক্মিনীর সাথে ১২বছর বয়সে কেরালা কলামণ্ডলমে নৃত্য পরিবেশন করেছিলেন। পরে, তিনি কলামণ্ডলম সত্যভামা, লীলামণি এবং চন্দ্রিকার অধীনে নৃত্য অধ্যয়নের জন্য কলামণ্ডলমে যোগ দেন এবং ১৬ বছর বয়সে তাঁর ডিপ্লোমা কোর্স সম্পন্ন করেন।\nবিয়ের পর, ১৯ বছর বয়সে তিনি কলকাতায় চলে আসেন কিন্তু  কলামণ্ডলমে মোহিনীয়াট্টম শিক্ষকের চাকরি পেয়ে শীঘ্রই তিনি কেরালায় ফিরে যান। কলামণ্ডলমে কাজ করার সময়, হিমাবতী কলামণ্ডলম ক্ষেমাবতীর অধীনে কুচিপুড়ি শিক্ষা করেছিলেন। ৩৩ বছর চাকরি করার পর, তিনি কলামণ্ডলম থেকে মোহিনিয়াট্টম বিভাগের প্রধান হিসেবে অবসর নেন এবং পরে কলাদি সংস্কৃত বিশ্ববিদ্যালয়ে পরিদর্শক অধ্যাপক হিসেবে যোগ দেন।\n\n\n=== ব্যক্তিগত জীবন ===\nতিনি চন্দ্রশেখরনকে বিয়ে করেছিলেন। তাঁদের একটি ছেলে রয়েছে। তাঁরা ত্রিশূর জেলার চেরুথুরথিতে শ্রীকৃষ্ণসদনম নামে তাঁদের বাড়িতে থাকেন।\n\n\n== উল্লেখযোগ্য প্রদর্শন ==\nহিমাবতীর নির্দেশনায়, নারায়ণ গুরু রচিত দৈবদাসকম, মোহিনীয়াট্টম আকারে ১৫০০ জন নৃত্যশিল্পী দ্বারা প্রদর্শিত হয়েছিল।\n\n\n== হিমাবতীর ওপর কিছু কাজ ==\nমোহনম এবং চোলকেট্টু হল দুটি তথ্যচিত্র যা হিমাবতীর জীবন এবং তাঁর নাচের জীবন নিয়ে তৈরি।\n\n\n== পুরস্কার ও সম্মাননা ==\nসঙ্গীত নাটক আকাদেমি পুরস্কার\nকেরালা সঙ্গীত নাটক আকাদেমি গুরুপূজা পুরস্কার ২০০৭\nকেরালা সঙ্গীত নাটক একাডেমি পুরস্কার ২০১৬\nকলাদর্পনম পুরস্কার\nকেরালা কলামণ্ডলম থেকে লাস্যমোহিনী পুরস্কার\n\n\n== তথ্যসূত্র =="}