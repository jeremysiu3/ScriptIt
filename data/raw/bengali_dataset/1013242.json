{"pageid": 1013242, "title": "বিচিত্রানুষ্ঠান", "url": "https://bn.wikipedia.org/wiki?curid=1013242", "content": "বিচিত্রানুষ্ঠান (ইংরেজি Variety show, variety arts, বা variety entertainment) বলতে এমন এক ধরনের বিনোদনমূলক অনুষ্ঠানকে বোঝায়, যাতে বিচিত্র প্রকারের পরিবেশন শিল্পের সমাবেশ ঘটে, যেমন সঙ্গীত পরিবেশন, হাস্যরসাত্মক একাঙ্কিকা, জাদু, কসরতবাজি, ভোজবাজি বা বাজিকরি, মায়াস্বর, ইত্যাদি। সাধারণত একজন অনুষ্ঠান পরিচালক বা টেলিভিশনে সম্প্রচারিত বিনোদন অনুষ্ঠান হলে একজন উপস্থাপক থাকেন, যিনি অনুষ্ঠানটির বিভিন্ন শিল্পীদেরকে উপস্থাপন করেন। পাশ্চাত্যে বিশেষত ইংরেজিভাষী বিশ্বে বিচিত্রানুষ্ঠান প্রথমে ভিক্টোরীয় যুগ থেকে বেতারে এবং পরবর্তীতে টেলিভিশন মাধ্যমে প্রবেশ করে। ১৯৪০-র দশক থেকে ১৯৮০-র দশক পর্যন্ত বিচিত্রানুষ্ঠানগুলি ইংরেজিভাষী টেলিভিশন মাধ্য্যমের প্রধান একটি উপাদান ছিল।\nবিচিত্রানুষ্ঠানগুলি এখনও বিশ্বের কিছু কিছু দেশে ও অঞ্চলে ব্যাপকভাবে প্রচলিত, যেমন যুক্তরাজ্যের রয়েল ভ্যারাইটি পারফর্মেন্স এবং দক্ষিণ কোরিয়ার রানিং ম্যান অনুষ্ঠানগুলি। তবে বিশ্বের বিভিন্ন দেশে টেলিভিশনের চ্যানেলের সংখ্যাবৃদ্ধি ও দর্শক-শ্রোতাদের পছন্দের বিবর্তনের কারণে এইসব বিচিত্রানুষ্ঠানের জনপ্রিয়তায় কিছু ভাটা পড়েছে। তা সত্ত্বেও পাশ্চাত্যে শেষরাতের টেলিভিশন অনুষ্ঠানগুলিতে এইসব বিচিত্রানুষ্ঠানের প্রভাব এখনও পরিলক্ষিত হয়, যেমন উত্তর আমেরিকাতে শেষ রাতের কথোপকথন অনুষ্ঠানগুলি বা মার্কিন এনবিসি চ্যানেলের স্যাটার্ডে নাইট লাইভ নামক ধারাবাহিক সাপ্তাহিক বিচিত্রানুষ্ঠান (১৯৭৫ থেকে অদ্যাবধি প্রচারিত) এখনও খুবই জনপ্রিয়।"}