{"pageid": 1432518, "title": "ফ্ল্যাটউডস দানব", "url": "https://bn.wikipedia.org/wiki?curid=1432518", "content": "ফ্ল্যাটউডস দানব (ব্র্যাক্সটন কাউন্টি দানব, ব্র্যাক্সি, বা ফ্যান্টম অফ ফ্ল্যাটউডস নামেও পরিচিত), পশ্চিম ভার্জিনিয়া লোককাহিনীর এক দানব। একে ১৯৫২ সালের ১২ই সেপ্টেম্বর মার্কিন যুক্তরাষ্ট্রের কাউন্টি, ওয়েস্ট ভার্জিনিয়ার ব্র্যাক্সটনের ফ্ল্যাটউডস শহরে দেখা গেছে বলে জানা গেছে। একটি উজ্জ্বল আলো রাতের আকাশ পেরিয়ে যাওয়ার পরে একে দেখা গিয়েছিল। ৫০ বছরেরও বেশি সময় পরে, তদন্তকারীরা অনুমান করেন যে আলোটি ছিল একটি উল্কার এবং প্রাণীটি ছিল একটি লক্ষ্মীপেঁচা, যে একটি গাছে বসে ছিল। তার ছায়া থেকে সেটিকে একটি বড় হিউম্যানয়েড বলে মনে হয়েছিল।\n\n\n== ইতিহাস ==\n১৯৫২ সালের ১২ সেপ্টেম্বর তারিখে, সন্ধ্যা ৭:১৫র সময় দুই ভাই, এডওয়ার্ড ও ফ্রেড মে এবং তাদের বন্ধু টমি হায়ার বলে যে তারা দেখেছে স্থানীয় কৃষক জি বেইলি ফিশারের মালিকানাধীন খামারে একটি উজ্জ্বল বস্তু আকাশ এবং জমি পেরিয়ে গেছে। ছেলেরা ক্যাথলিন মে-র বাড়িতে গিয়েছিল, যেখানে তারা তাদের গল্প বলেছিল। তিন ছেলে, স্থানীয় শিশু নিল নুনলি ও রনি শেভার এবং ওয়েস্ট ভার্জিনিয়া ন্যাশনাল গার্ডসম্যান ইউজিন লেমনের সাথে ক্যাথলিন মে, ছেলেরা যা বলেছিল তা খুঁজে বের করার প্রয়াসে ফিশার খামারে গিয়েছিলেন। দলটি একটি পাহাড়ের চূড়ায় পৌঁছেছিল, যেখানে নুনলি বলেছিল যে তারা একটি স্পন্দিত লাল আলো দেখেছে। লেমন বলেছিলেন যে তিনি সেই দিকে একটি ফ্ল্যাশলাইট লক্ষ্য করেছিলেন এবং মুহূর্তের জন্য \"একটি তীক্ষ্ণ ফণার মতো আকৃতি দ্বারা বেষ্টিত একটি বৃত্তাকার লাল মুখের লম্বা মানুষের মতো আকৃতি\" দেখতে পান।\nএর বিভিন্ন রকম বর্ণনা পাওয়া গেছে। ইউএফও লেখক গ্রে বার্কারের টেপ-রেকর্ড করা সাক্ষাৎকারের উপর ভিত্তি করে ফেট পত্রিকায় প্রকাশিত একটি নিবন্ধে, তিনি প্রাণীটিকে প্রায় ১০ ফুট (৩ মিটার) লম্বা হিসাবে বর্ণনা করেছেন। প্রাণীটির একটি বৃত্তাকার রক্ত-লাল মুখ, মুখের চারপাশে একটি বড় সূক্ষ্ম \"ফণার মতো আকৃতি\", চোখের মতো আকৃতি থেকে সবুজ-কমলা আলো নির্গত হয় এবং তার শরীর গাঢ় কালো বা সবুজ রঙের। মে প্রাণীটির \"ছোট, নখর-সদৃশ হাত\", পোশাকের মতো ভাঁজ, এবং \"ইস্কাবনের টেক্কার মতো একটি মাথা\" আছে বলে বর্ণনা করেছেন। গল্প অনুসারে, যখন প্রাণীটি একটি হিংস্র শব্দ করে এবং \"দলের দিকে পিছলিয়ে এগিয়ে যায়\", লেমন চিৎকার করে তার টর্চলাইট ফেলে দেয়, যার ফলে দলটি পালিয়ে যায়।\nদলটি বলেছিল যে তারা একটি \"তীব্র কুয়াশার\" গন্ধ পেয়েছিল এবং কেউ কেউ পরে বলেছিল যে তার বমি পেয়েছিল। স্থানীয় শেরিফ এবং একজন ডেপুটি এলাকায় একটি বিধ্বস্ত বিমানের খবরের তদন্ত করছিলেন। তাঁরা বর্ণনা করা স্থলে দানবের অনুসন্ধান করেছেন কিন্তু তাঁরা \"কিছুই দেখেননি, শোনেননি এবং গন্ধ পাননি\"। বার্কারের বিবরণ অনুসারে, পরের দিন, ব্র্যাক্সটন ডেমোক্র্যাটের এ লি স্টুয়ার্ট জুনিয়র দাবি করেন যে তিনি মাঠে \"পিছলানোর চিহ্ন\" এবং একটি \"আঠালো জমা\" আবিষ্কার করেছেন। এটি একটি সসার উৎসাহী গোষ্ঠী সসার অবতরণের প্রমাণ হিসাবে উল্লেখ করেছে।\nপ্রাক্তন সংবাদ সম্পাদক হল্ট বাইর্নের মতে, \"সারা দেশে সংবাদপত্রে গল্পগুলি ছড়িয়ে পড়েছিল, বড় নেটওয়ার্কগুলিতে রেডিও সম্প্রচার করা হয়েছিল এবং দেশের সমস্ত অংশ থেকে শত শত ফোন কল পাওয়া গিয়েছিল\"। জাতীয় প্রেস সার্ভিস এই ঘটনাটিকে \"বছরের জন্য ১১ নং\" মর্যাদাক্রম দিয়েছে। ব্রুকলিনের একজন মন্ত্রী মে পরিবারকে প্রশ্ন করতে এসেছিলেন। পিটসবার্গের একটি কাগজ একটি বিশেষ প্রতিবেদককে পাঠিয়েছিল। গ্রে বার্কার এবং ইভান টি স্যাণ্ডারসনের মতো ইউএফও এবং ফোর্টিয়ান লেখকরা তদন্ত করতে এসেছিলেন।\n\n\n== প্রচলিত ব্যাখ্যা ==\n\n২০০০ সালে মামলাটি তদন্ত করার পর, কমিটি ফর স্কেপটিকাল ইনকোয়ারির জো নিকেল এই সিদ্ধান্তে পৌঁছেছিলেন যে ১২ই সেপ্টেম্বরে প্রত্যক্ষদর্শীরা আকাশে যে উজ্জ্বল আলো দেখেছিলেন, সেটি সম্ভবত একটি উল্কা ছিল, স্পন্দিত লাল আলোটি সম্ভবত একটি উড়োজাহাজের চলন পথ বা বিপদ সংকেতের আলো, এবং প্রত্যক্ষদর্শীদের দ্বারা বর্ণিত প্রাণীটি একটি পেঁচার সাথে ঘনিষ্ঠভাবে সাদৃশ্যপূর্ণ। নিকেল আন্দাজ করেছিলেন যে প্রত্যক্ষদর্শীদের উপলব্ধিগুলি তাদের অত্যন্ত উদ্বেগের কারণে বিকৃত হয়েছিল। নিকেলের উপসংহারগুলি বিমান বাহিনী সহ অন্যান্য তদন্তকারীরা নিয়েছেন।\n১২ই সেপ্টেম্বরের রাতে, তিনটি রাজ্য জুড়ে একটি উল্কা দেখা গেছে, রাজ্যগুলি হলো - মেরিল্যাণ্ড, পেনসিলভানিয়া এবং পশ্চিম ভার্জিনিয়া। নিকেলের মতে, উড়োজাহাজের তিনটি স্পন্দিত লাল আলোও দর্শন এলাকা থেকে দৃশ্যমান ছিল, যা অনুমিত দানবের মুখে একটি স্পন্দিত লাল আলো এবং লাল আভা বর্ণনার জন্য দায়ী হতে পারে।\nনিকেল উপসংহারে পৌঁছেছেন যে প্রত্যক্ষদর্শীদের দ্বারা বিবৃত আকৃতি, নড়াচড়া এবং শব্দগুলিও মসীবর্ণ ছায়া-পরিলেখ, উড়ানের ধরন এবং একটি গাছের ডালে বসে থাকা একটি লক্ষ্মীপেঁচার ডাকের সাথে সামঞ্জস্যপূর্ণ ছিল। গবেষকরা এই সিদ্ধান্তে পৌঁছেছেন যে পেঁচার নিচের পত্রাবলী প্রাণীর নিচের অংশের জন্য বিভ্রম তৈরি করেছে (একটি কুঁচি দেওয়া সবুজ স্কার্ট হিসাবে বর্ণনা করা হয়েছে)। গবেষকরা আরও উপসংহারে পৌঁছেছেন যে প্রাণীটির অস্ত্র ছিল কিনা তা নিয়ে একমত হতে প্রত্যক্ষদর্শীদের অক্ষমতা এবং এর সাথে মে এর বর্ণনা \"ছোট, নখর-সদৃশ হাত\" যা \"এর সামনে প্রসারিত\" ছিল, এটি একটি লক্ষ্মীপেঁচার বর্ণনার সাথেও মিলে যায়, যার নখরগুলি একটি গাছের ডাল আঁকড়ে ধরে।\nঅবিশ্বাসী রায়ান হাউটের মতে, যদিও স্থানীয় ছেলে ম্যাক্স লকার্ড স্বীকার করেছেন যে তিনি তাঁর চেভি ট্রাকে \"কিছু দেখার আশায়\" অকুস্থলের চারপাশে গাড়ি চালিয়েছিলেন, \"অলৌকিক তদন্তকারীরা এই সিদ্ধান্তে পৌঁছেছেন যে রাস্তা, তৈলাক্ত অবশিষ্টাংশ এবং একটি রাবার সদৃশ পদার্থের অংশ অবশ্যই প্রাণীর দ্বারা ছেড়ে যাওয়া এবং ট্রাকের নয়\"। হাউট কিছু প্রত্যক্ষদর্শীর দ্বারা অনুভব করা বমি বমি ভাবকে \"হিস্টিরিয়া এবং অতিরিক্ত পরিশ্রমের সাথে সামঞ্জস্যপূর্ণ\" উপসর্গ হিসাবে ব্যাখ্যা করেছেন।\n\n\n== উত্তরাধিকার ==\n\nফ্ল্যাটউডের কর্মকর্তারা একটি স্বাগত চিহ্ন তৈরি করেছিলেন যা শহরটিকে \"সবুজ দানবের বাড়ি\" হিসাবে আখ্যা দিয়েছিল। শহরটি তার বার্ষিক \"ফ্ল্যাটউডস ডেজ\" উৎসবেও এই কিংবদন্তীকে স্মরণ করে।\nসাটন শহরে অবস্থিত ব্র্যাক্সটন কাউন্টি আসন হলো ফ্ল্যাটউডস দানব মিউজিয়াম, যা কিংবদন্তির প্রতি উৎসর্গীকৃত। ব্র্যাক্সটন কাউন্টি কনভেনশন এবং ভিজিটরস ব্যুরো ল্যাণ্ডমার্ক এবং দর্শনার্থীদের আকর্ষণ হিসাবে পরিবেশন করার জন্য দৈত্যের আকারে পাঁচটি লম্বা চেয়ারের একটি সিরিজ তৈরি করেছে। যে দর্শকেরা \"ফ্রি ব্র্যাক্সি\" স্টিকার সহ পাঁচটি চেয়ারের ছবি তোলে, ব্যুরোটি তাদের পুরস্কৃত করে।\n২০১৩ সালে, পশ্চিম ভার্জিনিয়ার রক গায়ক আর্গিল গুলসবি \"দ্য বিয়িং\" নামে একটি গান প্রকাশ করেছিলেন, যেখানে ফ্ল্যাটউডস দানবের উল্লেখ ছিল।\nফ্ল্যাটউডস দানবের কিংবদন্তি পশ্চিম ভার্জিনিয়ার বাইরেও গণমাধ্যমকে অনুপ্রাণিত করেছে। ফলআউট ৭৬, এভরিবডি'স গল্ফ ৪, এবং দ্য লিজেণ্ড অফ জেল্ডা: মেজোরা'স মাস্ক এই প্রত্যেকটি ভিডিও গেমে কিংবদন্তির উল্লেখ রয়েছে। প্রাণীটি ২০১৮ সালের একটি তথ্যচিত্রের বিষয় ছিল, দ্য ফ্ল্যাটউডস মনস্টার: এ লিগ্যাসি অফ ফিয়ার, যেটি স্মল টাউন মনস্টারস দ্বারা নির্মিত। টেলিভিশনে, \"দ্য ফ্ল্যাটউডস মনস্টার\" শিরোনামের ২০১৯ হিস্ট্রি চ্যানেল সিরিজের প্রজেক্ট ব্লু বুকের দ্বিতীয় পর্বটি ফ্ল্যাটউডস ঘটনার উপর ভিত্তি করে তৈরি।\n\n\n== আরও দেখুন ==\nরিপোর্ট করা ইউএফও দেখার তালিকা\nমাথম্যান\nআউলম্যান\n\n\n== তথ্যসূত্র =="}