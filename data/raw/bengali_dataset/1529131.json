{"pageid": 1529131, "title": "সিদি এল বাহরি মসজিদ", "url": "https://bn.wikipedia.org/wiki?curid=1529131", "content": "সিদি এল বাহরি মসজিদ, ( আরবি : مسجد سيدي البحري), তিউনিসিয়ার স্ফ্যাক্সের মদিনার ঐতিহাসিক মসজিদগুলির মধ্যে একটি। ১৯২২ সাল থেকে এটি একটি জাতীয় স্মৃতিস্তম্ভ হিসেবে স্বীকৃত।\n\n\n== স্থান ==\nমসজিদটি মধ্যযুগীয় শহর স্ফ্যাক্সের দক্ষিণ অংশে অবস্থিত। এটি একদিকে কাসবার রাস্তা এবং অন্যদিকে বাব দ্বিয়ানের স্কয়ারের দিকে অবস্থিত। এর কৌশলগত অবস্থানের কারণে, এটি শুধু একটি ধর্মীয় স্থাপনা হিসেবে নয়, বরং প্রতিরক্ষামূলক ও অর্থনৈতিক কেন্দ্র হিসেবেও কাজ করেছিল।  মধ্যযুগে, বিশেষ করে হাফসিদ শাসনামলে এটি মদিনার মূল প্রবেশদ্বার বাব দ্বিয়ানের পথচারীদের নিয়ন্ত্রণের পাশাপাশি ব্যবসা ও আর্থিক লেনদেন তদারকি করত। \n\n\n== ইতিহাস ==\nতথ্যের অভাবে, এই মসজিদের ইতিহাস এখনও পুরোপুরি স্পষ্ট নয়। ঊনবিংশ শতাব্দীর মাঝামাঝি সময়ে বারদোর মিলিটারি স্কুলের ছাত্রদের দ্বারা স্থাপিত হাবুদের দলিলের রেজিস্টার এবং স্মৃতিস্তম্ভের তালিকাতেও এর উল্লেখ রয়েছে। এই মসজিদের মিহরাবের স্থাপত্যশৈলী থেকে বোঝা যায় যে এটি হাফসিদ রাজবংশের শাসনামলে নির্মিত হয়েছিল।  একটি শিলালিপির মাধ্যমে জানা যায় যে, ভবনটি আল কুটি পরিবার তৈরি করেছিল। তার সাফাক্সের মদিনায় বিখ্যাত স্থপতি পরিবার হিসেবে পরিচিত। ১৭৮৯ সালের আরেকটি শিলালিপি অনুযায়ী, হুসাইনিদ আমলে এই মসজিদটির সংস্কার কাজ সম্পন্ন হয়।\n\n\n== বিবরণ ==\n\nসিদি এল বাহরি মসজিদটি ৭.৫ মিটার লম্বা এবং ৭ মিটার প্রস্থের একটি আয়তাকার নামাজ কক্ষ দ্বারা গঠিত। এর খিলানযুক্ত ছাদ চারটি কেন্দ্রীয় স্তম্ভের ওপর দাঁড়িয়ে আছে। এটি স্থানটিকে কিবলার দেয়ালের সমান্তরাল তিনটি অনুদৈর্ঘ্য নামাজ ঘর  এবং এর সাথে লম্বভাবে অবস্থিত আরও তিনটি নামাজ ঘরে ভাগ করেছে। এর মিহরাবটি অত্যন্ত সাধারণ। মিহরাবটির সাথে সিদি আলী আনৌরি সমাধির নামাজঘরের মিহরাবের মিল রয়েছে। এটি খোদাই করা পাথরের ফ্রেমযুক্ত জানালা ও দরজার ওপরে খোদাই করা শিলালিপিসহ পাথরের সম্মুখভাগ দ্বারা নির্মিত। মসজিদের অভ্যন্তরে স্থানীয় ঐতিহ্যবাহী শৈলী দেখা যায়। মসজিদের সাথে মদিনার অনেক ঐতিহাসিক স্থাপনার সঙ্গে মিল খুঁজে পাওয়া যায়।\n\n\n== শিলালিপি ==\n শুরু করছি পরম করুণাময় আল্লাহর নামে,\nআমাদের নেতা মহানবী মুহাম্মদ (সা.)-এর ওপর শান্তি বর্ষিত হোক, তাঁর পরিবার ও সাহাবিদের ওপর শান্তি ও প্রার্থনা বর্ষিত হোক।\nএই পবিত্র দরজা পুনর্নির্মাণ করা হয়েছে,\nআল্লাহর মুখাপেক্ষী এক দাসের হাতে,\nমুহাম্মদ বিন আল-মুয়াল্লিম, প্রয়াত হাজী\nআলী আল-মুনিফ—আল্লাহ তাঁকে ও তাঁর পিতামাতাকে ক্ষমা করুন।\nএর নির্মাণকাজ সম্পন্ন হয়েছে,\n১১৩৬ হিজরির জমাদিউস সানি মাসের প্রথম দিকে (১৭২৪ খ্রিস্টাব্দ)।\nএই শিলালিপিটি একটি দরজার সংস্কার কাজের স্মরণ করিয়ে দেয়। এটি কাজটির জন্য মুহাম্মদ ইবন আল-মুআল্লিম আলি আল-মুনিফকে কৃতিত্ব দেয় এবং তার ও তার বাবা-মায়ের জন্য আল্লাহর রহমত কামনা করে। এটি সংস্কার কাজ শেষ হওয়ার সঠিক তারিখও জানায়।\n\n\n== তথ্যসূত্র =="}