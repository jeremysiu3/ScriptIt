{"pageid": 1014989, "title": "বেগম আকতার কামাল", "url": "https://bn.wikipedia.org/wiki?curid=1014989", "content": "বেগম আকতার কামাল একজন বাংলাদেশী প্রাবন্ধিক ও শিক্ষাবিদ। তিনি ঢাকা বিশ্ববিদ্যালয়ের বাংলা বিভাগের অধ্যাপক ও সাবেক চেয়ারপার্সন। প্রবন্ধ ও গবেষণায় অবদানের জন্য তিনি ২০২১ সালে বাংলা একাডেমি সাহিত্য পুরস্কার অর্জন করেন। এছাড়া গবেষণা ও প্রবন্ধসাহিত্যে বিশেষ অবদানের জন্য তিনি ২০১৬ সালে অনন্যা সাহিত্য পুরস্কার অর্জন করেছেন।\n\n\n== প্রারম্ভিক জীবন ==\nআকতার কামাল ১৯৫২ সালের ২১ জুলাই চট্টগ্রামে জন্মগ্রহণ করেন। তার পিতা মােহাম্মদ ইয়াকুব আলী একজন সরকারি কর্মকর্তা ছিলেন এবং তার মাতা মজিদা বেগম। তিনি ১৯৬৭ সালে কামরুন্নেসা সরকারি স্কুল থেকে মাধ্যমিক এবং ১৯৬৯ সালে সেন্ট্রাল উইমেন্স কলেজ থেকে উচ্চ মাধ্যমিক পাস করেন। এরপর তিনি ঢাকা বিশ্ববিদ্যালয়ের বাংলা বিভাগ থেকে ১৯৭২ সালে স্নাতক এবং ১৯৭৩ সালে স্নাতকোত্তর ডিগ্রি অর্জন করেন। তিনি ১৯৯২ সালে \"বিষ্ণু দে-র কবিমানস ও কাব্য\" শীর্ষক গবেষণার জন্য পিএইচডি ডিগ্রি অর্জন করেন।\n\n\n== কর্মজীবন ==\nআকতার কামাল ১৯৭৬ সালের জুলাই মাসে জাহাঙ্গীরনগর বিশ্ববিদ্যালয়ের বাংলা বিভাগে প্রভাষক হিসেবে যোগদান করেন। ১৯৭৬ সালের অক্টোবর মাসে তিনি ঢাকা বিশ্ববিদ্যালয়ের বাংলা বিভাগে প্রভাষক হিসেবে যোগ দেন। ২০১৪ সালের জুলাই মাস থেকে ২০১৭ সালের জুন পর্যন্ত তিনি ঢাকা বিশ্ববিদ্যালয়ের বাংলা বিভাগের চেয়ারপার্সনের দায়িত্ব পালন করেন। ২০১৬ থেকে ২০১৭ সালে তিনি ঢাকা বিশ্ববিদ্যালয়ের কলা অনুষদের ভারপ্রাপ্ত ডিনের দায়িত্ব পালন করেন।\n২০১৩ থেকে ২০১৮ সাল পর্যন্ত তিনি বাংলা একাডেমির কাউন্সিল সদস্য ছিলেন। ২০১৬ থেকে ২০১৭ সাল পর্যন্ত তিনি ঢাকা থেকে প্রকাশিত এশিয়াটিক সোসাইটি পত্রিকা এবং ২০১৪ থেকে ২০১৬ সাল পর্যন্ত আন্তর্জাতিক মাতৃভাষা ইনস্টিটিউট পত্রিকার সম্পাদনা পরিষদের সদস্য ছিলেন। ২০১৭ সাল থেকে তিনি ঢাকা বিশ্ববিদ্যালয়ের নজরুল গবেষণা কেন্দ্রের পরিচালকের দায়িত্ব পালন করছেন। এছাড়া তিনি নজরুল ইনস্টিটিউটের ট্রাস্টি বোর্ডের সদস্য।\n\n\n== সাহিত্যকর্ম ==\nবিষ্ণু দে-র কাব্য: পুরাণ প্রসঙ্গ (মুক্তাধারা, ১৯৭৭)\nমাহমুদা খাতুন সিদ্দিকা (জীবন ও সাহিত্যকৃতির মূল্যায়ন) (বাংলা একাডেমি, ১৯৮৭)\nবিষ্ণু দে-র কবিস্বভাব ও কাব্যরূপ (বাংলা একাডেমি, ১৯৯২)\nআধুনিক বাংলা কবিতা ও মিথ (মাওলা ব্রাদার্স, ১৯৯৯)\nবিশ্বযুদ্ধ জীবন ও কথাশিল্প (নিউএজ পাবলিকেশন্স, ২০০০)\nকবিতার নান্দনিকতা: প্রাচীন ও মধ্যযুগ (প্যাপিরাস, ২০০৫)\nকবির উপন্যাস (ঐতিহ্য, ২০০৭)\nমহাবিদ্রোহের আখ্যানতত্ত্ব ও কথাশিল্প (ধ্রুবপদ, ২০১০)\nকবির চেতনা চেতনার কথকতা (ধ্রুবপদ, ২০১৩)\nরবীন্দ্রনাথ যেথায় যত আলো (অবসর, ২০১৩)\nশামসুর রাহমানের কবিতা: অভিজ্ঞান ও সংবেদ (কথাপ্রকাশ, ২০১৪)\nজীবনানন্দ: কথার গর্বে কবিতা (কথাপ্রকাশ, ২০১৫)\nশতাব্দীসন্ধির কবিতা : দিশা ও বিদিশা (কথাপ্রকাশ, ফেব্রুয়ারি ২০২০)\nসম্পাদিত গ্রন্থ\nবুদ্ধদেব বসু, নির্বাচিত প্রবন্ধসমগ্র (অবসর, ২০১৩)\nবিশ শতকের প্রতীচ্য সাহিত্য ও সমালোচনাতত্ত্ব (অবসর, ২০১৪)\nজীবনানন্দ : কথার গর্বে কবিতা (কথাপ্রকাশ, ২০১৫)\nরবীন্দ্রনাথের ব্রহ্মভাবনা (কথাপ্রকাশ, ২০১৬)\nনজরুল : দৃষ্টি ও সৃষ্টি (অবসর, ২০১৭)\nশ্রেষ্ঠ শামসুর রাহমান, ১ম ও ২য় খণ্ড (অবসর, ২০১৭)\nশ্রেষ্ঠ মীর মশাররফ হোসেন, ১ম ও ২য় খণ্ড (কথাপ্রকাশ, ২০১৮)\nআত্মজৈবনিক রবীন্দ্রনা (অবসর প্রকাশনী, ২০১৮)\nরবীন্দ্রকবিতার বাতায়ন (কথাপ্রকাশ, ২০১৯)\n\n\n== পুরস্কার ও সম্মাননা ==\n২০১৬: অনন্যা সাহিত্য পুরস্কার -১৪২৩\nপ্রথম আলো বর্ষসেরা বই ১৪২৩ (২০১৮ তে প্রদত্ব)\n২০২১: প্রবন্ধ ও গবেষণায় বাংলা একাডেমি সাহিত্য পুরস্কার\n\n\n== তথ্যসূত্র ==\n\n\n== বহিঃসংযোগ ==\nঢাকা বিশ্ববিদ্যালয়ের ওয়েবসাইটে বেগম আকতার কামাল"}