{"pageid": 1149353, "title": "মাহমুদ আহমেদ গাজী", "url": "https://bn.wikipedia.org/wiki?curid=1149353", "content": "মাহমুদ আহমেদ গাজী (১৩ সেপ্টেম্বর ১৯৫০ - ২৬ সেপ্টেম্বর ২০১০) ছিলেন একজন পাকিস্তানি আইনবিদ এবং ইসলাম শিক্ষা, শরিয়ত এবং ফিকহের পণ্ডিত। তিনি ইসলামাবাদের আন্তর্জাতিক ইসলামি বিশ্ববিদ্যালয়ের একজন অধ্যাপক, কেন্দ্রীয় শরীয়ত আদালতের বিচারক এবং পাকিস্তানের রাষ্ট্রীয় ধর্ম বিষয়ক মন্ত্রী ছিলেন। তিনি ১৬ বছর বয়সে তার দারসে নিজামি সম্পন্ন করেন এবং পরে পাঞ্জাব বিশ্ববিদ্যালয় থেকে ইসলাম শিক্ষায় পিএইচডি ডিগ্রি অর্জন করেন। তিনি উর্দু, ইংরেজি, আরবি, ফার্সি, তুর্কি ও ফরাসি ভাষায় পারদর্শী ছিলেন। এছাড়াও তিনি উর্দু এবং ইংরেজিতে অসংখ্য গ্রন্থ রচনা করেছেন এবং মুহাম্মদ ইকবালের ফার্সি কবিতা পায়াম-ই-মাশরিক আরবিতে অনুবাদ করেছেন।\n\n\n== জন্ম ও শিক্ষা ==\nগাজী ১৯৫০ সালের  ১৩ সেপ্টেম্বর উত্তরপ্রদেশের কান্ধলাতে জন্মগ্রহণ করেন। তার পিতা মুহাম্মদ আহমদ ফারুকী মুহাম্মদ জাকারিয়া কান্ধলভির একজন শিষ্য ছিলেন, অন্যদিকে তার মা ছিলেন ইজহারুল হাসান কান্ধলভীর ভাগ্নী। গাজী তার নানীর সাথে থাকাকালীন সময়ে সিদ্দিক আহমদ মাদ্রাসা থেকে আল-কুরআন মুখস্থ করা শুরু করেন এবং ১৯৫৪ সালে পাকিস্তানের করাচিতে হিজরত করার পর মাত্র আট বছর বয়সে ক্বারী ওয়াকা-আল্লাহ পানিপতি মাদ্রাসা থেকে হিফজ (মুখস্থ) সম্পন্ন করেন। তিনি করাচির জামিয়া উলুমুল ইসলামিয়া থেকে দারসে নিজামি শুরু করেন এবং ১৯৬৬ সালে রাওয়ালপিন্ডির তা'লিমুল কুরআন মাদ্রাসা থেকে তা শেষ করেন। তিনি ১৯৬৬ সালে আরবিতে এবং ১৯৬৮ সালে ফারসিতে বিএ অনার্স ডিগ্রি লাভ করেন। তারপর তিনি ১৯৭৬ সালে আরবিতে এমএ এবং ১৯৯৮ সালে লাহোরের পাঞ্জাব বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== গ্রন্থ ==\nগাজী প্রায় ৩০টি বই এবং ১০০টিরও বেশি নিবন্ধ লিখেছেন। তার মুহাযরাত সিরিজও আলাদা বই হিসেবে প্রকাশিত হয়েছে। মুহাযরাত সিরিজ হলো প্রায় ৬৮টি বক্তৃতার সংকলন, গাজী ইদারা আল-হুদাতে কুরআন, হাদিস, ফিকহ, সিরাত এবং শরিয়তের মতো বিভিন্ন বিষয়ের সংমিশ্রণ দিয়েছিলেন। তার অন্যান্য উল্লেখযোগ্য গ্রন্থের মধ্যে রয়েছে:\n\n\n=== উর্দু গ্রন্থ ===\nআদাব আল-কাদি\nমুসাওওয়াদাহ কানুন-ই-কিসাস ওয়া দিয়াত\nআহকাম-ই-বুলুঘাট\nইসলাম কা কানুন বাইন আল-মামালিক\nকুরআন এক তারুফ\nইসলামি শরীয়ত আওর আসর-ই-হাযির\nমুহকামত-ই-আলম-ই-কুরআন\nআমর বিল মারুফ ওয়া নাহি উন আল-মুনকার\nউসুল আল-ফিকহ প্রথম ও দ্বিতীয় (ফিকহ সম্পর্কিত)\nকাওয়া'ইদ আল-ফিকহিয়াহ প্রথম ও দ্বিতীয়\nতাফনীন আশ-শরিয়ত\n\n\n=== ইংরেজি গ্রন্থ ===\nগাজীর উল্লেখযোগ্য ইংরেজি রচনাগুলো হলো:\n\nহিজরত: আধুনিক মানুষের জন্য এর দর্শন ও বার্তা\nকাদিয়ানিজম\nইসলামের নবীর জীবন ও কর্ম (বইটি ড. মোহাম্মদ হামিদুল্লাহ'র অসাধারণ ফরাসি গ্রন্থ থেকে অনুবাদ করা হয়েছে)\nমুসলিম ভারতে রেনেসাঁ এবং পুনর্জাগরণের ধারা ― ১৭০৭-১৮৬৭\nমুসলিম আন্তর্জাতিক আইনের সংক্ষিপ্ত বই (মুহাম্মদ ইবনে হাসান শাইবানীর আল-সিয়ার আল-সাগির হতে অনুবাদকৃত)\nউত্তর আফ্রিকার সান্নুসিয়াত আন্দোলনের একটি বিশ্লেষণাত্মক অধ্যয়ন\nদক্ষিণ এশিয়ায় ইসলামি রেনেসাঁ (১৭০৭-১৮৬৭) ― শাহ ওয়ালিউল্লাহ দেহলভী এবং তাঁর উত্তরসূরিদের ভূমিকা\nইসলামে রাষ্ট্র ও আইন\n\n\n== মৃত্যু ==\nমাহমুদ আহমেদ গাজী ২০১০ সালের সেপ্টেম্বরে মারা যান।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n== বহিঃসংযোগ ==\nপ্রাতিষ্ঠানিক ওয়েবসাইট - মাহমুদ আহমেদ গাজীর জীবন, অর্জন এবং কাজে নিবেদিত ওয়েবসাইট।"}