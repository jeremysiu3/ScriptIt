{"pageid": 1109112, "title": "মুহাম্মাদ মুস্তাফিজুর রহমান", "url": "https://bn.wikipedia.org/wiki?curid=1109112", "content": "মুহাম্মাদ মুস্তাফিজুর রহমান (১ জানুয়ারি ১৯৪১ - ১৪ জানুয়ারী ২০১৪) ছিলেন একজন বাংলাদেশী ইসলামি পণ্ডিত, শিক্ষাবিদ ও কুরআন অনুবাদক, গবেষক ও লেখক। তিনি ১০ ডিসেম্বর, ২০০১ থেকে ২ এপ্রিল, ২০০৪ সাল পর্যন্ত ইসলামী বিশ্ববিদ্যালয়, বাংলাদেশের ৭ম উপাচার্য হিসেবে দায়িত্ব পালন করেছেন। তিনি ঢাকা বিশ্ববিদ্যালয়ের আরবি বিভাগের একজন অধ্যাপক ছিলেন। বাংলাদেশী পণ্ডিত হিসেবে তিনিই সর্বপ্রথম  ইংরেজি ভাষায় কুরআন অনুবাদ করেন। তিনি ইসলামের উপর অনেক বই ও নিবন্ধ লিখেছেন।\n\n\n== প্রাথমিক জীবন ও শিক্ষা ==\nমুস্তাফিজুর রহমান ১৯৪১ সালে তৎকালীন পূর্ব পাকিস্তানের (বর্তমান বাংলাদেশ ) পিরোজপুর জেলার সুর্যমনি গ্রামে জন্মগ্রহণ করেন। তার পিতার নাম মোঃ আব্দুল মজিদ মুন্সী এবং মাতার নাম লাল বরু বেগম। তিনি ঢাকা বিশ্ববিদ্যালয়ের আরবি ও ইসলামিক স্টাডিজ বিভাগে অধ্যয়ন করেছেন এবং ১৯৭০ সালে লন্ডন বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\nমুস্তাফিজুর রহমান ঢাকা বিশ্ববিদ্যালয়ের আরবি বিভাগের প্রভাষক হিসেবে তার কর্মজীবন শুরু করেন। পরবর্তীতে তিনি একই বিভাগে একজন পূর্ণ অধ্যাপক পদে পদোন্নতি পান এবং এর চেয়ারম্যান হিসেবে দায়িত্ব পালন করেন। ১০ ডিসেম্বর ২০০১ সালে তিনি ইসলামী বিশ্ববিদ্যালয়, বাংলাদেশের উপাচার্য হিসেবে নিযুক্ত হন। তবে তিনি তার মেয়াদ শেষ করতে পারেননি। লাগাতার আন্দোলনের মুখে তিনি ২ এপ্রিল ২০০৪ সালে তিনি উপাচার্যের দায়িত্ব থেকে অব্যাহতি নেন।\n\n\n== মৃত্যু ==\nবার্ধক্যজনিত জটিলতায় মুস্তাফিজুর রহমান ২০১৪ সালের ১৪ জানুয়ারি ঢাকার ইউনাইটেড হাসপাতালে মৃত্যুবরণ করেন।\n\n\n== গ্রন্থপঞ্জি ==\nমুস্তাফিজুর রহমান ইসলামের উপর অনেক বই এবং পাণ্ডিত্যপূর্ণ নিবন্ধ লিখেছেন। বাংলাদেশী পণ্ডিত হিসেবে তিনিই সর্বপ্রথম ইংরেজিতে কুরআন অনুবাদ করেন। তার বইগুলির মধ্যে রয়েছে:\n\nবাংলা ভাষায়\nপবিত্র কোরআনের সম্পূর্ণ বাংলা অনুবাদ (বাংলা: কোরআন শরিফ পূর্ণাঙ্গ বঙ্গানুবাদ), ( আইএসবিএন নম্বর: 9844380278)\nআরবি-বাংলা উচ্চারণ, অর্থ ও শানে নুজুল সহ পবিত্র কুরআন। (বাংলা: আরবী বাংলা উচ্চারণ অর্থ ও শানে নুযুল সহ কোরআন শরীফ), আইএসবিএন নম্বর: 98443806010\nকুরআনের বাণী (বাংলা: কোরআনের বাণী)\nকুরআনের পরিচিতি (বাংলা: পরিচিতি) \nআল-মুনির আরবি-বাংলা অভিধান  \nইংরেজি ভাষায়\nআরবি টেক্সট এবং ইংরেজি অনুবাদ সহ কুরআন মাজিদ \nবাংলা এবং ইংরেজি উচ্চারণ সহ পবিত্র কুরআন  ISBN নম্বর: 9844381204\n\n\n== তথ্যসূত্র =="}