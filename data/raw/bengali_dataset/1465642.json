{"pageid": 1465642, "title": "পানছড়ি রাবার ড্যাম", "url": "https://bn.wikipedia.org/wiki?curid=1465642", "content": "পানছড়ি রাবার ড্যাম বাংলাদেশের খাগড়াছড়ি জেলার পানছড়ি উপজেলার শান্তিপুর এলাকায় চেঙ্গী নদীর উপর নির্মিত একটি বাঁধ এবং দর্শনীয় স্থান।\n\n\n== নির্মাণ ==\nকৃষকদের কথা বিবেচনা করে ২০১৩ সালের জুন মাসে বাঁধটির নির্মাণকাজ শেষ করা হয় এবং ১১ নভেম্বর প্রধানমন্ত্রী শেখ হাসিনা প্রকল্পটি উদ্বোধন করেন। স্থানীয় সরকার প্রকৌশল অধিদপ্তরের মতে, বাঁধটি নির্মাণ করতে খরচ হয়েছে ১০ কোটি টাকা।\n\n\n== বিবরণ ==\nবাঁধটির দৈর্ঘ্য প্রায় ৮০ মিটার (২৬৩ ফুট) এবং উচ্চতা ২.৫ মিটার (৮.২ ফুট)। বাঁধের স্থিতিশীলতা বজায় রাখতে এবং ভাঙন হতে রক্ষা করতে কংক্রিটের ব্লক তৈরি করা হয়েছে। বাঁধের অভ্যন্তরে বড় আকৃতির রাবারের টিউবে বাতাস ভরে পানির গতি নিয়ন্ত্রণ করা হয়। বর্ষাকালে বাঁধগুলো ১০ ফুট উচ্চতা পর্যন্ত তুলে দেয়া হয় এবং অবশিষ্ট পানি বাঁধ অতিক্রম করে প্রবাহিত হয়। বাঁধের পাশে রয়েছে 'চেঙ্গী নদী রাবার ড্যাম পানি ব্যবস্থাপনা সমবায় সমিতি'র কার্যালয়।\n\n\n== প্রভাব ==\nবাঁধটি নির্মাণ করার পর প্রায় ১২০০ হেক্টর জমি সেচের আওতায় আসে। চেঙ্গী নদীর উপর বাঁধটি স্থাপন করায় নদীর পানি প্রায় দুই কিলোমিটার পর্যন্ত এলাকা প্লাবিত করেছে। শুষ্ক মৌসুমে অন্তত ১৫০০ একর অনাবাদি জমি চাষের আওতায় আনা হয়েছে। পানছড়ি উপজেলা কৃষি সম্প্রসারণ কার্যালয়ের সূত্রমতে, ২০১৪ সালে এই এলাকায় ৯৩ হেক্টর জমিতে বোরো ধান, ৫৫ হেক্টর জমিতে শাকসবজি, ৬৮ হেক্টর জমিতে ফলমূলের বাগান ও ৭ হেক্টর জমিতে ভূট্টার চাষ বৃদ্ধিসহ মোট ৭৮০ মেট্রিক টন খাদ্যশস্য বেশি উৎপাদিত হয়েছে।\n\n\n== তথ্যসূত্র =="}