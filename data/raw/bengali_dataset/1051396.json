{"pageid": 1051396, "title": "তিরুনিন্দ্রবুর", "url": "https://bn.wikipedia.org/wiki?curid=1051396", "content": "তিরুনিন্দ্রবুর দক্ষিণ ভারতের তামিলনাড়ু রাজ্যের তিরুভেলুর জেলার পুন্তমল্লী তালুকে অবস্থিত একটি আবাসিক অঞ্চল। লোকালয়টি চেন্নাই মহানগর অঞ্চলের পশ্চিম দিকের একটি লোকালয়‌। এটি চেন্নাই সেন্ট্রাল থেকে ২৯ কিলোমিটার পশ্চিমে অবস্থিত। লোকালয়ে রয়েছে তিরুনিন্দ্রবুর রেলওয়ে স্টেশন, এছাড়াও তিরুনিন্দ্রবুর হ্রদ এখানকার অন্যতম আকর্ষণ যা আশেপাশের অঞ্চলের জলের চাহিদা পূরণ করে।\n\n\n== জনতত্ত্ব ==\n\n২০১১ খ্রিস্টাব্দে ভারতের জনগণনা অনুসারে তিরুনিন্দ্রবুর শহরের জনসংখ্যা ছিল ৩৭,০৯৫ জন, যেখানে পুরুষ ১৮,৪০০ জন ও নারী ১৮,৬৯৫ জন অর্থাৎ প্রতি হাজার পুরুষে ১,০১৬ জন নারী বাস, যা রাষ্ট্রীয় গড়ের তুলনায় অধিক। মোট শিশু সংখ্যা ৩,৩৬৩ জন যেখানে শিশুপুত্র সংখ্যা ১,৬৮০ জন এবং শিশুকন্যা সংখ্যা ১,৬৮৩ জন। জনসংখ্যা অনুপাতে শিশু ৯.০৭ শতাংশ। শহরটির সাক্ষরতার হার ছিল ৯২.২৬ শতাংশ যেখানে পুরুষ সাক্ষরতার হার ৯৫.৯৭ শতাংশ ও নারী সাক্ষরতার হার ৮৮.৬১ শতাংশ। শহরে মোট পরিবার সংখ্যা ৯,৪২৫ টি।\n\n\n== সড়ক পথ ==\nবণ্ডলুর ও এন্নোরকে সংযোগকারী বহিঃস্থ চক্রপথ তিরুনিন্দ্রবুরের ওপর দিয়ে বিস্তৃত৷ চেন্নাই-তিরুভেলুর মহাসড়কও এখান দিয়ে দীর্ঘায়িত যা বর্তমানে ২০৫ নং জাতীয় সড়কের অভিধা পেয়েছে৷ এছাড়াও শহরের অন্যান্য রাস্তা সংযোগের মাধ্যমে সহজেই তাম্বরম, পুন্তমল্লী, চেন্নাই আন্তর্জাতিক বিমানবন্দর যাওয়া যায়৷ তামিলনাড়ুর রাজ্য সরকারের মহাসড়ক দপ্তর ২০১৩ খ্রীষ্টাব্দের চৌঠা অক্টোবর তারিখে চেন্নাই থেকে তিরুতণিগামী মহাসড়ককে ১৬৮ কোটি ভারতীয় মুদ্রা ব্যয়ে 6 লেন বিশিষ্ট করার সিদ্ধান্ত নিয়েছে। এই রাস্তাটিও এই লোকালয়ের ওপর দিয়ে বিস্তৃত, প্রথম পর্যায়ে সড়কটিকে চার লেন বিশিষ্ট করার কাজ এবং পরবর্তী পর্যায়ের জন্য জমি অধিগ্রহণের কাজ চলছে।\n\n\n== তথ্যসূত্র =="}