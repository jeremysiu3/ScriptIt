{"pageid": 1134810, "title": "চরক শপথ", "url": "https://bn.wikipedia.org/wiki?curid=1134810", "content": "চরক শপথ বা মহর্ষি চরক শপথ  প্রাচীন ভারতের চিকিৎসা বিজ্ঞানের মহাজ্ঞানী চরক রচিত চরক সংহিতার একটি অনুচ্ছেদের অংশবিশেষ। এটি সংস্কৃত ভাষায় আনুমানিক ১০০ খ্রিস্টপূর্ব হতে ২০০ খ্রিস্টাব্দের মধ্যবর্তী সময়ে রচিত হয়েছিল। চরক সংহিতায় বলা হয়েছে যে -\nযদি কারো থাকে সুগঠিত স্বাস্থ্য, মনের শক্তি, সামাজিক রীতিনীতির শিক্ষা, আত্মিক বল, বিনয়, নীতিপরায়ণতা, জ্ঞান লাভের স্পৃহা এবং ব্রহ্মচর্য তবেই সেই শিক্ষার্থী চিকিৎসাশাস্ত্র অধ্যয়নের যোগ্য। পাঠ শুরুর পূর্ব শর্ত হিসাবে স্পষ্ট নির্দেশে অনুচ্ছেদটিতে ছাত্রজীবনে তপস্যা অনুশীলনের প্রয়োজনীয়তা, ছাত্র শিক্ষক সম্পর্ক, রোগীর সুস্থতার জন্য নিজেকে সম্পূর্ণরূপে প্রতিশ্রুতিবদ্ধ হওয়া, মহিলাদের সঙ্গে কীভাবে আচরণ করতে হবে, সে সম্পর্কে অবগত করান হয়েছে।\nচরক সংহিতার তৃতীয় স্থানে (৮ অধ্যায়ের বিমান স্থান) ১৩-১৪ অনুচ্ছেদ অনুসারে উল্লিখিত।  \n\n\n== দেবনাগরীতে রচিত চরক শপথ- বঙ্গানুবাদে সারাংশ ==\nদেবনাগরী লিপিতে সংস্কৃত ভাষায় চরক শপথের মূল পাঠ। চরক সংহিতা, শ্রী গালবকুভারবা আয়ুর্বেদিক সোসাইটি, জামনগর ভারত,১৯৪৭, দ্বিতীয় খণ্ড, পৃষ্ঠা-৮৬৫-৮৬৭ থেকে নেওয়া হয়েছে।   মূল সংস্কৃত সংস্করণটি ন্যাশনাল ইনস্টিটিউট অফ ইন্ডিয়ান মেডিকেল হেরিটেজ, হায়দ্রাবাদের পোর্টালে একটি ইবুক হিসাবে উপলব্ধ। \n\nবঙ্গানুবাদে সারাংশ-\nঅধ্যয়নকালে ছাত্রজীবনে আমি ব্রহ্মচর্য পালন করব, নিরামিষাশী হব, সর্বক্ষেত্রে সত্যবাদী হব, মনে অসুয়া স্থান দেব না, কারও অনিষ্ট করব না বা অস্ত্র ধারণ করব না।\nআচার্যের প্রতি শ্রদ্ধা ও নিষ্ঠা অবিচল রাখব। আচার্যের পুত্রসম বাধ্য থেকে সকল প্রকার আদেশ পালন করব।\nভবিষ্যত জীবনে যদি চিকিৎসক হিসাবে সফল ও যশস্বী হই, সর্বজীবের মঙ্গল সাধনই হবে আমার ব্রত।\nরোগীর সেবা ও সুখের জন্য সর্বদা তৎপর থাকব। চিকিৎসার মাধ্যমে সম্পদলাভের প্রবৃত্তি যেন কখনো না জাগে। কোনো প্রকার অপরাধমূলক কাজের সঙ্গে কখনো জড়িত হব না।\nশ্রুতি সুখকর এবং আত্মশক্তিতে পরিপূর্ণ কথা দ্বারা রোগীর মনোবল জাগ্রত করবার চেষ্টা করব। সুভাষী হব। সময়ের কাজ সময়ে করবার চেষ্টা করব। অভিজ্ঞতাকে কাজে প্রয়োগ করব।\nসমাজের চোখে ঘৃণ্য ব্যক্তির চিকিৎসা করব না। যারা দুষ্ট, রহস্যময়, সম্মানের অযোগ্য, স্বামী বা গুরুজন পরিত্যক্তা নারী এদের চিকিৎসা করব না।\nস্বামী বা গুরুজনদের বিনানুমতিতে কোন নারীর প্রদত্ত উপহার সবিনয়ে প্রত্যাখ্যান করব। রোগীর বাড়ির পরিচিত কোন ব্যক্তির সঙ্গেই রোগীর বাড়িতে যাব। তার অনুমতি নিয়েই রোগীর চিকিৎসায় নিযুক্ত হব। চিকিৎসাকালে মন যেন ভিন্নমুখী না হয়।\nরোগীর ব্যক্তিজীবন সর্বপ্রথমে সংগুপ্ত রাখব।\nকম কথা বলব, নিজেকে কখনো জ্ঞানী বলে অহংকার করব না।\n\n\n== ভারতে মেডিকেল কলেজে হিপোক্রেটিক শপথের পরিবর্তে মহর্ষি চরক শপথ? ==\nভারতের সমস্ত মেডিকেল কলেজের কর্তৃপক্ষের সঙ্গে  একটি আলোচনা সভায়, ভারতের ন্যাশনাল মেডিকেল কমিশন মেডিকেল কলেজে কর্তৃপক্ষের সঙ্গে হোয়াইট কোট সেরিমনি পরিচালনা করার সময় হিপোক্রেটিক শপথের পরিবর্তে \"মহর্ষি চরক শপথ\" পাঠের একটি প্রস্তাব পেশ করে।   তবে, বেশ কয়েকজন চিকিৎসক  ব্যক্তিগতভাবে এবং সম্মিলিতভাবে এই প্রস্তাবের প্রতিবাদ করেছেন।  \nভারতের জাতীয় মেডিক্যাল কমিশন (এনএমসি) শেষে এই মর্মে এক নির্দেশিকা জারি করে যে, ডাক্তারি পাশের পর নয়, ডাক্তারি পাঠক্রমের একেবারে শুরুতে শিক্ষার্থীদের চরক শপথ পড়তে হবে। \n\n\n== আরো পড়ুন ==\nচরক\nচরক সংহিতা\n\n\n== তথ্যসূত্র =="}