{"pageid": 1180754, "title": "আতাউর রহমান খান শিক্ষা কমিশন, ১৯৫৭", "url": "https://bn.wikipedia.org/wiki?curid=1180754", "content": "আতাউর রহমান খান শিক্ষা কমিশন, ১৯৫৭ হলো পূর্ব পাকিস্তান সরকার প্রদেশে শিক্ষার সার্বিক সংস্কার সুপারিশের জন্য গঠিত একটি শিক্ষা কমিশন। ১৯৫৭ সালের জানুয়ারি মাসে আতাউর রহমান খানকে চেয়ারম্যানের দায়িত্ব দিয়ে একটি শিক্ষা কমিশন তৈরি করা হয়। এই কমিশন প্রাথমিক, মাধ্যমিক ও উচ্চ মাধ্যমিক শিক্ষাস্তরের শিক্ষাব্যবস্থায় গবেষণা ও পর্যবেক্ষণ করে কিছু সংস্কারের সুপারিশ করে। এই কমিশন সমগ্র পূর্ব পাকিস্তানে প্রাথমিক স্তরের শিক্ষা ব্যবস্থার উপরে অত্যধিক গুরুত্বারোপ করে। প্রাথমিক শিক্ষা ব্যবস্থাকে সম্পূর্ণ অবৈতনিক এবং সাথে সাথে বাধ্যতামূলক করার পরামর্শ দেন। এসব প্রাথমিক বিদ্যালয়ে সরকারের সরাসরি হস্তক্ষেপ ও নিয়ন্ত্রণের প্রস্তাব দেন।\n\n\n== প্রস্তাবসমূহ ==\nএই কমিশন শিক্ষা সংস্কারের নানা উদ্যোগ ও পরামর্শ প্রদান করে। এসব উদ্যোগের মধ্যে উল্লেখযোগ্য:\n\nএই কমিশন প্রাথমিক শিক্ষাকে পাঁচ বছর মেয়াদি এবং মাধ্যমিক শিক্ষাকে ছয় বছর মেয়াদি করার প্রস্তাব তুলেন। এখানে প্রাথমিক শিক্ষা সম্পন্ন করে মাধ্যমিক শিক্ষার সুযোগ পাবে।\nএই কমিশন মাধ্যমিক শিক্ষা স্তরকে দুইভাগে ভাগ করে। প্রথমত তিন বছর মেয়াদি জুনিয়র হাইস্কুল কোর্স (ষষ্ঠ থেকে অষ্টম শ্রেণী), দ্বিতীয়ত তিন বছর মেয়াদি সিনিয়র হাইস্কুল কোর্স (নবম থেকে একাদশ শ্রেণী)। অথবা এই দুই কোর্সকে একত্রিত করে পূর্ণ ছয় বছর মেয়াদি একটি হাইস্কুল প্রতিষ্ঠা করা, যেখানে মাধ্যমিক শিক্ষার এই দুই কোর্সই অন্তর্ভুক্ত থাকবে।\nএই কমিশন জনসংখ্যার ঘনত্বের হিসাব-নিকাশ করে প্রস্তাব দেয়, প্রদেশের প্রতি ২৫০০০ জনসংখ্যার জন্য একটি হাইস্কুল এবং প্রতি ৫০,০০০ জনসংখ্যার জন্য একটি সিনিয়র হাইস্কুল প্রতিষ্ঠা করা উচিত হবে।\nএই কমিশন দেশের সকল স্থানের বিদ্যালয়কে সমান গুরুত্ব দেওয়ার কথা বলে। স্কুলগুলোতে সরকারি অনুদান প্রদান বাধ্যতামূলক করতে হবে, এবং স্কুলের বেতন নিদিষ্ট করে নির্ধারন করতে হবে। সকল স্কুলে একই রকম হবে, কম-বেশি করা যাবেনা।\nমাধ্যমিক স্তরে মাতৃভাষা বা আঞ্চলিক ভাষাকে শিক্ষার মাধ্যম হিসেবে চালু করতে হবে। যেমন পূর্ব পাকিস্তানের জন্য বাংলা ভাষা নির্ধারণ করতে হবে।\nএই কমিশন স্থানীয় ভাষাকে পাঠ্যের আবশ্যিক বিষয় হিসাবে অন্তর্ভুক্ত করার পরামর্শ দেয়।\nনারী শিক্ষাকে এগিয়ে নেওয়ার জন্য, মাধ্যমিক স্তরে নারীদের সম্পূর্ণ অবৈতনিক শিক্ষাদানের সুপারিশ করা হয়।\nএই কমিশন উচ্চ মাধ্যমিক কোর্স বা ইন্টারমিডিয়েট কোর্স বিলোপ করে, সেখানে তিন বছর মেয়াদি ডিগ্রি কোর্স চালু করার সুপারিশ করে।\n\n\n== সিলেবাস প্রণয়ন ==\nএই কমিশন প্রাথমিক ও মাধ্যমিক শিক্ষা স্তরের পাঠ্যসূচি সম্পর্কেও সুপারিশ প্রদান করে। এসব সুপারিশের মধ্যে রয়েছে প্রাথমিক স্তরে গণিত বিষয়ে দশমিক পদ্ধতির প্রবর্তন, জুনিয়র হাইস্কুলে ভাষা, সমাজ পাঠ, সাধারণ বিজ্ঞান, গণিত, ধর্ম বা নীতিশাস্ত্র, চিত্রকলা, সঙ্গীত ও বাদ্য, হস্তশিল্প, ব্যায়াম ও স্বাস্থ্যশিক্ষা বিষয় অন্তর্ভুক্তকরণ। এছাড়াও সিনিয়র হাইস্কুলের সিলেবাসে আবশ্যিক তত্ত্ববিদ্যা, বিজ্ঞান, কারিগরী বিষয়, বাণিজ্য, কৃষি, গার্হস্থ্য বিজ্ঞান ও ইসলামী শিক্ষা ইত্যাদি বহুমুখী বিষয় অন্তর্ভুক্ত করার সুপারিশ করা হয়।\n\n\n== তথ্যসূত্র =="}