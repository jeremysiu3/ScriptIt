{"pageid": 1175467, "title": "মো. ইমদাদুল হক", "url": "https://bn.wikipedia.org/wiki?curid=1175467", "content": "মো. ইমদাদুল হক (মৃত্যু: ১১ নভেম্বর ২০২৩) ছিলেন একজন বাংলাদেশী উদ্ভিদবিজ্ঞানী। তিনি ঢাকা বিশ্ববিদ্যালয়ের উদ্ভিদবিজ্ঞান বিভাগের অধ্যাপক এবং জগন্নাথ বিশ্ববিদ্যালয়ের পঞ্চম উপাচার্য হিসাবে দায়িত্ব পালন করেছেন।\n\n\n== প্রাথমিক জীবন ==\nইমদাদুল হকের জন্ম পাবনা জেলায়। তিনি ঢাকা বিশ্ববিদ্যালয়ের উদ্ভিদবিজ্ঞান বিভাগ থেকে ১৯৭৮ সালে এমএসসি এবং ১৯৮৮ সালে পিএইচডি ডিগ্রি অর্জন করেন। জার্মানি ও যুক্তরাষ্ট্রের বিশ্ববিদ্যালয়ে তিনি একাধিক পোস্ট ডক্টরাল গবেষণা সম্পন্ন করেছেন।\n\n\n== কর্মজীবন ==\nইমদাদুল হক ঢাকা বিশ্ববিদ্যালয়ের (ঢাবি) উদ্ভিদবিজ্ঞান বিভাগের একজন অধ্যাপক। অধ্যাপনার পাশাপাশি তিনি ঢাবির জীববিজ্ঞান অনুষদের ডিন, ঢাকা বিশ্ববিদ্যালয় শিক্ষক সমিতির সহ-সভাপতি ও সদস্য, বাংলাদেশ উদ্ভিদবিজ্ঞান সমিতির কোষাধ্যক্ষ ও সাধারণ সম্পাদক, বাংলাদেশ অ্যাসোসিয়েশন ফর প্ল্যান্ট টিস্যু কালচার অ্যান্ড বায়োটেকনোলজির সাধারণ সম্পাদকসহ বিভিন্ন গুরুত্বপূর্ণ পদে দায়িত্ব পালন করেছেন। তিনি একাধিক পেশাজীবী সংগঠনের সদস্য। এছাড়া তিনি বিভিন্ন শিক্ষাপ্রতিষ্ঠানে পরিচালনা পর্ষদের সদস্য হিসেবেও ভূমিকা রেখেছেন।\nমো. ইমদাদুল হক ২০২১ সালের ১ জুন পরবর্তী চার বছরের জন্য জগন্নাথ বিশ্ববিদ্যালয়ের উপাচার্য হিসেবে নিয়োগ পান এবং ২ জুন আনুষ্ঠানিকভাবে যোগদানের মধ্যদিয়ে বিশ্ববিদ্যালয়টির পঞ্চম উপাচার্যের দায়িত্বভার গ্রহণ করেন।\n\n\n== গবেষণা ও প্রকাশনা ==\nদেশ-বিদেশে বিভিন্ন জার্নালে তার ৮০টির বেশি গবেষণা প্রবন্ধ প্রকাশিত হয়েছে। এছাড়া তিনি একাধিক বইয়ের সহ-সম্পাদক।\n\n\n== মৃত্যু ==\n২০২৩ সালের ১১ নভেম্বর ইমদাদুল হক ক্যান্সারে আক্রান্ত হয়ে ঢাকার বিআরবি হাসপাতালে চিকিৎসাধীন অবস্থায় মৃত্যুবরণ করেন।\n\n\n== তথ্যসূত্র =="}