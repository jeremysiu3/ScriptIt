{"pageid": 1528898, "title": "রজনী কুমার", "url": "https://bn.wikipedia.org/wiki?curid=1528898", "content": "রজনী কুমার (জন্ম ন্যান্সি জয়েস মার্গারেট জোন্স; ৫ই মার্চ ১৯২৩ - ১১ই নভেম্বর ২০২২) ছিলেন একজন ব্রিটিশ বংশোদ্ভূত ভারতীয় শিক্ষাবিদ এবং স্প্রিংডেলস গ্রুপ অফ স্কুলের প্রতিষ্ঠাতা। তিনি ২০১১ সালে ভারত সরকারের চতুর্থ সর্বোচ্চ বেসামরিক পুরস্কার পদ্মশ্রী লাভ করেন।\n\n\n== জীবনী ==\nরজনী কুমারের জন্ম ১৯২৩ সালের ৫ই মার্চ, যুক্তরাজ্যের লন্ডনে। তাঁর জন্ম নাম ছিল ন্যান্সি জয়েস মার্গারেট জোন্স। তিনি ১৯৪১ সালে লন্ডন স্কুল অফ ইকোনমিক্স থেকে স্নাতক ডিগ্রি অর্জন করেন। ২৩ বছর বয়সে তিনি সহপাঠী যুধিষ্ঠির কুমারকে বিয়ে করেন এবং ভারতে চলে আসেন। এরপর তিনি ভারতীয় নাম রজনী গ্রহণ করেন।\n\n\n== কর্মজীবন ==\n১৯৫০ সালে, তিনি স্থানীয় একটি স্কুল, সালওয়ান গার্লস স্কুলে অধ্যক্ষ হিসেবে যোগদান করেন এবং ১৯৫৫ সাল পর্যন্ত সেখানেই কাজ করেন। এই সময়কালে, ১৯৫৩ সালে, তিনি জাতীয় ভারতীয় মহিলা ফেডারেশনের (এনএফআইডব্লিউ) প্রতিষ্ঠাতা সদস্যদের একজন হিসেবে যোগদান করেন। ১৯৫৫ সালে, তিনি তাঁর বাড়িতে কিণ্ডারগার্টেন হিসেবে তাঁর নিজস্ব স্কুল, স্প্রিংডেলস স্কুল শুরু করেন। ধীরে ধীরে প্রতিষ্ঠানটি বিস্তৃত হয়েছে এবং ভারতে চারটি ও দুবাইতে একটি শাখা স্কুল আছে।  এর ছাত্র সংখ্যা ৬০০০ এরও বেশি বলে জানা গেছে।\nরজনী কুমার লেডি আরউইন কলেজের সভাপতি ছিলেন এবং জাতীয় বালভবনের সহ-সভাপতি ছিলেন। তিনি জেনেভায় অনুষ্ঠিত বিশ্ব শান্তি সম্মেলন এবং মস্কোতে অনুষ্ঠিত বিশ্ব শিশু অধিকার কংগ্রেসে অংশগ্রহণ করেছিলেন। ১৯৮৮ সালে অবসর গ্রহণের পর, তিনি স্প্রিংডেলস এডুকেশন সোসাইটির চেয়ারপারসন হিসেবে কাজ করেছেন। তিনি জাতীয় সাক্ষরতা মিশনের আওতাধীন দিল্লি স্কুল সাক্ষরতা প্রকল্পের সাথেও যুক্ত ছিলেন।\n\n\n== পুরস্কার ও সম্মাননা ==\n২০০৫ সালে আন্তর্জাতিক নারী দিবসে দক্ষিণ আফ্রিকা সরকার রজনী কুমারকে সম্মানিত করে। তিনি গ্রে৮! নারী পুরস্কার-এর একজন প্রাপক।  তাঁকে ২০১১ সালে ভারত সরকার চতুর্থ সর্বোচ্চ ভারতীয় বেসামরিক পুরস্কার পদ্মশ্রী দিয়ে সম্মানিত করে। ২০১২ সালে, দক্ষিণ আফ্রিকা সরকার তাঁকে অর্ডার অফ দ্য কম্প্যানিয়ন্স অফ ও আর ট্যাম্বো (রৌপ্য) পুরস্কারে ভূষিত করে।\n\n\n== মৃত্যু ==\nরজনী কুমার ২০২২ সালের ১০ই নভেম্বর ৯৯ বছর বয়সে মারা যান।\n\n\n== প্রকাশিত রচনা ==\nকুমার, রজনী (২০১৯)। এগেইন্সট দ্য উইণ্ড : এ লাইফ'স জার্নি। আইএসবিএন 978-93-5357-132-0। ওসিএলসি 1130900621। \n\n\n== আরও দেখুন ==\n\n \n\n\n== তথ্যসূত্র =="}