{"pageid": 1521917, "title": "শাদিয়া আবু গাজালেহ", "url": "https://bn.wikipedia.org/wiki?curid=1521917", "content": "শাদিয়া আবু গাজালেহ (আরবি: شادية أبو غزالة; ৮ জানুয়ারি ১৯৪৯ – ২৮ নভেম্বর ১৯৬৮) ছিলেন একজন ফিলিস্তিনি সশস্ত্র সংগ্রামী । পড়াশোনা শেষ করার পর, তিনি পপুলার ফ্রন্ট ফর দ্য লিবারেশন অফ ফিলিস্তিন (পিএফএলপি)-এ যোগ দেন এবং পশ্চিম তীরে ইসরায়েলি দখলদারিত্বে বিরুদ্ধে লড়াইরত ফিলিস্তিনি ফেদাইন বাহিনীতে অংশগ্রহণকারী প্রথম নারীদের একজন ছিলেন।নাবুলুসে তার নিজ বাড়িতে বোমা তৈরির সময় দুর্ঘটনায় তিনি নিহত হন ।   ফিলিস্তিনে তাকে একজন শহীদ হিসেবে বিবেচনা করা হয়, এবং ইসরায়েলে সন্ত্রাসী হিসেবে গণ্য করা হয় ।\n\n\n== জীবনী ==\nশাদিয়া আবু গাজালেহ ১৯৪৮ সালের ৮ জানুয়ারি ফিলিস্তিনের  পশ্চিম তীরের নাবুলুস শহরের জন্মগ্রহণ করেন।  তার শিক্ষাজীবন শুরু হয় নাবলুসের ফাতিমি বালিকা বিদ্যালয়ে, পরবর্তীতে আল-আইশিয়া স্কুলে শিক্ষালাভ করেন। ১৯৬০-এর দশকের গোড়ার দিকে যখন স্কুলে ছিলেন, স্কুলে পড়াকালীনই তিনি আরব জাতীয়তাবাদী আন্দোলন (এএনএম)-এ যোগ দেন। ১৯৬৬ সালে স্কুলের শিক্ষা শেষ করে তিনি সংযুক্ত আরব প্রজাতন্ত্রের (বর্তমানে মিশর)  কায়রোর আইন শামস বিশ্ববিদ্যালয়ে অধ্যয়ন করতে যান ।যেখানে সমাজবিজ্ঞান ও মনোবিজ্ঞান নিয়ে  পড়াশোনা শুরু করেন। ১৯৬৭ সালে ইসরায়েলের পশ্চিম তীর দখলের পর  ,পরিবারের বাধা সত্ত্বেও তিনি ফিলিস্তিনে ফিরে আসেন। নাবুলুসে ফিরে আন-নাজাহ জাতীয় বিশ্ববিদ্যালয়ে তার শিক্ষা সম্পন্ন করেন।\nতিনি সদ্য প্রতিষ্ঠিত পপুলার ফ্রন্ট ফর দ্য লিবারেশন অফ প্যালেস্টাইন (PFLP)-এ যোগদান করেন, যা ১৯৬৭ সালে ANM-এর প্রাক্তন সদস্যদের দ্বারা প্রতিষ্ঠিত হয়েছিল। তিনি দ্রুত সংগঠনের উচ্চস্তরের নেতৃত্বে পরিণত হন। তিনি অধিকৃত পশ্চিম তীরে ফিলিস্তিনি ফিদায়িন কার্যক্রমে অংশগ্রহণকারী প্রথম নারীদের একজন ছিলেন। তিনি নারী ইউনিট সংগঠিত ও নেতৃত্ব দেন, এবং দখলদারিত্ববিরোধী একাধিক সামরিক অভিযানে অংশ নেন। সরাসরি সশস্ত্র সংগ্রামে অংশগ্রহণের মাধ্যমে তিনি ফিলিস্তিনি লৈঙ্গিক ভূমিকার ঐতিহ্য ভেঙে দেন, যা নারীদেরকে শুধুমাত্র 'যত্নদানকারী' ভূমিকায় সীমাবদ্ধ রাখত।  \nআবু গাজালাহ ১৯৬৮ সালের ২৮ নভেম্বর তার বাড়িতে বোমা প্রস্তুতকালে নিহত হন। এই বোমা দিয়ে তিনি ইসরায়েলি শহর তেল আবিবের একটি ভবন উড়িয়ে দেওয়ার পরিকল্পনা করছিলেন। বোমাটি আকস্মিকভাবে বিস্ফোরিত হলে তিনি মৃত্যুবরণ করেন।\n\n\n== উত্তরাধিকার ==\nইসরায়েলি দখলদারিত্বের বিরুদ্ধে প্রতিরোধ করতে গিয়ে নিহত প্রথম ফিলিস্তিনি নারী হিসেবে, আবু গাজালেহকে ফিলিস্তিনি জাতীয়তাবাদী আন্দোলন দ্বারা ব্যাপকভাবে শহীদ হিসাবে গণ্য করা হয়। ইসরায়েলি উৎসগুলোতে তাকে সন্ত্রাসী হিসেবেও বর্ণনা করা হয়েছে।  \nআবু গাজালেহকে প্রায়শই ইসরায়েলের বিরুদ্ধে সশস্ত্র সংগ্রামে নারীদের অংশগ্রহণের উদাহরণ হিসেবে উল্লেখ করা হয়; তাকে অন্য ফিলিস্তিনি যোদ্ধা নারীদের পাশে তালিকাভুক্ত করা হয়েছে, যাদের মধ্যে রয়েছেন দালাল মুঘরাবি এবং লায়লা খালেদ। খালেদ নিজেও আবু গাজালেহর নামকে তার যুদ্ধনাম হিসাবে গ্রহণ করেছিলেন। দক্ষিণ আফ্রিকার সমাজতান্ত্রিক সংগঠন আবাহলালি বেসমজন্ডোলো-র অফিসে আবু গাজালেহর একটি প্রতিকৃতি সংরক্ষিত আছে, যেখানে অন্যান্য বিপ্লবী ব্যক্তিত্বদের প্রতিকৃতিও রয়েছে।  \n২০১৪ সালের শুরুতে ফিলিস্তিনি মেয়েদের জন্য একটি নতুন মাধ্যমিক বিদ্যালয় আবু গাজালেহর নামে নামকরণ করা হয়; ইসরায়েলি সংগঠন আরুতজ শেভা এবং প্যালেস্টাইনিয়ান মিডিয়া ওয়াচ দাবি করে যে এটি ফিলিস্তিনি কর্তৃপক্ষের দ্বারা সন্ত্রাসবাদকে প্রচার করা। ঐ বিদ্যালয়ের এক ফিলিস্তিনি শিক্ষার্থী আবু গাজালেহকে \"সুন্দর ফিলিস্তিনি যোদ্ধার আদর্শ\" বলে মন্তব্য করেন এবং বলেন যে তারা \"এই বিদ্যালয়ে তার পথ অনুসরণ করে\"। ২০২৩ সালের ডিসেম্বরে, গাজা উপত্যকায় ইসরায়েলি আগ্রাসন-এর সময় ইসরায়েলি প্রতিরক্ষা বাহিনী (আইডিএফ) কর্তৃক বিদ্যালয়টিতে একটি গণহত্যা সংঘটিত হয় বলে প্রতিবেদন প্রকাশিত হয়।\n\n\n== তথ্যসূত্র ==\n\n\n== গ্রন্থপঞ্জি =="}