{"pageid": 1372455, "title": "ইউক্রেনে রুশ আক্রমণের অর্থনৈতিক প্রভাব", "url": "https://bn.wikipedia.org/wiki?curid=1372455", "content": "২০২২ সালে ফেব্রুয়ারির শেষ দিকে ইউক্রেনে রাশিয়ার আক্রমণ শুরু হবার পর রাশিয়া ইউক্রেনের দোনেৎস্ক ও লুহানস্ক এলাকা দুটিকে পৃথক প্রজাতন্ত্র হিসেবে স্বীকৃতি দেয়। ফলে মার্কিন যুক্তরাষ্ট্র, ইউরোপীয় ইউনিয়ন এবং সমমনা বিভিন্ন দেশ রুশ অর্থনীতি, রুশ অলিগার্ক এবং রুশ সরকারের বিভিন্ন সদস্যদের লক্ষ্য করে অর্থনৈতিক নিষেধাজ্ঞা আরোপ করে।  এর প্রতিক্রিয়ায় রাশিয়াও বিভিন্ন দেশের উপর নিষেধাজ্ঞা আরোপ করে। পাল্টাপাল্টি নিষেধাজ্ঞার প্রভাবে নিত্য প্রয়োজনীয় দ্রব্যসামগ্রী ও সেবার খরচ বৃদ্ধি পাওয়ায় ইউরোপের বিভিন্ন স্থানে প্রতিবাদ সমাবেশ ও হরতাল সংগঠিত হয়েছে। \nরুশ-ইউক্রেন যুদ্ধের ফলে মানব সম্পদ ক্ষতির পাশাপাশি  কৃষি অবকাঠামো ধ্বংস হয়েছে,  উৎপাদন ক্ষমতা ব্যাপকভাবে হ্রাস পেয়েছে,  শক্তি উৎপাদন ব্যাহত হয়েছে   এবং যুদ্ধ পূর্ববর্তী অবস্থার তুলনায় জনসংখ্যার এক তৃতীয়াংশের বেশি মানুষের ব্যক্তিগত খরচ কমে গেছে। \n\n\n== পটভূমি ==\n২০১৪ সাল হতে ক্রিমিয়া দখল করে নেওয়ার পর অর্থনৈতিক নিষেধাজ্ঞার কারণে রাশিয়ার অর্থনীতির প্রবৃদ্ধি থমকে গেছে।      ২০২০ সালের করোনাভাইরাস মন্দা,     ও রাশিয়ার সাথে সৌদি আরবের তেলের দাম নিয়ে যুদ্ধও রাশিয়ার অর্থনীতিকে ক্ষতিগ্রস্ত করেছে। ২০২১ সালে রুশ-ইউক্রেনীয় সংকট চলাকালিন সময়ে রাশিয়ার উপর আরও অর্থনৈতিক নিষেধাজ্ঞা আরোপ করা হয়।   এ সময় রুশ স্টক মার্কেটে প্রায় ২০ শতাংশ দরপতন ঘটে। \n\n\n== অর্থনৈতিক ধকলের ইতিহাস ==\n\nআন্তর্জাতিক মুদ্রা তহবিল (আইএমএফ) এর ব্যবস্থাপনা পরিচালক ক্রিস্টালিনা জর্জিয়েভা রুশ-ইউক্রেনীয় যুদ্ধের ব্যাপারে সতর্ক করে বলেছিলেন যে, সংঘাতটি ওই অঞ্চলের পাশাপাশি আন্তর্জাতিক অঙ্গনেও ব্যাপক অর্থনৈতিক ঝুঁকির সম্ভাবনা তৈরি করেছে। তিনি আরও বলেন আইএমএফ এই যুদ্ধের প্রভাবে ক্ষতিগ্রস্ত দেশসমূহকে সহায়তা করতে পারবে এবং ইউক্রেনকে সহযোগিতা করার জন্য ২.২ বিলিয়ন ডলারের একটি ঋণ প্রকল্প তৈরি করা হচ্ছে। বিশ্বব্যাংক গ্রুপের প্রেসিডেন্ট ডেভিড মালপাস বলেন, এই সংঘাতের কারণে একটি সুদূরপ্রসারী অর্থনৈতিক ও সামাজিক প্রভাব সৃষ্টি হবে এবং বিশ্বব্যাংক ইউক্রেন ও ওই অঞ্চলের মানুষদের জন্য একটি বড় অর্থনৈতিক ও আর্থিক সহায়তা প্রস্তুত করছেন। \nরাশিয়ার বিরুদ্ধে নজিরবিহীন আন্তর্জাতিক নিষেধাজ্ঞা থাকা সত্ত্বেও, বৈশ্বিক খাদ্যপণ্যের মূল্যের উপর ভয়াবহ প্রভাব বিবেচনায় জ্বালানি, কাঁচামাল ও খাদ্যের খরচ পরিশোধ করার প্রক্রিয়া এই সকল নিষেধাজ্ঞা থেকে মুক্ত ছিল। রাশিয়া এবং ইউক্রেন হল গমের প্রধান উৎপাদক যা বসপোরাসের মাধ্যমে ভূমধ্যসাগরীয় এবং উত্তর আফ্রিকার দেশগুলিতে রপ্তানি করা হয়।   আন্তঃব্যাংক যোগাযোগের মাধ্যম সুইফট হতে কিছু রুশ ব্যাংককে নির্বাসিত করার কারণে রাশিয়ার রপ্তানিতে এর প্রভাব পড়তে পারে বলে আশা করা হচ্ছে।  রাশিয়া মধ্য এশিয়ার সাবেক সোভিয়েত রাষ্ট্রসমূহের জন্য বৃহত্তম ব্যবসায়িক ও অর্থনৈতিক অংশীদার হওয়ায় এবং লক্ষ লক্ষ সিআইএস অভিবাসী শ্রমিকদের একটি অন্যতম গন্তব্য হওয়ায়,  রাশিয়ার বিরুদ্ধে নিষেধাজ্ঞা আরোপের কারণে মধ্য এশিয়ার দেশগুলোও বিশেষভাবে ক্ষতিগ্রস্ত হয়েছে।  \nনিষেধাজ্ঞার প্রভাব সামাল দেওয়া রোধ করতে রুশ কেন্দ্রীয় ব্যাংকের ৬৩০ বিলিয়ন ডলারের বৈদেশিক মুদ্রার রিজার্ভ জব্দ করা হয়।    ৫ মে, ইউরোপীয় কাউন্সিলের সভাপতি চার্লস মিশেল বলেছেন, \"আমি পুরোপুরি নিশ্চিত যে, ইউক্রেনের পুনর্নির্মাণের জন্য এই সম্পদ শুধু জব্দ করাই নয় বরং বায়েজাপ্ত করা অত্যন্ত গুরুত্বপূর্ণ\"। \n\n\n== আরো দেখুন ==\nরুশ-ইউক্রেনীয় যুদ্ধের ঐতিহাসিক প্রেক্ষাপট\n২০২২-এ ইউক্রেনীয় শরণার্থী সংকট\n\n\n== তথ্যসূত্র =="}