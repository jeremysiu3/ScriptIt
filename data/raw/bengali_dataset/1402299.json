{"pageid": 1402299, "title": "মে ক্যালামাউই", "url": "https://bn.wikipedia.org/wiki?curid=1402299", "content": "মে এল ক্যালামাউই (আরবি: مي القلماوي, জন্ম: ২৮ অক্টোবর ১৯৮৬) একজন মিশরীয়-ফিলিস্তিনি অভিনেত্রী। তিনি ২০১৫ সাল থেকে মার্কিন যুক্তরাষ্ট্রে কাজ এবং বসবাস করছেন। তিনি মার্কিন টেলিভিশন ধারাবাহিক র‍্যামিতে দেনা হাসান চরিত্রে এবং মুন নাইটে লায়লা এল-ফাউলি চরিত্রে অভিনয়ের জন্য পরিচিত।\n\n\n== প্রারম্ভিক জীবন ==\nক্যালামাউই ১৯৮৬ সালের ২৮ অক্টোবর বাহরাইনে জন্মগ্রহণ করেন। তার বাবা একজন মিশরীয়, যিনি ব্যাংকার এবং তার মা একজন ফিলিস্তিনি-জর্ডানীয়। তার একজন বড় ভাই রয়েছে। ক্যালামাউই বাহরাইনে বেড়ে ওঠেন। তার বয়স বারো বছর হওয়ার আগেই তিনি দোহা এবং হিউস্টনে ছয় বছর কাটান। ক্যালামাউই ইংরেজি এবং আরবি ভাষায় কথা বলেন। \nতিনি ছোটবেলায় ১৯৯২ সালের ডেথ বিকামস হার চলচ্চিত্র দেখে অভিনেত্রী হওয়ার জন্য অনুপ্রাণিত হন।\nক্যালামাউই বাহরাইনে উচ্চ মাধ্যমিক শিক্ষা সম্পন্ন করেন এবং ১৭ বছর বয়সে তার বাবার নির্দেশে ইন্ডাস্ট্রিয়াল ডিজাইন অধ্যয়নের জন্য বোস্টনে চলে আসেন। তারপর অভিনয় জীবনের জন্য মার্কিন যুক্তরাষ্ট্রে ফিরে যাওয়ার আগে তিনি পাঁচ বছর দুবাইতে ছিলেন।\nতিনি এমারসন কলেজ থেকে থিয়েটার শিক্ষায় বিএ ডিগ্রি অর্জন করেন। ক্যালামাউই নিউ ইয়র্ক শহরের উইলিয়াম এসপার স্টুডিওতেও পড়াশোনা করেন।\n\n\n== কর্মজীবন ==\nক্যালামাউই শর্ট ফিল্মে অভিনয়ের মাধ্যমে তার চলচ্চিত্র জীবন শুরু করেন এবং মে এল ক্যালামাউই নাম দিয়ে তার কৃতিত্ব অর্জন করেন। পরবর্তীতে তিনি তার নাম পরিবর্তন করে মে ক্যালামাউই রাখেন। কলেজে ভর্তি হওয়ার পর তিনি নিউ ইয়র্ক আরব আমেরিকান কমেডি ফেস্টিভালে অংশগ্রহণ করেন। ২০০৯ থেকে ২০১৪ সাল পর্যন্ত, তিনি দুবাই এবং আবুধাবিতে শর্ট ফিল্ম ও পাইলট হিসাবে অভিনয় করার জন্য তার সময় ভাগ করে নেন।\n২০১৩ সালে তিনি টোবে হুপারের ডিজিন চলচ্চিত্রে প্রথম প্রধান চরিত্রে অভিনয় করেন, যেটি সংযুক্ত আরব আমিরাতে নির্মিত প্রথম ভৌতিক চলচ্চিত্র। \n২০১৭ সালে তিনি ন্যাশনাল জিওগ্রাফিক মিনিসিরিজ দ্য লং রোড হোমে পুনরাবৃত্ত ভূমিকায় এবং দ্য ব্রেভ ও ম্যাডাম সেক্রেটারিতে অতিথি ভূমিকায় অভিনয় করেন। পরের বছর, তিনি সিবিএস অপরাধমূলক টেলিভিশন ধারাবাহিক এফবিআইতে অতিথি ভূমিকায় অভিনয় করেন।\n২০১৮ সালের অক্টোবরে, তিনি হুলু হাস্যরসাত্মক ধারাবাহিক র‍্যামিতে র‍্যামির বোন দেনা হাসানের চরিত্রে পুনরাবৃত্ত ভূমিকা পালন করেন। ২০২০ সালে তিনি এনবিএ ২কে২১ ভিডিও গেমসে এলি মালিকের চরিত্রে কণ্ঠ দিয়ে ভূমিকা পালন করেন।\n২০২১ সালে তিনি এড হেল্মস এবং প্যাটি হ্যারিসনের সাথে হাস্যরসাত্মক চলচ্চিত্র টুগেদার টুগেদারে হাজির হন। একই বছরের জানুয়ারিতে, তিনি ডিজনি প্লাস মিনিসিরিজ মুন নাইটে উপস্থিত হন, যা ২০২২ সালের ৩০ মার্চ সম্প্রচারিত হয়। যেখানে ক্যালামাউই মিশরীয় প্রত্নতত্ত্ববিদ ও মার্ক স্পেক্টরের (অস্কার আইজ্যাক) স্ত্রী লায়লা এল-ফাউলির চরিত্রে অভিনয় করেন। লায়লা মার্ভেল সিনেম্যাটিক ইউনিভার্সের প্রথম মিশরীয় এবং প্রথম আরব চরিত্র ও সুপারহিরো।\n২০২২ সালের জুলাই মাসে, তিনি অতিথি তারকা হিসাবে মুন গার্ল অ্যান্ড ডেভিল ডাইনোসরের কণ্ঠাভিনয়ে যোগ দেন। শোটি ২০২৩ সালে ডিজনি চ্যানেল এবং ডিজনি প্লাসে সমপ্রচারিত হয়। ২০২২ সালের অক্টোবরে ডিউক জনসনের আসন্ন থ্রিলার দ্য অ্যাক্টর চলচ্চিত্রে তাকে ঘোষণা করা হয়।\n২০২৩ সালের মে মাসে, ক্যালামাউই রিডলি স্কটের গ্ল্যাডিয়েটর ২ চলচ্চিত্রের অভিনয়ে যোগ দেন।\n\n\n== ব্যক্তিগত জীবন ==\nক্যালামাউই ২২ বছর বয়সে এলোপেসিয়া এরিয়াটা রোগে আক্রান্ত হন। র‍্যামি চলচ্চিত্রের দ্বিতীয় সিজনে দেনা হাসান চরিত্রের কাহিনীতে তার অ্যালোপেসিয়া অন্তর্ভুক্ত করা হয়।\n২০১৫ সাল থেকে ক্যালামাউই মার্কিন যুক্তরাষ্ট্রে বসবাস করছেন।\n\n\n== চলচ্চিত্র জীবন ==\n\n\n=== চলচ্চিত্র ===\n\n\n=== টেলিভিশন ===\n\n\n=== ভিডিও গেমস ===\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মে ক্যালামাউই (ইংরেজি)\nটিভি গাইডে মে ক্যালামাউই\nরটেন টম্যাটোসে মে ক্যালামাউই (ইংরেজি)\nটুইটারে মে ক্যালামাউই"}