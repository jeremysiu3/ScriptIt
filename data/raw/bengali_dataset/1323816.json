{"pageid": 1323816, "title": "বিনয় কৃষ্ণ বালা", "url": "https://bn.wikipedia.org/wiki?curid=1323816", "content": "বিনয় কৃষ্ণ বালা বাংলাদেশ পুলিশে অতিরিক্ত মহাপরিচালক হিসেবে কর্মরত ছিলেন। বর্তমানে তিনি বাংলাদেশ সরকারি কর্মকমিশনের (পি. এস. সি.) সদস্য হিসেবে নিয়োজিত রয়েছেন।\n\n\n== প্রাথমিক জীবন ==\nতিনি গোপালগঞ্জে জন্মগ্রহণ করেন।\n\n\n== শিক্ষাজীবন ==\nবিনয় কৃষ্ণ ঢাকা বিশ্ববিদ্যালয় থেকে হিসাব বিজ্ঞানে অনার্সসহ স্নাতকোত্তর সম্পন্ন করেন। পরবর্তিতে তিনি জাতীয় বিশ্ববিদ্যালয় থেকে এলএলবি ডিগ্রি লাভ করেন।\n\n\n== কর্মজীবন ==\nতিনি ১৯৮৮ সালে ৭তম বিসিএসের মাধ্যমে সহকারী পুলিশ সুপার পদে কর্মজীবন শুরু করেন। তিনি অতিরিক্ত ডিআইজি, সিআইডির সেন্ট্রাল ক্রাইম, বরিশাল রেঞ্জের ডেপুটি ইন্সপেক্টর জেনারেল (ডিআইজি) এবং নতুন বিভাগ প্রতিষ্ঠার সময় রংপুর রেঞ্জের প্রথম ডিআইজি ছিলেন। পুলিশ হেডকোয়ার্টার্সে তিনি নভেম্বর ২০১২ থেকে ফেব্রুয়ারি ২০১৭ পর্যন্ত ডিআইজি প্রশাসনের দায়িত্ব পালন করেন।\n২০২০ সালের ৭ জানুয়ারি তিনি বাংলাদেশ সরকারি কর্ম কমিশনের সদস্য হিসেবে নিয়োগপ্রাপ্ত হন।\n\n\n=== জাতিসংঘের শান্তি মিশনে দায়িত্ব পালন ===\nবিনয় কৃষ্ণ জাতিসংঘ শান্তিরক্ষা মিশনে আড়াই বছর দায়িত্ব পালন করেন। ইউনাইটেড নেশনস প্রোটেকশন ফোর্স (UNPROFOR) প্রাক্তন জুগোস্লাভিয়াতে তিনি সিআইভিপিওএল সদর দপ্তরে অপারেশন শাখার মাধ্যমে শান্তি বজায় রাখতে অবদান রেখেছিলেন। দারফুরে জাতিসংঘের আফ্রিকান মিশনে (UNAMID) তিনি সিআইভিপিওএল সদর দপ্তরে মানবাধিকারের পুলিশ প্রধান এবং প্রথম বাংলাদেশ পুলিশ কন্টিনজেন্টের কন্টিনজেন্ট কমান্ডার হিসেবে দায়িত্ব পালন করেন।\n\n\n== সম্মাননা ==\nপুলিশ কর্মজীবনে তিনি দুইবার জাতিসংঘ শান্তি পদক এবং জনগণের প্রতি অসামান্য সেবার জন্য বাংলাদেশ পুলিশ পদক (বিপিএম) এবং অপরাধ নিয়ন্ত্রণে পুলিশী অভিযানে সাহসিকতার জন্য রাষ্ট্রপতি পুলিশ পদক (পিপিএম)-এ ভূষিত হন। তিনি আইজিপির অনুকরণীয় গুড সার্ভিসেস ব্যাজও অর্জন করেন।\n\n\n== তথ্যসূত্র =="}