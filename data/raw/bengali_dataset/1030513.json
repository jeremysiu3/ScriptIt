{"pageid": 1030513, "title": "নরওয়েজীয় লোকজাদুঘর", "url": "https://bn.wikipedia.org/wiki?curid=1030513", "content": "নরওয়েজীয় লোকজাদুঘর (নর্স্ক ফোকমিউজিয়াম) হল নরওয়ের অসলোর বিগদে উপদ্বীপে অবস্থিত একটি লোকজাদুঘর তথা নরওয়ের সকল সামাজিক দল ও সকল অঞ্চল থেকে প্রাপ্ত ও সংগৃহীত সাংস্কৃতিক ইতিহাসের নিদর্শনগুলোর একটি সুবিশাল সংগ্রহশালা। নিদর্শনগুলো বিভিন্ন শহর ও গ্রামীণ জেলা থেকে স্থানান্তরপূর্বক অন্তর্ভুক্ত করে দেড় শতাধিক ভবনসহ এই বৃহত উন্মুক্ত-জাদুঘরটি তৈরি করা হয়েছে। স্থানীয়ভাবে এটি নর্স্ক ফোকমিউজিয়াম (Norsk Folkemuseum) নামে পরিচিত। তবে প্রাতিষ্ঠানিক নাম হিসেবে \"নরওয়েজীয় সাংস্কৃতিক ইতিহাসের জাদুঘর\" (Norwegian Museum of Cultural History) পদবন্ধটি ব্যবহার করা হয়।\nনরওয়েজীয় সাংস্কৃতিক ইতিহাসের জাদুঘরটির আশেপাশে আরো বেশ কয়েকটি জাদুঘর রয়েছে। এসব জাদুঘরের মধ্যে অন্যতম হল ভাইকিং জাহাজ জাদুঘর, ফ্রাম যাদুঘর; কন-টিকি জাদুঘর এবং নরওয়েজীয় সামুদ্রিক জাদুঘর।\n\n\n== ইতিহাস ==\n১৮৯৪ সালে গ্রন্থাগারবিদ এবং ইতিহাসবিদ হ্যানস আল (১৮৬৯-১৯৪৬) নরওয়েজীয় লোকজাদুঘরটি প্রতিষ্ঠা করেছিলেন। তবে ১৮৯৮ সালে এটি বর্তমান সম্পত্তির মূল ক্ষেত্রটি অধিগ্রহণ করে। অস্থায়ী প্রদর্শনী ভবনগুলো তৈরি এবং বেশ কয়েকটি গ্রামীণ ভবন পুনর্নির্মাণের পরে ১৯০১ সালে জনসাধারণের জন্য জাদুঘরটির দরজা উন্মুক্ত করে দেওয়া হয়েছিল। ১৯০৭ সালে পার্শ্ববর্তী একটি জায়গায় রাজা দ্বিতীয় অস্কারের সংগ্রহগুলো জাদুঘরে অন্তর্ভুক্ত করা হয়েছিল। ১৮৮১ সালে প্রতিষ্ঠিত কেন্দ্রাবস্থিত গল স্টাভ চার্চসহ এর পাঁচটি স্থানান্তরিত ভবন বিশ্বের প্রথম উন্মুক্ত জাদুঘর হিসাবে স্বীকৃত।\n১৯৪৬ সালে মৃত্যুর আগ পর্যন্ত হ্যান্স আল এর পরিচালক ছিলেন। তাঁর নেতৃত্বে জাদুঘরটির জায়গা, কর্মী, সংগ্রহ, ভবন এবং দর্শনার্থীর সংখ্যা যথেষ্ট পরিমাণে বৃদ্ধি পেয়েছিল। তারপরে ১৯৪৭ সালে রেইদার জেলবার্গ (১৯০৪-১৯৭৮) জাদুঘরের পরিচালক হয়ে  ১৯৭৪ সালে অবসর গ্রহণের আগে পর্যন্ত  দায়িত্বপালন করেছিলেন। ১৯৯০ থেকে ২০০০ সাল অবধি এরিক রুডেং এটি পরিচালনা করেছিলেন। ২০০১ সাল থেকে পরিচালক অলাভ আরাস পরিচালকের দায়িত্বে আছেন।\n\n\n== তথ্যসূত্র ==\n\n\n=== উৎস ===\nHegard, Tonte Hans Aall - mannen, visjonen og verket (১৯৯৪)  আইএসবিএন ৮২-৭৬৩১-০২৩-০\nTschudi-Madsen, Stephan, På nordmanns vis : Norsk folkemuseum gjennom 100 år  (১৯৯৩)  আইএসবিএন ৮২-০৩-১৬৭১৫-২\n\n\n== বহিঃসংযোগ ==\n\nনর্স্ক ফোকমিউজিয়ামের অফিসিয়াল ওয়েবসাইট"}