{"pageid": 1128723, "title": "উদকমেহ", "url": "https://bn.wikipedia.org/wiki?curid=1128723", "content": "ডায়াবেটিস ইনসিপিডাস (ইংরেজি: Diabetes insipidus) রোগে প্রচুর পরিমাণ প্রস্রাব হয় এবং অত্যধিক তৃষ্ণা পায়। বাংলায় এটি উদকমেহ বা মূত্রমেহ নামে পরিচিত। এই রোগে দৈনিক ২০ লিটার পর্যন্ত প্রস্রাব হতে পারে। তরলের পরিমাণ কমিয়েও প্রস্রাবের ঘনত্বে তেমন প্রভাব পড়ে না। জটিলতার মধ্যে অন্যতম হলো পানিশূন্যতা ও খিঁচুনি\nউদকমেহ চার ধরনের, প্রত্যেকের ভিন্ন ভিন্ন কারণ রয়েছে। কেন্দ্রীয় উদকমেহ বা সেন্ট্রাল ডায়াবেটিস ইনসিপিডাস ভ্যাসোপ্রেসিন নামক প্রতিমূত্রক হরমোনের অভাবে হয়। হাইপোথ্যালামাস অথবা পিটুইটারি গ্রন্থিতে ক্ষত বা বংশীয় কারণে হতে পারে। বৃক্কজ উদকমেহ বা নেফ্রজেনিক ডায়াবেটিস ইনসিপিডাস হয় যখন বৃক্ক ভেজোপ্রেসিন নামক হরমোনের প্রতি যথাযথ সাড়া প্রদান করে না। হাইপোথ্যালামাসের তৃষ্ণা কেন্দ্রে কোনো ক্ষতির কারণে তৃষ্ণাসৃষ্টিকারী উদকমেহ বা ডিপসোজেনিক ডায়াবেটিস ইনসিপিডাস হয়। কোনো মানসিক রোগ বা ওষুধের কারণে এই সমস্যা হতে পারে। গর্ভকালীন উদকমেহ বা জেস্টেশনাল ডায়াবেটিস ইনসিপিডাস কেবল গর্ভধারণের সময় হয়। মূত্র পরীক্ষা, রক্ত পরীক্ষা ও তরল বঞ্চনা পরীক্ষার মাধ্যমে রোগ নির্ণয় করা হয়। উদকমেহ বা ডায়াবেটিস ইনসিপিডাসের সাথে বহুমূত্র বা ডায়াবেটিস মেলাইটাসের কোনো সম্পর্ক নেই এবং দুটি রোগের কারণ ও রোগপদ্ধতিও ভিন্ন যদিও উভয় রোগেই প্রচুর পরিমাণ প্রস্রাব হয়।\nএর চিকিৎসা পদ্ধতি হলো প্রচুর পরিমাণ পানি পান করা যেন পানিশূন্যতা না হয়। অন্যান্য চিকিৎসা নির্ভর করে রোগের ধরনের ওপর।\nকেন্দ্রীয় ও গর্ভকালীন উদকমেহতে ডেসমোপ্রেসিন ব্যবহার করা হয়। বৃক্কজ উদকমেহের চিকিৎসায় অন্তর্নিহিত কারণ খুঁজে বের করে তার চিকিৎসা করা হয় অথবা থায়াজাইড, অ্যাসপিরিন বা আইবিউপ্রোফেন ব্যবহার করা হয়। প্রত্যেক বছর প্রতি ১ লাখে ৩ জন এই রোগে আক্রান্ত হয়। কেন্দ্রীয় উদকমেহ ১০ থেকে ২০ বছর বয়সে শুরু হয় এবং নারী ও পুরুষের ক্ষেত্রে সমানভাবে হয়। বৃক্কজ উদকমেহ যে-কোনো বয়সে শুরু হতে পারে। \"diabetes\" শব্দটি গ্রিক ভাষা থেকে এসেছে যার অর্থ siphon বা U আকৃতির নল।\n\n\n== উপসর্গ ==\nপ্রচুর পরিমাণ প্রস্রাব হওয়া ও অত্যধিক তৃষ্ণা (বিশেষত ঠান্ডা পানি ও মাঝে মাঝে বরফ বা বরফ পানি) হলো উদকমেহের বিশেষ বৈশিষ্ট্য। এই বৈশিষ্ট্যগুলো ডায়াবেটিস মেলাইটাসের সাথে মিলে যায়, তবে পার্থক্য হলো উদকমেহতে প্রস্রাবে গ্লুকোজ থাকে না। সারা দিন ও রাত ঘনঘন প্রস্রাব চলতে থাকে। শিশুদের ক্ষেত্রে, উদকমেহ ক্ষুধা, আহার, ওজন বৃদ্ধি ও দৈহিক বৃদ্ধি বাধাগ্রস্ত করে। তারা জ্বর, বমি, অথবা উদরাময় নিয়ে আসতে পারে। প্রাপ্তবয়স্ক উদকমেহের রোগীরা পর্যাপ্ত পানি পান করে বছরের পর বছর সুস্থ থাকতে পারে। তবে পানিশূন্যতা ও পটাশিয়াম স্বল্পতার ঝুঁকি থেকে যায়।\n\n\n== কারণ ==\nউদকমেহের কয়েকটি ধরন নিম্নরূপ:\n\n\n=== কেন্দ্রীয় ===\nকেন্দ্রীয় উদকমেহের অনেক সম্ভাব্য কারণ রয়েছে, নিম্নে গুরুত্বপূর্ণ কিছু কারণ উল্লেখ করা হলো:\n\nঅজানা কারণ – ৩০%\nমস্তিষ্ক বা পিটুইটারির সংহারক অথবা নির্দোষ অর্বুদ – ২৫%\nকরোটিক শল্যচিকিৎসা – ২০%\nমস্তিষ্কে আঘাত – ১৬%\n\n\n=== বৃক্কজ ===\nবৃক্কজ উদকমেহ হয় ভ্যাসোপ্রেসিনের প্রতি বৃক্কের স্বাভাবিক সাড়াদানের অক্ষমতার ফলে।\n\n\n=== তৃষ্ণাসৃষ্টিকারী ===\nহাইপোথ্যালামাসে অবস্থিত তৃষ্ণাকেন্দ্রের ত্রুটির ফলে, অথবা মানসিক সমস্যার কারণে প্রচুর পানি পান করার ফলে ডিপসোজেনিক ডায়াবেটিস ইনসিপিডাস হয়। ডেসমোপ্রেসিন দিয়ে চিকিৎসায় জল বিষণ হতে পারে।\n\n\n=== গর্ভকালীন ===\nগর্ভকালীন উদকমেহ কেবল গর্ভাবস্থায় ও প্রসবোত্তর সময়ে হয়। গর্ভাবস্থায় অমরায় ভেজোপ্রেসিনেজ নামক উৎসেচক নিঃসৃত হয়, যা প্রতিমূত্রক হরমোনকে (ADH) ভেঙে দেয়। ভেজোপ্রেসিন উৎসেচক বেশি পরিমাণে উৎপাদিত হলে বা পরিষ্করণ বাধাগ্রস্ত হলে গর্ভকালীন উদকমেহ হয় বলে ধারণা করা হয়।\nঅধিকাংশ গর্ভকালীন উদকমেহ ডেসমোপ্রেসিন (DDAVP) দিয়ে চিকিৎসা করা যেতে পারে, তবে ভেজোপ্রেসিন ব্যবহার করা যায় না।\n\n\n== ব্যুৎপত্তি ==\n\"diabetes\" ( or ) শব্দটি এসেছে লাতিন ভাষার শব্দ diabētēs থেকে, যেটি আবার এসেছে প্রাচীন গ্রিক διαβήτης (diabētēs) থেকে যার শাব্দিক অর্থ siphon বা U আকৃতির নল। প্রাচীন গ্রিক চিকিৎসক Aretaeus of Cappadocia (fl. প্রথম শতাব্দীতে CE) রোগের নাম হিসেবে অত্যধিক মূত্র নির্গমন অর্থে এই শব্দটা প্রথম ব্যবহার করেছিলেন। মূলত এই শব্দটি এসেছে গ্রিক διαβαίνειν (diabainein), থেকে যার অর্থ  কোনো কিছুর মধ্য দিয়ে যাওয়া, উক্ত শব্দটি দুটি অংশ নিয়ে গঠিত, প্রথম অংশ δια- (dia-), অর্থ \"মধ্য দিয়ে\" এবং দ্বিতীয় অংশ βαίνειν (bainein), অর্থ \"যাওয়া\"। \"diabetes\" শব্দটি ১৪২৫ সালে ইংরেজি ভাষার চিকিৎসা প্রবন্ধে প্রথম লিপিবদ্ধ হয় \"diabete\" রূপে।\n\"Insipidus\" শব্দটি এসেছে লাতিন ভাষার শব্দ insipidus (স্বাদহীন), লাতিন: in- \"না\" + sapidus \"সুস্বাদু\", এটা এসেছে sapere ক্রিয়া থেকে যার অর্থ \"স্বাদ পাওয়া\" — পূর্ণ অর্থ হলো \"স্বাদ নেই এমন; স্বাদহীন\"। ডায়াবেটিস ইনসিপিডাস শর্করামেহ বা গ্লাইকোসুরিয়া (প্রস্রাবের সাথে গ্লুকোজ বের হওয়া) করে না তাই এমন নামকরণ করা হয়েছে।\n\n\n== তথ্যসূত্র ==\n\n\n== বহিঃসংযোগ ==\n\nকার্লিতে উদকমেহ (ইংরেজি)\nটেমপ্লেট:Pituitary disease\nটেমপ্লেট:Nephrology\nটেমপ্লেট:X-linked disorders"}