{"pageid": 1528187, "title": "কৌমুদী টিচার", "url": "https://bn.wikipedia.org/wiki?curid=1528187", "content": "কৌমুদী টিচার (১৬ই জুলাই ১৯১৭, ভায়াক্কারা - ৪ঠা আগস্ট ২০০৯) ছিলেন একজন গান্ধীবাদী এবং কেরালার কন্নুরের একজন ভারতীয় স্বাধীনতা কর্মী। ১৯৩৪ সালের ১৪ই জানুয়ারী গান্ধী যখন ভাটকর পরিদর্শন করেন, তখন তিনি স্বেচ্ছায় নিজের অলংকার দান করে দিয়েছিলেন। গান্ধী ইয়ং ইন্ডিয়াতে \"কৌমুদীর আত্মত্যাগ\" নামে একটি প্রবন্ধ লিখে এই ঘটনাটি স্বীকার করেছিলেন। কৌমুদী টিচার ২০০৯ সালের ৪ঠা আগস্ট কন্নুরের কাদাচিরায় মারা যান।\n\n\n== প্রারম্ভিক জীবন ==\n১৯১৭ সালের ১৭ই মে, কান্নুরের ভায়াক্কারাতে, একটি রাজপরিবারে কৌমুদি জন্মগ্রহণ করেন। তাঁর বাবা ও মায়ের নাম ছিল যথাক্রমে এ কে রামবর্মা রাজা এবং দেবকী কেটিলাম্মা। পরবর্তীতে তিনি ভারতের স্বাধীনতা সংগ্রামে আগ্রহী হতে শুরু করেন এবং ১৯৩৪ সালে হরিজনদের জন্য ত্যাগের পর অলংকার না পরার প্রতিশ্রুতি গ্রহণ করেন।\n\n\n== কর্মজীবন ==\nম্যাট্রিকুলেশনের পর, তিনি হিন্দি অধ্যয়ন করেন এবং মালাবারের সরকারি বালিকা উচ্চ বিদ্যালয়ে প্রথম হিন্দি শিক্ষিকা হিসেবে নিযুক্ত হন। বিনোবা ভাবের শিষ্যা হিসেবে তিনি ভূদান আন্দোলনের সাথেও যুক্ত ছিলেন।\nতিনি ১৯৭২ সালে চাকরি থেকে অবসর গ্রহণ করেন এবং তিরুবনন্তপুরমের বিনোবা ভাবের আশ্রমে কাজ শুরু করেন। তিনি সেবাগ্রাম এবং পৌনার আশ্রমেও ঘন ঘন যেতেন। পরে তিনি খাদির প্রচার এবং হিন্দি শিক্ষাদানে নিজেকে নিয়োজিত করেন। কৌমুদী টিচারের বীরত্বপূর্ণ আত্মত্যাগ পাঠ্যপুস্তকেও অন্তর্ভুক্ত করা হয়েছে। তিনি অবিবাহিত ছিলেন এবং বিভিন্ন গান্ধীবাদী সংগঠন কর্তৃক সম্মানিত হয়েছেন।\n\n\n== কৌমুদীর আত্মত্যাগ ==\n১৯৩৪ সালে, গান্ধীবাদী কৌমুদী টিচার স্বাধীনতা সংগ্রামে  হরিজন তহবিল সংগ্রহের জন্য মহাত্মা গান্ধীর হাতে তাঁর স্বর্ণালঙ্কার তুলে দিয়েছিলেন। গান্ধী তাঁর 'কৌমুদীর আত্মত্যাগ' শীর্ষক প্রবন্ধে কৌমুদীর আত্মত্যাগের কথা স্বীকার করেছিলেন। পরবর্তীতে এটি সমস্ত ভারতীয় ভাষায় অনুবাদ করা হয়েছিল এবং স্কুলের পাঠ্যক্রমের অংশ করা হয়েছিল।\n\n\n== মৃত্যু এবং অবদান ==\nকৌমুদী টিচার ২০০৯ সালের ৪ঠা আগস্ট ৯২ বছর বয়সে কন্নুরের কাদাচিরায় তাঁর ভাইয়ের বাড়িতে শারীরিক অবস্থার অবনতির কারণে মারা যান। শেষকৃত্যের সময় তাঁকে শ্রদ্ধা জানাতে অনেক লোক জড়ো হয়েছিল। ৯২ বছর বয়সী গান্ধীবাদীর মরদেহ দাহের জন্য নিয়ে যাওয়ার আগে পুলিশ সদস্যদের একটি দল বন্দুকের সালামও দেয়। অনুষ্ঠানে অতিরিক্ত জেলা ম্যাজিস্ট্রেট সুধীর বাবু মুখ্যমন্ত্রী ভিএস অচ্যুতানন্দনের পক্ষে পুষ্পস্তবক অর্পণ করেন।\n\n\n== তথ্যসূত্র =="}