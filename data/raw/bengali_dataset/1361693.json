{"pageid": 1361693, "title": "মেজর লিগ সকার", "url": "https://bn.wikipedia.org/wiki?curid=1361693", "content": "মেজর লিগ সকার (ইংরেজি: Major League Soccer, ইংরেজি উচ্চারণ: /mˈe͡ɪd͡ʒɚ lˈiɡ sɑːkɚ/; এছাড়াও সংক্ষেপে এমএলএস নামে পরিচিত) হচ্ছে মার্কিন যুক্তরাষ্ট্র ফুটবল ফেডারেশন কর্তৃক মার্কিন যুক্তরাষ্ট্রের পেশাদার ফুটবল ক্লাবগুলোর মধ্যকার আয়োজিত মার্কিন ফুটবল লিগ পদ্ধতির শীর্ষ স্তরের পেশাদার ফুটবল লিগ। এই লিগে মার্কিন যুক্তরাষ্ট্রের সর্বমোট ২৯টি পেশাদার ফুটবল ক্লাব মার্কিন ক্লাব পর্যায়ের শ্রেষ্ঠত্ব অর্জনের জন্য প্রতিদ্বন্দ্বিতা করে।\n১৯৯৩ সালে প্রতিষ্ঠার পর থেকে মেজর লিগ সকারে এপর্যন্ত সর্বমোট ৩৩টি দল প্রতিদ্বন্দ্বিতা করেছে, যার মধ্য হতে মাত্র ১৫টি ক্লাব এই লিগের শিরোপা জয়লাভ করেছে এবং সাতটি ক্লাব একাধিকবার জয়লাভ করেছে। এলএ গ্যালাক্সি এই লিগের ইতিহাসের সবচেয়ে সফল ক্লাব, যারা সর্বমোট ৫টি শিরোপা জয়লাভ করেছে। দ্বিতীয় স্থানে রয়েছে ডিসি ইউনাইটেড, যারা এপর্যন্ত চার বার এবং তৃতীয় স্থানে রয়েছে ক্লাব কলম্বাস ক্রু, যারা এপর্যন্ত দুই বার শিরোপা জয়লাভ করেছে। বর্তমান চ্যাম্পিয়ন লস অ্যাঞ্জেলেস ২০২২ মৌসুমে ৬৭ পয়েন্ট অর্জন করে ২০২২ এমএলএস কাপ প্লে-অফে উত্তীর্ণ হয়েছিল; এমএলএস কাপের ফাইনালে তারা ফিলাডেলফিয়া ইউনিয়নকে পেনাল্টি শুট-আউটে ৩–০ গোলের ব্যবধানে পরাজিত করে ক্লাবের ইতিহাসে ১ম বারের মতো মেজর লিগ সকারের শিরোপা ঘরে তুলতে সক্ষম হয়েছিল।\n\n\n== ইতিহাস ==\n১৯৯৩ সালে মেজর লিগ সকার নামে এই লিগটি প্রতিষ্ঠিত হয়েছিল, অতঃপর ১৯৯৬ মেজর লিগ সকার মৌসুমের মাধ্যমে এই লিগটি যাত্রা শুরু করেছে। মেজর লিগ সকারের উক্ত মৌসুমে সর্বমোট দশটি ক্লাব দুইটি কনফারেন্সে বিভক্ত হয়ে অংশগ্রহণ করেছিল। ১৯৯৬ সালের ৬ই এপ্রিল তারিখে শুরু হয়ে ১৯৯৭ সালের ২০শে অক্টোবর তারিখে সম্পন্ন হয়েছিল। নিয়মিত মৌসুম শেষে ৪৬ পয়েন্ট অর্জন করে সামগ্রিক পয়েন্ট তালিকার তৃতীয় স্থান অধিকারী ক্লাব হিসেবে ডিসি ইউনাইটেড করে ১৯৯৬ এমএলএস কাপ প্লে-অফে উত্তীর্ণ হয়েছিল; এমএলএস কাপের ফাইনালে তারা লস অ্যাঞ্জেলেস গ্যালাক্সিকে অতিরিক্ত সময়ে ৩–২ গোলের ব্যবধানে পরাজিত করে প্রথম ক্লাব হিসেবে মেজর লিগ সকারের শিরোপা জয়লাভ করেছিল। ১৯৯৬ মৌসুমে ট্যাম্পা বে মিউটিনির মার্কিন আক্রমণভাগের খেলোয়াড় রয় লাসিটার ২৭ গোল করে প্রথম খেলোয়াড় হিসেবে মেজর লিগ সকারের শীর্ষ গোলদাতার পুরস্কার জয়লাভ করেছিলেন।\n\n\n== বিন্যাস ==\nমেজর লিগ সকারের নিয়মিত মৌসুম ফেব্রুয়ারি মাসের শেষের দিকে অথবা মার্চের শুরু থেকে অক্টোবর পর্যন্ত চলে। দলগুলো ভৌগোলিকভাবে পূর্ব এবং পশ্চিম কনফারেন্সে বিভক্ত হয়, ভারসাম্যহীন সময়সূচীতে ৩৪টি ম্যাচে প্রত্যেকটি ক্লাব অংশগ্রহণ করে। ২০২৩ সালে ২৯টি দল নিয়ে, প্রতিটি ক্লাব তার কনফারেন্সে একে অপরের বিরুদ্ধে দুইটি ম্যাচে মুখোমুখি হয়; যার মধ্যে একটি নিজেদের মাঠে এবং অপরটি প্রতিপক্ষ দলের মাঠে অনুষ্ঠিত হয় এবং বিপরীত কনফারেন্সে চারটি বা পাঁচটি দল ব্যতীত সকল দলের বিরুদ্ধে একটি করে ম্যাচে অংশগ্রহণ করে। ২০২০ মৌসুমটি ছিল লিগের ইতিহাসে প্রথম মৌসুম যেখানে দলগুলো লিগের অন্য প্রতিটি দলের বিরুদ্ধে খেলেনি। নিয়মিত মৌসুম শেষে, সর্বাধিক পয়েন্ট সংগ্রহকারী ক্লাবগুলো প্লে অফ জুড়ে সাপোর্টার্স শিল্ড এবং নিজেদের মাঠের সুবিধা গ্রহণ করে থাকে। ক্লাবগুলো প্রতিটি জয়ের জন্য তিন পয়েন্ট এবং ড্রয়ের জন্য এক পয়েন্ট করে অর্জন করে থাকে, হারের জন্য কোন পয়েন্ট অর্জন করে না। পয়েন্ট তালিকায় ক্লাবগুলোর অর্জিত পয়েন্টের ভিত্তিতে তাদের অবস্থান নির্ধারণ করা হয়। প্রতিটি মৌসুম শেষে পয়েন্ট তালিকায় সর্বাধিক পয়েন্ট অর্জনকারী ক্লাবটি সাপোর্টার্স শিল্ড চ্যাম্পিয়ন হিসেবে পরিগণিত গত। যদি দুই বা ততোধিক ক্লাব সমান পয়েন্ট অর্জন করে থাকে, তবে সর্বাধিক জয়ের মাধ্যমে পয়েন্ট তালিকায় তাদের অবস্থান নির্ধারণ করা হয়। সমতা ভঙ্গের সকল নিয়ম প্রয়োগ করার পরও যদি দুই বা ততোধিক ক্লাব পয়েন্ট তালিকায় সমতায় থাকে, তবে উক্ত ক্লাবগুলো পয়েন্ট তালিকার একই অবস্থানে আছে বলে মনে করা হয়। তবে, চ্যাম্পিয়ন ক্লাব, অবনমিত ক্লাব অথবা অন্যান্য প্রতিযোগিতায় উত্তীর্ণ ক্লাব নির্ধারণের ক্ষেত্রে যদি সমতায় থাকে, তবে একটি নিরপেক্ষ মাঠে একটি প্লে-অফ ম্যাচের মাধ্যমে ক্লাবগুলোর অবস্থান নির্ধারণ করা হয়।\nমেজর লিগ সকারের প্রতিটি মৌসুমের বিজয়ী ক্লাব পরবর্তী মৌসুমের কনকাকাফ চ্যাম্পিয়নস কাপের জন্য স্বয়ংক্রিয়ভাবে উত্তীর্ণ হয়; এছাড়াও পয়েন্ট তালিকায় নিজেদের অবস্থানের ভিত্তিতে এক বা একাধিক ক্লাব কনকাকাফ চ্যাম্পিয়নস কাপ, কাম্পেওনেস কাপ এবং লিগস কাপের জন্য উত্তীর্ণ হয়। মেজর লিগ সকারে অংশগ্রহণ করার পাশাপাশি ক্লাবগুলো মার্কিন ঘরোয়া ফুটবল কাপ ইউএস ওপেন কাপেও অংশগ্রহণ করে।\n\n\n== পরিসংখ্যান ==\n\n\n=== চ্যাম্পিয়ন ===\n\nপ্রতিষ্ঠার পর থেকে এপর্যন্ত সর্বমোট ১৫টি ক্লাব মেজর লিগ সকারে শিরোপা জয়লাভ করেছে; যার মধ্যে ৭টি ক্লাব একাধিকবার জয়লাভ করেছে। মেজর লিগ সকারের ইতিহাসের সবচেয়ে সফল ক্লাব হচ্ছে এলএ গ্যালাক্সি, যারা এপর্যন্ত ৫টি শিরোপা জয়লাভ করেছে। দ্বিতীয় স্থানে রয়েছে ডিসি ইউনাইটেড, যারা এপর্যন্ত ৪ বার এবং তৃতীয় স্থানে রয়েছে ক্লাব কলম্বাস ক্রু, যারা এপর্যন্ত ২ বার শিরোপা জয়লাভ করেছে।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}