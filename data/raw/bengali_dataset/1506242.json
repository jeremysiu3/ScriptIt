{"pageid": 1506242, "title": "কুটুম-কাটাম", "url": "https://bn.wikipedia.org/wiki?curid=1506242", "content": "কুটুম-কাটাম হল  কারুশিল্পের এক অনন্য শৈলী। মূলত, গাছের ছাল, ডাল, শিকড়, বাঁশের গাঁট এবং অন্যান্য ফেলে দেওয়া তুচ্ছ জিনিসপত্র দিয়ে তৈরি ভাস্কর্য। পাশ্চাত্য শিল্পধারায় একে কোলাজ বলা হলেও, কুটুম-কাটাম এক একটি ছোট আকারের বিমূর্ত ভাস্কর্য, রঙের ব্যবহার ছাড়াই পুরোটাই প্রায় প্রাকৃতিক। শিল্পাচার্য অবনীন্দ্রনাথ ঠাকুর হলেন 'কুটুম কাটাম' শৈলীর উদ্ভাবক। এই শিল্পের বিশেষত্ব হল, এর দ্বারা তৈরি ভাস্কর্যের কোন প্রতিরূপ বা অনুরূপ সৃষ্টি সম্ভব নয়। প্রাকৃতিক বা পরিত্যক্ত কোন জিনিস হতে তৈরি করা হয়। সেকারণে একটির সাথে আর একটির মিল সবসময় সম্ভব হয় না। প্রাকৃতিক ভাবে সেগুলি কিছু একটার আকার ধারণ করে। তবে এই ধরনের ভাস্কর্য তৈরিতে শিল্পীর বুদ্ধিমত্তা ও সৃজনীক্ষমতার পরিচয় পাওয়া যায়। \n\n\n== উদ্ভব ও নামকরণ ==\nঅবনীন্দ্রনাথ জীবনের শেষ পর্বে এসে একরকম ছবি আঁকা ছেড়ে দিয়েছিলেন। তিনি রবীন্দ্রনাথকে জানিয়েছিলেন- 'নিছক ছবি এঁকে তার সৃষ্টিশীল সত্তা আর নতুন ভাবে কোন আনন্দ খুঁজে পাচ্ছে না, মৌলিক কিছু গড়ে তুলতে গিয়ে ব্যর্থ হচ্ছে বারবার।' শেষে  সহজতম উপকরণ দিয়ে কল্পনাকে জাগিয়ে তোলার চেষ্টায় লিপ্ত হন তিনি। আনন্দ খুঁজে পেতে হাতের কাছে পরিত্যক্ত কাঠের  জিনিস যা কিছু পেতেন সেগুলি ছোট্ট করাত, বাটালি, পেন্সিল কাটার ছুরি, খেলনা হাতুড়ির মত অল্প সাজ-সরঞ্জাম দিয়ে চেঁছে-ছুলে কিছু একটা আকার দেওয়ার চেষ্টা করতেন। তৈরি হয়ে যেত হাঁস, সারস বা পাখি, নৌকো বা নানামুখের পুতল ইত্যাদি। কিন্তু তিনি এসম্পর্কে লেখেন - \"এদের গড়ন-পিটন আমার দেওয়া নয়\"।\n\nতিনি অনেক ভেবেচিন্তে এভাবে তৈরি ভাস্কর্যের নাম দিয়েছিলেন কুটুম-কাটাম। \n\nএদের আমি বলি আমার সব “কুটুম-কাটাম”। এরা আসে আমার ঘরে সুখদুঃখের ভাগ নিতে কত রূপ ধরে । নতুন নতুন কুটুম জোটে এসে যেমন, এরাও তেমনি । কাঠামো এদের সব অদ্ভুত রসের, দেবতা ব্রহ্মার কাছ থেকে পেয়ে আসে এরা । আমি এদের ...\nবাংলার ঐতিহ‍্যবাহী পট শিল্পের ন‍্যায় 'কুটুম কাটুম'ও তেমন শিল্প স্বীকৃতি না পেলেও সাম্প্রতিককালের প্রদর্শনীতে এগুলির চাহিদা লক্ষ্য করা গেছে।  তাই শিল্প-সম্ভাবনার কারণেই বাংলার গ্রামের মানুষেরা চাষবাসের পর অবসর সময়ে এই শিল্পকে তাদের স্বনির্ভরতার উপায় হিসাবে বেছে নিয়েছেন এবং কিছু স্বনির্ভর সংস্থাও (যেমন 'শৈল্পিক', 'অঙ্গন' ইত্যাদি) গঠিত হয়েছে। পশ্চিমবঙ্গের ঝাড়গ্রাম জেলার 'খোয়াব গাঁ'-র কিছু পরিবার, বাঁকুড়া জেলার বিষ্ণুপুরের চুয়া মসিনা গ্রামের পবন লোহার কিংবা উত্তরবঙ্গের কোচবিহারের অবসরপ্রাপ্ত শিক্ষক উৎপল চক্রবর্তী স্বেচ্ছায় 'কুটুম-কাটাম' শিল্পে প্রায় তিন দশক নিয়োজিত আছেন। \nসাম্প্রতিককালের বাংলার খ্যাতনামা কথাসাহিত্যিক ভগীরথ মিশ্র কুটুম-কাটাম শিল্পের একজন দক্ষ শিল্পী। বাংলা সাহিত্যের পাশাপাশি 'কুটুম-কাটাম'এর সঙ্গে সরাসরি যুক্ত আছেন। তিনি এই শিল্পকলার উপর একটি গ্রন্থও রচনা করেছেন। \n\n\n== তথ্যসূত্র =="}