{"pageid": 1022580, "title": "আরমান আজিজ", "url": "https://bn.wikipedia.org/wiki?curid=1022580", "content": "আরমান আজিজ (জন্ম: ১০ মে ১৯৮৪; আরমান আজিজ নামে সুপরিচিত) হলেন একজন বাংলাদেশী সাবেক পেশাদার ফুটবল খেলোয়াড়। তিনি তার খেলোয়াড়ি জীবনের অধিকাংশ সময় মুক্তিযোদ্ধা সংসদ, ঢাকা মোহামেডান এবং বাংলাদেশ জাতীয় দলের হয়ে একজন মধ্যমাঠের খেলোয়াড় হিসেবে খেলেছেন। তিনি মূলত একজন কেন্দ্রীয় মধ্যমাঠের খেলোয়াড় হিসেবে খেলেছেন।\nবাংলাদেশী ফুটবল ক্লাব বাকলিয়া একাদশের যুব পর্যায়ের হয়ে খেলার মাধ্যমে আজিজ ফুটবল জগতে প্রবেশ করেছিলেন এবং পরবর্তীকালে ফকিরেরপুলের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছিলেন। ২০০৩–০৪ মৌসুমে, বাংলাদেশী ক্লাব মুক্তিযোদ্ধা সংসদের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি ২ মৌসুম অতিবাহিত করেছিলেন। মুক্তিযোদ্ধা সংসদের হয়ে তিনি ১ বার বাংলাদেশ ফেডারেশন কাপ শিরোপা জয়লাভ করেছিলেন। অতঃপর ২০০৫–০৬ মৌসুমে তিনি ঢাকা মোহামেডানে যোগদান করেছিলেন। ঢাকা মোহামেডানে মাত্র ১ মৌসুম অতিবাহিত করার পর তিনি পুনরায় মুক্তিযোদ্ধা সংসদের সাথে চুক্তি স্বাক্ষর করেছিলেন। পরবর্তীকালে, তিনি ঢাকা মোহামেডান, মুক্তিযোদ্ধা সংসদ এবং ঢাকা আবাহনীর হয়ে খেলেছিলেন। ঢাকা মোহামেডানের হয়ে ২য় বার খেলার সময় তিনি সর্বাধিক সফলতা অর্জন করেন, যেখানে তিনি ৩টি শিরোপা জয়লাভ করেছিলেন। সর্বশেষ ২০১৬–১৭ মৌসুমে, তিনি ঢাকা আবাহনী হতে বাংলাদেশী ক্লাব চট্টগ্রাম আবাহনীতে যোগদান করেছিলেন; চট্টগ্রাম আবাহনীর হয়ে মাত্র ১ মৌসুম খেলার পর তিনি অবসর গ্রহণ করেছিলেন।\n২০০৫ সালে, আজিজ বাংলাদেশ অনূর্ধ্ব-২৩ দলের হয়ে বাংলাদেশের বয়সভিত্তিক পর্যায়ে অভিষেক করেছিলেন। তিনি একই বছরে বাংলাদেশের হয়ে আন্তর্জাতিক পর্যায়ে অভিষেক করেছিলেন; বাংলাদেশের জার্সি গায়ে তিনি সর্বমোট ১৯ ম্যাচে অংশগ্রহণ করেছিলেন। তিনি বাংলাদেশের হয়ে সর্বমোট ২টি এএফসি এশিয়ান কাপে (২০০৭ এবং ২০১১) অংশগ্রহণ করেছিলেন।\nদলগতভাবে, আজিজ সর্বমোট ৫টি শিরোপা জয়লাভ করেছিলেন, যার মধ্যে ১টি মুক্তিযোদ্ধা সংসদের হয়ে, ৩টি ঢাকা মোহামেডানের হয়ে এবং ১টি চট্টগ্রাম আবাহনীর হয়ে জয়লাভ করেছিলেন।\n\n\n== প্রারম্ভিক জীবন ==\nআরমান আজিজ ১৯৮৪ সালের ১০ই মে তারিখে বাংলাদেশের চট্টগ্রামে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== ক্লাব ফুটবল ==\nআজিজ ২০০৩ সালে মুক্তিযোদ্ধা সংসদ ক্রীড়া চক্র হয়ে খেলার মাধ্যমে জ্যেষ্ঠ পর্যায়ের খেলোয়াড়ি জীবন শুরু করেছিলেন। তিনি দেশের শীর্ষ দুটি দল ঢাকা আবাহনী এবং ঢাকা মোহামেডানের হয়ে খেলেছিলেন। ঢাকা মোহামেডান তার অধিনায়কত্বে চারটি শিরোপা জয়লাভ করেছিল। ২০১৬ সালে তিনি চট্টগ্রাম আবাহনীতে যোগ দেন। ২০১৭ সালের এমএ আজিজ স্টেডিয়ামে শেখ কামাল ইন্টারন্যাশনাল ক্লাব কাপ ম্যাচে ঢাকা মোহামেডানের বিপক্ষে চট্টগ্রাম আবাহনীর হয়ে খেলার পর ২০১৭ সালের ২২শে ফেব্রুয়ারি তারিখে ফুটবল থেকে অবসর ঘোষণা করেন।\n\n\n== আন্তর্জাতিক ফুটবল ==\n২০০৫ সালের ১০ই ডিসেম্বর তারিখে, মাত্র ২১ বছর ৭ মাস ১ দিন বয়সে, আজিজ নেপালের বিরুদ্ধে ২০০৫ সাফ গোল্ড কাপে গ্রুপ পর্বের ম্যাচে অংশগ্রহণ করার মাধ্যমে আন্তর্জাতিক ফুটবলে বাংলাদেশের হয়ে অভিষেক করেছিলেন। উক্ত ম্যাচের ৮৯তম মিনিটে আক্রমণভাগের খেলোয়াড় আরিফুল কবির ফরহাদের বদলি খেলোয়াড় হিসেবে তিনি মাঠে প্রবেশ করেছিলেন। বাংলাদেশের হয়ে অভিষেকের বছরে আজিজ সর্বমোট ৪ ম্যাচে অংশগ্রহণ করেছিলেন।\n২০০৯ সালের ৬ই ডিসেম্বর তারিখে আজিজ প্রায় ২৬ বছর বয়সে বাংলাদেশের তার সর্বশেষ ম্যাচটি খেলে আন্তর্জাতিক ফুটবল থেকে অবসর গ্রহণ করেছিলেন। বাংলাদেশের ঢাকার বঙ্গবন্ধু জাতীয় স্টেডিয়ামে অনুষ্ঠিত পাকিস্তানের বিরুদ্ধে উক্ত ম্যাচটি ০–০ গোলে ড্র হয়েছিল, ম্যাচটিতে তিনি ৩২ মিনিট খেলেছিলেন। আন্তর্জাতিক ফুটবলে, তার ৪ বছরের খেলোয়াড়ি জীবনে তিনি সর্বমোট ২৯ ম্যাচে অংশগ্রহণ করেছিলেন। অবসর নেওয়ার পর তিনি নিজেকে ফুটবলের সাথে অন্য এক ভূমিকায় জড়িয়ে রেখেছেন। ২০১৮ সালে, তিনি সাইফের যুব দলের দলনেতা হয়েছিলেন। ২০১৮ সালে অক্টোবর মাসে, তিনি তার পুরনো দল চট্টগ্রাম আবাহনীতে ব্যবস্থাপক হিসেবে যোগদান করেন।\n\n\n== পরিসংখ্যান ==\n\n\n=== আন্তর্জাতিক ===\n\n\n== অর্জন ==\n\n\n=== ক্লাব ===\nমুক্তিযোদ্ধা সংসদ\nবাংলাদেশ ফেডারেশন কাপ : ২০০৩\nঢাকা মোহামেডান\nবাংলাদেশ সুপার কাপ: ২০০৯\nবাংলাদেশ ফেডারেশন কাপ: ২০০৮, ২০০৯\nচট্টগ্রাম আবাহনী\nবাংলাদেশ স্বাধীনতা কাপ: ২০১৬\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে আরমান আজিজ  (ইংরেজি)  \nট্রান্সফারমার্কেটে আরমান আজিজ (ইংরেজি) \nওয়ার্ল্ডফুটবল.নেটে আরমান আজিজ (ইংরেজি) \nন্যাশনাল-ফুটবল-টিমস.কমে আরমান আজিজ (ইংরেজি)"}