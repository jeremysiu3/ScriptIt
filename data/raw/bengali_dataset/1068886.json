{"pageid": 1068886, "title": "স্থায়ী আমানত", "url": "https://bn.wikipedia.org/wiki?curid=1068886", "content": "স্থায়ী আমানত বা ফিক্সড ডিপোজিট (সংক্ষেপিত এফডি) হচ্ছে ব্যাংক বা ব্যাংক বহির্ভূত আর্থিক প্রতিষ্ঠান প্রদত্ত একটি আর্থিক উপকরণ যা একটা নির্দিষ্ট সময়ের জন্য রাখা হয় এবং এতে বিনিয়োগকারীদের নিয়মিত সঞ্চয়ী হিসাবের চেয়ে বেশি হারে সুদ প্রদান করা হয়। স্থায়ী আমানত রাখার জন্য কোন আলাদা হিসাব খোলার প্রয়োজন হতে পারে বা নাও হতে পারে। এটি কানাডা, অস্ট্রেলিয়া, নিউজিল্যান্ড, ভারত এবং মার্কিন যুক্তরাষ্ট্রে 'মেয়াদী আমানত' বা 'সময় আমানত' হিসাবে পরিচিত এবং যুক্তরাজ্যের বন্ড হিসাবে পরিচিত। এই হিসাবের টাকা নির্দিষ্ট মেয়াদের আগে উত্তোলন করা যায় না। যদি নির্দিষ্ট মেয়াদের আগে উক্ত আমানত উত্তোলন করা হয় তবে বিনিয়োগকারীকে কোন সুদ দেয়া হয় না বা ক্ষেত্র বিশেষ খুব সামান্য হারে সুদ দেয় হয়। কিছু কিছু ব্যাংক স্থায়ী আমানতের বিপরীতে ঋণ প্রদান করে থাকে। এই আমানতের উপর সুদের হার দেশ ও অর্থনীতির উপর নির্ভর করে। এই আমানতের উপর সুদের হার সাধারণত ৪ থেকে ৭.৫০ বা ৮ শতাংশ হয়ে থাকে। স্থায়ী আমানতের মেয়াদ ১ মাস, ৩ মাস, ৬ মাস, ১ বছর থেকে ১০ বছর হতে পারে।\n\n\n== ব্যাখ্যা ==\nস্থায়ী আমানত হ'ল একটি উচ্চ-সুদ-প্রদানকারী মেয়াদী আমানত। মেয়াদী আমানতের মধ্যে সবচেয়ে জনপ্রিয় হচ্ছে স্থায়ী আমানত। তারল্য বিবেচনায় সঞ্চয়ী এবং অন্যান্য আমানতের চেয়ে স্থায়ী আমানতে বেশি সুদ প্রদান করা হয়। স্থায়ী আমানতের সর্বোচ্চ মেয়াদ ১০ বছর পর্যন্ত হতে পারে। সাধারণত, যে আমানতের মেয়াদ যত বেশি সেই আমানতের উপর সুদের হার তত বেশি। তবে কোনও দেশের কেন্দ্রীয় ব্যাংক ক্ষেত্র বিশেষ সুদের হার নির্ধারণ করে দিতে পারে। সেক্ষেত্রে ব্যাংকগুলি সেই অনুযায়ী সুদের হার নির্ধারণ করে দেয়।\nব্যাংকগুলি আমানতের মেয়াদ শেষ হওয়ার আগে স্থায়ী আমানত পরিশোধ করতে অস্বীকার করতে পারে এবং তারা সাধারণত তা করে না। এটি 'অপরিপক্ক উত্তোলন' হিসেবে পরিচিত। এই ক্ষেত্রে সুদের হার তুলনামূলক কম হয়, সাধারণত সঞ্চয়ী হিসাবের সুদের হার প্রযোজ্য।  উদাহরণস্বরূপ, ৫ বছরের জন্য ৮% হারে একটা স্থায়ী আমানত করা হল এবং ২ যদি বছর পরে সেটি উত্তোলন করা হয়, তখন ৩.৫০% (সঞ্চয়ী হিসাবের উপর প্রযোজ্য সুদের হার) হারে সুদ প্রযোজ্য হবে। অপরিপক্ক উত্তোলনের ক্ষেত্রে ব্যাংক চাইলে নির্দিষ্ট হারে জরিমানা নিতে পারে। \nব্যাংক প্রতিটি স্থায়ী আমানত বা এফডির জন্য আলাদা রসিদ ইস্যু করে কারণ প্রতিটি আমানতকে একটি পৃথক চুক্তি হিসাবে বিবেচনা করা হয়। স্থায়ী আমানতের রশিদ 'ফিক্সড ডিপোজিট রশিদ' বা 'এফডিআর' নামে পরিচিত, যা নবায়ন বা নগদায়নের সময় ব্যাংকে জমা বা সমর্পণ করতে হবে।  অনেক ব্যাংক স্থায়ী আমানত স্বয়ংক্রিয়ভাবে নবায়নের সুবিধা দেয়। এক্ষেত্রে, গ্রাহকরা পরিপক্ক আমানত সুদসহ বা শুধু আসল পরবর্তী মেয়াদের জন্য নবায়ন করার নির্দেশনা দিয়ে থাকে। শুধু আসল নবায়নের ক্ষেত্রে ব্যাংকগুলি সুদের টাকা আমানতকারীর সঞ্চয়ী হিসাবে বা নগদে প্রদান করে এবং আসল টাকা পরবর্তী নির্দেশিত মেয়াদের জন্য নবায়ন করে দেয়।\n\n\n== সুবিধাসমূহ ==\nগ্রাহকরা স্থায়ী আমানতের বিপরীতে আমানত মূল্যের ৮০ থেকে ৯০ শতাংশ পর্যন্ত ঋণ নিতে পারে। সাধারণত, এই ঋণের সুদের হার স্থায়ী আমানতের উপর প্রদত্ত হারের চেয়ে ১ থেকে ২ শতাংশ বেশি হয়।\nদেশভেদে এই ঋণের মেয়াদ ন্যূনতম সাত দিনের জন্য হতে পারে।\nস্থায়ী আমানতের উপর সুদের হার সঞ্চয়ী হিসাবের চেয়ে বেশি হয়।\nদেশভেদে স্থায়ী আমানতের উপর আয়কর মওকুফের সুবিধা রয়েছে। \n\n\n== কেন্দ্রীয় ব্যাংকের নীতিমালার সাথে কীভাবে স্থায়ী আমানতের সুদের হারের পার্থক্য হয় ==\nবিশেষ সামষ্টিক অর্থনৈতিক (বিশেষত উচ্চ মুদ্রাস্ফীতির সময়কালে) পরিস্থিতিতে দেশের কেন্দ্রীয় ব্যাংক একটি কঠোর মুদ্রানীতি গ্রহণ করে, সেক্ষেত্রে ব্যাংকগুলিতে তাদের ঋণ ও আমানত উভয়ের সুদের হার বৃদ্ধি করে দেয়। ফলে, স্থায়ী আমানত একটি আকর্ষণীয় বিনিয়োগের ক্ষেত্র হয়ে ওঠে কারণ এক্ষেত্রে কোনও ঝুঁকি ছাড়াই প্রায় সম্পূর্ণ সুরক্ষার সাথে ভাল আয় পাওয়া যায়। মানুষ বেশি বেশি স্থায়ী আমানতে বিনিয়োগ করে, এতে জনসাধারনের হাত থেকে তরল অর্থ ব্যাংকের হাতে চলে আসে, ফলে মুদ্রাস্ফীতি কমতে থাকে।\n\n\n== আরও দেখুন ==\nআমানত (অর্থ)\nসঞ্চয়ী হিসাব\n\n\n== তথ্যসূত্র =="}