{"pageid": 1494783, "title": "ইস্টবেঙ্গল ফুটবল ক্লাব", "url": "https://bn.wikipedia.org/wiki?curid=1494783", "content": "ইস্টবেঙ্গল ফুটবল ক্লাব (সাধারণত ইস্টবেঙ্গল এফসি এবং সংক্ষেপে ইস্টবেঙ্গল নামে পরিচিত) হচ্ছে কলকাতা ভিত্তিক একটি ভারতীয় পেশাদার ফুটবল ক্লাব। এই ক্লাবটি বর্তমানে ভারতের শীর্ষ স্তরের ফুটবল লিগ ইন্ডিয়ান সুপার লিগে প্রতিযোগিতা করে। এই ক্লাবটি ১৯২০ সালের ১লা আগস্ট তারিখে প্রতিষ্ঠিত হয়েছে। সল্টলেক স্টেডিয়াম এবং ইস্টবেঙ্গল মাঠে বেঙ্গল ব্রিগেড নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন স্পেনীয় সাবেক ফুটবল খেলোয়াড় ওস্কার ব্রুসোন এবং সভাপতির দায়িত্ব পালন করছেন মুরারি লাল লোহিয়া। বর্তমানে ব্রাজিলীয় আক্রমণভাগের খেলোয়াড় ক্লেইতোন সিলভা এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, ইস্টবেঙ্গল এপর্যন্ত ১৮৩টি শিরোপা জয়লাভ করেছে; যার মধ্যে চল্লিশটি ইন্ডিয়ান সুপার লিগ, ষোলোটি ডুরান্ড কাপ এবং তিনটি ভারতীয় সুপার কাপ শিরোপা রয়েছে। মেহতাব হোসাইন, লালরিন্দিকা রালতে, অর্ণব মণ্ডল, চিডি এডেহ এবং রেন্টি মার্টিন্সের মতো খেলোয়াড়গণ ইস্টবেঙ্গলের জার্সি গায়ে খেলেছেন।\n\n\n== ইতিহাস ==\n২০২০–২১ মৌসুমে ইস্টবেঙ্গল ভারতের পেশাদার ফুটবলের শীর্ষ স্তর ইন্ডিয়ান সুপার লিগে অংশগ্রহণ করতে সক্ষম হয়েছিল। ২০২০ সালের সালের ২২শে নভেম্বর তারিখে, ইন্ডিয়ান সুপার লিগের ক্লাব ইতিহাসে নিজেদের প্রথম ম্যাচে রবি ফাউলারের অধীনে ইস্টবেঙ্গল গোয়ার সাথে ২–২ গোলে ড্র করেছিল। ২০২০–২১ ইন্ডিয়ান সুপার লিগে ইস্টবেঙ্গল ৩টি জয় এবং ৮টি ড্রয়ে সর্বমোট ১৭ পয়েন্ট অর্জন করে পয়েন্ট তালিকায় ৯ম স্থান অর্জন করেছিল, যেখানে মাটি স্টাইনমান ৪টি গোল করে লিগে ইস্টবেঙ্গলের হয়ে সর্বোচ্চ গোলদাতা হয়েছিলেন।\n\n\n== প্রতিদ্বন্দ্বিতা ==\n\n\n=== কলকাতা ডার্বি ===\n\nমোহনবাগানের সঙ্গে ইস্টবেঙ্গলের তীব্র প্রতিদ্বন্দ্বিতা রয়েছে। ইস্টবেঙ্গলের বিপরীতে, মোহনবাগান মূলত বর্তমান পশ্চিমবঙ্গ রাজ্যের স্থানীয় জনগোষ্ঠী দ্বারা সমর্থিত একটি ক্লাব। এই দুই ক্লাবের মধ্যে যে ম্যাচটি হয় তাকে কলকাতা ডার্বি বলা হয়। আর্থ-সামাজিক তাৎপর্যের কারণে সেল্টিক ও রেঞ্জার্সের মধ্যে খেলা ওল্ড ফার্ম ডার্বির সঙ্গে কলকাতা ডার্বির অনেক মিল রয়েছে। এটি বিশ্ব ক্রীড়ার প্রাচীনতম প্রতিদ্বন্দ্বিতাগুলোর মধ্যে একটি যা ১৯২০-এর দশক থেকে শুরু হয়েছিল। একশো বছরেরও বেশি সময় ধরে ভারতীয় ফুটবল অঙ্গনে এই ক্লাবদ্বয়ের তাদের মধ্যে বিদ্যমান তীব্র প্রতিযোগিতা রয়েছে, উভয়ই ভারতের দুটি সবচেয়ে সফল ক্লাব এবং এশিয়ার সর্বাধিক সফল ক্লাবের মধ্যে অন্তর্ভুক্ত, এবং উভয়ই ১৯০+ অধিক শিরোপা জয়লাভ করেছে। ভারতের স্বাধীনতার পর, দ্বিতীয় দ্বিতীয় বঙ্গভঙ্গের ফলে বাংলার পূর্বাঞ্চল থেকে প্রতিবেশী রাজ্যগুলোতে বাঙালি অভিবাসীদের বিশাল আগমন ঘটে, যার ফলে তাদের অনেকের মধ্যে আর্থ-সামাজিক সংকট দেখা দেয়। এর ফলে চাকরি, ব্যবসা, স্কুল এবং এমনকি অভিবাসী এবং স্থানীয় জনগোষ্ঠীর মধ্যে ফুটবল মাঠে প্রতিদ্বন্দ্বিতা দেখা দেয়। এই প্রতিদ্বন্দ্বিতা প্রচণ্ড আকার ধারণ করে এবং কলকাতা ডার্বি জনপ্রিয়তা বৃদ্ধি পায় এবং ১৯৬০ ও ১৯৭০-এর দশকে শীর্ষে পৌঁছায়। সারা ভারত এবং বিশ্বের \"প্রবাসী বাঙালিরা\" এই প্রতিদ্বন্দ্বিতার দিকে তাদের তীক্ষ্ণ দৃষ্টি নিবদ্ধ করবে, কারণ এটি দেশভাগের পরে তাদের সংস্কৃতির সাথে পুনরায় একীভূত হওয়ার একটি উপায় ছিল। কলকাতা ডার্বির প্রতিটি ম্যাচে ধারাবাহিকভাবে ৬০,০০০+ দর্শক উপস্থিত হয় এবং এটি দেশের সর্বাধিক দেখা ক্রীড়া খেলার মধ্যে একটি হয়ে উঠে। উভয় দলের সমর্থকরা তাদের ক্লাবের জন্য নিঃশর্ত ভালবাসা পোষণ করে, যা প্রায়ই স্লোগান এবং টিফো প্রদর্শনের আকারে প্রকাশ করা হয়। কলকাতা ডার্বি রেকর্ড ১,৩০,০০০ দর্শক ধারণ করেছিল, যা ক্রীড়া প্রতিযোগিতায় ভারতের সর্বকালের সর্বাধিক দর্শক সমাগম ছিল।\n\n\n=== ছোট ডার্বি বা মিনি কলকাতা ডার্বি ===\n\nমহামেডানের বিরুদ্ধেও ইস্টবেঙ্গলের উল্লেখযোগ্য প্রতিদ্বন্দ্বিতা রয়েছে। এই দ্বন্দ্বের সূচনা তিরিশের দশকের গোড়ার দিকে, যখন ১৯৩৪ থেকে ১৯৪১ সাল পর্যন্ত ৮টি শিরোপার মধ্যে ৭টি জয়লাভ করে মহমেডান কলকাতা ফুটবল লিগের প্রভাবশালী প্রতিযোগী হিসেবে আত্মপ্রকাশ করেছিলেন। তারপর থেকে ১৯৫৮ সাল পর্যন্ত, এই তিনটি প্রতিদ্বন্দ্বী ক্লাব সকল সিএফএল শিরোপা জয়লাভ করেছিল, যা ময়দানের তিন প্রধান হিসেবে পরিচিত এবং এমনকি ডুরান্ড কাপ, রোভার্স কাপ এবং আইএফএ শিল্ডের মতো অন্যান্য বড় প্রতিযোগিতাগুলোতেও তিনটি ক্লাব শিরোপা জয়ের জন্য একে অপরের বিরুদ্ধে লড়াই করেছিল। প্রাথমিকভাবে এই প্রতিদ্বন্দ্বিতার একটি সাম্প্রদায়িক পটভূমি ছিল, কেননা মোহামেডান কলকাতার মুসলিম জনসংখ্যার প্রতিনিধিত্বকারী একটি মুসলমান ক্লাব ছিল, যার ফলে শহরের হিন্দুরা মোহনবাগান এবং ইস্টবেঙ্গলের সমর্থন করতো, যদিও তারা নিজেরা সাম্প্রদায়িক ক্লাব ছিল না। ১৯৬০-এর দশকের মধ্যে, এই বিরোধের সাথে জড়িত সাম্প্রদায়িক উত্তেজনা তুচ্ছ হয়ে ওঠে, কারণ ক্লাবটি নিয়মিতভাবে অমুসলিম খেলোয়াড়দেরও দলে অন্তর্ভুক্ত করতে শুরু করে। তবে ক্লাবটি ভারতীয় ফুটবলেও তাদের আধিপত্য হারিয়েছিল এবং ফেডারেশন কাপ ও জাতীয় ফুটবল লিগের মতো জাতীয় প্রতিযোগিতা শুরু হওয়ার পরে, মোহামেডান আর শীর্ষ ক্লাব ছিল না এবং বেশিরভাগ সময় নিম্ন স্তরে খেলত। সুতরাং, ক্লাবটি শীর্ষ স্তরে থাকার কারণে বড় প্রতিযোগিতাগুলোতে মোহনবাগান এবং ইস্টবেঙ্গলের খুব কমই সাক্ষাৎ হয়েছিল। মহামেডান ২০২৩–২৪ মৌসুমে আই-লিগ জয়লাভ করে আইএসএলে উন্নীত হয়। কলকাতা ডার্বি নামে পরিচিত ইস্টবেঙ্গল-মোহনবাগান দ্বন্দ্বের বিপরীতে, মহামেডান এবং মোহনবাগান অথবা ইস্টবেঙ্গলের মতো ম্যাচগুলোকে সাধারণত মিনি কলকাতা ডার্বি বলা হয়।\n\n\n== সমর্থক ==\n\nইস্টবেঙ্গল মূলত অভিবাসী জনগোষ্ঠী দ্বারা সমর্থিত একটি ক্লাব, যা বাঙাল নামে পরিচিত; যাদের সারা দেশ এবং বিদেশ থেকে প্রায় ৩০ থেকে ৪০ মিলিয়ন সমর্থক রয়েছে। ২০২০ সালের অক্টোবরে, ক্লাবটি এএফসির এক জরিপে প্রায় ৪৯% ভোট পেয়ে ভারতের সর্বাধিক জনপ্রিয় ফুটবল ক্লাব হিসেবে ভোট পেয়েছিল।\n\n ইস্টবেঙ্গলের প্রধান আল্ট্রাস (সমর্থক) গোষ্ঠী ইস্টবেঙ্গল আল্ট্রাস ২০১৩ সালে গঠিত হয়। এটি দেশে প্রতিষ্ঠিত প্রথম আল্ট্রাস গ্রুপ ছিল। প্রতিষ্ঠার পর থেকে এই দলটি অনেক নতুন রেকর্ড গড়েছে এবং পুরোনো রেকর্ড ভেঙেছে। প্রথম দিকে এই গ্রুপ নিয়ে সন্দিহান থাকলেও এখন তারা লক্ষ্য করছে যে কীভাবে এই দলটি ভারতীয় ফুটবলে অবদান রাখছে। যদিও এই সকল অর্জনের পাশাপাশি কিছু বিতর্কও হয়েছিল। অতীতের মতো প্রতিদ্বন্দ্বী ক্লাবগুলোর সমর্থকদের মধ্যে মারামারি ও গুন্ডামি থাকায় দলের কাজকর্মের ওপর পুরোপুরি আস্থা রাখছে না প্রশাসন।\n২০০৬ সালের ১৫ নভেম্বর তারিখে প্রতিষ্ঠিত ইস্টবেঙ্গল দ্য রিয়েল পাওয়ার ভারতের প্রথম নিবন্ধিত ফ্যান ক্লাব। এটি ইস্টবেঙ্গলের বৃহত্তম এবং দেশের অন্যতম বৃহত্তম ফ্যান ক্লাব। প্রাথমিক বছরগুলোতে এর কার্যকারিতা অনলাইন মাধ্যমে সীমাবদ্ধ ছিল, তবে পরে এটি একটি সমর্থক গোষ্ঠীতে পরিণত হয়েছে।\n\n\n== মালিকানা ==\nইস্টবেঙ্গলের প্রধানত সোসাইটি রেজিস্ট্রেশন অ্যাক্ট, ১৮৬০-এর অধীনে একটি নিবন্ধিত সমিতি হিসেবে সংগঠিত হয়, যার অর্থ যে কেউ ক্লাবের সদস্যপদ গ্রহণ করতে পারে। এর সদস্য সংখ্যা প্রায় ১২ হাজার জন। যদিও, পরে ইস্টবেঙ্গল ক্লাব প্রাইভেট লিমিটেড নামে একটি লিমিটেড কোম্পানি গঠিত হয় এবং উভয়ই সমান্তরালভাবে ক্লাব দ্বারা পরিচালিত হয়। পৃষ্ঠপোষকতা এবং বিনিয়োগ এই কর্পোরেট কোম্পানির মাধ্যমে ঘটে। ক্লাবটি তার নিজস্ব নিয়ম এবং প্রবিধান দ্বারা পরিচালিত হয়। সংশোধনী এবং রেজোলিউশনগুলো অসাধারণ বা বার্ষিক সাধারণ সভার মাধ্যমে বৈঠক করা হয়।\nবর্তমানে ফুটবলের স্বত্ব ইমামি ইস্টবেঙ্গল এফসি প্রাইভেট লিমিটেড নামে একটি নতুন লিমিটেড কোম্পানির কাছে রয়েছে, যা ইস্টবেঙ্গল এবং ইমামি গ্রুপের যৌথ মালিকানাধীন, যারা ক্লাবের ৭৭% অংশের মালিক।\n\n\n== স্টেডিয়াম ==\nক্লাবটি কলকাতা, হাওড়া এবং বারাসতের বেশ কয়েকটি স্টেডিয়াম (যার মধ্যে ইডেন গার্ডেন্স রয়েছে) ব্যবহার করেছে, যা ১৯৮৪ সালে সল্টলেক স্টেডিয়াম উদ্বোধনের পর থেকে ক্রিকেটের জন্য সংরক্ষিত ছিল। উত্তর কলকাতার কুমারটুলি পার্কে ক্লাবের প্রথম মাঠটি ছিল।\n\n\n=== সল্টলেক স্টেডিয়াম ===\n\nসল্টলেক স্টেডিয়াম, যা \"বিবেকানন্দ যুবভারতী ক্রীড়াঙ্গন\" নামেও পরিচিত, ১৯৮৪ সালে নির্মিত কলকাতার একটি বহুমুখী স্টেডিয়াম। সল্টলেক স্টেডিয়ামে ইস্টবেঙ্গলের বেশিরভাগ হোম ম্যাচ অনুষ্ঠিত হয়ে থাকে। স্টেডিয়ামটির মোট ধারণক্ষমতা ৬৮,০০০-এ পরিবর্তন করার পূর্বে ৮৫,০০০ জন ছিল।\n\n\n=== ইস্টবেঙ্গল মাঠ ===\n\nইস্টবেঙ্গল মাঠ কলকাতায় অবস্থিত এবং ক্লাবের ঐতিহাসিক হোম গ্রাউন্ড। স্টেডিয়ামটি ফোর্ট উইলিয়ামের উত্তর দিকে ময়দান অঞ্চলে এবং ইডেন গার্ডেনের কাছে অবস্থিত। এই স্টেডিয়ামটি অধিকাংশ কলকাতা ফুটবল লিগের ম্যাচ এবং একাডেমি, মহিলা এবং হকি দলগুলোর জন্য ব্যবহৃত হয়। স্টেডিয়ামটির মোট দর্শক ধারণক্ষমতা ২৩,৫০০ জন।\n\n\n=== অন্যান্য মাঠ ===\nবারাসত স্টেডিয়ামটি কিছু আঞ্চলিক ম্যাচের জন্যও ব্যবহৃত হয়, বিশেষত যেখানে সল্টলেক স্টেডিয়াম বা ইস্টবেঙ্গল মাঠ ব্যবহার করা যায় না। শিলিগুড়ি ভিত্তিক একটি বহুমুখী স্টেডিয়াম কাঞ্চনজঙ্ঘা স্টেডিয়ামও ক্লাব ফুটবল ম্যাচ আয়োজনের জন্য বেশ কয়েকবার ব্যবহৃত হয়েছে। এটি ২০১২ ফেডারেশন কাপে আয়োজন করেছিল। কল্যাণীতে কলকাতার উপকণ্ঠে অবস্থিত কল্যাণী স্টেডিয়ামটি ২০১৯-২০ আই-লিগের সময় ইস্টবেঙ্গল তাদের হোম টার্ফ হিসেবে ব্যবহার করেছিল।\nদলটি ভিওয়াইবিকে অনুশীলন মাঠগুলোর একটিতে প্রশিক্ষণও দেয়।\n\n\n== খেলোয়াড় ==\n\n\n=== বর্তমান দল ===\n৩১ আগস্ট ২০২৪ পর্যন্ত হালনাগাদকৃত।\n\nটীকা: পতাকা জাতীয় দল নির্দেশ করে যা ফিফার যোগ্যতার নিয়মের অধীনে নির্ধারিত হয়েছে। খেলোয়াড়দের একাধিক জাতীয়তা থাকতে পারে যা ফিফা ভুক্ত নয়।\n\n\n=== সংরক্ষিত দল ===\n\nটীকা: পতাকা জাতীয় দল নির্দেশ করে যা ফিফার যোগ্যতার নিয়মের অধীনে নির্ধারিত হয়েছে। খেলোয়াড়দের একাধিক জাতীয়তা থাকতে পারে যা ফিফা ভুক্ত নয়।\n\n\n== কর্মকর্তা ও কর্মী ==\n\n\n=== বর্তমান প্রযুক্তিগত কর্মী ===\n\n\n=== কর্পোরেট দল ===\nসেপ্টেম্বর ২০২২ পর্যন্ত হালনাগাদকৃত।\n\n\n== ব্যবস্থাপনা ==\nনভেম্বর ২০২৪ পর্যন্ত হালনাগাদকৃত।\n\n\n=== ইমামি ইস্টবেঙ্গল এফসি প্রাইভেট লিমিটেডের পরিচালনা পর্ষদ ===\n\n\n== এএফসি প্রতিযোগিতায় পারফরম্যান্স ==\n\n\n== সাফল্য ==\nইস্টবেঙ্গল ক্লাব ঘরোয়া এবং আন্তর্জাতিক উভয় প্রতিযোগিতায় সম্মান জিতেছেন। তারা ৩ বার জাতীয় ফুটবল লিগ শিরোপা এবং ৮ বার ফেডারেশন কাপ জিতেছেন। তারা রেকর্ড ৩৯ বার কলকাতা ফুটবল লিগ এবং ২৯ বার আইএফএ শিল্ড জিতেছেন। আজ অবধি, ক্লাবটি ১৫০টিরও বেশি ট্রফি জিতেছে যা নীচে তালিকাভুক্ত করা হয়েছে:\n\nS ভাগাভাগি করা রেকর্ড\n\nm অপ্রধান শিরোপাসহ\n\n\n== অধিভুক্ত ক্লাব ==\nনিম্নলিখিত ক্লাবটি পূর্বে ইস্টবেঙ্গল ফুটবল ক্লাবের সাথে অধিভুক্ত ছিল:\n\n লেস্টার সিটি (২০০২–২০০৩)\nনিম্নলিখিত ক্লাবটি বর্তমানে ইস্টবেঙ্গল ফুটবল ক্লাবের সাথে অধিভুক্ত:\n\n শেখ রাসেল কেসি (২০২২–বর্তমান)\n\n\n== আরও দেখুন ==\nআন্তর্জাতিক ফুটবলে ইস্টবেঙ্গল\nইস্টবেঙ্গল লিগে প্রতিপক্ষের রেকর্ড\nবিদেশী দলের বিরুদ্ধে ইস্টবেঙ্গল ম্যাচের তালিকা\nইস্টবেঙ্গলে বিদেশী খেলোয়াড়দের তালিকা\nইস্টবেঙ্গল রেকর্ড ও পরিসংখ্যানের তালিকা\nএশিয়ান প্রতিযোগিতায় ভারতীয় ফুটবল ক্লাব\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}