{"pageid": 1002298, "title": "সোডিয়াম সালফেট", "url": "https://bn.wikipedia.org/wiki?curid=1002298", "content": "সোডিয়াম সালফেট বা সালফেট সোডা একটি অজৈব যৌগ যার রাসায়নিক সংকেত হলো Na2SO4। সোদক সোডিয়াম সালফেট Na2SO4·10H2O গ্লবার লবণ (Glauber's salt) হিসাবে বেশি পরিচিত। সব রকম অবস্থার সোডিয়াম সালফেট দেখতে সাদা রঙের কঠিন পদার্থ এবং জলে বেশ দ্রবণীয়। সারা বিশ্বে সোডিয়াম সালফেটের বার্ষিক উৎপাদন  ৬০ লক্ষ টনের মতো। এর বেশিরভাগ উৎপাদনই হলো দশ অণু কেলাস-জল বিশিষ্ট  সোদক সোডিয়াম সালফেট। এটি মূলত ডিটারজেন্ট তৈরির জন্য এবং কাগজের শিল্পে ক্রাফ্ট প্রক্রিয়াতে (kraft process) কাগজের মণ্ড (pulp) তৈরিতে  ব্যবহৃত হয়I\nএছাড়া আরো পড়ুন সোডিয়াম লরাইল সালফেট\n\n\n== ইতিহাস ==\nদশ অণু কেলাস-জল নিয়ে গঠিত সোদক সোডিয়াম সালফেটকে গ্লোবার লবণ বলে। ১৬২৫ সালে ডাচ / জার্মান রসায়নবিদ জোহান রুডলফ গ্লবার (১৬০৪–১৬৭০) অস্ট্রিয়ান প্রস্রবণের জলে সোদক সোডিয়াম সালফেট আবিষ্কার করেন। এই বিজ্ঞানীর নাম অনুসারে এটি গ্লবার লবণ হিসাবে পরিচিত। এই লবণে ওষুধের গুণ থাকার কারণে বিজ্ঞানী গ্লবার এর নাম দিয়েছিলেন sal mirabilis (miraculous salt) অর্থাৎ অলৌকিক লবণ। ১৯০০  এর দশক পর্যন্ত আরও ভাল ভাল ওষুধ  আসা না আসা এইঅবধি সোদক সোডিয়াম সালফেটের স্ফটিক জোলাপ হিসাবে ব্যবহৃত হত।\nআঠারো শতকে পটাশ (পটাশিয়াম কার্বনেট) এর সঙ্গে গ্লবার লবণের  বিক্রিয়া করে বাণিজ্যিকভাবে  সোডা অ্যাশ (সোডিয়াম কার্বনেট) উৎপাদন করা হতো। সেই সময় থেকে কাঁচামাল হিসাবে এর ব্যবহার করা শুরু হয়। সোডা অ্যাশের চাহিদা বৃদ্ধির জন্য সোডিয়াম সালফেটেরও চাহিদা বেড়ে যায়। উনিশ শতকে বাণিজ্যিকভাবে  লেব্ল্যাঙ্ক প্রক্রিয়ার সাহায্যে সোডিয়াম কার্বনেট তৈরির জন্য খাদ্যলবণ সোডিয়াম ক্লোরাইডের সঙ্গে সালফিউরিক অ্যাসিডের বিক্রিয়ায় অন্তর্বর্তী পদার্থ হিসাবে সোডিয়াম সালফেট উৎপাদন করা হয়।\n\n\n== রাসায়নিক ধর্ম ==\nসোডিয়াম সালফেট জলে দ্রবণীয়। এটি জলে আয়নিত হয়ে সোডিয়াম আয়ন ও সালফেট আয়ন উৎপন্ন করে। এই মুক্ত সালফেট আয়নগুলি বেরিয়াম আয়ন (Ba2+) অথবা লেড আয়ন (Pb2+)-এর উপস্থিতিতে আদ্রবণীয় সালফেট লবণ তৈরি করে:\nNa2SO4 + BaCl2 → ২ NaCl + BaSO4\nসোডিয়াম সালফেট বেশিরভাগ জারক বা বিজারক পদার্থের সঙ্গে বিক্রিয়ায় অংশগ্রহণ করে না। তবে কার্বনের সাথে (কাঠকয়ালের সাথে) উচ্চ তাপমাত্রায় বিজারিত হয়ে সোডিয়াম সালফাইডে রূপান্তরিত হতে পারে।\nNa2SO4 + ২ C → Na2S + ২ CO2\nএই বিক্রিয়াটি লেব্ল্যাঙ্ক প্রক্রিয়াতে ব্যবহৃত হয়েছিল।\nসোডিয়াম সালফেট সালফিউরিক অ্যাসিডের সাথে বিক্রিয়া করে সোডিয়াম বাইসালফেট আম্লিক লবণ তৈরি করে।\nNa2SO4 + H2SO4 ⇌ ২ NaHSO4\n\n\n== ভৌত ধর্ম ==\nসোডিয়াম সালফেট জলে দ্রবণীয়। তবে জলে এর অস্বাভাবিক দ্রবণীয়তা লক্ষ করা যায়।  ০ ডিগ্রি সেলসিয়াস থেকে ৩২.৩৮৪ ডিগ্রি সেলসিয়াসের মধ্যে জলে এর দ্রবণীয়তা দশ গুণ বেড়ে এটি সর্বাধিক ৪৯.৭ গ্রাম প্রতি ১০০ মিলিলিটারে পৌঁছে যায়I\n\n\n== উৎপাদন ==\nসারা বিশ্বে সোদক সোডিয়াম সালফেটের মোট উৎপাদন বছরে প্রায় ৫৫ থেকে ৬০ লক্ষ টন। ১৯৮৫ সালে সারা বছরে এ উৎপাদন ছিল ৪৫ লক্ষ টন। এর অর্ধেক উৎপাদন হয়েছিল প্রাকৃতিক উৎস থেকে এবং বাকি অর্ধেক রাসায়নিক প্রক্রিয়ার মাধ্যমে  উৎপাদন করা হয়েছিল। তবে ২০০৬ সালের পরে প্রাকৃতিক উৎপাদন বেড়ে হয় বছরে ৪০ লক্ষ টন এবং রাসায়নিক উৎপাদন হ্রাস পেয়ে হয় ১৫ লক্ষ টন থেকে ২০ লক্ষ টন। অর্থাৎ সর্বমোট ৫৫ লক্ষ টন থেকে ৬০ লক্ষ টন হয়।\n\n\n=== প্রাকৃতিক উৎস থেকে ===\nসারা বিশ্বের গ্লাবার লবণের দুই তৃতীয়াংশ উৎপাদন হয় প্রাকৃতিক খনিজ মিরাবিলাইট থেকে। উদাহরণস্বরূপ কানাডার দক্ষিণ সাসকাচোয়ানের হ্রদের বিভিন্ন স্তরে এই প্রাকৃতিক খনিজটি পাওয়া যায়।\n\n\n=== রাসায়নিক শিল্প থেকে ===\nবিশ্বের সোডিয়াম সালফেটের প্রায় এক তৃতীয়াংশ উৎপাদন রাসায়নিক শিল্পের নানা প্রক্রিয়া থেকে উপজাত হিসাবে পাওয়া যায়।\n\n\n== সুরক্ষা ==\nযদিও সোডিয়াম সালফেট এমনিতে বিষাক্ত নয়, তবুও এটিকে যত্ন সহকারে ব্যবহার করা উচিত। সোডিয়াম সালফেটের গুঁড়োর থেকে সাময়িক হাঁপানি বা চোখ জ্বালা হতে পারে। ঠিক মতো চোখের সুরক্ষা নিয়ে এবং একটি কাগজের মুখোশ ব্যবহার করলে এই ঝুঁকি এড়ানো যেতে পারে। সুরক্ষার দিক থেকে সোডিয়াম সালফেট পরিবহনে এমনিতে বিশেষ কোনো সীমাবদ্ধতা নেই।\n\n\n== তথ্যসূত্র =="}