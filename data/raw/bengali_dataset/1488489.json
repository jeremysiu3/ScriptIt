{"pageid": 1488489, "title": "সোহরাওয়ার্দী উদ্যান মুক্তমঞ্চ", "url": "https://bn.wikipedia.org/wiki?curid=1488489", "content": "সোহরাওয়ার্দী উদ্যান মুক্তমঞ্চ ঢাকা নগরের ঐতিহাসিক সোহরাওয়ার্দী উদ্যানের অন্তর্গত একটি উন্মুক্ত নাট্যমঞ্চ। এটির অবস্থান উদ্যানের দক্ষিণ-পশ্চিম প্রান্তে বাংলা একাডেমির সামনের অংশে।  বাংলাদেশের ইতিহাসে গুরুত্বপূর্ণ উদ্যানের উন্নয়নের অংশ হিসেবে ১৯৯৮ সালে নির্মাণ শুরু হয়। ২০১১ সালে বাংলাদেশের বৃহত্তম মুক্তমঞ্চ হিসেবে আনুষ্ঠানিক উন্মোচন ও ব্যবহারের জন্য উন্মুক্ত করা হয়। সর্বসাধারণের সংস্কৃতি চর্চার জন্য উন্মুক্ত মঞ্চে বিভিন্ন নাট্যোৎসব, যাত্রা-পালা, বসন্ত উৎসব, চলচ্চিত্র প্রদর্শন ও বিবিধ সাংস্কৃতিক অনুষ্ঠান আয়োজিত হয়।\n\n\n== ইতিহাস ==\n\n১৯৯৮ সালে মুক্তিযুদ্ধ বিষয়ক মন্ত্রণালয় সোহরাওয়ার্দী উদ্যানে স্বাধীনতা স্তম্ভ নির্মাণ প্রকল্প গ্রহণ করে। সে প্রকল্পের আওতায় উদ্যানের একপাশে মুক্তমঞ্চ নির্মাণের পরিকল্পনা করা হয়। ১৯৯৮ সালের ২৯ মার্চ উদ্যানের অন্যান্য স্থাপনার সাথে নির্মাণকাজ শুরু হয়। বাংলাদেশের সর্ববৃহৎ উন্মুক্তমঞ্চ  হিসেবে ২০০০ সালে নির্মাণ সম্পন্ন হয়। নির্মাণের পর দীর্ঘদিন অব্যবহৃত  থাকার পর ২০১১ সালের ৭ মার্চ সাংস্কৃতিক কর্মকাণ্ডের জন্য ব্যবহারের দ্বারোম্মোচন করা হয়। একই বছর ১ থেকে ৭ জুন পর্যন্ত আয়োজিত  ‘মহানগর পথনাটক উৎসব’ ছিল এমঞ্চের প্রথম নাট্যোৎসব। দ্বারোম্মোচনের পর গণপূর্ত অধিদপ্তর মঞ্চটির সামগ্রিক দেখভালের দ্বায়িত্ব পায়। ২০১৮ সাল থেকে বাংলাদেশ শিল্পকলা একাডেমি এটির পরিচালনা করে।\n\n\n== ব্যবহার ==\nমঞ্চটি সর্বসাধারণের সংস্কৃতি চর্চার নিমিত্তে স্থাপিত। জন সাধারণের নিজস্ব অনুষ্ঠান, পথনাটক ছাড়াও বাংলাদেশ শিল্পকলা একাডেমি এখানে নিজস্ব প্রযোজনায় যাত্রা-পালার আয়োজন করে। এখানে বসন্ত বরণ উৎসব, ও দাতব্য চলচ্চিত্র প্রদর্শনী হয়েছে। এছাড়া বাংলাদেশের স্বাধীনতা ও বিজয় দিবস সহ বিভিন্ন জাতীয় ও আন্তর্জাতিক দিবসের অনুষ্ঠান হয়ে থাকে।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}