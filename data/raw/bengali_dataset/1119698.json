{"pageid": 1119698, "title": "অ্যান্ট-ম্যান (চলচ্চিত্র)", "url": "https://bn.wikipedia.org/wiki?curid=1119698", "content": "অ্যান্ট-ম্যান হলো ২০১৫ সালে মুক্তিপ্রাপ্ত একটি মার্কিন সুপারহিরো চলচ্চিত্র, যা মার্ভেল কমিকসের একই নাম স্কট ল্যাং এবং হ্যাঙ্ক পিম চরিত্রের উপর ভিত্তি করে নির্মাণ করা হয়েছে। মার্ভেল স্টুডিওজ দ্বারা প্রযোজিত এবং ওয়াল্ট ডিজনি স্টুডিওজ মোশন পিকচার্স দ্বারা পরিবেশিত এ চলচ্চিত্রটি মার্ভেল সিনেমাটিক ইউনিভার্সের (এমসিইউ) ১২শ চলচ্চিত্র। এডগার রাইট ও জো করনিশ এবং অ্যাডাম ম্যাককাই ও পল রুডের সমন্বয়ে গঠিত চিত্রনাট্যকার দলের চিত্রনাট্য অবলম্বনে ছবিটি পরিচালনা করেন পেইটন রিড। স্কট ল্যাং/অ্যান্ট-ম্যান চরিত্রে পল রাড এবং হ্যাঙ্ক পিম চরিত্রে মাইকেল ডগলাস এর পাশাপাশি ইভাঞ্জেলিন লিলি, কোরি স্টল, ববি ক্যানাভালে, মাইকেল পেনিয়া, টিপ \"টিআই\" হ্যারিস, অ্যান্থনি ম্যাকি, উড হ্যারিস, জুডি গ্রিয়ার, ডেভিড ডাস্টমালচিয়ান এতে অভিনয় করেছেন।\n২০০৬ সালের এপ্রিলে চিত্রনাট্যের জন্য জো করনিশ এবং এডগার রাইটের নিয়োগের মাধ্যমে অ্যান্ট-ম্যানের উন্নয়ন শুরু হয়। ২০১১ সালের এপ্রিলের মধ্যে জো করনিশ ও এডগার রাইট চিত্রনাট্যের তিনটি খসড়া সম্পন্ন করেন এবং এডগার রাইট ২০১২ সালের জুলাই মাসে চলচ্চিত্রটির জন্য পরীক্ষামূলক দৃশ্যধারণ করেন। ২০১৩ এর অক্টোবরে প্রাক-প্রযোজনা শুরু হলেও এটি স্থগিত রাখা হয়, যাতে এডগার রাইট তার দ্য ওয়ার্ল্ডস এন্ড চলচ্চিত্র সম্পূর্ণ করতে পারেন। ২০১৩ এর ডিসেম্বরে চরিত্র নিয়োগ শুরু হয়, স্কট ল্যাং চরিত্রে পল রাড নিযুক্ত হন। ২০১৪ সালের মে মাসে এডগার রাইট সৃজনশীলতার পার্থক্য উল্লেখ করে প্রকল্পটি ছেড়ে দেন, যদিও তাকে করনিশের পাশাপাশি চিত্রনাট্য এবং গল্পের জন্য কৃতজ্ঞতা দেওয়া হয়েছে। পরের মাসে, এডগার রাইটের স্থলে পেইটন রিড নিয়োগ পান এবং অ্যাডাম ম্যাককাইকে পল রাডের সাথে চিত্রনাট্যে অবদান রাখার জন্য নিয়োগ করা হয়। ২০১৪ সালের আগস্ট থেকে ডিসেম্বরের মধ্যে সান ফ্রান্সিসকো এবং মেট্রো আটলান্টায় চিত্রগ্রহণ অনুষ্ঠিত হয়।\n২০১৫ সালের ২৯ জুন লস অ্যাঞ্জেলেসে অ্যান্ট-ম্যান এর বৈশ্বিক প্রদর্শনী অনুষ্ঠিত হয় এবং এমসিইউর দ্বিতীয় পর্যায়ের শেষ চলচ্চিত্র হিসাবে ১৭ জুলাই তারিখে মার্কিন যুক্তরাষ্ট্রে মুক্তি পায়। এটি বিশ্বব্যাপী $৫১৯ মিলিয়নেরও বেশি আয় করেছে এবং সমালোচকদের কাছ থেকে ইতিবাচক পর্যালোচনা পেয়েছে। সমালোচকবৃন্দ এমসিইউর অন্যান্য চলচ্চিত্রের তুলনায় এর ক্ষুদ্রাতিক্ষুদ্র অংশ, অভিনয়, হাস্যরস ও ভিজুয়াল ইফেক্টের অধিক প্রশংসা করেন। চলচিত্রটির সিক্যুয়েল অ্যান্ট-ম্যান অ্যান্ড দ্য ওয়াস্প ২০১৮ সালে মুক্তি পায়। একটি তৃতীয় চলচ্চিত্র অ্যান্ট-ম্যান অ্যান্ড দ্য ওয়াস্প: কোয়ান্টাম্যানিয়া ২০২৩ সালের জুলাইতে মুক্তির কথা রয়েছে৷\n\n\n== পটভূমি ==\nকারাবাস শেষে ঘটনাক্রমে \"আনুপাতিকভাবে সঙ্কুচিত হওয়ার বিস্ময়কর ক্ষমতা ও অতিরিক্ত শক্তিসম্পন্ন একটি সুপার-স্যুট\" পাওয়ার পর চোর স্কট ল্যাং এক বিশাল ঘটনাচক্রে জড়িয়ে পড়েন। তাকে বিশেষ এক গোপন পরিকল্পনা বন্ধ করতে তার পরামর্শদাতা ডক্টর হ্যাঙ্ক পিমকে অবশ্যই সহায়তা করতে হবে, যাতে বিশ্ব রক্ষা পায়।\n\n\n== শ্রেষ্ঠাংশে ==\nস্কট ল্যাং / অ্যান্ট ম্যান চরিত্রে পল রাড\nহোপ ভ্যান ডাইন চরিত্রে ইভাঞ্জেলিন লিলি\nড্যারেন ক্রস / ইয়োলো জ্যাকেট চরিত্রে কোরি স্টল\nজিম প্যাক্সটন চরিত্রে ববি ক্যানাভেল\nলুইস চরিত্রে মাইকেল পেনিয়া\nডেভ চরিত্রে টিপ \"টি. আই.\" হ্যারিস\nস্যাম উইলসন / ফ্যালকন চরিত্রে অ্যান্থনি ম্যাকি\nগেইল চরিত্রে উড হ্যারিস\nম্যাগি চরিত্রে জুডি গ্রিয়ার\nকার্ট চরিত্রে ডেভিড ডাস্টম্যালচিয়ান\nহ্যাঙ্ক পিম চরিত্রে মাইকেল ডগলাস\nজন স্লেটারি এবং হেইলি অ্যাটওয়েল হাওয়ার্ড স্টার্ক এবং পেগি কার্টার হিসেবে তাদের পূর্বের এমসিইউ চরিত্রে ক্ষনিকের জন্য প্রত্যাবর্তন করেন। অন্যান্য বিভিন্ন চরিত্রের মধ্যে রয়েছে স্কট ও ম্যাগির কন্যা ক্যাসির চরিত্রে অ্যাবি রাইডার ফোর্টসন, বাস্কিন-রবিনস স্টোরের মালিক ডেল এর চরিত্রে গ্রেগ টারকিংটন, মিটচেল কার্সন চরিত্রে মার্টিন ডোনোভান। ইউটিউবার অ্যানা অ্যাকানা লুইসের গল্পে একজন লেখক হিসেবে অভিনয় করেন এবং গ্যারেট মরিসকে একজন ট্যাক্সিচালক হিসেবে দেখা যায়। অ্যান্ট-ম্যানের সহনির্মাতা স্টান লি একজন বারটেন্ডার হিসেবে ক্ষনিক সময়ের জন্য উপস্থিত হন। কৃতজ্ঞতাপরবর্তী দৃশ্যে স্টিভ রজার্স ও বাকি বার্নস চরিত্রে যথাক্রমে ক্রিস ইভানস ও সেবাস্টিয়্যান স্ট্যানকে ক্ষনিক সময়ের জন্য দেখা যায়। হেইলি লোভিট এক নির্বাক দৃশ্যে ক্ষনিক সময়ের জন্য জ্যানেট ভ্যান ডাইন / ওয়াস্প চরিত্রে উপস্থিত হন। টনি কেনি একটা খেলনা খরগোশের কন্ঠ দেন যা স্কট ক্যাসিকে উপহার দিয়েছিলেন।\n\n\n== মুক্তি ==\n২০১৫ এর ২৯ জুন তারিখে ডলবি থিয়েটারে চলচ্চিত্রটির প্রদর্শনী হয়। চলচ্চিত্রটি মুলত ২০১৫ সালের ৬ নভেম্বর মুক্তি পাওয়ার কথা ছিলো। ২০১৩ এর সেপ্টেম্বরে মুক্তির তারিখ স্থানান্তর করা হয় জুলাইয়ের ৩১ তারিখে। ২০১৪ এর জানুয়ারিতে শেষবারের মতো তারিখ পরিবর্তন করা হয় ১৭ জুলাইতে। অ্যান্ট-ম্যান ছিলো এমসিইউর দ্বিতীয় পর্যায়ের সর্বশেষ চলচ্চিত্র।\n\n\n== ধারাবাহিকতা ==\n\n\n=== অ্যান্ট-ম্যান অ্যান্ট দ্য ওয়াস্প ===\n\nচলচ্চিত্রটির সিক্যুয়েল অ্যান্ট-ম্যান এবং দ্য ওয়াস্প ২০১৮ সালের ৬ জুলাই তারিখে মুক্তি পায়। পেইটন রিড পরিচালক হিসাবে প্রত্যাবর্তন করেন। প্রযোজনা-লেখক ব্যারার এবং ফেরারি পল রাড, ক্রিস ম্যাককেনা এবং এরিক সমার্সের সাথে চিত্রনাট্য লিখেছিলেন। পল রুড, ইভাঞ্জেলিন লিলি, ববি ক্যানাভেল, মাইকেল পেনিয়া, টিপ হ্যারিস, জুডি গ্রিয়ার, ডেভিড ডাস্টম্যালচিয়ান, অ্যাবি রাইডার ফোর্টসন এবং মাইকেল ডগলাস সকলেই অ্যান্ট-ম্যান থেকে তাদের ভূমিকায় পুনরায় অবতীর্ণ হন। এছাড়া জ্যানেট ভ্যান ডাইন চরিত্রে মিশেল ফেইফার, বিল ফস্টার চরিত্রে লরেন্স ফিশবোর্ন, ঘোস্ট চরিত্রে হান্নাহ জন-কামেন, জিমি উ চরিত্রে র‍্যান্ডল পার্ক এবং সনি বার্চ চরিত্রে ওয়ালটন গগিন্স নতুন যোগ দেন।\n\n\n=== অ্যান্ট-ম্যান অ্যান্ড দ্য ওয়াস্প: কোয়ান্টাম্যানিয়া ===\n\nঅ্যান্ট-ম্যানের তৃতীয় চলচ্চিত্র ২০২৩ এর ২৮ জুলাই মুক্তির কথা রয়েছে। পেইটন রিড পরিচালনায় এবং জেফ লাভনেস চিত্রনাট্যে থাকবেন। পল রাড, ইভাঞ্জেলিন লিলি, মাইকেল ডগলাস এবং মিশেল ফেইফার তাদের পূর্বের ভূমিকায় অবতীর্ণ হবেন। ক্যাথরিন নিউটন ক্যাসি চরিত্রে যোগ দেবেন। ক্যাং দ্য কনকোয়ারার চরিত্রে জোনাথন মেজরসকে দেখা যাবে।\n\n\n== আরও দেখুন ==\nমার্ভেল সিনেম্যাটিক ইউনিভার্স\nমার্ভেল সিনেম্যাটিক ইউনিভার্সের চলচ্চিত্রের তালিকা\nমার্ভেল সিনেম্যাটিক ইউনিভার্সের টেলিভিশন ধারাবাহিকের তালিকা\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nইন্টারনেট মুভি ডেটাবেজে Ant-Man  (ইংরেজি)"}