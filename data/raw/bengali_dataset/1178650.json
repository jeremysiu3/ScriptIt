{"pageid": 1178650, "title": "ইমানুয়েল ব্লখ", "url": "https://bn.wikipedia.org/wiki?curid=1178650", "content": "ইমানুয়েল ব্লখ (জার্মান: Immanuel Bloch, জন্ম ১৬ই নভেম্বর ১৯৭২, ফুলডা, জার্মানি) একজন জার্মান পরীক্ষানির্ভর পদার্থবিজ্ঞানী। তিনি একজন কোয়ান্টাম পদার্থবিজ্ঞানী যিনি কোয়ান্টাম ছদ্মায়নের উপরে বিশেষায়িত গবেষণা করেন। অতিশীতল পারমাণবিক ও আণবিক কোয়ান্টাম গ্যাস ব্যবহার করে কোয়ান্টাম বহু-বস্তু ব্যবস্থাগুলি অধ্যয়ন তাঁর গবেষণার কেন্দ্রবিন্দু। ব্লখ ও তাঁর সহযোগীরা আলোর কৃত্রিম কেলাসের (যেগুলিকে আলোকীয় জাফরি নামেও ডাকা হয়) ভেতরে অতিশীতল নিরপেক্ষ পরমাণু ব্যবহার করে কোয়ান্টাম ছদ্মায়নের উপর গবেষণা সম্পাদন করেন। তাদের উদ্দেশ্য হল এই ভিত্তিমঞ্চটির মাধ্যমে উচ্চমাত্রায় নিয়ন্ত্রণযোগ্য প্রতিমান ব্যবস্থাদি ব্যবহার করে জটিল ঘনীভূত পদার্থ ব্যবস্থাগুলির আচরণ (চৌম্বকত্ব ও অতিপরিবাহিতা) অনুকরণ করা। এবং এভাবে কঠিন অবস্থার উপাদানগুলির সম্পর্কে আরও ভাল জ্ঞানলাভ করা। অতিশীতল পরমাণুর উপরে ব্লখের কাজ যে প্রতিমান ব্যবস্থাগুলির জন্ম দিয়েছে, তা এই উদ্দেশ্য সাধনে সহায়ক হতে পারে। আলোকীয় জাফরিগুলি কোনও উপাদানের ভেতরের সুষম কাঠামোগুলির ভাল ছদ্মায়ন। ব্লখের গবেষণা ভবিষ্যতে কোয়ান্টাম পরিগণন ক্ষেত্রে একটি বিশেষ পরিগণনামূলক রূপের সম্ভাব্য ভিত্তি হিসেবে কাজ করতে পারে। এ কারণে মার্কিন কোম্পানি গুগলের কৃত্রিম বুদ্ধিমত্তা বিষয়ক বিজ্ঞানীরাও ব্লখের গবেষণাতে আগ্রহ প্রকাশ করেছেন।\nপেশাগতভাবে ব্লখ জার্মানি গারখিং শহরে অবস্থিত কোয়ান্টাম আলোকবিজ্ঞানের মাক্স প্লাংক ইনস্টিটিউটের বৈজ্ঞানিক পরিচালকদের একজন। এছাড়া তিনি মিউনিখের লুডভিগ মাক্সিমিলিয়ান বিশ্ববিদ্যালয়ের পরীক্ষানির্ভর কোয়ান্টাম আলোকবিজ্ঞান বিষয়ে একজন \"চেয়ার\" অধ্যাপক।\n\n\n== শিক্ষাজীবন ==\nব্লখ ১৯৯৫ সালে বন বিশ্ববিদ্যালয়ে পদার্থবিজ্ঞান বিষয়ে উচ্চশিক্ষাজীবন শুরু করেন। ১৯৯৭ সালে ২৪ বছর বয়সে তিনি পদার্থবিজ্ঞানে স্নাতক উপাধি অর্জন করেন। ১৯৯৭ সালে স্ট্যানফোর্ড বিশ্ববিদ্যালয়ে গবেষণা পরিদর্শক হিসেবে কাজ করেন। ২০০০ সালে ২৭ বছর বয়সে তিনি মিউনিখ শহরের লুডভিগ-মাক্সিমিলিয়ান্স বিশ্ববিদ্যালয় থেকে টেওডোর হেনশের অধীনে ডক্টরেট উপাধি লাভ করেন। তাঁর ডক্টরেট অভিসন্দর্ভের শিরোনাম ছিল আটোমলেজার উন্ড ফাজেকোহেরেনৎস আটোমারের বোজ-আইনষ্টাইন-কোনডেনজাটে (Atomlaser und Phasenkohärenz atomarer Bose-Einstein-Kondensate, \"পারমাণবিক লেজার এবং বসু-আইনস্টাইন ঘনীভূত পদার্থের পারমাণবিক দশাসঙ্গতি\")।\n\n\n== কর্মজীবন ==\nব্লখ এরপর মিউনিখে কনিষ্ঠ দলনেতা হিসেবে কাজ অব্যাহত রাখেন ও আলোকীয় জাফরিতে অতিশীতল কোয়ান্টাম গ্যাসের উপরে গবেষণাকর্ম শুরু করেন। ২০০৩ সালে ৩১ বছর বয়সে তিনি মাইনৎস বিশ্ববিদ্যালয়ের পরীক্ষানির্ভর পদার্থবিজ্ঞান ক্ষেত্রে পূর্ণ অধ্যাপক হিসেবে নিযুক্তি লাভ করেন ও সেখানে ২০০৯ সাল পর্যন্ত কাজ করেন। ২০০৮ সালে তিনি জার্মানির গার্খিং শহরে অবস্থিত কোয়ান্টাম আলোকবিজ্ঞানের মাক্স প্লাংক ইনস্টিটিউটের সদ্যপ্রতিষ্ঠিত \"কোয়ান্টাম বহু-বস্তু ব্যবস্থাসমূহ\" নামক বিভাগের বৈজ্ঞানিক পরিচালক হিসেবে নিযুক্তি লাভ করেন। ২০১২ সাল থেকে তিনি মিউনিখের লুডভিগ মাক্সিমিলিয়ান বিশ্ববিদ্যালয়ের পদার্থবিজ্ঞান বিভাগের উপ-প্রধান হিসেবে এবং কোয়ান্টাম আলোকবিজ্ঞানের মাক্স প্লাংক ইনস্টিটিউটের ব্যবস্থাপনা পরিচালক হিসেবে কাজ করছেন।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nCV\nImmanuel Bloch at LMU and MPQ\nGroup Homepage\nMax-Planck Institute of Quantum Optics\nFakultät für Physik, LMU Munich\nগুগল স্কলার দ্বারা সূচীবদ্ধ ইমানুয়েল ব্লখের প্রকাশনাসমূহ"}