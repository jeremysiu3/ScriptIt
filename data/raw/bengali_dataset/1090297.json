{"pageid": 1090297, "title": "আবদুল ওয়াহহাব পীরজী", "url": "https://bn.wikipedia.org/wiki?curid=1090297", "content": "আবদুল ওয়াহহাব পীরজী (সাধারণত পীরজী হুজুর নামেই পরিচিত; ১৮৯০ – ২৯ সেপ্টেম্বর ১৯৭৬) ছিলেন একজন বাংলাদেশি দেওবন্দি ইসলামি পণ্ডিত ও আধ্যাত্মিক নেতা। তিনি জামিয়া হোসাইনিয়া আশরাফুল উলুম, বড় কাটরা মাদ্রাসার সহপ্রতিষ্ঠাতা ও প্রথম মহাপরিচালক। তিনি বহু খ্যাতিমান আলেমের উস্তাদ। আধ্যাত্মিকতায় তিনি আশরাফ আলী থানভী ও জাফর আহমদ উসমানির শিষ্য ছিলেন।\n\n\n== জীবনী ==\nআবদুল ওয়াহহাব ১৮৯০ সালে কুমিল্লা জেলার হোমনা থানার অন্তর্গত রামকৃষ্ণপুর গ্রামের এক মুসলিম পরিবারে জন্মগ্রহণ করেন। তার পিতার নাম আহসানুল্লাহ। নিজগ্রামে প্রাথমিক শিক্ষা অর্জনের পর তিনি ঢাকার মুহসিনিয়া মাদ্রাসায় ভর্তি হন। তারপর আরও উচ্চশিক্ষা লাভের উদ্দেশ্যে তিনি দারুল উলুম দেওবন্দ চলে যান। দেওবন্দে তিনি আনোয়ার শাহ কাশ্মীরির কাছে হাদিস ও আব্দুল ওয়াহেদ এলাহাবাদীর নিকট তাজবিদ শিক্ষা করেন। জাফর আহমদ উসমানিও তার শিক্ষক ছিলেন।\nতিনি প্রথমে আশরাফ আলী থানভীর নিকট তাসাউফের শিক্ষা নেন। তারপর জাফর আহমদ উসমানির কাছেও বায়আত গ্রহণ করেন। ব্রাহ্মণবাড়িয়ার জামিয়া ইসলামিয়া ইউনুছিয়া মাদ্রাসায় তার কর্মজীবনের সূচনা হয়। ১৩৩৯ সালে তিনি জামিয়া হোসাইনিয়া আশরাফুল উলুম, বড় কাটরা মাদ্রাসা প্রতিষ্ঠা করেন। তিনি মাদ্রাসাটির প্রথম মহাপরিচালক ছিলেন।\n১৯৭৬ সালের ২৯ সেপ্টেম্বর তিনি মৃত্যুবরণ করেন। তাকে আজিমপুর গোরস্থানে দাফন করা হয়।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ==="}