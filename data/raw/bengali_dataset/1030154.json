{"pageid": 1030154, "title": "চাঙারি", "url": "https://bn.wikipedia.org/wiki?curid=1030154", "content": "চাঙারি (বিকল্প বানান: চাঙ্গারি) বাংলাদেশ ও পশ্চিমবঙ্গে প্রচলিত বাঁশ বা বেত দিয়ে তৈরি টুকরি জাতীয় একপ্রকার পাত্র বা আধেয়। এটি নানা রকমের হয়ে থাকে যেমন ধামা বা ঝুড়ি। অঞ্চলভেদে এটি বিভিন্ন আকারের ও রকমের হয়ে থাকে এবং বিভিন্ন অঞ্চলে আকার ও আকৃতি অনুসারে বিভিন্ন নামে (চেঙ্গারি, চেঙারি, চ‍্যাঙারি ইত্যাদি) ডাকা হয়ে থাকে। মেদিনীপুরে এটিকে ঠেকা নামেও ডাকা হয়। সাধারণত বাঁশের তৈরি পাত্রবিশেষ বা ঝুড়িকেই চাঙারি বলা হয়। তবে প্রকৃতপক্ষে চাঙারি বলতে বাঁশের চাঁচলা দিয়ে তৈরি শক্তপোক্ত বেড় দেওয়া ঝুড়িকে বুঝানো হয়।\n\n\n== ব্যুৎপত্তি ==\nসরল বাঙ্গালা অভিধান অনুসারে চাঙ্গারি একটি দেশি শব্দ যার মূল হল সংস্কৃত। ঈশানচন্দ্র ঘোষ তাঁর ‘জাতক’ গ্ৰন্থে বলেছেন, পালি শব্দ চ‍্যাঙ্গটক থেকে চ‍্যাঙ্গাড়ি এবং তার থেকেই পরে চাঙারি শব্দটির জন্ম। শরৎচন্দ্র চট্টোপাধ‍্যায় তাঁর ‘শ্রীকান্ত’ উপন‍্যাসে চাঙ্গারির কথা উল্লেখ করেছেন। এই উল্লেখ থেকে জানতে পারা যায় যে অতীতে ডোম জাতি বা বর্ণের লোকেরা চাঙারি বোনার কাজ করত। ‘এক মুষ্টি উপস্থিত বুদ্ধি, এক চাঙারি বিদ‍্যার সমতুল’ বলে একটি বাংলা প্রবাদও রয়েছে।\n\n\n== বুনন পদ্ধতি ==\nচাঙারির বুনন পদ্ধতিটি প্রথমে কিছুটা চাটাই বুননের মতোই। কখনো যোগচিহ্নের মতো (++) একটার পর একটা বাঁশের চাঁচাড়ি উপর-নিচে রেখে বুনতে হয়। আবার গুণচিহ্নের মতো (××) পরপর বাঁশের চাঁচাড়ি উপর-নিচে রেখেও বোনা হয়। প্রায় বড়ো অর্ধগোলক আকারের বোনা হয়ে গেলে, এর পর একটু শক্ত বাঁশের চাঁচাড়ি দিয়ে ধারে গোলাকার বেড় দেওয়া হয়। শক্ত দড়ি দিয়ে টান করে বাঁধা হয়। বাঁধাকে একপ্রকার সেলাই বলা হয়। গ্রামীণ নারীরা এই চাঙারি বোনার কাজে দক্ষ।\n\n\n== ব্যবহার ==\nচাঙারি বাঁশের চাঁচাড়ি দিয়ে প্রস্তুত হয় বলে শক্ত হয় যা ধান, গম, কুড়ো প্রভৃতি রাখার জন্য বা অন‍্যত্র নিয়ে যাওয়ার জন‍্য ব‍্যবহার করা হয়। সাধারণত গ্রামাঞ্চলে এই প্রযুক্তির অধিক ব্যবহার লক্ষ্য করা যায়।\n\n\n== তথ্যসূত্র =="}