{"pageid": 1342765, "title": "বিওএসি ফ্লাইট ৩৮৩", "url": "https://bn.wikipedia.org/wiki?curid=1342765", "content": "বিওএসি ফ্লাইট ৭৮৩ ১৯৫৩ সালের ২রা মে ভারতের কলকাতা থেকে উড্ডয়নের কিছুক্ষণ পরেই প্রচণ্ড ঝড়ের মুখোমুখি হয়ে মাঝ আকাশে ভেঙে পড়ে ও বিধ্বস্ত হয়। এটি একটি যাত্রীবাহী ডি হ্যাভিল্যান্ড কমেট বিমান ছিল, যা জি-এএলওয়াইভি হিসাবে নিবন্ধিত ছিল এবং ব্রিটিশ ওভারসিজ এয়ারওয়েজ কর্পোরেশন দ্বারা পরিচালিত হত। উড়োজাহাজে থাকা ৪৩ জন যাত্রী ও বিমান কর্মী সবাই নিহত হয়েছিল।\nদুর্ঘটনাটি ঘটার পর, কমেট বিমানের কাঠামোগত ব্যর্থতার সঙ্গে জড়িত আরও দুটি মারাত্মক দুর্ঘটনা এক বছরেরও কম সময়ের মধ্যে ঘটেছিল হয়েছিল। দুর্ঘটনা দুটি হল বিওএসি ফ্লাইট ৭৮১ ও দক্ষিণ আফ্রিকান এয়ারওয়েজ ফ্লাইট ২০১। ফলস্বরূপ, সম্পূর্ণ বিমান বহরটিকে গ্রাউন্ডেড করা হয়েছিল যতক্ষণ না এই ধরণের বিমানের বিস্তৃত পুনঃনকশা করা হয়েছিল, যার ফলে কমেট ২ সংস্করণের বিকাশ ঘটেছিল।\n\n\n== উড়ানের ইতিহাস ==\nউড়ান ৭৮৩ সিঙ্গাপুর থেকে শুরু হয়েছিল এবং লন্ডনে যাত্রা শেষ করার জন্য নির্ধারিত ছিল। কলকাতার দমদম বিমানবন্দরে (বর্তমানে নেতাজি সুভাষচন্দ্র বসু আন্তর্জাতিক বিমানবন্দর) একটি নির্ধারিত যাত্রাবিরতির পর, বিমানটি ২রা মে স্থানীয় সময় ১৬ টা ২৯ মিনিটে (১০:৫৯ জিএমটি) দিল্লির দিকে যাত্রা শুরু করেছিল।\nউদয়নের ছয় মিনিট পরে, যখন জেট বিমানটি ৭,৫০০ ফুট (২,৩০০ মি) উপরে উঠছিল, তখন এয়ার ট্রাফিক কন্ট্রোলের সাথে রেডিও যোগাযোগ বিচ্ছিন্ন হয়ে যায়। প্রায় একই সময়ে, বিমানটিকে কলকাতার উত্তর-পশ্চিমে প্রায় ২৫ মাইল (৪০ কিমি) দূরে জাগলগড়ী গ্রামের কাছে প্রত্যক্ষদর্শীরা অগ্নিদগ্ধ অবস্থায় মাটিতে নেমে আসতে দেখেছিল। সেই সময়ে উক্ত এলাকায় প্রচণ্ড বৃষ্টি ও বজ্রপাত হচ্ছিল।\nজি-এএলওয়াইভি-এর ধ্বংসাবশেষ ৫ মাইল (৮ কিমি) বরাবর ছড়িয়ে ছিটিয়ে পাওয়া গিয়েছিল, যার প্রধান অংশগুলিতে তখনও আগুন ছিল। কেউ জীবিত ছিল না।\n\n\n== ভুক্তভোগী ==\nবিমানে থাকা ৪৩ জনের মধ্যে ৬ জন ক্রু সদস্য এবং ব্রিটিশ, মার্কিন, অস্ট্রেলীয়, বার্মিজ ও ফিলিপীয় জাতীয়তার ৩৭ জন যাত্রী ছিলেন। নিহতদের মধ্যে অস্ট্রেলীয় রাজনীতিবিদ ট্রেভর ওল্ডহ্যাম ও তার স্ত্রী ছিলেন।\n\n\n== তদন্ত ==\nপরবর্তী তদন্তে দেখা গেছে যে, একটি ঝড়ের মুখোমুখি হওয়ার পরে, বিমানটি \"বাতাসে কাঠামোগত ব্যর্থতার সম্মুখীন হয়েছিল, যার ফলে আগুন লেগেছিল।\" অতিরিক্ত চাপকে ব্যর্থতার সম্ভাব্য কারণ হিসাবে উল্লেখ করা হয়েছিল, যার ফলে বজ্রঝড়ের মধ্যে প্রবল দমকা হাওয়া বা বজ্রঝড়ের মধ্য দিয়ে উড়ে যাওয়ার সময় পাইলটের অতিরিক্ত নিয়ন্ত্রণ বা নিয়ন্ত্রণ হারানোর ঘটনা ঘটেছিল।\nতদন্তকারীরা \"কমেট বিমানের কাঠামোতে কোনো পরিবর্তন প্রয়োজন কিনা তা বিবেচনা করার\" সুপারিশও করেছিলেন।\n\n\n== তথ্যসূত্র ==\n\n\n== বহিঃসংযোগ ==\nদুর্ঘটনার প্রতিবেদন  ওয়েব্যাক মেশিনে আর্কাইভকৃত ২ ফেব্রুয়ারি ২০২২ তারিখে – এন.এস. লোকুর কর্তৃক প্রতিবেদনকৃত, বেসামরিক বিমান চলাচল মন্ত্রণালয় কর্তৃক যুক্তরাজ্যে পুনঃপ্রকাশিত।"}