{"pageid": 1430852, "title": "ইবনে হিন্দু", "url": "https://bn.wikipedia.org/wiki?curid=1430852", "content": "আবুল ফারাজ আলি বিন হুসেন ইবনে হিন্দু (মৃত্যু: ১০৩২ ) ছিলেন একজন পার্সিক কবি, দার্শনিক ও গ্যালনীয় চিকিৎসা অনুশীলনকারী। তিনি ইরানের রায় শহরের বাসিন্দা ছিলেন। তিনি ইবনে হিন্দু নামেই অধিক পরিচিত। পণ্ডিতরা তার এ নামের একাধিক ব্যাখ্যা দিয়েছেন, যার মধ্যে একটি হলো, তিনি ছিলেন পার্সিক এবং হিন্দুজান অঞ্চলের আদিবাসী অথবা হিন্দু নামে তার একজন পূর্ব-পুরুষ ছিলেন, যা তার বংশানুক্রমে পাওয়া যায়। তবে তিনি সম্ভবত ভারতীয় ঐতিহ্যধারী ও ইসলামি নবী মুহাম্মদ সা-এর অনুসারী একজন আরব বংশীয় মুসলিম ব্যক্তি ছিলেন।\nকিছু সূত্র দাবী করে যে, তিনি বাগদাদে গিয়ে সেখানে আবুল হাসান আলী বিন সিওয়ারের সাথে দেখা করেন, যিনি ইবনুল খিমার নামে অধিক পরিচিত ছিলেন। সেখান থেকে তিনি ৩৮০ হিজরিতে নিশাপুর শহরের উদ্দেশ্যে যাত্রা করার আগে তার অধীনে কিছু কাল পড়াশোনা করেন। সেখানে গোরগান ও তাবারিস্তানের রাজকুমার শামসুল মা'আলি কাবুস বিন শামকার্তের দরবারে বিখ্যাত পণ্ডিত আবু রায়হান আল বিরুনীর সাথে দেখা করেন।\n\n\n== শিক্ষা ==\nতার দর্শন ও চিকিৎসা প্রশিক্ষণ ব্যাপক ছিল এবং তিনি আবুল হাসান আল-আমিরি, আবুল খায়ের আল হাসান ইবনে সিওয়ার, এবং আবুল খায়ের ইবনে খামারের অধীনে অধ্যয়ন করেন।  তিনি ৯৬৫ সালে আররাজান ভ্রমণ করেন এবং সেখানে বুওয়াইহিদদের জন্য সেবা অব্যাহত রাখেন।\nতিনি আরবিতে লিখতেন। চিকিৎসক হিসাবে তার কবিতার কাজের জন্য সর্বাধিক বিখ্যাত ছিলেন। যে সকল ছাত্র তার সাথে অধ্যয়ন করার জন্য ভ্রমণ করতেন, তারাও তাকে উচ্চ সম্মানে রেখেছিল এবং  তিনি সুলতান 'আদুদ আল দাওলার দেওয়ানে নিযুক্ত ছিলেন। এছাড়া ধর্মের প্রতি তার দৃষ্টিভঙ্গি খোলা মনের বলে বর্ণনা করা হয়েছে।\n\n\n== রচনাবলী ==\nইবনে হিন্দুর কাজ তিনটি ক্ষেত্রে কেন্দ্রীভূত: চিকিৎসা , দর্শন ও সাহিত্য। চিকিৎসা ক্ষেত্রে মিফতাহ আল তিব বইটি তার সবচেয়ে বিখ্যাত গ্রন্থ। বইটি ১৯৭৯ খ্রিস্টাব্দে ইরানি তেহরান বিশ্ববিদ্যালয়ের সহযোগিতায় মুহাক্কিক মেহেদি কর্তৃক সম্পাদিত হয়ে তেহরানে প্রকাশিত হয়। ইবনে আবি উসাইবা চিকিৎসা বিজ্ঞানে ইবনে হিন্দুর অবস্থান উল্লেখ করে নিজের কিতাব উয়ুনুল আন্বা ফি তবাকাতুল আতিব্বায় নিম্নোক্তভাবে বলেছেন: “তিনি হলেন সম্মানিত অধ্যাপক আবুল ফারাজ আলী ইবনে হুসাইন ইবনে হিন্দু। তিনি বিজ্ঞান ও চিকিৎসা বিষয়ক বিখ্যাত কাজগুলিতে মহান ও বিশিষ্ট ব্যক্তি ছিলেন।”\nদর্শনের ক্ষেত্রে তিনি বেশ কয়েকটি নিবন্ধ লেখেন, যার মধ্যে সবচেয়ে বিখ্যাত ছিলো \"দার্শনিক পুনরুত্থানের বর্ণনার উপর একটি প্রবন্ধ\"। ইবনে হিন্দুর সাহিত্যিক মর্যাদা হিসাবে, ইবনে হিন্দুর কবিতা শব্দের সূক্ষ্মতা ও উদ্ভাবনী চিত্রের সৌন্দর্য দ্বারা আলাদা ছিল। কবিতায় তিনি গুরুতর ও হাস্যকর বিষয় নিয়ে কাজ করেছেন। আল-সালাবি তার বই আল-ইয়াতিমার ১ম খণ্ডে ১৩৫ পৃষ্ঠায় ইবনে হিন্দুকে এই বলে বর্ণনা করেন যে, তিনি ছিলেন এমন জ্ঞানী, যিনি কবিতায় বিশ্ব ছড়িয়েছিলেন এবং বাকপটু শব্দগুলোকে পরিমার্জিত করার দ্বারা ও দূরবর্তী উদ্দেশ্যগুলোকে কাছাকাছি নিয়ে আসার দ্বারা বিপথগামী অর্থ শিকারে গুণী মানুষকে একত্রিত করেন। দিমইয়াতুল কসর গ্রন্থে তাকে সাহিত্য ও গদ্যের রাজপুত্র হিসাবে বর্ণনা করা হয়েছে।\n\n\n== আরো দেখুন ==\nইসলামি বিশ্বে বিজ্ঞান ও প্রযুক্তির সময়রেখা\nবিমারিস্তান\nইসলামি বিশ্বের বিমারিস্তানগুলির তালিকা\nগোন্ডি শাপুর একাডেমি\nকালাউন কমপ্লেক্স\nনাসরীয় মারিস্তান\nসিদি ফেজ মারিস্তান\nআল আদুদি হাসপাতাল\nমধ্যযুগে ইসলামি বিশ্বের আবিষ্কারের তালিকা\nমধ্যযুগীয় ইসলামি বিশ্বে বিজ্ঞান\n\n\n== তথ্যসূত্র =="}