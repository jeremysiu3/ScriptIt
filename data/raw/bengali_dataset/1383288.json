{"pageid": 1383288, "title": "সান্দ্রো বত্তিচেল্লি", "url": "https://bn.wikipedia.org/wiki?curid=1383288", "content": "আলেসান্দ্রো ডি মারিয়ানো ডি ভান্নি ফিলিপেপি (আনু. ১৪৪৫ – ১৭ মে, ১৫১০),সান্দ্রো বত্তিচেল্লি (, BOH-tee-CHEL-ee, ইতালীয়: [ˈsandro bottiˈtʃɛlli]) অথবা বত্তিচেল্লি নামে অধিক পরিচিত। তিনি মুলত একজন ইতালীর প্রারম্ভিক রেনেসার চিত্রশিল্পী। ১৯ শতক পর্যন্ত মানুষ তার চিত্রকলার প্রকৃত মুল্যায়ন করতে পারে নি। পরবর্তীতে প্রিরাফায়েলিটিজ নামক একটি চিত্রকলা বিশেষজ্ঞ দল তার চিত্রকলার সুক্ষাতিসূক্ষ্ম বিশ্লেষণের মাধ্যমে মানুষকে তার কাজ সম্বন্ধে পরিচিত করতে থাকে। এরপর থেকেই বত্তিচেল্লীর চিত্রকর্ম তার রাজকীয় গুণের কারণেই মানুষের কাছে সমাদৃত এবং প্রশংসিত হয়।\nপৌরাণিক গল্পকথা ছাড়াও ধর্মীয় বিভিন্ন বিষয় (যেমন ম্যাডোনা এবং পুত্র নিয়ে এক ডজনের বেশি চিত্র এঁকেছেন। বেশিরভাগ এঁকেছেন গোলাকার টন্ডো আকৃতিতে) এবং কিছু আত্মপ্রকৃতিকে তিনি তার চিত্রাংকনের বিষয় হিসেবে নির্বাচন করেছেন। তাঁর সবচেয়ে সুপ্রসিদ্ধ কাজ হল দ্য বার্থ অব ভেনাস এবং প্রিমাভেরা উভয়ই ফ্লোরেন্সের উফিজি জাদুঘরের সংগ্রহে আছে। সেখানকার সংগ্রহশালায় বত্তিচেল্লির আরো অসংখ্য চিত্রকর্ম সংরক্ষিত আছে। বত্তিচেল্লি তার জীবনের বেশিরভাগ সময়ই ফ্লোরেন্সে কাটিয়েছেন। শুধুমাত্র ১৪৭৪ সালে অল্প কিছু মাসের জন্য তিনি পিসাতে এবং ১৪৮১-৮২ সালে তিনি রোমের সিস্টিন চাপেলে অবস্থান করে চিত্রাংকন করেছেন।\nবত্তিচেল্লির চিত্রকর্মের মধ্যে শুধুমাত্র মিস্টিক নেটিভিটি (National Gallery, London) চিত্রকর্মের সাল (১৫০১) চিত্রকর্মটিতে উল্লেখ করা আছে। যদিও তার অন্যান্য চিত্রকর্মের সাল তিনি উল্লেখ করেন নি, কিন্তু আর্কাইভ থেকে তার অন্যান্য চিত্রকর্মগুলো অঙ্কনের সময়ের একটা ধারণা পাওয়া যায়। যা থেকে তার চিত্রণরীতি কিরুপে বিবর্তিত হয়েছে তা বুঝা যায়। বত্তিচেল্লী অন্য কোনো শিক্ষকের অধীনে কাজ করতেন না। তিনি স্বাধীনভাবে আঁকতেন বিধায় সেসময় চিত্রাঙ্কনের দুনিয়ায় তিনি একজন প্রতিভাবান চিত্রশিল্পী হিসেবে প্রতিষ্ঠিত হয়েছিলেন। ১৪৮০ এর দশক তার সবচেয়ে সফল দশক হিসেবে বিবেচিত হয়। সে সময় তিনি ম্যাডোনা এবং বিভিন্ন পৌরাণিক গল্পগাথা নিয়ে চিত্রাঙ্কন করেছেন। ১৪৯০ এর দশকে তার চিত্রাঙ্কনের ধারায় পরিবর্তন আসে।\n\n\n== প্রাথমিক জীবন ==\nবত্তিচেল্লির জন্ম ফ্লোরেন্স শহরে, তার বাড়িটি যে রাস্তার উপর অবস্থিত সে রাস্তাটিকে এখনো বোরগো অনিসান্তি বলা হয়। তিনি সারাজীবন একই এলাকায় থাকতেন এবং তাকে বাড়ির কাছের গির্জায় সমাহিত করা হয়েছিল।  স্যান্ড্রোর পিতার নাম ট্যানার মারিয়ানো ডি ভানি ডি'আমেডিও ফিলিপেপি এবং মায়ের নাম স্মেরালদা ফিলিপেপি। তাদের চারজন সন্তানের মধ্যে একমাত্র বত্তিচেল্লিই প্রাপ্তবয়স্ক হওয়া অবধি বেচে ছিলেন। তার জন্মের তারিখ জানা যায়নি, তবে তার পিতার ট্যাক্স রিটার্নে তার বয়স ১৪৪৭ সালে দুই এবং ১৪৫৮ সালে তেরো বলে উল্লেখ করা হয়েছে, যার অর্থ তিনি অবশ্যই ১৪৪৪ থেকে ১৪৪৬ সালের মধ্যে জন্মগ্রহণ করেছেন।\n১৪৬০ খ্রিষ্টাব্দে বত্তিচেল্লির পিতা ট্যানার (যে পশুর চামড়া থেকে লেদার প্রস্তুত করে) হিসেবে তার ব্যবসা বন্ধ করে দেন এবং বত্তিচেল্লির ভাই এন্টনিওয়ের সাথে স্বর্ণ পিটিয়ে পাত তৈরী করার কাজে যুক্ত হন। এই পেশা বত্তিচেল্লির পরিবারকে বিভিন্ন ঘরানার আর্টিস্টের সংস্পর্শে নিয়ে আসে। জর্জিও ভাসারি, তার লাইভস অব দ্য মোস্ট এক্সিলেন্ট পেইন্টারস, স্কালপচর এবং আর্কিটেক্ট নিয়ে লেখা বইয়ে বলেছেন বত্তিচেল্লি প্রথমদিকে স্বর্ণকার হিসেবে প্রশিক্ষণ নিয়েছিলেন।\n১৪৬৪ খ্রিষ্টাব্দে তার পিতা ভিয়া ন্যুওভা (যাকে বর্তমানে ভিয়া ডেল্লা পরচেলানা বলা হয়) নামক একটি সড়কের কাছে বাড়ি ক্রয় করেন। ভিয়া ন্যুওভা ও ভিয়া বোরগো অনিসান্তি সড়ক পাশাপাশিই অবস্থিত। সান্দ্রো আনুমানিক ১৪৭০ খ্রিস্টাব্দ থেকে ১৫১০ খ্রিস্টাব্দ অবধি আমৃত্যু সেখানে বসবাস করেছেন। বত্তিচেল্লির ভাই জিওভানি এবং সাইমনও একই বাড়িতে থাকতেন। বত্তিচেল্লি পরিবারের সবচেয়ে উল্লেখযোগ্য প্রতিবেশী ছিল আমেরিগো ভেসপুচ্চি তার নামে আমেরিকার নামকরণ করা হয়। এই পরিবার পরবর্তীতে বত্তিচেল্লিকে পৃষ্ঠপোষকতা করে।\nসান্দ্রোর ভাই জিওভানির ডাকনাম ছিল বত্তিচেল্লিও। ইতালীতে যার অর্থ গোলগাল (ভারী স্বাস্থ্য)। তাকে এই নামে ডাকা হত কারণ তিনি একটু স্বাস্থ্যবান ছিলেন। ১৪৭০ খ্রিষ্টাব্দের একটি নথি থেকে জানা যায় সান্দ্রো নিজের নাম \"সান্দ্রো মারিয়ানো বত্তিচেল্লি\" হিসেবে পরিগ্রহণ করেছেন।\n\n\n== তথ্যসূত্র =="}