{"pageid": 1514087, "title": "ইউটিউবের সামাজিক প্রভাব", "url": "https://bn.wikipedia.org/wiki?curid=1514087", "content": "আমেরিকার অনলাইন ভিডিও শেয়ারিং ও সামাজিক যোগাযোগ মাধ্যম প্ল্যাটফর্ম ইউটিউব নানা ক্ষেত্রে সামাজিক প্রভাব ফেলেছে। কিছু কিছু ভিডিও সরাসরি বিশ্ব ঘটনাবলীকে প্রভাবিত করেছে। এমনও হয়েছে, যা সরাসরি বিশ্বব্যাপী গুরুত্বপূর্ণ ঘটনার মোড় ঘুরিয়ে দিয়েছে। এটি বিশ্বের সবচেয়ে বড় ভিডিও হোস্টিং ওয়েবসাইট এবং অ্যাডোবির মালিকানাধীন অ্যালেক্সা ইন্টারনেট এবং সিমিলারওয়েবের তথ্য অনুযায়ী, এটি বিশ্বে দ্বিতীয় সর্বাধিক পরিদর্শিত ওয়েবসাইট।যুক্তরাষ্ট্রে প্রাপ্তবয়স্কদের মধ্যে প্রায় ৮১% মানুষ ইউটিউব ব্যবহার করে।\nইউটিউব শুধু বিনোদনের জায়গা নয়, এটি বিশ্বের অন্যতম জনপ্রিয় সার্চ ইঞ্জিনও। এখানে নানা শিক্ষামূলক বিষয়বস্তু সহজেই বিনামূল্যে পাওয়া যায়। বিভিন্ন শিক্ষাপ্রতিষ্ঠানের পাঠ্যবস্তুর ভিডিও থেকে শুরু করে ব্যক্তিগতভাবে তৈরি \"কিভাবে করবেন\" ধরনের ভিডিও পর্যন্ত অনেক কিছুই এখানে পাওয়া যায়। বিশ্বজুড়ে ভিডিওর সহজলভ্যতা নতুন নতুন উদ্ভাবনকে ত্বরান্বিত করেছে। এটি বিভিন্ন দেশের মানুষকে একে অপরের কাজের ওপর ভিত্তি করে নতুন কিছু তৈরি করতে সাহায্য করেছে, একসঙ্গে কাজ করার সুযোগ দিয়েছে এবং গণ-সহযোগিতার মাধ্যমে সমাধান খুঁজতে সহায়তা করেছে।\nইউটিউব ব্যক্তি ও প্রতিষ্ঠানের মধ্যে যোগাযোগের মাধ্যম হিসেবেও কাজ করে। যেমন, বিশ্ববিদ্যালয়গুলো সম্ভাব্য শিক্ষার্থীদের সঙ্গে যোগাযোগ করতে পারে, আবার বিভিন্ন প্রতিষ্ঠান তাদের কর্মীদের সঙ্গে সংযোগ বজায় রাখতে পারে। অনেক ভিডিও সামাজিক বিভিন্ন সমস্যা নিয়ে সচেতনতা বাড়াতেও সাহায্য করে, যেমন— ধমক বা হুমকি দেওয়া (বুলিং), আত্মহত্যা, বা এলজিবিটি সম্পর্কিত বিষয়। বিশেষ করে বৃদ্ধ বা চলাফেরায় অসুবিধাগ্রস্ত মানুষের জন্য এটি সামাজিক সংযোগ বাড়ানোর সুযোগ করে দেয়। তবে ইউটিউবের সব ভিডিও ইতিবাচক প্রভাব ফেলে না। কিছু ভিডিও মানুষের জন্য ক্ষতিকর হতে পারে, যেমন—কোনো বিষয় দেখে দর্শকের মানসিক কষ্ট হওয়া, আত্মঘাতী চিন্তা আসা, বা বুলিং ও আত্মহত্যাকে উস্কে দেওয়া। এছাড়াও, ইউটিউবের সুপারিশকৃত ভিডিওর অ্যালগরিদম শিশুদের জন্য ক্ষতিকর কিছু বিষয় সামনে নিয়ে আসে। এমনকি, এটি টাইড পড চ্যালেঞ্জ-এর মতো বিপজ্জনক প্রবণতাগুলো প্রচার করতেও ভূমিকা রেখেছে।\nইউটিউব এখন \"চাক্ষুষ সাংবাদিকতা\" বা ভিজ্যুয়াল জার্নালিজমের জন্য গুরুত্বপূর্ণ একটি মাধ্যম হয়ে উঠেছে। এখানে একদিকে প্রতিষ্ঠিত সংবাদমাধ্যমগুলোর তৈরি পেশাদার কনটেন্ট থাকে, আবার অন্যদিকে সাধারণ মানুষের চোখে দেখা ঘটনাগুলোর ভিডিওও থাকে। কিছু স্বতন্ত্র বা বিকল্প সংবাদ সংস্থা ইউটিউবে নিজেদের চ্যানেল খুলেছে, যা অনেক ক্ষেত্রেই প্রচলিত টেলিভিশন সংবাদমাধ্যমের চেয়ে বেশি দর্শক আকর্ষণ করছে।\nইউটিউব গণতন্ত্রকে এগিয়ে নিয়ে যেতে সাহায্য করেছে, কারণ এটি ব্যক্তিগত রাজনৈতিক মতামতের অবাধ প্রকাশের  স্বাধীনতা দিয়েছে। যেমন, আরব বসন্তের প্রতিবাদের ভিডিওগুলিকে জাতীয় সীমানা অতিক্রম করতে সক্ষম করে, যার ফলে সময় প্রতিবাদীদের ভিডিও জাতীয় সীমানা পেরিয়ে ছড়িয়ে পড়েছিল, যা কিছু সরকারকে ইউটিউব নিষিদ্ধ বা সেন্সর করতে বাধ্য করেছিল। প্রচলিত রাজনীতিতেও ইউটিউব গুরুত্বপূর্ণ ভূমিকা নিয়েছে। এখন রাজনৈতিক প্রচারের ক্ষেত্রে এটি সরাসরি ডাকযোগে প্রচারের চেয়েও বেশি কার্যকর হয়ে উঠেছে। বিভিন্ন দেশের রাজনীতিবিদ ও সরকার জনগণের সঙ্গে সরাসরি যোগাযোগ করতে এবং নিজেদের নীতিগুলো তুলে ধরতে ইউটিউব ব্যবহার করছে। তবে ইউটিউবের সুপারিশকৃত ভিডিওর অ্যালগরিদমকে নিয়েও সমালোচনা রয়েছে। এটি অনেক সময় চরমপন্থী কনটেন্ট, বিশেষ করে ডানপন্থী উগ্রবাদ ষড়যন্ত্রমূলক প্রচারণার সুপারিশ করে বলে প্রমাণিত হয়েছে। এ কারণে ইউটিউবকে রাজনৈতিক উগ্রবাদের হাতিয়ার হিসেবে ব্যবহারের অভিযোগ উঠেছে। একই সঙ্গে, বিভ্রান্তিকর বা মিথ্যা তথ্য নিয়ন্ত্রণে ইউটিউবের যথেষ্ট ব্যবস্থা না নেওয়ার জন্যও সমালোচনা করা হয়েছে।\nইউটিউবের ভিডিও দেখার পরিসংখ্যান (স্ট্রিমিং ডাটা) অনেক ক্ষেত্রে গ্রাহকদের মতামত বোঝার জন্য ব্যবহৃত হয়, যা বাজারজাতকরণ বা বিজ্ঞাপনী সিদ্ধান্ত নেওয়ার ক্ষেত্রে সহায়ক হয়। বড় বড় তারকা এবং বৃহৎ কোম্পানিগুলি, বিশেষ করে সংগীত প্রযোজনা সংস্থাগুলো, ইউটিউবকে লক্ষ্যভিত্তিক বিজ্ঞাপনের মাধ্যম হিসেবে ব্যবহার করছে। তারা ব্যানার বিজ্ঞাপন ও ভিডিও নির্মাতাদের সঙ্গে চুক্তি করে ভিডিওর মধ্যেই পণ্য প্রচার করছে। অন্যদিকে, ব্যক্তিরাও বিজ্ঞাপনদাতাদের সঙ্গে অংশীদারিত্ব করে নিজেদের দর্শকসংখ্যা বাড়াচ্ছে। ইউটিউবের \"পার্টনার প্রোগ্রাম\" কনটেন্ট নির্মাতাদের ভিডিও থেকে আয় করার সুযোগ দেয়। শীর্ষ পর্যায়ের কনটেন্ট নির্মাতারা ইউটিউব থেকে বছরে ৩০-৫০ মিলিয়ন ডলার পর্যন্ত আয় করছে।\n\n\n== সংস্কৃতির উপর প্রভাব ==\n\n\n=== শিক্ষা এবং জ্ঞানের প্রসার ===\n\n২০১০ সালে সমষ্টির মাধ্যমে উদ্ভাবনের গতি ত্বরান্বিত করা (ক্রাউড-এক্সিলারেটেড ইনোভেশনের) বিষয়ক তার টেড বক্তৃতায়, কিউরেটর ক্রিস অ্যান্ডারসন বলেন, মানুষের মস্তিষ্ক উচ্চ-গতির ভিডিওর তথ্য বিশ্লেষণে \"বিশেষভাবে উপযোগী।\" তিনি বলেন, লেখার মাধ্যমে যোগাযোগের চেয়ে মুখোমুখি কথোপকথনের শক্তি অনেক বেশি, কারণ এটি \"লক্ষ লক্ষ বছরের বিবর্তনের মাধ্যমে নিখুঁত\" হয়ে উঠেছে। ইউটিউবের কিছু কন্টেন্ট নির্মাতার উদাহরণ দিয়ে তিনি ব্যাখ্যা করেন, \"গুটেনবার্গ যেমন লেখার জগতে বিপ্লব ঘটিয়েছিলেন, অনলাইনে ভিডিও ঠিক তেমনভাবেই মুখোমুখি যোগাযোগের নতুন দিগন্ত খুলে দিয়েছে।\" তিনি আরও বলেন, অনলাইন ভিডিও বিজ্ঞানের অগ্রগতিকে নাটকীয়ভাবে ত্বরান্বিত করতে পারে এবং ভিডিও নির্মাতারা \"মানব ইতিহাসের সবচেয়ে বড় শিক্ষা যুগের সূচনা\" করতে চলেছেন।\n২০০৬ সালে সালমান খান, যিনি একসময় একটি হেজ ফান্ড বিশ্লেষক ছিলেন, তার কাজিনের জন্য ইউটিউবে শিক্ষামূলক ভিডিও তৈরি করা শুরু করেন। পরে সেটাই ধীরে ধীরে বড় হতে থাকে এবং ফোর্বস -এর সাংবাদিক মাইকেল নোয়ের  এটিকে \"বিশ্বের বৃহত্তম স্কুল\" হিসাবে বর্ণনা করেছিলেন। খান একাডেমি নামে পরিচিত এই অলাভজনক প্রতিষ্ঠান ২০১২ সালে দশ মিলিয়নের বেশি শিক্ষার্থীকে বিনামূল্যে শিক্ষা দিচ্ছিল এবং তখন এর বার্ষিক পরিচালন ব্যয় ছিল প্রায় ৭ মিলিয়ন ডলার। ২০১৩ সালের শেষ দিকে, খান একাডেমির ইউটিউব চ্যানেলগুলোর সংখ্যা ২৬,০০০-এ পৌঁছায়, যেখানে আপলোড করা ভিডিওগুলো মোট ৩৭২ মিলিয়ন বার দেখা হয়েছিল। মাইকেল নোয়ের মতে, প্রযুক্তি অবশেষে শিক্ষা ব্যবস্থায় বড় পরিবর্তন আনতে সক্ষম হয়েছে। এর কারণ হিসেবে তিনি উল্লেখ করেন—সুলভ ব্রডব্যান্ড ইন্টারনেট, কম খরচে কনটেন্ট তৈরি ও ছড়িয়ে দেওয়ার সুযোগ, দ্রুত প্রসারমান মোবাইল ডিভাইস, অনলাইন শিক্ষাকে স্বীকৃতি দেওয়ার সামাজিক প্রবণতা, এবং প্রযুক্তিতে অভ্যস্ত নতুন প্রজন্ম, যারা নিজেদের সময় ও গতিতে শিক্ষা গ্রহণ করতে আগ্রহী।\nঅনেক সরকারি স্কুল, অলাভজনক সংস্থা ও চার্টার স্কুল শিক্ষক প্রশিক্ষণ এবং পেশাগত দক্ষতা উন্নয়নের জন্য ইউটিউবে শিক্ষকদের তৈরি মানসম্পন্ন ভিডিও ব্যবহার করে।\nটেড টকসও ইউটিউবের মাধ্যমে জ্ঞান ছড়িয়ে দেওয়ার ক্ষেত্রে গুরুত্বপূর্ণ ভূমিকা রেখেছে। প্রযুক্তি সাংবাদিক স্টিভেন লেভির মতে, টেড বক্তৃতাগুলো বুদ্ধিবৃত্তিক চর্চার ক্ষেত্রে \"একটি উচ্চাকাঙ্ক্ষী মানদণ্ড\" হিসেবে গণ্য হয়। ইউটিউবের \"TEDtalksDirector\" চ্যানেলে আপলোড করা প্রায় ২,৫০০ টেড বক্তৃতার ভিডিও ২৫০ মিলিয়ন বারেরও বেশি দেখা হয়েছে।\nআরও ছোট পরিসরে, ব্যক্তি পর্যায়েও ইউটিউব জ্ঞান বিনিময়ের গুরুত্বপূর্ণ মাধ্যম হয়ে উঠেছে। অনেকেই \"কিভাবে কী করতে হয়\" এমন ভিডিও তৈরি করে বিভিন্ন বিষয়ে তাঁদের দক্ষতা শেয়ার করেন। উদাহরণস্বরূপ, কেউ প্রসাধনী বিষয়ে ভিডিও তৈরি করেন, আবার ফোর্ড মডেলসের মতো কোম্পানিগুলো ব্র্যান্ড প্রচারের জন্য \"কীভাবে করবেন\" ভিডিও ব্যবহার করে।\nতবে, ইউটিউবে থাকা স্বাস্থ্যবিষয়ক তথ্য নিয়ে জনস্বাস্থ্য গবেষকদের মধ্যে উদ্বেগ রয়েছে। গবেষণাগুলো দেখিয়েছে যে, ভুল বা সন্দেহজনক তথ্য সত্য বলে উপস্থাপন করা হলে তা রোগীদের জন্য ক্ষতিকর হতে পারে।\n\n\n==== অনুসন্ধানযোগ্য তথ্য ভান্ডার ====\nফরেস্টার রিসার্চ এক বিশ্লেষকের মতে, ইউটিউব শুধু বিশ্বের সবচেয়ে বড় ভিডিও প্ল্যাটফর্মই নয়, ২০১২ সালের জানুয়ারি পর্যন্ত এটি ছিল বিশ্বের দ্বিতীয় জনপ্রিয়তম সার্চ ইঞ্জিন। তবে, ইউটিউবে অনুসন্ধান করা যায় মূলত ভিডিওর শিরোনাম ও ট্যাগের মাধ্যমে, সরাসরি ভিডিওর ভেতরের সামগ্রী দ্বারা নয়।\n\n\n=== ছড়িয়ে থাকাসম্প্রদায়ের মাধ্যমে উদ্ভাবনকে ত্বরান্বিত করা ===\n২০০৫ সালে ইউটিউব চালু হওয়ার পরের বছরেই কিছু ভিডিও নির্মাতা বিপুল দর্শক আকর্ষণ করতে শুরু করেন। অন্যদিকে, কেউ কেউ নিজেদের মতো ছোট কিন্তু ঘনিষ্ঠ কমিউনিটি তৈরি করে ফেলেন, যেখানে দর্শক ও নির্মাতারা একে অপরের ভিডিও দেখতেন এবং মতামত বিনিময় করতেন। ২০১০ সালে, টেড কিউরেটর ক্রিস অ্যান্ডারসন বলেছিলেন যে, ইউটিউব এমন একটি পরিবেশ তৈরি করেছে যেখানে বিশ্বের বিভিন্ন প্রান্তে থাকা ব্যক্তিরা নিজেদের শেখা দক্ষতা ভিডিওর মাধ্যমে শেয়ার করেন। এতে অন্যরাও অনুপ্রাণিত হয়ে নিজেদের দক্ষতা উন্নত করতে চান, যার ফলে নতুন নতুন উদ্ভাবন ও পরিবর্তন দেখা যায়। লিজিয়ন অফ এক্সট্রাঅর্ডিনারি ড্যান্সার্সের (Legion of Extraordinary Dancers) এর প্রযোজক জন এম. চু এই প্রসঙ্গে বলেন, \"এটা যেন পুরো বিশ্বজুড়ে এক বিশাল অনলাইন ল্যাবরেটরি\", যেখানে \" জাপানের একদল তরুণ ডেট্রয়েটের কারও তৈরি করা ইউটিউবে নাচের ভিডিও দেখে সেটাকে নিজেদের মতো করে পরিবর্ধিত করছে, তারপর কয়েক দিনের মধ্যে নতুন একটি সংস্করণ তৈরি করছে। আবার ক্যালিফোর্নিয়ার কিছু কিশোর সেই জাপানি ভিডিওর সঙ্গে ফিলাডেলফিয়ার নাচের ধাঁচ যোগ করে একেবারে নতুন এক নৃত্যশৈলী তৈরি করছে।\" এভাবে নাচ, সংগীতসহ অনেক ক্ষেত্রেই ইউটিউব উদ্ভাবনকে ত্বরান্বিত করেছে। চু বলেন, ইন্টারনেটের কারণে নৃত্যশিল্পের বিবর্তন ঘটছে, আর সাংবাদিক ভার্জিনিয়া হেফারনান বলেন, কিছু সংগীত ভিডিও আসলে \"বিশ্বব্যাপী ক্ষুদ্র সংস্কৃতির জানালা\" হয়ে উঠেছে।\n২০০৫ সালে, এক গিটারিস্ট ইউটিউবে \"ক্যানন রক\" ক্যানন ইন ডি গানের একটি কভার আপলোড করেছিলেন। তিনি চেয়েছিলেন, দর্শকেরা তার বাজনার ওপর মতামত দিক। ভিডিওটি রাতারাতি জনপ্রিয় হয়ে ওঠে, কয়েক মিলিয়ন বার দেখা হয় এবং শত শত মানুষ একই গান কভার করতে শুরু করেন। এটি \"প্রভাব, অনুকরণ ও অনুপ্রেরণার\" একটি নতুন প্রক্রিয়া তৈরি করে। দ্য নিউ ইয়র্ক টাইমস--এর সাংবাদিক ভার্জিনিয়া হেফারনান বলেন, এই ধরনের ভিডিও শুধু ইউটিউবের জন্য নয়, সংস্কৃতির বিস্তার এবং এমনকি ধ্রুপদী সংগীতের ভবিষ্যতের জন্যও \"আশ্চর্যজনক প্রভাব\" ফেলতে পারে।\nইউটিউব নতুন আবিষ্কারের প্রচার ও বাজার যাচাই করার জন্য উদ্ভাবকদের একটি বড় প্ল্যাটফর্ম প্রদান করেছে—যদিও এটি সরাসরি মুনাফা অর্জনের মাধ্যম নয়—যার মাধ্যমে তারা প্রবন্ধ লেখা বা সম্মেলনে বক্তৃতা দেওয়ার চেয়ে দ্রুত এবং ব্যাপকভাবে উদ্ভাবন প্রচার করতে পারে। হোমব্রু কম্পিউটার ক্লাবের একটি বিশ্বব্যাপী অনলাইন সহযোগিতামূলক \"সভা\", ভিডিওর মাধ্যমে ভার্চুয়ালি অনুষ্ঠিত হয়।\nগুগল ইউটিউব কেনার তিন বছর পর, যখন \"বড় প্রযোজনা সংস্থাগুলো এই প্ল্যাটফর্মে আধিপত্য বিস্তার করতে শুরু করেছিল, তখনও ইউটিউব নতুন ধরণের সৃজনশীল প্রকাশের সুযোগ তৈরি করছিল।\" নিউ ইয়র্ক টাইমস ম্যাগাজিনের এর এক সাংবাদিক উল্লেখ করেন যেযে, অপেশাদার কন্টেন্ট নির্মাতারা নতুন নতুন \"অণুবর্গ \" তৈরি করে নির্দিষ্ট দর্শকদের জন্য ভিডিও বানাচ্ছেন, যা মিলিতভাবে এক নতুন \"শিল্পজগৎ\" গড়ে তুলছে।\n\n\n=== সহযোগিতা এবং ক্রাউডসোর্সিং ===\n\n২০০৯ সালে কার্নেগি হলে অনুষ্ঠিত ইউটিউব সিম্ফনি অর্কেস্ট্রা এবং ২০১০ সালের একাডেমি পুরস্কার অনুষ্ঠানে পরিবেশন করা দ্য লিজিয়ন অফ এক্সট্রাঅর্ডিনারি ড্যান্সার্সের —এই প্রকল্পগুলোর, মাধ্যমে সারা বিশ্বের শিল্পীদের অনলাইনে তাদের প্রতিভা প্রদর্শনের সুযোগ দেওয়া হয়েছিল। নির্বাচিত শিল্পীরা একত্রিত হয়ে একই মঞ্চে পারফর্ম করেছিলেন, যা ইউটিউবের মাধ্যমে প্রতিভা অন্বেষণের এক নতুন দিগন্ত উন্মোচন করেছিল।\nএর পরের ধাপে, শিল্পীরা একসঙ্গে পারফর্ম না করেও, বিভিন্ন স্থান থেকে আলাদা আলাদা পারফরম্যান্স রেকর্ড করে তা একত্রিত করে একটি সম্পূর্ণ পরিবেশনা তৈরি করেছেন। এক্ষেত্রে লিসা ল্যাভির-এর ৫৭ জন শিল্পীর অংশগ্রহণে নির্মিত \" উই আর দ্য ওয়ার্ল্ড ২৫ ফর হাইতি (ইউটিউব সংস্করণ) \" গানটির উদাহরণ দেওয়া যেতে পারে। এটি ২০১০ সালের হাইতির ভূমিকম্পে ক্ষতিগ্রস্তদের জন্য অনুদান সংগ্রহের উদ্দেশ্যে তৈরি করা হয়েছিল। একইভাবে, টোকিও টাইমস উল্লেখ করেছে যে জে রাইস-এর \"উই প্রে ফর ইউ\" গানটিও ২০১১ সালের তোহোকু ভূমিকম্প ও সুনামির ক্ষতিগ্রস্তদের সহায়তার জন্য নির্মিত হয়েছিল। এসব উদ্যোগ প্রমাণ করে যে, ইন্টারনেটের মাধ্যমে বিভিন্ন স্থানের মানুষ একত্র হয়ে দাতব্য কর্মকাণ্ডে অবদান রাখতে পারে।\n২০১১ সালে মুক্তিপ্রাপ্ত \"লাইফ ইন আ ডে\", চলচ্চিত্রটি ইউটিউবের সঙ্গে অংশীদারিত্বে তৈরি একটি পূর্ণদৈর্ঘ্য তথ্যচিত্র। এতে ৮০,০০০ জন অংশগ্রহণকারীর পাঠানো ৪,৫০০ ঘণ্টার অপেশাদার ভিডিও ফুটেজ থেকে নির্বাচিত দৃশ্য ব্যবহার করা হয়েছিল। এটি ছিল প্রথম ক্রাউডসোর্সিং-এর মাধ্যমে নির্মিত ব্যবহারকারী-সৃষ্ট চলচ্চিত্র, যা সিনেমা হলে মুক্তি পেয়েছিল। পরিচালক কেভিন ম্যাকডোনাল্ড বলেন, \"এই সিনেমা ইন্টারনেট, বিশেষ করে ইউটিউব না থাকলে সম্ভব হতো না।\"\n\n\n=== সামাজিক সমস্যা সম্পর্কে সচেতনতা বৃদ্ধি ===\n\nহতাশাগ্রস্ত বা আত্মহত্যাপ্রবণ এলজিবিটি  কিশোর-কিশোরীদের উদ্দেশ্যে \"ইট গেটস বেটার\" নামে উৎপীড়ণ (বুলিং) বিরোধী প্রকল্প শুরু হয়। প্রথমে এই কার্যক্রম শুধুমাত্র ভিডিওর মাধ্যমে হত। কয়েক সপ্তাহের মধ্যে শত শত মানুষ—যাদের মধ্যে অনেক সেলিব্রিটিও ছিলেন—এই উদ্যোগের প্রতিক্রিয়ায় নিজেদের  \"ইট গেটস বেটার\" ভিডিওপ্রকাশ করেন। এমনকি দুই মাসের মধ্যেই যুক্তরাষ্ট্রের প্রেসিডেন্ট বারাক ওবামা, হোয়াইট হাউসের কর্মকর্তা এবং বেশ কয়েকজন মন্ত্রীও নিজেদের ভিডিওর মাধ্যমে এই উদ্যোগকে সমর্থন জানান। এছাড়া, উৎপীড়ণ-এর শিকার ব্যক্তিদের অভিজ্ঞতা শেয়ার করা \"ফ্ল্যাশকার্ড\" ভিডিও, প্রাপ্তবয়স্কদের উৎসাহমূলক বার্তা এবং পাবলিক সার্ভিস অ্যানাউন্সমেন্ট (PSA)-এর মাধ্যমে ইউটিউবে উৎপীড়ণ বিরোধী প্রচারণা চালানো হয়েছে। এমনকি মিউজিক ভিডিওর মাধ্যমেও উৎপীড়ণ বিরোধী বার্তা ছড়ানো হয়েছে। উদাহরণস্বরূপ, অভিভাবকত্ব সম্পর্কিত লেখিকা রোজালিন্ড ওয়াইজম্যান রোজালিন্ড ওয়াইজম্যান বলেছেন যে, জনপ্রিয় সংগীত দল আহমির-এর \" পারফেক্ট \" গানের ইউটিউব কভার এতই শক্তিশালী ছিল যে, নির্মাতারা \"(তথাকথিত বিশেষজ্ঞদের) শেখানোর মতো দক্ষতা দেখিয়েছিল।\"\n১৫ বছর বয়সী আমান্ডা টড তার আত্মহত্যার এক মাস আগে ইউটিউবে একটি ভিডিও পোস্ট করেছিলেন, যার শিরোনাম ছিল \"মাই স্টোরি: স্ট্রাগলিং, বুলিং, সুইসাইড, সেল্ফ - হার্ম\" (My story: Struggling, bullying, suicide, self harm - আমার গল্প: সংগ্রাম, উৎপীড়ন, আত্মহত্যা, আত্ম-ক্ষতি )। তার মৃত্যুর পর, ভিডিওটি বিশ্বব্যাপী আলোচনার কেন্দ্রে আসে, এবং ন্যাশনাল পোস্ট এটিকে \"আন্তর্জাতিক আলোড়ন সৃষ্টিকারী\" বলে অভিহিত করে। তবে, এই ব্যাপক প্রচার কিছু বিতর্কের জন্ম দেয়। মনোবিজ্ঞানীরা মনে করেন, মানসিক স্বাস্থ্য নিয়ে আলোচনা হওয়া গুরুত্বপূর্ণ, তবে কিছু সময় অতিরিক্ত 'মিডিয়া প্রচার\" নতুন করে আত্মহত্যার প্রবণতা বাড়াতে পারে। আমান্ডার মৃত্যুর পর সাধারণ মানুষের প্রতিক্রিয়া যেমন তীব্র হয়, তেমনি সরকারও দ্রুত ব্যবস্থা গ্রহণ করে। উৎপীড়ন প্রতিরোধ এবং এই সমস্যার ব্যাপ্তি নির্ধারণের জন্য জাতীয় পর্যায়ে একটি কৌশল প্রণয়নের উদ্যোগ নেওয়া হয়।\nঅনেক ইউটিউব ব্যক্তিত্ব তাদের জনপ্রিয়তা ব্যবহার করে সমাজে ইতিবাচক পরিবর্তন আনার চেষ্টা করেছেন। উদাহরণস্বরূপ, টাইলার ওকলে এলজিবিটিকিউ তরুণদের জন্য কাজ করা দ্য ট্রেভর প্রজেক্টের জন্য লক্ষাধিক ডলার তহবিল সংগ্রহ করেছেন। এই সংস্থাটি সংকটকালীন সহায়তা এবং আত্মহত্যা প্রতিরোধমূলক কাজ করে থাকে।\n২০০৬ সালে হংকং-এর বাসে তোলা একটি ভিডিও, যা বাস আঙ্কেল নামে পরিচিত, ব্যাপক জনপ্রিয়তা লাভ করে। এতে দেখা যায়, এক ব্যক্তি তার পাশের যাত্রীকে উচ্চস্বরে ফোনে কথা বলা কমানোর অনুরোধ করেন, আর এই অনুরোধে রেগে গিয়ে ওই ব্যক্তি তীব্র বাগবিতণ্ডা শুরু করেন। এই ভিডিওটি শুধু বিনোদন নয়, বরং হংকং-এর শহুরে সংস্কৃতি এবং সামাজিক চাপের প্রতিফলন হিসেবেও বিবেচিত হয়েছে। বিশেষজ্ঞদের মতে, এই ভিডিওটি এমন একটি শহরের \"সমষ্টিগত মানসিক চাপ\" প্রকাশ করে, যেখানে সাধারণত মানুষ তাদের অনুভূতি প্রকাশ করে না, বরং নীরবে সহ্য করতে অভ্যস্ত।\n\n\n=== মূল্যবোধ এবং মানদণ্ডের উপর প্রভাব ===\n২০০৯ সালে এন্টারটেইনমেন্ট উইকলি  \"ইউটিউবকে তাদের \"১০০ সর্বশ্রেষ্ঠ\" তালিকায় অন্তর্ভুক্ত করেছিল, তবে এটি কিছুটা ব্যঙ্গাত্মকভাবে উল্লেখ করেছিল যে ইউটিউব হলো \"পিয়ানো বাজানো বিড়াল, সেলিব্রিটিদের হাস্যকর ভুল এবং অতিরিক্ত উৎসাহী ঠোঁট এর সাথে সামঞ্জ্যস্য করে অনুকরণকারীদের (লিপ-সিঙ্ক) জন্য নিরাপদ আশ্রয়স্থল।\" ২০১০ সালে, অ্যাডভারটাইজিং এজ -এর সাংবাদিক মাইকেল লিয়ারমন্ট ইউটিউবের তৎকালীন সর্বাধিক দেখা ভিডিও \"চার্লি বিট মাই ফিঙ্গার (Charlie Bit My Finger)\"  উদাহরণ হিসেবে উল্লেখ করে বলেছিলেন, দর্শকরা আর ঐতিহ্যগতভাবে \"মানসম্পন্ন\" বলে বিবেচিত বিষয়বস্তু বেছে নিচ্ছে না, ইন্টারনেট মানের ধারণাকে হত্যা করেছে এবং পুনরায় সংজ্ঞায়িত করেছে। তিনি যুক্তি দেন যে ইন্টারনেট সাংবাদিকতা মূলত \"অর্থনৈতিকভাবে সীমিত এবং প্রত্যাশার দিক থেকে কম মানসম্পন্ন\", যা অফলাইন সাংবাদিকতার তুলনায় কম পেশাদার। এই ধারায়, GroupM- এর সিইও-কে উদ্ধৃত করে বলেন যে, কর্তৃত্বের চেয়ে জনপ্রিয়তার উপর বেশি গুরুত্ব দেওয়া হয়েছে। এই প্রসঙ্গে অ্যাসোসিয়েটেড কন্টেন্টের (বর্তমানে ইয়াহু! ভয়েসেস ) এর সিইও মন্তব্য করেছিলেন যে মানুষ ধীরে ধীরে অপরিচিত উৎস থেকেও তথ্য গ্রহণে স্বাচ্ছন্দ্য বোধ করছে। তার মতে, \"মানসম্পন্ন\" বিষয়বস্তুর সংজ্ঞা বদলেছে, এখন এটি পেশাদারদের নির্ধারণ করা মানদণ্ডের ওপর নির্ভর না করে বরং সময়োপযোগিতা এবং উপযোগিতার ওপর নির্ভর করছে। বিঅন্যদিকে, ২০১২ সালে ইউটিউবের কন্টেন্ট কৌশল বিভাগের প্রধান বেন রেলেস বলেন, বেশিরভাগ ভাইরাল ভিডিও আসলে পরিকল্পিতভাবে তৈরি করা হয় এবং স্বতঃস্ফূর্তভাবে ভাইরাল হয় না। তবে তিনি এটাও উল্লেখ করেন যে, ইউটিউবের দর্শকরা উচ্চমানের পরিবেশনার চেয়ে \"নির্ভেজাল এবং বাস্তব\" সামগ্রীকেই বেশি পছন্দ করে।\n\n\n=== ব্যক্তিগত সংযোগ এবং পরিচয় ===\n২০০৮ সালে, সাংস্কৃতিক নৃতত্ত্ববিদ মাইকেল ওয়েশ লক্ষ্য করেন যে ইউটিউবের ভ্লগার এবং দর্শকরা এক ধরনের গভীর সংযোগ অনুভব করতে পারে। তাদের মধ্যে দূরত্ব এবং অজ্ঞাতনামা থাকা তাদের প্রচলিত সামাজিক নিয়মের (যেমন অপরিচিত ব্যক্তির দিকে একদৃষ্টিতে তাকানো ঠিক নয়) প্রভাব থেকে মুক্ত রাখে। এই সংযোগের অনুভূতি \"সাংস্কৃতিক বিপর্যয়ের\" যখন মানুষ একদিকে নিজেদের স্বাধীনতা ও ব্যক্তিস্বাতন্ত্র্য প্রকাশ করতে চায়, আবার অন্যদিকে সমাজ ও সম্পর্ককেও মূল্য দেয়।\n২০১১ সালে উইলো স্কোবি ইউটিউবের নৃতাত্ত্বিক গুরুত্ব নিয়ে আলোচনা করেন এবং বলেন যে ইউটিউব কিছু মানুষের জন্য সত্যিকার অর্থে \"পরিবর্তনকারী অভিজ্ঞতা\" সৃষ্টি করতে পারে। এমনকি কিছু ব্যক্তি নিজেদের \"ইউটিউবার\" পরিচয়ে গর্বিত বোধ করেন।\n\n\n=== প্রচলিত গণমাধ্যমের ব্যাঘাত ===\nসঙ্গীত স্ট্রিমিং পরিষেবা নিয়ে আলোচনা করতে গিয়ে, দ্য ওয়াশিংটন পোস্টে- এর সঙ্গীত সমালোচক ক্রিস রিচার্ডস  লিখেছেন যে \"ইউটিউব আসলে কখনোই মূলত একটি সংগীত প্ল্যাটফর্ম হওয়ার উদ্দেশ্যে তৈরি হয়নি, তবুও এটি আকস্মিকভাবে বিশ্বের সবচেয়ে বেশি পরিদর্শিত এবং বহুমুখী সংগীত প্ল্যাটফর্মে পরিণত হয়েছে।\" তার মতে, ইউটিউবের জনপ্রিয়তা এসেছে এই কারণে যে এটি একটি নির্দিষ্ট সঙ্গীতকে অন্যান্য মিডিয়া এবং সামগ্রিক অভিজ্ঞতার সাথে সংযুক্ত করে, যা এর \"আপ নেক্সট\" অ্যালগরিদমের মাধ্যমে বিভিন্ন ধরনের কনটেন্টের মুখোমুখি হওয়ার সুযোগ করে দেয়। রিচার্ডস ইউটিউবের ব্যাপক মোবাইল অ্যাক্সেসিবিলিটি, বিশাল ভিডিও লাইব্রেরি, দৃৃশ্যমানতা, বহনযোগ্যতা, চাহিদামতো কনটেন্ট দেখার সুবিধা এবং মন্তব্যের মাধ্যমে সরাসরি যোগাযোগের সুযোগকে এর সাফল্যের মূল কারণ হিসেবে উল্লেখ করেন। তিনি মন্তব্য করেন যে ইউটিউবের মাসে এক বিলিয়নেরও বেশি সঙ্গীত শ্রোতা থাকা যেন \"একটি টেলিভিশন-ধ্বংসী কোম্পানির বিস্ময়কর সাফল্য।\"\n\n\n=== দর্শকদের উপর নেতিবাচক প্রভাব ===\nগবেষণায় দেখা গেছে, যেসব ভিডিও শিশুদের ভয় দেখায় বা উত্তেজিত করে, সেগুলোই সবচেয়ে বেশি দেখা হয়। এর প্রধান কারণ হল ইউটিউবের অ্যালগরিদম-নির্ভর চাহিদা নির্ধারণ এবং স্বয়ংক্রিয় সম্পাদনা ব্যবস্থা।  তবে এই স্বয়ংক্রিয় তদারকি পদ্ধতি কার্যকর নয় এবং সহজেই এড়ানো যায়। খুব ছোট শিশুরা সাধারণত একই ভিডিও বারবার দেখে, যার ফলে তারা কিছু ভিডিওর প্রতি বিশেষভাবে সংবেদনশীল হয়ে পড়ে। এই ভিডিওগুলোর মধ্যে কিছুতে অদ্ভুত, যৌন ইঙ্গিতপূর্ণ, ক্ষোভজনক বা সহিংস বিষয়বস্তু থাকতে পারে। গবেষক, অভিভাবক এবং ভোক্তা অধিকার সংগঠনগুলোর দাবি, ইউটিউব দীর্ঘদিন ধরে অনুপযুক্ত কনটেন্ট নিয়ন্ত্রণের প্রতিশ্রুতি দিলেও এর অ্যালগরিদম এবং ডিফল্ট অটোপ্লে ফিচার শিশুদের সামনে এখনো \"সহিংস দৃশ্য, মাদক সংক্রান্ত ইঙ্গিত, যৌন উত্তেজক উপাদান এবং কুরুচিপূর্ণ, বর্ণবিদ্বেষী ভাষা\" তুলে ধরে। এতে অভিভাবকদের জন্য শিশুদের ভিডিও দেখার অভিজ্ঞতা পুরোপুরি নিয়ন্ত্রণ করা কঠিন হয়ে পড়ে। এছাড়া, ২০১৯ সালের সেপ্টেম্বরে ইউটিউবের মালিক সংস্থা গুগল শিশুদের অনলাইন গোপনীয়তা সুরক্ষা আইন (Children’s Online Privacy Protection Act -COPPA) ঙ্ঘন করে অভিভাবকের সম্মতি ছাড়া শিশুদের ব্যক্তিগত তথ্য সংগ্রহ করার জন্য ১৭০ মিলিয়ন ডলার জরিমানা দিতে বাধ্য হয়। এটি ছিল ফেডারেল ট্রেড কমিশন (Federal Trade Commission - FTC) -এর আগের ৫.৭ মিলিয়ন ডলারের রেকর্ডের চেয়েও বড় অঙ্ক, যদিও এটি গুগলের সেই ত্রৈমাসিক মুনাফার মাত্র ১.৭%।\nকিছু ইউটিউব কনটেন্ট নির্মাতা অ্যালগরিদমের সুবিধা নিয়ে বেশি দর্শক টানতে এমন কনটেন্ট তৈরি করেছে যা বাস্তবে দর্শকদের শারীরিক ক্ষতির কারণ হতে পারে। উদাহরণস্বরূপ, টাইড পড চ্যালেঞ্জ  নামে একটি ইন্টারনেট মিম যা কিশোর-কিশোরীদের লন্ড্রি ডিটারজেন্টযুক্ত ক্যাপসুল খাওয়ার চ্যালেঞ্জ দেয়, যা তাদের স্বাস্থ্যের জন্য মারাত্মক বিপজ্জনক।\n\n\n== সাংবাদিকতা ==\nপিউ রিসার্চ সেন্টারের একটি গবেষণায় দেখা গেছে যে ইউটিউবে নতুন এক ধরনের \"দৃশ্যমান সাংবাদিকতা\" বিকশিত হয়েছে, যেখানে সাধারণ নাগরিকদের প্রত্যক্ষ অভিজ্ঞতা এবং প্রতিষ্ঠিত সংবাদ সংস্থাগুলোর প্রতিবেদন মিলিত হয়ে নতুন ধরনের কনটেন্ট তৈরি হচ্ছে। গবেষণায় উঠে এসেছে যে ইউটিউবে সবচেয়ে বেশি দেখা সংবাদ ভিডিওগুলোর ৫১% সংবাদ সংস্থাগুলোর তৈরি, কিন্তু ৩৯% সংবাদ প্রতিবেদন মূলত সংবাদ সংস্থাগুলো তৈরি করলেও সেগুলো ব্যবহারকারীরা পোস্ট করেছেন। পিউ -উপপরিচালক মন্তব্য করেন যে ইউটিউবে সংবাদ প্রতিবেদন একদিকে যেমন তথ্য প্রবাহের নতুন দিক উন্মোচন করছে, তেমনই নাগরিকদের ও সংবাদমাধ্যমের মধ্যে নতুন ধরনের সহযোগিতা ও সংলাপের সুযোগ সৃষ্টি করছে। যদিও ইউটিউবের নির্বাহীরা দাবি করেছেন যে তারা সরাসরি সংবাদ কনটেন্ট তৈরি করার পরিকল্পনা করে না, তবুও ইউটিউবের সংবাদ ব্যবস্থাপক একে মৌলিক কনটেন্ট তৈরির \"অনুঘটক\" হিসেবে ব্যাখ্যা করেছেন। গবেষণা প্রতিবেদনটি উপসংহারে বলেছে যে ইউটিউব এখন মানুষের \"সংবাদ পাওয়ার জন্য একটি গুরুত্বপূর্ণ প্ল্যাটফর্মে\" পরিণত হয়েছে।\nবিকল্প বা স্বাধীন সংবাদ সংস্থাগুলোও ইউটিউবে নিজেদের প্ল্যাটফর্ম তৈরি করেছে, যার মধ্যে রয়েছে বাল্টিমোর-ভিত্তিক দ্য রিয়েল নিউজ, কাতারের আল জাজিরা ইংলিশ, এবং রাশিয়ার টিভি রেইন এদের ইউটিউব চ্যানেল ঐতিহ্যবাহী টেলিভিশন সম্প্রচারের তুলনায় অনেক বড় সংখ্যক দর্শকের কাছে পৌঁছাচ্ছে।\n২০১২ সালের জুলাই-আগস্টে ইউটিউব প্রথমবারের মতো গ্রীষ্মকালীন অলিম্পিক গেমসের ইভেন্টগুলো সরাসরি সম্প্রচার করে।  একই বছরের আগস্টে তারা \"ইলেকশনস হাব\" নামে একটি প্ল্যাটফর্ম চালু করে, যেখানে যুক্তরাষ্ট্রের জাতীয় রাজনৈতিক দলের কনভেনশনের ভাষণ সরাসরি প্রচার করা হয় এবং আটটি প্রধান সংবাদ সংস্থার কনটেন্ট সরাসরি সম্প্রচারসরাসরি সম্প্রচার করে।\n\n\n== বিশ্ব ঘটনাবলির উপর প্রত্যক্ষ প্রভাব ==\n\n২০১২ সালে যুক্তরাষ্ট্রে ব্যক্তিগতভাবে নির্মিত ইউটিউব ভিডিও \"ইনোসেন্স অফ মুসলিমস\" (২০১২)  ইসলাম ধর্মের নবী মুহাম্মদকে ঙ্গ করার অভিযোগে অনেক মুসলিমের কাছে ধর্মবিরোধী বলে বিবেচিত হয়। এই ভিডিওটি আন্তর্জাতিকভাবে বিক্ষোভ এবং মার্কিনবিরোধী সহিংসতা উসকে দেয়, যদিও মার্কিন সরকার আনুষ্ঠানিকভাবে ভিডিওটির নিন্দা জানিয়েছিল।\n২০০৯ সালের ইরানের প্রেসিডেন্ট নির্বাচনকে কেন্দ্র করে হওয়া বিক্ষোভে নিহত ইরানি শিক্ষার্থী নেদা আঘা-সলতানের মৃত্যু মুহূর্তের একটি মোবাইল ফোনে ধারণকৃত ভিডিও ইউটিউবে ছড়িয়ে পড়ে। এই ভিডিওটি সাংবাদিকতার জন্য জর্জ পোল্ক পুরস্কার লাভ করে, যা প্রথমবারের মতো একজন বেনামি ব্যক্তি প্রদত্ত কোনো কাজের জন্য প্রদান করা হয়। ভিডিওটি ইরানের বিরোধী আন্দোলনের প্রতীক হয়ে ওঠে। পুরস্কার কমিটির কিউরেটর মন্তব্য করেন যে ভিডিওটি \"নিজেই একটি গুরুত্বপূর্ণ সংবাদ উপাদানে পরিণত হয়েছিল।\" পুরস্কার প্রদান কমিটি সাধারণ নাগরিকদের ভূমিকাকে স্বীকৃতি দিতে চেয়েছিল, বিশেষ করে এমন পরিস্থিতিতে যেখানে পেশাদার সাংবাদিকদের কাজ করতে বাধা দেওয়া হয়।\nআল-কায়েদা জঙ্গি আনোয়ার আল-আওলাকির ভিডিও, যার মধ্যে মার্কিন যুক্তরাষ্ট্রের বিরুদ্ধে আক্রমণের কিছু আহ্বান জানানো ছিল, ইউটিউবে পোস্ট করা হয়েছিল। যদিও মার্কিন কংগ্রেস সদস্যদের অনুরোধে ইউটিউব সন্ত্রাসবাদের উসকানিমূলক ভিডিও অপসারণ করে, অনেকের মতে, এই ভিডিওগুলো কিছু দর্শকদের সহিংস কর্মকাণ্ডে অনুপ্রাণিত করেছিল।\n২০১৩ সালে সংযুক্ত আরব আমিরাতের (UAE) -এর একটি আদালত আটজন ব্যক্তিকে ইউটিউবে একটি ব্যঙ্গাত্মক তথ্যচিত্র আপলোড করার দায়ে সর্বোচ্চ এক বছরের কারাদণ্ড দেয়। ভিডিওটিতে আরব আমিরাতের কিশোরদের কথিত \"গ্যাংস্টা সংস্কৃতি\" নিয়ে মজা করা হয়েছিল, যেখানে তাদের শান্ত স্বভাবের ব্যক্তি হিসেবে দেখানো হয়, যেমন—অস্ত্র হিসেবে স্যান্ডেল ছোড়া। সরকার এই ব্যক্তিদের বিরুদ্ধে অভিযোগ করে যে তারা \"সংযুক্ত আরব আমিরাতের সমাজের ভাবমূর্তিকে বিদেশে কলঙ্কিত করেছে\" এবং ২০১২ সালের আরব আমিরাত সাইবার অপরাধ আইন লঙ্ঘন করেছে, যেখানে \"তথ্যপ্রযুক্তি ব্যবহারের মাধ্যমে রাষ্ট্রের নিরাপত্তাকে বিপদের মুখে ফেলার\" বিষয়টি নিষিদ্ধ করা হয়েছে। এই সাজা সংযুক্ত আরব আমিরাতের মানবাধিকার সংস্থা এমিরেটস সেন্টার ফর হিউম্যান রাইটস (Emirates Centre for Human Rights)-এর সমালোচনার মুখে পড়ে, যারা দাবি করে যে এটি দেশের আইনি প্রক্রিয়া এবং কঠোর ইন্টারনেট আইন নিয়ে সমস্যার ইঙ্গিত দেয়।\nসন্ত্রাসী সংগঠন ইসলামিক স্টেট অফ ইরাক অ্যান্ড দ্য লেভান্ট (আইএস, দায়েশ বা আইএসআইএস) (Islamic State of Iraq and the Levant) - এর\"প্রচার কর্মীরা\" ইউটিউবে প্রচারণামূলক এবং নিয়োগসংক্রান্ত ভিডিও প্রকাশ করেছিল। ফলে আইন প্রয়োগকারী সংস্থাগুলো সোশ্যাল মিডিয়া কোম্পানির সঙ্গে ঘনিষ্ঠভাবে কাজ করে, যাতে দ্রুত নিষ্ঠুর বা বেআইনি কন্টেন্ট সরিয়ে ফেলা যায় এবং সংশ্লিষ্ট ইউজার অ্যাকাউন্ট স্থগিত করা যায়। কিছু সরকারি সংস্থাকে ইউটিউবে \"বিশ্বাসযোগ্য রিপোর্টকারী\" (trusted flagger) মর্যাদা দেওয়া হয়েছে, যাতে তারা বিপজ্জনক বা বেআইনি বিষয়বস্তু দ্রুত রিপোর্ট করতে পারে। এই প্রতিরোধমূলক ব্যবস্থা কার্যকর হওয়ার পর, ২০১৪ সালের সেপ্টেম্বরে এক প্রচারকর্মী স্বীকার করে যে তাদের অনলাইন প্রচেষ্টা \"একটি বিপর্যয়\" হয়ে দাঁড়িয়েছে।\n\n\n== মানুষ এবং প্রতিষ্ঠানের মধ্যে সম্পৃক্ততা ==\n\n\n=== নাগরিক এবং সরকারের মধ্যে সম্পৃক্ততা ===\n\nকমপক্ষে ২০০৭ সালেরসিএনএন/ইউটিউব রাষ্ট্রপতি বিতর্ক এবং ২০১৬ সালের এনবিসি নিউজ ইউটিউব ডেমোক্র্যাটিক প্রার্থীদের বিতর্কে সাধারণ নাগরিক ও জনপ্রিয় ইউটিউবাররা ইউটিউব ভিডিওর মাধ্যমে মার্কিন রাষ্ট্রপতি প্রার্থীদের প্রশ্ন পাঠিয়েছিলেন। নিউইয়র্ক টাইমসের সাংবাদিক ক্যাথারিন কিউ. সিলি মন্তব্য করেন যে ইউটিউব \"ক্যামেরা ধারণকারীর হাতে ক্ষমতা তুলে দিয়েছে\" এবং ভিডিও, লিখিত শব্দের তুলনায় অনেক বেশি শক্তিশালী দৃশ্যমান প্রতিক্রিয়া সৃষ্টি করতে পারে। তিনি আরও বলেন, ভিডিও প্রার্থীদের আবেগ প্রকাশে বাধ্য করতে পারে এবং নির্বাচনী আলোচনার নতুন দিক উন্মোচন করতে পারে। টেকপ্রেসিডেন্টের এক সহ-প্রতিষ্ঠাতাকে উদ্ধৃত করে সিলি লেখেন যে ইন্টারনেট ভিডিও রাজনৈতিক পরিমণ্ডলকে বদলে দিচ্ছে, যেখানে ২০০৮ সালের মার্কিন রাষ্ট্রপতি নির্বাচনের ১৬ জন প্রার্থীর মধ্যে ৭ জন তাদের প্রচার শুরু করেছিলেন ইউটিউবে। ইউটিউবের প্রযুক্তিগত বৈশিষ্ট্যের কারণে প্রচারাভিযানগুলোর ভিডিও এম্বেড, সমালোচনা বা সম্পাদনা করা সম্ভব ছিল, ফলে তারা তাদের ভিডিওর প্রেক্ষাপটের ওপর সম্পূর্ণ নিয়ন্ত্রণ হারায়। যদিও ইউটিউবকে প্রথমদিকে তরুণ ভোটারদের সম্পৃক্ত করার মাধ্যম হিসেবে ইউটিউবকে দেখা হলেও, ২০০৮ সালের নির্বাচনের পরপরই এটি অন্য শ্রেণির ভোটারদের মধ্যেও গভীর প্রভাব ফেলে এবং সরাসরি মেইলের মাধ্যমে পাঠানো প্রচারণার চেয়েও গুরুত্বপূর্ণ হয়ে ওঠে।\n২০১২ সালের মার্কিন নির্বাচনী প্রচারে টেলিভিশন বিজ্ঞাপনই প্রধান মাধ্যম ছিল, যেখানে মাত্র ১০% বাজেট ইন্টারনেটে ব্যয় করা হয়েছিল। তবে ইউটিউব প্ল্যাটফর্ম দ্রুত যোগাযোগের সুযোগ দিয়েছিল এবং মানুষকে \"এক-ক্লিক\" পদ্ধতিতে স্বতঃস্ফূর্তভাবে সম্পৃক্ত হতে সাহায্য করেছিল—যেমন, স্বেচ্ছাসেবক হওয়া, ভিডিও শেয়ার করা বা আর্থিক অনুদান প্রদান করা। ব্রুকিংস ইনস্টিটিউশনের সেন্টার ফর টেকনোলজি ইনোভেশন (Center for Technology Innovation)-এর পরিচালক বলেন, বিশ্বস্ত সামাজিক নেটওয়ার্কের মাধ্যমে ব্যক্তি যখন ভিডিও শেয়ার করেন, তখন এটি প্রচলিত সরাসরি বিজ্ঞাপনের তুলনায় বেশি বিশ্বাসযোগ্যতা অর্জন করে।\n২০০৯ সালের শুরুর দিকে মার্কিন কংগ্রেস এবং ভ্যাটিকানসহ বিভিন্ন সরকারি সংস্থা ইউটিউব ব্যবহার করে ভিডিওর মাধ্যমে সরাসরি তথ্য প্রচার শুরু করে। ২০১২ সালে দেখা যায়,  ইউটিউবে হোয়াইট হাউসের অফিসিয়াল চ্যানেল সপ্তম শীর্ষ সংবাদ প্রযোজক হিসেবে অবস্থান করছে। রাক ওবামার মার্কিন প্রেসিডেন্ট হিসেবে দায়িত্বগ্রহণ (২০০৯) ইউটিউব জনপ্রিয় হওয়ার পর প্রথমবারের মতো ঘটে, এবং তার প্রশাসন দ্রুতই \"দৃশ্যমান ইইন্টারনেটে অসাধারণ দক্ষতা\" এবং \"নিরবচ্ছিন্ন চলচ্চিত্রগ্রহণশিল্প (সিনেমাটোগ্রাফি)\"র জন্য পরিচিত হয়ে ওঠে।\nতবে, বিপরীতভাবে, ডিজিটাল মিডিয়ার ক্রমবর্ধমান উপস্থিতি জননেতাদের আচরণকে অশোভন করে তোলেনি; বরং ২০০৯ সাল নাগাদ ভিডিও ব্যঙ্গচিত্রের শিকার হওয়া এড়াতে নেতারা আরও সংযত ও সতর্ক হয়ে ওঠেন। ওয়েবসাইটের দশম জন্মদিন (২০১৫) আগে \"একটি ইউটিউব মুহূর্ত এড়ানো\" রাজনৈতিক শব্দভাণ্ডারের অংশ হয়ে যায়। ডিজিটাল মিডিয়ার কারণে রাজনীতিবিদরা আগের চেয়ে বেশি পরিচিত ও সহজলভ্য হলেও, তারা প্রচলিত গণমাধ্যমের অপছন্দনীয় প্রশ্ন এড়ানোর কৌশল হিসেবে স্ব-উৎপাদিত ভিডিওর মাধ্যমে সরাসরি ভোটারদের সঙ্গে যোগাযোগ শুরু করেন। জনসমক্ষে তাদের বক্তব্য দেওয়ার আগে ব্যাপকভাবে যাচাই-বাছাই করা হতে থাকায়, ওয়াশিংটন পোস্টের ক্রিস সিলিজা দাবি করেন যে ২০১৫ সালে মন্তব্য করেন, \"রাজনীতিতে স্বতঃস্ফূর্ততা এখন প্রায় বিলুপ্ত—বা অন্তত গুরুতরভাবে ক্ষতিগ্রস্ত—হয়েছে ইউটিউবের কারণে।\"\nনভেম্বর ২০১৩ সালে, ইরানের পররাষ্ট্র মন্ত্রী মোহাম্মদ জাওয়াদ জারিফ ইউটিউব চ্যানেলে \"দেয়ার ইজ এ ওয়ে ফরোয়ার্ড (There is a Way Forward)\" শিরোনামের একটি ভিডিও পোস্ট করেন। ধারণা করা হয়, এটি ছিল ইরান ও ছয়টি বিশ্বশক্তির মধ্যে পারমাণবিক শক্তি 'সীমিতকরণ সংক্রান্ত আলোচনার প্রেক্ষাপট\" তৈরি করার একটি প্রচেষ্টা। ইরান নিজেই দেশের বাসিন্দাদের জন্য ইউটিউব অ্যাক্সেস ব্লক করে রাখলেও, পশ্চিমা বিশ্বের কাছে বার্তা পৌঁছানোর জন্য জারিফের ভিডিও প্রচারের উদ্যোগ নেওয়া হয়েছিল।\n\nফেব্রুয়ারি ২০১৪ সালে, মার্কিন প্রেসিডেন্ট বারাক ওবামা হোয়াইট হাউসে জনপ্রিয় ইউটিউব কন্টেন্ট নির্মাতাদের সঙ্গে একটি বৈঠক করেন। যদিও মূল আলোচনার বিষয় ছিল \"অ্যাফোর্ডেবল কেয়ার অ্যাক্ট\" বা \"ওবামাকেয়ার\" সম্পর্কে সচেতনতা বৃদ্ধি, তবে সামগ্রিকভাবে এই বৈঠকের উদ্দেশ্য ছিল কীভাবে সরকার তরুণ \"ইউটিউব প্রজন্মের\" সঙ্গে যোগাযোগ আরও কার্যকরভাবে স্থাপন করতে পারে। যেখানে ইউটিউবের স্বাভাবিক ক্ষমতা প্রেসিডেন্টদের সাধারণ নাগরিকদের সঙ্গে সরাসরি সংযুক্ত হতে সাহায্য করে, সেখানে ইউটিউব কনটেন্ট নির্মাতাদের নব্য যোগাযোগ মাধ্যম সংক্রান্ত দক্ষতা এই ওয়েবসাইটের মনোযোগ বিচ্ছিন্নকারী কন্টেন্ট এবং পরিবর্তনশীল দর্শকদের সঙ্গে ভালোভাবে মানিয়ে নিতে জরুরি বলে মনে করা হয়েছিল। হোয়াইট হাউসের এই বৈঠকটি একটি স্বাস্থ্যসেবা বিনিময় সংস্থার ২০১৩ সালের ডিসেম্বরের সামাজিক মাধ্যম প্রচারের পর অনুষ্ঠিত হয়, যেখানে যুবসমাজকে ওবামাকেয়ার-অনুযায়ী স্বাস্থ্যবীমা গ্রহণে উৎসাহিত করা হয়েছিল। এই প্রচারের অংশ হিসেবে ওবামার অনুকরণকারী ইমান ক্রসনের একটি ইউটিউব সঙ্গীত ভিডিও স্পুফও অন্তর্ভুক্ত ছিল। এরপর, ২০১৫ সালের জানুয়ারিতে, ওবামা ইউটিউবের তিনজন জনপ্রিয় কনটেন্ট নির্মাতার দ্বারা সাক্ষাৎকার দেওয়ার ব্যবস্থা করেন। হোয়াইট হাউসের একজন মুখপাত্র একে ব্যাখ্যা করেন \"বিভিন্ন মাধ্যমে যত বেশি সম্ভব মার্কিন নাগরিককে সম্পৃক্ত করার একটি প্রচেষ্টা\" হিসেবে।\nজল সংরক্ষণ প্রচারের মতো জনসচেতনতামূলক ভিডিও সরকারি সংস্থাগুলোর পাশাপাশি স্কুল প্রতিযোগিতার মাধ্যমেও তৈরি করা হয়েছে।\n২০২১ সালে, বাইডেন প্রশাসন সোশ্যাল মিডিয়ার প্রভাবশালী ব্যক্তিদের তাদের অনুসারীদের মধ্যে কোভিড-১৯ টিকা গ্রহণের প্রচারের জন্য প্রতি মাসে সর্বোচ্চ ১,০০০ ডলার পর্যন্ত অর্থ প্রদান করেছিল। এটি ২০১৮ সালের এক গবেষণার সঙ্গে সামঞ্জস্যপূর্ণ, যেখানে দেখা গেছে যে তরুণরা মূলধারার সেলিব্রিটিদের তুলনায় তাদের পছন্দের কনটেন্ট নির্মাতার পরামর্শকে বেশি বিশ্বাস করে।\n\n\n=== ব্যক্তি এবং বেসরকারি প্রতিষ্ঠানের মধ্যে সম্পৃক্ততা ===\nবিভিন্ন প্রতিষ্ঠান, যেমন দীর্ঘদিনের প্রচলিত আইন সংস্থাগুলো, নতুন প্রতিভা আকর্ষণের জন্য ইউটিউব-ধাঁচের ভিডিও ও ওয়েবসাইট তৈরি করছে, যা \"ইউটিউব প্রজন্মের\" সদস্যদের কাছে তাদেরকে আরও আধুনিক মানসিকতার প্রতিষ্ঠান হিসেবে তুলে ধরতে সাহায্য করছে। এই ধরনের ভিডিওগুলো ঐতিহ্যবাহী আইন সংস্থার পরিচিতি তুলে ধরার পরিবর্তে তাদের ব্যক্তিত্ব ও সংস্কৃতি প্রকাশ করতে বেশি কার্যকর বলে মনে করা হয়। এছাড়া, শত শত মার্কিন ও কানাডীয় বিশ্ববিদ্যালয় ইউটিউবে সক্রিয় রয়েছে। যেমন, প্রিন্সটন বিশ্ববিদ্যালয় সম্ভাব্য শিক্ষার্থীদের সঙ্গে যোগাযোগের জন্য ইউটিউব ভিডিও ব্যবহার করেছে। এসব ভিডিওতে ভর্তি কর্মকর্তাদের পরামর্শ ও প্রত্যাশা, বিশ্ববিদ্যালয়ের শিক্ষাগত পরিবেশ, নমুনা লেকচার এবং ক্যাম্পাসের সামাজিক জীবনের বর্ণনা অন্তর্ভুক্ত করা হয়েছে। বিপরীতে, টাফ্টস বিশ্ববিদ্যালয়ের মতো কিছু প্রতিষ্ঠান আবেদনকারীদের তাদের ভর্তির আবেদনপত্রের অংশ হিসেবে ভিডিও জমা দেওয়ার সুযোগ দিয়েছে।\n\n\n== ব্যক্তিগত অভিব্যক্তি ==\n\n\n=== রাজনৈতিক ধারণার বিস্তৃত প্রকাশ ===\nইউটিউব ব্যক্তিগত মতপ্রকাশের জন্য একটি গুরুত্বপূর্ণ মাধ্যম হয়ে উঠেছে, যেখানে মানুষ স্বাধীনভাবে তাদের চিন্তা ও অভিজ্ঞতা ভাগ করে নিতে পারে। ২০০৮ সালে ইউটিউব জর্জ ফস্টার পিবডি পুরস্কার লাভ করে। সে সময় এটি \"স্পিকার্স কর্নার\" হিসেবে বর্ণিত হয়েছিল, যা \"গণতন্ত্রকে ধারণ করে এবং এর প্রসারেও ভূমিকা রাখে।\" ২০১২ সালের পিউ রিসার্চ সেন্টারের এক গবেষণায় দেখা যায় যে, ইউটিউবে প্রতিবাদ সংক্রান্ত বিষয় ছিল দ্বিতীয় সর্বাধিক জনপ্রিয়, অথচ প্রচলিত টেলিভিশন সংবাদের প্রধান শিরোনামগুলোর মধ্যে এটি ছিল না।\nবিশেষ করে আরব বসন্তের (২০১০-) সময় আন্দোলনকারীরা ইউটিউবে প্রতিবাদ ও রাজনৈতিক মতামত সম্পর্কিত ভিডিও আপলোড করেছিল। সমাজবিজ্ঞানী ফিলিপ এন. হাওয়ার্ড এই ঘটনাকে \"ক্যাসকেড এফেক্ট\" বলে উল্লেখ করেছেন, যেখানে কোনো কেন্দ্রীভূত মতাদর্শের চেয়ে ব্যক্তিগত কন্টেন্টের প্রভাব বেশি ছিল এবং তা সামাজিক যোগাযোগ মাধ্যমের মাধ্যমে দেশের সীমানা পেরিয়ে ছড়িয়ে পড়েছিল। হাওয়ার্ড এক আন্দোলনকারীর বক্তব্য উদ্ধৃত করে বলেছিলেন, \"আমরা ফেসবুক ব্যবহার করেছি প্রতিবাদের সময়সূচি নির্ধারণের জন্য, টুইটার ব্যবহার করেছি সমন্বয়ের জন্য, আর ইউটিউব ব্যবহার করেছি বিশ্বকে আমাদের কথা জানাতে।\" অনেক দেশেই সরকার ইউটিউবের ওপর নিষেধাজ্ঞা আরোপ করেছে বা কিছু কনটেন্ট সেন্সর করেছে, যাতে সামাজিক ও রাজনৈতিক অস্থিরতা সৃষ্টি হতে না পারে। কিছু দেশ এটি নৈতিকতা বা আইনের লঙ্ঘন ঠেকানোর জন্য করে, আবার কোনো কোনো দেশ তাদের জাতীয় নেতা বা ঐতিহাসিক ব্যক্তিত্বদের নিয়ে ব্যঙ্গাত্মক ভিডিও বন্ধ করতেও ইউটিউব ব্লক করে দেয়।\nযখন সিরিয়ার মতো দেশগুলোর সরকার ইউটিউবে আপলোড করা ভিডিও বিশ্লেষণ করে ভিন্নমতাবলম্বীদের শনাক্ত ও গ্রেপ্তার করতে শুরু করে, তখন ২০১২ সালে ইউটিউব এমন একটি টুল চালু করে, যা আপলোডকারীদের ভিডিওতে মানুষের মুখ অস্পষ্ট (ব্লার) করার সুবিধা দেয়, যাতে আন্দোলনকারীদের পরিচয় সুরক্ষিত রাখা যায়।\nবাধাগ্রস্ত রাজনৈতিক ও সামাজিক পরিবেশের দেশগুলোতে, ইউটিউব স্বাধীন মতপ্রকাশের একটি গুরুত্বপূর্ণ মাধ্যম হয়ে উঠেছে। উদাহরণ হিসেবে, সৌদি আরবের কিছু কৌতুকশিল্পী তাদের ইউটিউব চ্যানেলের মাধ্যমে তুলনামূলকভাবে মুক্তভাবে নিজেদের মত প্রকাশ করতে পেরেছেন। একইভাবে, বাসেম ইউসুফ - নি মূলত একজন চিকিৎসক ছিলেন এবং ২০১১ সালের মিশরীয় বিপ্লবের সময় তাহরির স্কয়ারে আহতদের চিকিৎসা দিয়েছিলেন, তিনি ইউটিউবে রাজনৈতিক বিদ্রূপাত্মক ভিডিও আপলোড করতে উদ্বুদ্ধ হন। এই ভিডিওগুলো এতটাই জনপ্রিয় হয় যে, তিনি মিশরের টেলিভিশনে একই ধরনের একটি অনুষ্ঠান শুরু করেন। তবে এই অনুষ্ঠানের কারণে তাকে ইসলাম ধর্ম ও তৎকালীন প্রেসিডেন্ট মোর্সিকে অবমাননর অভিযোগে গ্রেপ্তার করা হয়। পরবর্তীতে তিনি এতটাই জনপ্রিয় হয়ে ওঠেন যে, ডয়চে ভেলে তাকে \"সম্ভবত আরব বিশ্বের সবচেয়ে বিখ্যাত ব্যক্তি\" বলে উল্লেখ করে।\nরাশিয়ার ২০১১ সালের সংসদীয় নির্বাচন ও ২০১২ সালের রাষ্ট্রপতি নির্বাচন নিয়ে মানুষ ইউটিউবে তাদের মতামত প্রকাশ করতে শুরু করে—কখনও সিরিয়াসভাবে, কখনও ব্যঙ্গাত্মকভাবে। এর মধ্যে ভ্লাদিমির পুতিনের গ্রেপ্তার: আদালতের প্রতিবেদনের দৃশ্য\" নামের একটি ব্যঙ্গাত্মক ভিডিও এত বেশি দেখা হয়েছিল যে, এটি দুই সপ্তাহ ধরে ইউটিউবের সবচেয়ে জনপ্রিয় ভিডিওগুলোর তালিকায় ছিল।\nইউটিউবের মাধ্যমে সামাজিক ও রাজনৈতিক প্রভাব তৈরির অন্যতম বড় উদাহরণ হল \"কোনি ২০১২\"  ভিডিও। এটি ইনভিজিবল চিলড্রেন নামক সংগঠন ইউটিউবে প্রকাশ করার মাত্র ১৬ দিনের মধ্যে মার্কিন সিনেটের এক-তৃতীয়াংশ সদস্য আন্তর্জাতিক অপরাধ আদালতের অভিযুক্ত জোসেফ কোনির বিরুদ্ধে একটি দ্বিদলীয় নিন্দা প্রস্তাব উত্থাপন করেন। প্রস্তাবের অন্যতম সহ-প্রস্তাবক সিনেটর লিন্ডসে গ্রাহাম বলেন, \"এই ইউটিউব সেনসেশন... (কোনিকে ধরতে) এতদিনের সব প্রচেষ্টার চেয়ে বেশি কার্যকর ভূমিকা রাখবে।\" পলিটিকোর সাংবাদিক স্কট ওং উল্লেখ করেন যে, ১৭ দিনের মধ্যে ভিডিওটি ৮৪ মিলিয়নেরও বেশি বার দেখা হয়েছিল, যা সামাজিক যোগাযোগ মাধ্যমের মাধ্যমে \"ক্যাপিটল হিলের নীতিনির্ধারণী আলোচনা ও রাজনৈতিক গতিশীলতা পরিবর্তনের এক উজ্জ্বল দৃষ্টান্ত।\" ২০১৫ সালে, দ্য ওয়াশিংটন পোস্টের সাংবাদিক ক্যাটলিন ডিউই মন্তব্য করেন যে, \"কোনি ২০১২\" ভিডিওটি পরবর্তী প্রতিটি অনলাইন আন্দোলনের জন্য একটি সামাজিক মডেল হয়ে ওঠে এবং এটিই ছিল \"আমরা এখন যে ধারণাটিকে 'উদীয়মান মতামত-ভিত্তিক সামাজিক পরিচয়' বলছি, তার প্রথম বাস্তব প্রয়োগ।\"\n\n\n==== চরমপন্থী মতাদর্শের প্রচার ====\n২০১৭ সালে দ্য নিউ ইয়র্ক টাইমস ম্যাগাজিন-এ প্রকাশিত একটি প্রতিবেদনে বলা হয় যে, ইউটিউব অনেকটা \"নতুন রূপের রক্ষণশীল টক রেডিও\" হয়ে উঠেছে, বিশেষ করে কট্টর ডানপন্থীদের জন্য। ২০১৮ সালের সেপ্টেম্বরে ডাটা অ্যান্ড সোসাইটি রিসার্চ ইনস্টিটিউট-এর এক গবেষণায় উঠে আসে যে, কিছু চরম ডানপন্থী রাজনৈতিক প্রভাবশালী ব্যক্তিরা ইউটিউবের সুপারিশ (রিকমেন্ডেশন) অ্যালগরিদম ব্যবহার করে তাদের দর্শকসংখ্যা বাড়ান। পাশাপাশি, প্রচলিত ব্র্যান্ড-বিল্ডিং কৌশল, যেমন একে অপরের ভিডিও প্রচার করা ও অন্যান্য প্ল্যাটফর্মে নিজেদের প্রচার করা, এসব কৌশলের মাধ্যমে তারা অনুসারী তৈরি করেন এবং ভিডিও থেকে অর্থ উপার্জন করেন। যদিও ২০১৯ সালে দ্য নিউ ইয়র্ক টাইমস-এর আরেকটি প্রতিবেদনে বলা হয়েছিল যে, ইউটিউব উগ্র মতাদর্শের ব্যক্তিদের জন্য \"একটি আশীর্বাদস্বরূপ\" হয়ে উঠেছে, তবে ২০১২ থেকে ২০১৬ সালের মধ্যে জনপ্রিয়তা পাওয়া কয়েকটি প্রগতিশীল (লিবারাল) ইউটিউব চ্যানেল \"ডানপন্থী কনটেন্ট নির্মাতাদের তুলনায় খুবই নগণ্য ছিল।\"বেলিংক্যাট-এর একটি বিশ্লেষণ ইউটিউবকে \"রেড-পিলিং\" (অর্থাৎ, কাউকে ধীরে ধীরে কট্টর ডানপন্থী বিশ্বাসে দীক্ষিত করার) প্রধান মাধ্যম হিসেবে চিহ্নিত করে। অন্যদিকে, VOX-Pol-এর একটি গবেষণায় দেখা যায় যে, প্রায় ৩০,০০০ অল্ট-রাইট (চরম ডানপন্থী) টুইটার অ্যাকাউন্ট ইউটিউবের সাথে বেশি সম্পৃক্ত, অন্য যে কোনো প্ল্যাটফর্মের চেয়ে। দ্য নিউ ইয়র্ক টাইমস-এর সাংবাদিক কেভিন রুজ উল্লেখ করেন যে, \"অসংখ্য\" গল্প পাওয়া যায় যেখানে \"একজন লক্ষ্যহীন তরুণ—প্রায়শই শ্বেতাঙ্গ, সাধারণত ভিডিও গেমসে আগ্রহী—ইউটিউবে প্রবেশ করে শুধুমাত্র দিকনির্দেশনা বা বিনোদনের জন্য, কিন্তু ধীরে ধীরে চরম ডানপন্থী নির্মাতাদের কমিউনিটিতে আকৃষ্ট হয়ে পড়ে।\"\nএকাধিক গবেষণা ইউটিউবের মাধ্যমে চরমপন্থী মতাদর্শের বিস্তারের ধারণা পরীক্ষা করেছে। উনিভার্সিদাদে ফেদেরাল দে মিনাস জেরাইস এবং ইকোল পলিটেকনিক ফেডারেল ডি লাউসান -এর গবেষকরা ২০২০ সালের এসিএম কনফারেন্স ও ফেয়ারনেস, অ্যাকাউন্টেবিলিটি, এন্ড ট্রান্সপারেন্সি -এ উপস্থাপিত এক গবেষণায় ইউটিউবের রাজনৈতিক চরমপন্থা নিয়ে বিশদ বিশ্লেষণ করেন। তারা ডেটা অ্যান্ড সোসাইটি গবেষণা এবং অ্যান্টি-ডিফেমেশন লীগ -এর তথ্য ব্যবহার করে ৩৬০টি ইউটিউব চ্যানেলের চরমপন্থার মাত্রা নির্ধারণ করেন এবং ১১ বছর ধরে ব্যবহারকারীদের আচরণ পর্যবেক্ষণ করেন। বিশ্লেষণে ৭২ মিলিয়ন মন্তব্য, ২০ লাখ ভিডিও সুপারিশ এবং ১০ হাজার চ্যানেল সুপারিশ পরীক্ষা করা হয়। গবেষণায় দেখা যায় যে, অপেক্ষাকৃত কম চরমপন্থী ডানপন্থী কন্টেন্ট দেখার প্রবণতা থাকা ব্যবহারকারীরা সময়ের সঙ্গে আরও চরমপন্থী কন্টেন্টের দিকে ঝুঁকে পড়েন। গবেষকরা একে \"উগ্রপন্থীকরণ পাইপলাইন\" তত্ত্বের সমর্থনযোগ্য প্রমাণ বলে অভিহিত করেন। ২০২০ সালেদ্য ইন্টারন্যাশনাল জার্নাল অফ প্রেস/পলিটিক্স- এ প্রকাশিত এক গবেষণায় বলা হয়, অনেক সাংবাদিক ইউটিউবের ভিডিও সুপারিশ (রিকমেন্ডেশন) অ্যালগরিদমকে রাজনৈতিক চরমপন্থার কেন্দ্রীয় চালিকাশক্তি হিসেবে দেখেন, তবে এই ধারণাটি তখনো চূড়ান্তভাবে প্রমাণিত হয়নি। গবেষকরা বরং ইউটিউবে রাজনৈতিক কনটেন্ট বিশ্লেষণের জন্য \"সরবরাহ ও চাহিদা\" কাঠামো (Supply and Demand Framework) ব্যবহারের পরামর্শ দেন, যেখানে ব্যবহারকারীদের নিজস্ব আগ্রহ ও পছন্দের ওপর বেশি গুরুত্ব দেওয়া হয়। ২০২১ সালে প্রসিডিংস অফ দ্য ন্যাশনাল একাডেমি অফ সায়েন্সেস- এ প্রকাশিত আরেকটি গবেষণায় দেখা যায় যে, ইউটিউবের সুপারিশ অ্যালগরিদম সরাসরি কট্টর ডানপন্থী কন্টেন্টের প্রতি ব্যবহারকারীদের আকৃষ্ট করছে—এমন কোনো সুস্পষ্ট প্রমাণ পাওয়া যায়নি। এছাড়া, তথাকথিত \"অ্যান্টি-ওয়োক\" চ্যানেলগুলোকে চরম ডানপন্থার প্রবেশদ্বার হিসেবে দেখা হলেও গবেষণায় এ ধারণার প্রতি স্পষ্ট সমর্থন পাওয়া যায়নি। বরং গবেষকরা যুক্তি দেন যে, ব্যবহারকারীরা সাধারণত ইউটিউবে যে রাজনৈতিক কন্টেন্ট দেখেন, তা তাদের আগ্রহ ও পছন্দেরই প্রতিফলন, যা শুধু ইউটিউবের মধ্যে সীমাবদ্ধ নয়, বরং পুরো ইন্টারনেটজুড়েই বিদ্যমান। ২০২২ সালে নিউ ইয়র্ক সিটি ইউনিভার্সিটি -এর এক গবেষণায় \"ইউটিউবের তথাকথিত 'র‍্যাবিট হোল' তত্ত্বের ওপর সংশয় প্রকাশ করা হয়।\" গবেষণায় দেখা যায় যে, \"চরমপন্থী বা বিকল্প মতাদর্শের ভিডিওগুলোর দর্শকসংখ্যা মূলত একটি নির্দিষ্ট ছোট গোষ্ঠীর মধ্যে সীমাবদ্ধ থাকে, যারা আগেই লিঙ্গ ও বর্ণগত বৈষম্যের প্রতি ক্ষোভ পোষণ করে থাকে\"। এছাড়া, গবেষণা দেখায় যে, \"ইউটিউবে যারা কোনো নির্দিষ্ট চ্যানেলের সদস্য (subscriber) নন, তাদের কাছে সাধারণত বিকল্প বা চরমপন্থী ভিডিওগুলোর সুপারিশ খুব কমই আসে এবং এমন সুপারিশ এলেও তারা সেগুলো অনুসরণ করে না।\"\nইউটিউবের সুপারিশ অ্যালগরিদমের চরমপন্থী কনটেন্টের দিকে ঝোঁকার প্রবণতা রয়েছে বলে অনেকে দাবি করলেও, ইউটিউব কর্তৃপক্ষ একে অস্বীকার করেছে।  গবেষক রেবেকা লুইস এ বিষয়ে লেখেন যে, এমন নেটওয়ার্কিং ব্যবহারকারীদের \"ধাপে ধাপে আরও চরম রাজনৈতিক মতাদর্শের সংস্পর্শে আসতে এবং সেগুলোর প্রতি বিশ্বাস স্থাপন করতে\" সহজ করে তোলে। ভক্সের  এজরা ক্লেইন লেখেন, \"সম্ভবত এই প্রথম আমরা দেখছি যে সামাজিক যোগাযোগমাধ্যমের প্ল্যাটফর্মগুলোর শীর্ষস্তরে এবং তাদের অ্যালগরিদমের প্রভাবে একটি স্বতন্ত্র মতাদর্শিক জোট গড়ে উঠছে।\" একই সুরে, মার্কিন সিনেটর রিচার্ড ব্লুমেনথাল মন্তব্য করেন যে, \"ইউটিউবকে বারবার ব্যবহার করা হচ্ছে দুর্বৃত্তদের দ্বারা... যারা খুবই বিপজ্জনক এবং অস্থিতিশীল বক্তব্য প্রচার করছে।\" তিনি আরও বলেন, \"এই প্ল্যাটফর্ম প্রায়শই এমন বার্তা ও মতাদর্শকে সহ্য করে, যা রাজনৈতিক দৃষ্টিকোণ থেকে চরমপন্থার একেবারে শেষ প্রান্তে অবস্থান করে।\"\n২০১৯ সালের জানুয়ারিতে ইউটিউব ঘোষণা দেয় যে, তারা \"ধাপে ধাপে পরিবর্তন\" এনে এমন কনটেন্টের সুপারিশ কমাবে, যা \"সীমারেখার কাছাকাছি (বর্ডারলাইন) কনটেন্ট\" অথবা \"ভুল তথ্য দিয়ে ব্যবহারকারীদের ক্ষতিগ্রস্ত করতে পারে\"। তবে, ইউটিউবের এই সিদ্ধান্তের প্রায় এক বছর আগেই দ্য নিউ ইয়র্ক টাইমস-এ জেনেপ তুফেকচি লিখেছিলেন, \"(ইউটিউবের) প্রায় এক বিলিয়ন ব্যবহারকারী থাকার ফলে, এটি হয়তো ২১শ শতাব্দীর অন্যতম শক্তিশালী চরমপন্থার হাতিয়ার হয়ে উঠতে পারে।\" উদাহরণস্বরূপ, ব্রাজিলে—যেখানে ইউটিউবের জনপ্রিয়তা টেলিভিশনের চেয়েও বেশি—তাদের সুপারিশ অ্যালগকনটেন্টকে অগ্রাধিকার দেয়। এর মধ্যে কিছু ইউটিউব তারকা, যারা উগ্র ডানপন্থী রাষ্ট্রপতি বলসোনারোর সঙ্গে নির্বাচনে প্রতিদ্বন্দ্বিতা করেছিলেন, তাদের চ্যানেলও অন্তর্ভুক্ত ছিল। এছাড়া, কিছু ভিডিও এমন ধারণা প্রচার করে যে মশাবাহিত জিকা ভাইরাস আসলে টিকা বা লার্ভানাশকের কারণে ছড়াচ্ছে, যার ফলে জনস্বাস্থ্য বিশেষজ্ঞদের বিরুদ্ধে হত্যার হুমকির মতো চরম প্রতিক্রিয়া দেখা দেয়।\nযদিও ইউটিউবে চরম ডানপন্থী ভিডিওগুলোর দর্শকসংখ্যা ২০১৭ সালে সর্বোচ্চ পর্যায়ে পৌঁছেছিল—এটি ইউটিউবের ২০১৯ সালের অ্যালগরিদম পরিবর্তনের আগের ঘটনা—তবে অন্তত ২০২০ সাল পর্যন্ত ইউটিউবই ছিল একমাত্র প্রধান সামাজিক যোগাযোগমাধ্যম, যা ডানপন্থী ব্যবহারকারীদের মধ্যে সবচেয়ে জনপ্রিয় ছিল। ২০১৯-২০২০ সালের মধ্যে মূলধারার রক্ষণশীল (কনজারভেটিভ) সম্প্রদায়ই ভিডিও তৈরির সংখ্যা এবং দর্শকসংখ্যা বৃদ্ধির প্রধান চালিকাশক্তি ছিল।\n২০১৬ থেকে ২০১৯ সালের মধ্যে ইউটিউব তাদের সুপারিশ অ্যালগরিদম পরিবর্তন করে, যার ফলে সবচেয়ে বেশি সুপারিশ পাওয়া চ্যানেলটি ষড়যন্ত্র তত্ত্ব প্রচারকারী অ্যালেক্স জোনস থেকে পরিবর্তিত হয়ে ফক্স নিউজে, রূপ নেয়, বিশেষ করে তাদের \"নিঃসংকোচ রক্ষণশীল বিশ্লেষকদের\" অনুষ্ঠানগুলোতে। ফক্স নিউজকে ইউটিউবের \"অ্যালগরিদমিক সুবিধাজনক জায়গায়\" (algorithmic sweet spot) রাখা হয়—এটি একদিকে \"বিশ্বাসযোগ্য সূত্র\" হিসেবে অনুমোদন পেয়েছিল, অন্যদিকে তাদের ভিডিওগুলোতে ছিল \"পক্ষপাতদুষ্ট শিরোনাম।\" ২০২০ সালের নভেম্বরে মার্কিন রাষ্ট্রপতি নির্বাচনের পাওয়া তথ্য অনুসারে, ইউটিউবে ফক্স নিউজের সবচেয়ে বেশি সুপারিশ পাওয়া ভিডিওগুলো ছিল তাদের প্রাইম-টাইম শোগুলোর, যেগুলো \"সাধারণত ট্রাম্প-পন্থীছিল, ডেমোক্র্যাটদের বিরুদ্ধে আক্রমণাত্মক বক্তব্য রাখত এবং কখনও কখনও ভোট জালিয়াতি ও করোনাভাইরাস সম্পর্কে অবিশ্বস্ত তথ্য প্রচার করত।\" ২০২০ সালের নির্বাচনের পর, যখন \"প্রান্তিক ডানপন্থী সংবাদ চ্যানেলগুলো ব্যাপক ভোট জালিয়াতির ভিত্তিহীন দাবিগুলিকে আগ্রাসীভাবে প্রচার করছিল\", তখন তাদের দর্শকসংখ্যা উল্লেখযোগ্যভাবে বৃদ্ধি পায়, বিপরীতে ফক্স নিউজের দর্শকসংখ্যা কমে যায়, যদিও ইউটিউব তখনও ফক্স নিউজকে \"বিশ্বাসযোগ্য, প্রচারিত উৎস\" হিসেবে ধরে রেখেছিল। ২০২১ সালের ৬ জানুয়ারির মার্কিন ক্যাপিটলে হামলার পর, ইউটিউব অন্যান্য প্রধান সামাজিক যোগাযোগমাধ্যমের তুলনায় ডোনাল্ড ট্রাম্পের বিরুদ্ধে অপেক্ষাকৃত কম কঠোর ব্যবস্থা নেয়। সিএনবিসি উল্লেখ করে যে, ইউটিউব ঐতিহাসিকভাবে কনটেন্ট নিয়ন্ত্রণের ক্ষেত্রে অপেক্ষাকৃত \"নিরপেক্ষ অবস্থান\" বজায় রেখেছে। সাধারণত, ইউটিউব ফেসবুক ও টুইটারের তুলনায় কম দৃশ্যমান অবস্থান নেয়, বিশেষ করে যখন ২০১৬ সালের মার্কিন নির্বাচনে রাশিয়ার হস্তক্ষেপ বা ২০২১ সালের ক্যাপিটল হামলার মতো সংকটকালীন পরিস্থিতির সময় অন্য প্ল্যাটফর্মগুলো ব্যাপক সমালোচনার সম্মুখীন হয়।\n\n\n==== মিথ্যা রাজনৈতিক তথ্য ====\nইউটিউবে ভুয়া তথ্য ছড়িয়ে পড়াকে \"অপ্রতিরোধ্য, অনিয়ন্ত্রিত\" বলে বর্ণনা করা হয়েছে। এখানে মিথ্যা ও বিভ্রান্তিকর তথ্য কোনো সতর্কতা বা লেবেল ছাড়াই সহজেই ছড়িয়ে যেতে পারে। বিশ্লেষকরা উল্লেখ করেছেন যে, ইউটিউবের নীতিমালা যথেষ্ট স্বচ্ছ নয়, দেশভেদে নীতিগুলো একরকম থাকে না, এবং মিথ্যা তথ্য ছড়ানোর বিরুদ্ধে কোনো স্পষ্ট নিষেধাজ্ঞা নেই। নোবেল বিজয়ী মারিয়া রেসার বলেন, ইউটিউব এবং ফেসবুকের মতো প্ল্যাটফর্মগুলোর কনটেন্ট মিথ্যা তথ্য ছড়াতে, ইতিহাস বিকৃত করতে এবং নির্বাচনের নিরপেক্ষতা প্রভাবিত করতে ব্যবহৃত হচ্ছে।\n২০১৯ সালে, সিবিএস নিউজ উল্লেখ করে যে, \"টেলিভিশনের তুলনায়, অনলাইন বিজ্ঞাপন ভয়ংকর গতিতে মিথ্যা তথ্য ছড়াতে পারে—এটি সম্ভব হয় মেশিন লার্নিং অ্যালগরিদমের মাধ্যমে, যা দ্রুতগতিতে বিশাল পরিসরে নির্দিষ্ট দর্শকদের টার্গেট করতে সক্ষম।\" সিবিএস নিউজ আরও জানায়, ২০১৬ সালের মার্কিন  রাষ্ট্রপতি নির্বাচনের সময় একদল রুশ  ইন্টারনেট ট্রল ১,১০০টিরও বেশি ভিডিও পোস্ট করেছিল, যেগুলোর বেশিরভাগই আফ্রিকান-আমেরিকান ভোটারদের প্রভাবিত করার উদ্দেশ্যে তৈরি করা হয়েছিল। ২০১৯ সালের ডিসেম্বরে ইউটিউবের সিইও জানান, ডোনাল্ড ট্রাম্পের প্রচারিত একটি মিথ্যা বিজ্ঞাপন, যেখানে জো বাইডেন সম্পর্কে ভুল তথ্য দেওয়া হয়েছিল, সেটি ইউটিউবের নীতিমালা লঙ্ঘন করেনি। তবে \"প্রযুক্তিগতভাবে সম্পাদিত\" বিভ্রান্তিকর ভিডিওগুলোর কিছু সরিয়ে ফেলা হয়েছিল। ২০১৯ সালের গ্রীষ্মে ট্রাম্পের ৩০০টি বিজ্ঞাপন সরানো হয়েছিল, যদিও সেগুলো কয়েক দিন চলার পরেই এটি করা হয়। ২০২০ সালের মার্কিন নির্বাচনের সপ্তাহে, ইউটিউবে ভোট জালিয়াতি সংক্রান্ত  মিথ্যা দাবি সমর্থনকারী ভিডিওগুলো ১৩৮ মিলিয়নের বেশি বার দেখা হয়েছিল। যদিও ইউটিউব দাবি করে, জালিয়াতির বিরোধিতা করা ভিডিওগুলো আরও বেশি দর্শক পেয়েছিল।\nফিলিপাইনে, ইউটিউব ভিডিওগুলো মিথ্যা তথ্য ও লোককাহিনির মাধ্যমে এমন একটি বর্ণনা প্রচার করছে, যেখানে ফের্দিনান্দ মার্কোসকে একজন ভুল বোঝাবুঝির শিকার মহানায়ক হিসেবে দেখানো হচ্ছে, অথচ তিনি একজন স্বৈরশাসক ছিলেন, যিনি দেশকে লুট করেছিলেন। র‍্যাপলারে -এ প্রকাশিত প্রতিবেদনের মতে, এই ভিডিওগুলো একটি সংগঠিত বিভ্রান্তিমূলক প্রচারণার অংশ, যা মার্কোস পরিবারের সদস্যদের জনসমর্থন ও রাজনৈতিক পদে নির্বাচিত হতে সহায়তা করছে।\n\n\n=== মিথ্যা বৈজ্ঞানিক তথ্য ===\nইউটিউবে বৌদ্ধিক-বিরোধী বিশ্বাস ব্যাপকভাবে ছড়িয়ে পড়ছে। এর অন্যতম বহুল আলোচিত উদাহরণ হলো এমন একটি নেটওয়ার্ক, যেখানে কিছু কনটেন্ট নির্মাতা দাবি করেন যে, পৃথিবী গোলাকার নয়, বরং চ্যাপ্টা বা সমতল। গবেষকরা দেখেছেন যে, এই \"ফ্ল্যাট আর্থ\" সংশ্লিষ্ট ভিডিও নির্মাতারা ইচ্ছাকৃতভাবে দর্শকদের বিভক্ত করার চেষ্টা করেন এবং তাদের বক্তব্য বিজ্ঞানবিরোধী ধারণার ওপর ভিত্তি করে গড়ে তোলেন।\n২০১৯ সালের জুলাইয়ে প্রকাশিত একটি গবেষণায় দেখা যায় যে, ইউটিউবে জলবায়ু পরিবর্তন সংক্রান্ত বেশিরভাগ ভিডিও এমন দৃষ্টিভঙ্গিকে সমর্থন করে, যা বৈজ্ঞানিক ঐকমত্যের বিপরীত। যদিও ইউটিউব ২০১৯ সালের ডিসেম্বরে দাবি করেছিল যে, তাদের নতুন সুপারিশমূলক অ্যালগরিদম \"সীমারেখার (borderline) কনটেন্ট\" প্রদর্শন ৭০% কমিয়ে এনেছে, তবু ২০২০ সালের জানুয়ারিতে আভাজের পরিচালিত এক গবেষণায় দেখা যায় যে, \"জলবায়ু পরিবর্তন\", \"বিশ্ব উষ্ণায়ন\" এবং \"জলবায়ু ম্যানিপুলেশন\" শব্দগুলো দিয়ে সার্চ করলে ইউটিউবের \"আপ নেক্সট\" সাইডবার প্রায়শই বিজ্ঞানবিরোধী তথ্যসম্পন্ন ভিডিও দেখায়—যথাক্রমে ৮%, ১৬% এবং ২১% ক্ষেত্রে। আভাজ যুক্তি দেয় যে, এই \"ভুল তথ্যের খরগোশের গর্ত\" (misinformation rabbit hole) ইউটিউবকে জলবায়ু পরিবর্তন অস্বীকারবাদ ছড়ানোর মাধ্যম হিসেবে প্রতিষ্ঠিত করছে, এবং এই বিভ্রান্তি ছড়িয়ে ইউটিউব মুনাফাও করছে।\n২০২১ সালের ১ আগস্ট, ইউটিউব স্কাই নিউজ অস্ট্রেলিয়া-এর বিরুদ্ধে ব্যবস্থা নেয় এবং চ্যানেলটিকে এক সপ্তাহের জন্য নতুন ভিডিও আপলোড করা থেকে বিরত রাখে, কারণ তারা কোভিড-১৯ সংক্রান্ত ভুল তথ্য ছড়ানোর ইউটিউবের নীতিমালা লঙ্ঘন করেছিল। ২০২১ সালের সেপ্টেম্বর মাসে, ইউটিউব এক বছর আগে ঘোষণা করেছিল যে তারা করোনাভাইরাস টিকা সংক্রান্ত ভুল তথ্য মুছে ফেলবে, কিন্তু সেন্টার ফর কাউন্টারিং ডিজিটাল হেট নামক অলাভজনক সংস্থার চিহ্নিত বারোজন প্রধান অ্যান্টি-ভ্যাক্সিন কর্মীর মধ্যে ছয়জনের অ্যাকাউন্ট তখনো ইউটিউবে খুঁজে পাওয়া যাচ্ছিল এবং তারা এখনো নিয়মিত ভিডিও আপলোড করছিল।\n২০২১ সালের অক্টোবর মাসে, ইউটিউবের মালিক গুগল ঘোষণা দেয় যে, ইউটিউবে এমন কোনো কনটেন্ট নির্মাতা বিজ্ঞাপন থেকে আয় করতে পারবে না, যার ভিডিওতে \"জলবায়ু পরিবর্তনের অস্তিত্ব ও কারণ সম্পর্কে প্রতিষ্ঠিত বৈজ্ঞানিক ঐকমত্যের বিপরীত\" কোনো বক্তব্য থাকবে। একইসঙ্গে, গুগল এমন বিজ্ঞাপনও নিষিদ্ধ করবে, যা এই ধরনের মতামত প্রচার করে। তবে এই নীতির কার্যকারিতা নিয়েও প্রশ্ন উঠেছে, কারণ ইউটিউবে এখনো অনেক জলবায়ু পরিবর্তন সম্পর্কিত বিভ্রান্তিকর ভিডিও ডিমনিটাইজ করা হয়নি। আগে জলবায়ু পরিবর্তন অস্বীকারকারীদের ইউটিউব কনটেন্ট মূলত বৈশ্বিক উষ্ণায়নকে অস্বীকার করা বা দাবিকে খারিজ করার ওপর ভিত্তি করে তৈরি হতো। তারা বলত যে, এটি আসলে ঘটছে না, অথবা মানুষের জীবাশ্ম জ্বালানি পোড়ানোর কারণে এই উষ্ণায়ন ঘটছে না। কিন্তু যখন এসব দাবি অগ্রহণযোগ্য হয়ে পড়ে, তখন তারা নতুন কৌশল গ্রহণ করে যা ইউটিউবের বিভ্রান্তিমূলক তথ্য মোকাবিলার নীতিকে ফাঁকি দিতে পারে। কনটেন্টের মূল বক্তব্য পরিবর্তিত হয়ে এখন জলবায়ু পরিবর্তনের সমাধানগুলোকেই অকার্যকর বলে প্রচার করা হচ্ছে, দাবি করা হচ্ছে যে বৈশ্বিক উষ্ণায়ন আসলে ক্ষতিকর নয় বরং উপকারী, এবং পরিবেশবাদী আন্দোলনকে অবিশ্বাস্য বা সন্দেহজনক হিসেবে তুলে ধরা হচ্ছে।\n\n\n=== সংখ্যালঘু ও সংখ্যালঘু দৃষ্টিভঙ্গির প্রকাশ ===\nওয়াশিংটন পোস্ট ২০১২ সালের এপ্রিল মাসে রিপোর্ট করেছিল যে, ইউটিউবের সবচেয়ে বেশি সাবস্ক্রাইব করা ২০টি চ্যানেলের মধ্যে ৮টি ছিল সংখ্যালঘুদের দ্বারা পরিচালিত, যা মূলধারার আমেরিকান টেলিভিশনের সাথে স্পষ্টভাবে বৈসাদৃশ্যপূর্ণ। মূলধারার টিভি শোগুলোর তারকারা সাধারণত শ্বেতাঙ্গদের মধ্যে সীমাবদ্ধ থাকলেও, ইউটিউবে সংখ্যালঘু নির্মাতারা উল্লেখযোগ্য জায়গা করে নিতে পেরেছেন। এএই ধরনের চ্যানেলগুলো মূলত এমন এক শ্রোতাদের লক্ষ্য করে তৈরি করা হয়, যাদের মূলধারার গণমাধ্যম উপেক্ষা করে, কারণ প্রচলিত নেটওয়ার্কগুলোকে তাদের কনটেন্ট তৈরি করতে হয় ব্যাপক দর্শকের রুচির কথা মাথায় রেখে। গবেষণাটি দেখিয়েছে যে, অনলাইন মিডিয়া দীর্ঘদিন ধরে চলে আসা বর্ণগত ও সাংস্কৃতিক ধাঁচের বিরুদ্ধে প্রতিক্রিয়া জানানোর একটি কার্যকর মাধ্যম হিসেবে কাজ করতে পারে।\n২০১৯ সালে বিজ্ঞান সাংবাদিক আনা রথশিল্ড লিখেছিলেন যে, ইউটিউবকে \"বিজ্ঞান ও শিক্ষার গণতন্ত্রীকরণের জন্য এক অসাধারণ শক্তি\" হিসেবে দেখা যেতে পারে। এটি অনেক তরুণকে বিজ্ঞানী ও শিক্ষকদের আইডল বা রোল মডেল হিসেবে খুঁজে পাওয়ার সুযোগ করে দিয়েছে, যা আগে এতটা সহজ ছিল না।তবে তিনি এটাও উল্লেখ করেন যে, ইউটিউবের কনটেন্ট উৎপাদন ও স্পনসরশিপ মডেল ক্রমশ মূলধারার মিডিয়ার মতো হয়ে যাচ্ছে, যা নারীদের এবং জাতিগত সংখ্যালঘুদের জন্য অনুকূল নয়। এর প্রমাণ হিসেবে তিনি তুলে ধরেন যে, ফোর্বস ম্যাগাজিনের ২০১৮ সালের সর্বোচ্চ উপার্জনকারী ইউটিউবারদের তালিকায় কোনো কৃষ্ণাঙ্গ বা নারী নির্মাতা ছিলেন না।\n\n\n=== ব্যক্তিগত তথ্য ভাগাভাগি করা ===\n\n\n==== ব্যক্তিগত তথ্য ভাগ করে নেওয়ার সুবিধা ====\n২০১০ সালে মার্কিন সামরিক বাহিনীর  \"ডোন্ট আস্ক, ডোন্ট টেল\" (Don't Ask, Don't Tell) নীতি বাতিল হওয়ার পর, অনেক ব্যক্তি ইউটিউবে তাদের কামিং আউট ভিডিও পোস্ট করতে শুরু করেন। বিশেষজ্ঞরা মনে করেন, এসব ভিডিও ব্যক্তির আত্মপরিচয়ের বিকাশ ও মানসিক স্বাস্থ্য রক্ষায় গুরুত্বপূর্ণ ভূমিকা রাখতে পারে এবং এমনকি আত্মহত্যা প্রতিরোধেও সহায়ক হতে পারে। ভিডিও আপলোডকারীরা চাইলে তাদের ভিডিওর দর্শক সীমিত করতে পারতেন, এবং এক মনোবিজ্ঞানীর মতে, ব্যক্তিগত তথ্য শেয়ার করার বিষয়ে যে সামাজিক লজ্জাবোধ ছিল, তা ইউটিউবের মাধ্যমে অনেকটাই হ্রাস পেয়েছে।\nবিশেষ করে বয়স্ক ব্যক্তিরা তাদের জীবনের গল্প শেয়ার করার জন্য ইউটিউবে \"লিগ্যাসি  প্রজেক্ট\" ভিডিও তৈরি করেন। এ ধরনের ভিডিও তাদের সামাজিক যোগাযোগ বাড়াতে সাহায্য করে, কারণ তারা দর্শকদের কাছ থেকে প্রতিক্রিয়া পেতে পারেন এবং নতুন মানুষের সঙ্গে সংযুক্ত হতে পারেন। শারীরিকভাবে যারা চলাচলে সীমাবদ্ধ, তাদের জন্য এই যোগাযোগ বিশেষভাবে উপকারী হতে পারে।\nমূলধারার গণমাধ্যমে শারীরিক প্রতিবন্ধীদের প্রতিনিধিত্ব খুব কম দেখা যায়, তাই ইউটিউবে প্রতিবন্ধী কনটেন্ট নির্মাতারা বেশ উপকৃত হন। তারা আরও বেশি সামাজিক সমর্থন ও গ্রহণযোগ্যতা পান, তাদের মতো অন্যান্য ব্যক্তিদের খুঁজে পেতে পারেন, প্রয়োজনীয় তথ্য শেয়ার করতে পারেন এবং ইউটিউব থেকে অর্থ উপার্জনের সুযোগও পান। এছাড়া, তাদের তৈরি কনটেন্ট সমাজে প্রতিবন্ধিতা সম্পর্কে ইতিবাচক দৃষ্টিভঙ্গি গড়ে তুলতে পারে এবং বিষয়টিকে স্বাভাবিক করে তুলতে সাহায্য করতে পারে।\n\n\n==== ব্যক্তিগত তথ্য ভাগ করে নেওয়ার বিপদ ====\nকিছু ব্যক্তিগত তথ্য-সম্পর্কিত ভিডিও, বিশেষ করে আত্ম-আঘাত (self-harm) সংক্রান্ত কনটেন্ট, দর্শকদের ওপর নেতিবাচক প্রভাব ফেলতে পারে। এসব ভিডিও আত্ম-আঘাতকে স্বাভাবিক বা চাঞ্চল্যকর করতে পারে, দর্শকদের জন্য উৎসাহ হিসেবে কাজ করতে পারে এবং নিয়মিত দেখার ফলে ক্ষতিকর আচরণকে আরও শক্তিশালী করতে পারে।\nভিডিওর মাধ্যমে খ্যাতি অর্জন করা বা অন্যদের অপমানিত করা অনেক সময় সহিংসতাকে উসকে দেয়।[126] যেমন, ১৬ বছর বয়সী এক ফ্লোরিডিয়ান চিয়ারলিডারকে ছয় কিশোরী মিলে আধা ঘণ্টা ধরে মারধর করে, যার ভিডিও অনলাইনে ছড়িয়ে পড়ে। এতে ওই কিশোরী মস্তিষ্কে আঘাত (concussion) পায় এবং সাময়িকভাবে শ্রবণ ও দৃষ্টিশক্তি হারায়। আন্তর্জাতিক মিডিয়ার মনোযোগ আকর্ষণ করে, ঘটনাটি আন্তর্জাতিক সংবাদমাধ্যমের মনোযোগ আকর্ষণ করেছিল এবং ২০১১ সালে লাইফটাইম টেলিভিশন নেটওয়ার্ক এই ঘটনাকে কেন্দ্র করে <i>\"গার্ল ফাইট\"</i> নামে একটি চলচ্চিত্র নির্মাণ করে।\nকিছু ইউটিউব কনটেন্ট নির্মাতা তাদের তারকা-সুলভ খ্যাতির সুযোগ নিয়ে কিশোর ভক্তদের সঙ্গে অবৈধ সম্পর্ক গড়ে তোলেন, কখনো আবেগপ্রবন ভাবে প্রভাবিত করে, আবার কখনো অপ্রাপ্তবয়স্কদের (age of consent-এর নিচে) ওপর যৌন নিপীড়ন চালিয়ে। আবার কিছু ক্ষেত্রে ইউটিউব কনটেন্ট নির্মাতারা মিথ্যা অভিযোগের শিকারও হয়েছেন। তবে প্রকৃত ভুক্তভোগীরা অনেক সময় লজ্জা, আত্ম-দোষারোপ, ভয়ের কারণে বা প্রতিশোধমূলক হামলার আশঙ্কায় নির্যাতনের ঘটনা প্রকাশ করেন না। অন্যদিকে, কিছু ভক্তের দ্বারা ভিকটিম-ব্লেমিং (victim-shaming) এর কারণে অনেক শিকারই অভিযোগ আনতে পিছপা হন।\n\n\n== বিজ্ঞাপন এবং বিপণন ==\n\nঅনলাইন ভিডিও, বিশেষ করে ইউটিউবের মতো প্রধান প্ল্যাটফর্ম, ছোট ব্যবসাগুলোর জন্য এমন সব সুযোগ এনে দিয়েছে, যা আগে কেবল বড় কোম্পানিগুলোর হাতেই সীমাবদ্ধ ছিল। টেলিভিশন বিজ্ঞাপনের উচ্চ ব্যয়ভার বহন করতে না পারা ছোট ব্যবসাগুলো ইউটিউবের মাধ্যমে গ্রাহকদের কাছে পৌঁছানোর নতুন পথ খুঁজে পেয়েছে। এটি তাদের \"ব্র্যান্ড চ্যানেল\" গঠন, দর্শকদের পরিসংখ্যান বিশ্লেষণ এবং সহায়ক ভিডিও তৈরি করার সুযোগ দেয়, যা ব্যয়বহুল গ্রাহক সহায়তা পরিষেবার প্রয়োজনীয়তা কমাতে সাহায্য করে। ববড় কোম্পানিগুলো সুপার বোলের মতো ব্যয়বহুল টিভি বিজ্ঞাপনগুলোর খরচের \"ভার কমানোর\" জন্য (amortize) পোস্ট-গেম ভিডিও ভিউ বাড়ানোর চেষ্টা করে।\nইউটিউব সরাসরি কনটেন্ট তৈরির পরিবর্তে চ্যানেলগুলোর উন্নয়নের ওপর বেশি জোর দিয়েছে, যা দর্শকদের বিভিন্ন ক্ষুদ্র বিষয়ে বিভক্ত করছে—ঠিক যেমন করে কেবল টেলিভিশনের শত শত নীচ-অডিয়েন্স চ্যানেল একসময় বিগ থ্রি টেলিভিশন নেটওয়ার্কগুলোর আধিপত্য ভেঙে দিয়েছিল। ইউটিউবের অরিজিনাল চ্যানেল (Original Channels) প্রকল্প এবং অন্যান্য চ্যানেল উন্নয়ন পরিকল্পনার ওপর ভিত্তি করে, সাংবাদিক জন সিব্রুক অনুমান করেন যে, \"দ্য নিচ উইল গেট নিচিয়ার (the niches will get nichier)\", অর্থাৎ বিভিন্ন বিষয়ে আরও বিশেষায়িত চ্যানেল গড়ে উঠবে। এর ফলে দর্শকরা আরও বেশি সম্পৃক্ত হবে এবং তাদের অভ্যাস আরও নির্দিষ্টভাবে নির্ধারণ করা যাবে, যা বিজ্ঞাপনদাতাদের জন্য লক্ষিত বিপণন (\"highly focused advertising\") আরও কার্যকর করে তুলবে।\n\n\n=== মূলধারার মতামতের পরিমাপ ===\n২০০৫ সালে গঠিত হওয়ার পরের বছরেই ইউটিউবকে \"সংস্কৃতিক প্রবণতার জরিপ\" হিসেবে তুলনা করা হয়েছিল, যেখানে জনপ্রিয় শিল্পীরা প্রতিষ্ঠিত প্রযোজনা সংস্থাগুলোর মনোযোগ আকর্ষণ করতে সক্ষম হন। তবে ইউটিউবের প্রথম দিককার বছরগুলোতে সঙ্গীত প্রতিষ্ঠানগুলো অনলাইন জনপ্রিয়তার বাণিজ্যিক মূল্য নির্ধারণে সমস্যায় পড়ে। তাদের ধারণা ছিল যে, ইন্টারনেটের \"সুবিধাজনক প্রকৃতি\" শিল্পীদের অনলাইন অনুসারীদের প্রকৃত আনুগত্যকে প্রতিফলিত করে না, বরং সরাসরি সিডি বিক্রি ও কনসার্টের দর্শকসংখ্যার মতো পরিমাপযোগ্য উপায়গুলিই বেশি নির্ভরযোগ্য। ২০১৩ সালের শুরুর দিকে বিলবোর্ড ঘোষণা করে যে, বিলবোর্ড হট ১০০ এবং অন্যান্য জেনর-ভিত্তিক হট ১০০ চার্ট গণনার ক্ষেত্রে ইউটিউব স্ট্রিমিং ডেটাকে অন্তর্ভুক্ত করা হবে। অনলাইন স্ট্রিমিংকে সরাসরি গান কেনার সমতুল্য ধরা এবং এটিকে হিট নির্ধারণের মানদণ্ড হিসেবে বিবেচনা করা ছিল সঙ্গীত শিল্পের শক্তি বিন্যাসের \"সাম্প্রতিক পরিবর্তনের প্রতিফলন—যেখানে রেকর্ড লেবেল ও রেডিও ডিজেদের পরিবর্তে শ্রোতারাই বেশি প্রভাবশালী হয়ে ওঠে।\"\n২০১৩ সালের শেষের দিকে, ফোর্বসের সাংবাদিক ক্যাথেরিন থেয়ার লক্ষ করেন যে, একসময় কনসার্ট ভেন্যু ঠিকভাবে নির্বাচন করা এবং রেডিও ও টেলিভিশন স্টেশনের প্রচার একটি শিল্পীকে জনপ্রিয় করে তুলত, কিন্তু ডিজিটাল যুগে সোশ্যাল মিডিয়া কার্যক্রম \"নিঃসন্দেহে গুরুত্বপূর্ণ\" হয়ে উঠেছে। বিশেষ করে ২০১৩ সালের ইউটিউব মিউজিক অ্যাওয়ার্ডস এর পুরস্কার নির্ধারণ পদ্ধতির উপর জোর দিয়ে তিনি ব্যাখ্যা করেন যে, মনোনয়ন নির্ধারণে সোশ্যাল মিডিয়া পরিসংখ্যান এবং বিজয়ী নির্বাচন করতে সোশ্যাল মিডিয়া শেয়ার ব্যবহার করা হয়েছিল। এর মাধ্যমে তিনি উল্লেখ করেন যে, ডিজিটাল যুগের শিল্পীদের শুধুমাত্র উচ্চমানের কাজ করলেই হবে না; বরং তাদের কনটেন্ট ইউটিউব ও সোশ্যাল মিডিয়াতে যথেষ্ট প্রতিক্রিয়াও সৃষ্টি করতে হবে।\n\n\n== বৃহত্তর দর্শকের কাছে পৌঁছানো ==\nইউটিউবকে ব্যবহার করে অজানা স্বতন্ত্র শিল্পী থেকে শুরু করে বৃহৎ প্রযোজনা সংস্থাগুলো পর্যন্ত নিজেদের দর্শকগোষ্ঠী বৃদ্ধি করতে সক্ষম হয়েছে।\n\n\n=== ব্যক্তিগত এবং কর্পোরেট প্ল্যাটফর্ম হিসেবে ইউটিউবের বিবর্তন ===\nইউটিউবের ২০০৫ সালের লঞ্চের পরের বছরেই এক মন্তব্যকারী এটিকে \"ইন্টারনেট ভিডিওর সবচেয়ে বড় আলোড়ন\" বলে উল্লেখ করেন। বিনোদন জগতের নির্বাহীরা এবং কাস্টিং এজেন্টরা ভিডিও শেয়ারিং ওয়েবসাইটগুলোতে গবেষণা শুরু করেন। খন কোনো ভিডিও ভাইরাল হতো, তখন এর নির্মাতা প্রায়শই প্রযোজনা সংস্থাগুলোর কাছ থেকে প্রস্তাব পেতেন। ২০০৬ সালের জুন মাসের মধ্যেই হলিউড এবং সংগীত শিল্পের পরিচিত প্রতিষ্ঠানগুলো ইউটিউবের \"ঘরোয়া প্রতিভাদের\" সঙ্গে আনুষ্ঠানিক ব্যবসায়িক সম্পর্ক স্থাপন শুরু করে। এদের মধ্যে প্রথম ছিলেন কমেডিয়ান ব্লগার ব্রুক \"ব্রুকার্স\" ব্রডাক (কারসন ডেলির মাধ্যমে), তারপর গায়ক জাস্টিন বিবার ( আশারের মাধ্যমে), এবং চিকিৎসক থেকে রাজনৈতিক ব্যঙ্গবিদ বাসেম ইউসেফ একটি মিশরীয় টেলিভিশন নেটওয়ার্কের মাধ্যমে)\nপুরনো মিডিয়ার তারকারাও ইউটিউব ব্যবস্থাপনার আমন্ত্রণে ওয়েবসাইটটিতে যোগ দেন। ইউটিউব দেখেছিল যে, প্রাথমিক কনটেন্ট নির্মাতারা বিপুল অনুসারী অর্জন করছেন এবং এটি এমন এক প্ল্যাটফর্ম হয়ে উঠতে পারে যেখানে টেলিভিশনের চেয়েও বড় দর্শকসংখ্যা পাওয়া সম্ভব। ২০০৬ সালের জুন মাসে ইউটিউব প্রথমবারের মতো একটি বড় কনটেন্ট প্রদানকারীর সাথে অংশীদারিত্ব করে, এনবিসি,যার মাধ্যমে তাদের শরৎকালীন টেলিভিশন প্রোগ্রাম প্রচারিত হয়। ২০০৬ সালের অক্টোবরে, গুগল ১.৬৫ বিলিয়ন ডলারে ইউটিউব অধিগ্রহণ করে। সে সময় ইউটিউবে মাত্র ৬৭ জন কর্মী ছিল। গুগল তখন লক্ষ্য করেছিল যে, দর্শক এবং বিজ্ঞাপনদাতারা টেলিভিশন থেকে ইন্টারনেটে স্থানান্তরিত হচ্ছে, ফলে ইউটিউব একটি লাভজনক বিপণন প্ল্যাটফর্ম হয়ে উঠতে পারে। গুগল ইউটিউবকে আরও বেশি ব্যবসায়িকভাবে চালিত করে এবং ভিডিওর ওপর ব্যানার বিজ্ঞাপন সংযোজন শুরু করে।  যদিও ইউটিউব তার প্রাথমিক কনটেন্ট নির্মাতাদের জন্য উন্মুক্ত ছিল, সময়ের সঙ্গে সঙ্গে বড় প্রযোজনা সংস্থাগুলো প্ল্যাটফর্মটির উপর আধিপত্য বিস্তার করতে শুরু করে।\nস্বাধীন শিল্পীরা খুব কম খরচ বা প্রচেষ্টায় হাজার হাজার অনুগামী গড়ে তুলতে সক্ষম হন, তবে গণ খুচরা বিক্রয় এবং রেডিও প্রচার—যেগুলো এখনও মূলত রেকর্ড লেবেলগুলোর নিয়ন্ত্রণে—তা চ্যালেঞ্জিং হয়ে ওঠে। এদিকে, ২০০৬ সালের শুরুতেই ইউটিউব ব্যবস্থাপনা চারটি প্রধান সংগীত লেবেলকে—যারা প্রথমে ইউটিউবের বিপুল কপিরাইটযুক্ত সামগ্রীর কারণে সন্দিহান ছিল—একটি অংশীদারিত্বে রাজি করাতে সক্ষম হয়। ইউটিউব তাদের বোঝায় যে, এই প্ল্যাটফর্ম তাদের ইন্টারনেট দর্শকদের সঙ্গে যুক্ত করে আরও বেশি অর্থ উপার্জনের সুযোগ করে দিতে পারে। ২০০৯ সালের এপ্রিল মাসে, ইউটিউব এবং ভিভেন্ডি একসঙ্গে ভেভো (Vevo) মিউজিক ভিডিও সার্ভিস চালু করে। যদিও ইউটিউব ২০১১ সালে প্রতিশ্রুতিশীল প্রাথমিক ইউটিউবারদের জন্য নেক্সটআপ  (NextUp) টিপস এবং প্রশিক্ষণ প্রোগ্রামে $৮৭৫,০০০ বিনিয়োগ করেছিল, তবুও প্রতিষ্ঠানটি মূলধারার তারকাদের মাধ্যমে নতুন চ্যানেল তৈরির জন্য তার \"অরিজিনালস\" কৌশলে $১০০ মিলিয়ন ব্যয় করে। তারা আশা করেছিল যে, ইউটিউবের প্রাথমিক কনটেন্ট নির্মাতাদের ব্যক্তিগত অনুরাগীদের আনুগত্য এবং নতুন সেলিব্রিটি চ্যানেলগুলোর উচ্চতর বিজ্ঞাপন আয়ের সুবিধা তারা একসঙ্গে পাবে। তবে এটি ছিল এক ধরনের বৈপরীত্য, কারণ শেষ পর্যন্ত এই নতুন \"অরিজিনালস\" চ্যানেলগুলোর প্রায় এক-তৃতীয়াংশ তৈরি করেছিল ইউটিউবের পথপ্রদর্শক কনটেন্ট নির্মাতাদের দ্বারা গঠিত প্রযোজনা সংস্থাগুলোই।\n২০১২ সালে, সিএমইউ-এর বিজনেস সম্পাদক ইউটিউবকে বর্ণনা করেছিলেন \"সংগীত লেবেলগুলোর জন্য একটি বিনামূল্যে প্রচারমূলক প্ল্যাটফর্ম\" হিসেবে। ২০১৩ সালে, ইউটিউব এবং ভিভোতে সংগীতশিল্পীদের মধ্যে মাত্র ২.৫% যাদেরকে \"মেগা\", \"মূলধারার\" এবং \"মাঝারি আকারের\" হিসেবে শ্রেণিবদ্ধ করা হয়েছিল, তারা মোট দর্শনার্থীর ৯০.৩% দৃষ্টি আকর্ষণ করেছিল। ২০১৪ সালে ইউটিউব ঘোষণা করেছিল যে, যেসব সংগীত লেবেল তাদের প্রিমিয়াম (সাবস্ক্রিপশন ভিত্তিক) সঙ্গীত স্ট্রিমিং পরিষেবার জন্য লাইসেন্স চুক্তি স্বাক্ষর করবে না, তাদের ভিডিও ব্লক করা হবে। এর ফলে, যেসব স্বাধীন সংগীত লেবেল বড় কোম্পানিগুলোর তুলনায় অপেক্ষাকৃত কম সুবিধাজনক শর্তে চুক্তি করতে চায়নি, তারা প্ল্যাটফর্ম থেকে কার্যত বাদ পড়ে। তবে, কনটেন্ট নির্মাতারা দর্শক আকর্ষণের নতুন উপায় বের করতে থাকেন।\"রিঅ্যাকশন ভিডিও\" বা প্রতিক্রিয়ামূলক ভিডিওর মতো নতুন নতুন ধারার কনটেন্ট তৈরি হতে থাকে, যা দ্রুত জনপ্রিয়তা পায়। এ বিষয়ে ২০১৯ সালে ওয়াশিংটন পোস্ট-এর এক সম্পাদক মন্তব্য করেন যে, বিলবোর্ড চার্টের মতো ধীরগতির রেটিং পদ্ধতির চেয়ে \"ইউটিউবাররাই তরুণ শ্রোতাদের জন্য মূল রুচিনির্মাতা  হয়ে উঠেছে।\"।\n২০১৬ সালে ইউটিউব যখন এমন ভিডিওগুলোর মনিটাইজেশন বন্ধ করে দেয়, যেগুলোতে \"বিতর্কিত বা সংবেদনশীল বিষয়বস্তু রয়েছে, এমনকি যদি সেখানে গ্রাফিক ছবি না থাকে\", তখন অনেক কনটেন্ট নির্মাতা ক্ষুব্ধ হন। তারা এটি \"নির্বিচার সেন্সরশিপ\" হিসেবে দেখে সোশ্যাল মিডিয়ায় প্রতিবাদ শুরু করেন, যার ফলস্বরূপ #YouTubeIsOverParty নামে একটি হ্যাশট্যাগ জনপ্রিয় হয়ে ওঠে।\n\n\n=== জীবিকা নির্বাহের জন্য ভিডিও পোস্ট করা ===\n\nইউটিউবে ভিডিও আপলোড করে আয়ের সুযোগ প্রথম আসে ২০০৭ সালে, যখন প্ল্যাটফর্মটি \"পার্টনার প্রোগ্রাম\" চালু করে। এটি একটি বিজ্ঞাপনের আয় ভাগাভাগির ব্যবস্থা, যা কনটেন্ট নির্মাতাদের উপার্জনের পথ তৈরি করে। ২০১২ সালের জানুয়ারি নাগাদ এই প্রোগ্রামের আওতায় প্রায় ৩০,০০০ জন পার্টনার অন্তর্ভুক্ত হয়, যেখানে শীর্ষ ৫০০ জন পার্টনার বছরে এক লাখ ডলারের বেশি আয় করতেন, এবং কিছু নির্মাতা এর চেয়েও \"অনেক বেশি\" আয় করে। ২০১২ সালেই বিভিন্ন ব্র্যান্ড জনপ্রিয় ইউটিউবারদেরকে  সরাসরি বিজ্ঞাপন তৈরি ও আপলোড করার জন্য ছয় অঙ্কের পরিমাণ অর্থ প্রদান করত। ফোর্বস জানিয়েছে যে ২০১৫ সালের জুন পর্যন্ত এক বছরে সর্বোচ্চ উপার্জনকারী দশটি ইউটিউব চ্যানেল ২৫ লাখ থেকে ১ কোটি ২০ লাখ ডলার পর্যন্ত আয় করেছিল। এই আয় প্রতি বছরই বেড়েছে। ২০১৭ সালে শীর্ষ দশজন নির্মাতার মোট উপার্জন ছিল ১২৭ মিলিয়ন ডলার, যেখানে সর্বোচ্চ উপার্জনকারী ব্যক্তি ১৬.৫ মিলিয়ন ডলার আয় করেছিলেন। ২০১৮ সালে এই সংখ্যা বেড়ে ১৮০.৫ মিলিয়ন এবং ২২ মিলিয়ন ডলারে পৌঁছে। এরপর, ২০১৯ সালে এটি ছিল ১৬২ মিলিয়ন ও ২৬ মিলিয়ন, ২০২০ সালে ২১১ মিলিয়ন ও ২৯.৫ মিলিয়ন, ২০২১ সালে ৩০০ মিলিয়ন ও ৫৪ মিলিয়ন এবং ২০২২ সালে সর্বমোট ৩১৪.৫ মিলিয়ন ও সর্বোচ্চ ব্যক্তি ৫৪ মিলিয়ন ডলার উপার্জন করেন।\nতবে, এই আয়ের কেন্দ্রীকরণ বেশ প্রকট। ২০১৬ সালে এক গবেষণায় দেখা যায়, ইউটিউবের শীর্ষ ৩% চ্যানেল—যারা প্রতি মাসে কমপক্ষে ১৪ লাখ ভিউ পায়—সাইটের মোট ভিউয়ের ৯০% দখল করেছিল। কিন্তু এত বড় সংখ্যক ভিউ পাওয়ার পরেও তাদের বার্ষিক উপার্জন ১৭ হাজার ডলারের কম হতে পারে। বিশেষজ্ঞদের মতে, ইউটিউব সাধারণত প্রতি ১,০০০ ভিউতে নির্মাতাদের ০.২৫ ডলার থেকে ৫ ডলার পর্যন্ত পরিশোধ করে। অন্যদিকে, যারা কমপক্ষে ১ লাখ সাবস্ক্রাইবার অর্জন করেছে, তারা স্পন্সরড পোস্টের মাধ্যমে একবারে ১২,৫০০ ডলার পর্যন্ত পেতে পারে। ২০১৯ সালের এক গবেষণায় দেখা যায়, ইউটিউবে আপলোড হওয়া ভিডিওগুলোর মধ্যে মাত্র ১১.৬% ভিডিও ১,০০০ ভিউ পায়, আর মাত্র ০.৭৭% ভিডিও ১,০০,০০০ ভিউ অতিক্রম করতে পারে। এর মানে হলো, অধিকাংশ নির্মাতার জন্য ইউটিউব একটি লাভজনক আয়ের উৎস হয়ে ওঠে না।\n\n\n== আরও দেখুন ==\nকম্পিউটার আসক্তি\nইন্টারনেট আসক্তি\nটেলিভিশনের সামাজিক দিক\nসামাজিক যোগাযোগ মাধ্যম\nটেলিভিশন আসক্তি\n\n\n== তথ্যসূত্র ==\n\n\n== বহিঃসংযোগ ==\nওয়েশ, মাইকেল (২০০৮) \"ইউটিউবের নৃতাত্ত্বিক ভূমিকা\""}