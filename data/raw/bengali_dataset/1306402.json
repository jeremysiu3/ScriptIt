{"pageid": 1306402, "title": "মোস্তাফা কামাল উদ্দীন", "url": "https://bn.wikipedia.org/wiki?curid=1306402", "content": "মোস্তাফা কামাল উদ্দীন বাংলাদেশ সিভিল সার্ভিসের একজন সাবেক কর্মকর্তা। অবসরের পর তিনি বিমান বাংলাদেশ এয়ারলাইন্সের পরিচালনা পর্ষদের চেয়ারম্যান হিসেবে দায়িত্ব পালন করেছেন। পূর্বে তিনি স্বরাষ্ট্র মন্ত্রণালয়ের জননিরাপত্তা বিভাগের সিনিয়র সচিব হিসেবে দায়িত্ব পালন করেছেন।\n\n\n== প্রারম্ভিক জীবন ==\nমোস্তাফা কামাল উদ্দীন চট্টগ্রাম জেলার আনোয়ারা উপজেলার হাইলধর ইউনিয়নের মালঘর গ্রামে জন্মগ্রহণ করেন। তিনি চট্টগ্রাম কলেজ থেকে প্রাণিবিদ্যা বিষয়ে স্নাতক (সম্মান) ও চট্টগ্রাম বিশ্ববিদ্যালয় থেকে স্নাতকোত্তর (সম্মান) ডিগ্রী অর্জন করেন।\n\n\n== কর্মজীবন ==\nমোস্তাফা কামাল উদ্দীন বাংলাদেশ সিভিল সার্ভিস প্রশাসন ক্যাডারে ১৯৮৪ ব্যাচে যোগদান করেন। ১৯৮৬ সালে সহকারী কমিশনার হিসেবে তিনি সরকারি চাকরিতে যোগদানের পর সরকারের বিভিন্ন স্তরে দায়িত্ব পালন করেন। তিনি মাঠ প্রশাসনে সহকারী কমিশনার (ভূমি), প্রথম শ্রেণীর ম্যাজিস্ট্রেট, সিনিয়র সহকারী কমিশনার, উপজেলা নির্বাহী অফিসার হিসেবে দায়িত্ব পালন করেন। কামাল উদ্দীন বাংলাদেশ শিপিং কর্পোরেশনের নির্বাহী পরিচালক, চট্টগ্রাম সিটি কর্পোরেশনের প্রধান নির্বাহী কর্মকর্তা, তথ্য ও যোগাযোগ প্রযুক্তি অধিদপ্তরের মহাপরিচালক, পরিকল্পনা কমিশনের সদস্য (সচিব) হিসেবে দায়িত্ব পালন করেন। কামাল উদ্দীন ২৫ আগস্ট ২০১৭ সালে স্বরাষ্ট্র মন্ত্রণালয়ের সচিব এবং ১৬ সেপ্টেম্বর ২০১৯ সালে একই মন্ত্রণালয়ে সিনিয়র সচিব পদোন্নতি লাভ করেন। তিনি ১২ জানুয়ারি ২০২২ সালে সরকারি চাকরি থেকে অবসর গ্রহণ করেন।\nমোস্তাফা কামাল উদ্দীন ১৫ জানুয়ারি ২০২৩ সালে বিমান বাংলাদেশ এয়ারলাইন্সের পরিচালনা পর্ষদের চেয়ারম্যান নিযুক্ত হোন। তিনি পূর্ববর্তী চেয়ারম্যান সাজ্জাদুল হাসানের স্থলাভিষিক্ত হন। ২০২৪ সালের ১৯ আগষ্ট তাকে এ পদ থেকে সরিয়ে দেয়া হয়। \n\n\n== তথ্যসূত্র =="}