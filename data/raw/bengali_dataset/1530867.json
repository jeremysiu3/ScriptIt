{"pageid": 1530867, "title": "ওয়াদি আল-কুরার যুদ্ধ", "url": "https://bn.wikipedia.org/wiki?curid=1530867", "content": "ওয়াদি আল-কুরার যুদ্ধ ছিল ওয়াদি আল-কুরা নামক একটি উপত্যকায় নবী মুহাম্মদের নেতৃত্বে মুসলিম বাহিনী ও ইহুদিদের মধ্যে সংঘটিত যুদ্ধ। মুসলিমরা ওয়াদি আল-কুরায় মোট তিন বার অভিযান পরিচালনা করেছিলেন। স্থানটি হিজাজ অঞ্চলের শাম ও মদিনা এবং তাইমা ও খায়বারের মাঝে অবস্থিত একটি উপত্যকা। এর মধ্যে অনেক গ্রাম রয়েছে। \n\n\n== প্রথম অভিযান ==\nএটি কোনো সামরিক অভিযান ছিল না। নবি মুহাম্মদ যায়েদ ইবনে হারিসাকে এই এলাকা পর্যবেক্ষণ এবং শত্রুদের গতিবিধি নজরদারির উদ্দেশ্যে পাঠিয়েছিলেন।  কারণ উপত্যকার বাসিন্দারা মুসলিমদের বিরুদ্ধে যুদ্ধরত পার্শ্ববর্তী অঞ্চলের ইহুদিদের সহায়তা প্রদান করত। \n\n\n== দ্বিতীয় অভিযান ==\n\nএটি ৬ হিজরির নবম মাসে (জানুয়ারি, ৬২৮ খ্রি.) সংঘটিত হয়েছিল।  অভিযানটি জায়েদ ইবনে হারিসা বা আবু বকরের নেতৃত্বে পরিচালিত হয়েছিল। মূলত একটি অতর্কিত হামলার প্রতিশোধ হিসাবে বনু ফাজারার একটি লুটেরা দলের বিরুদ্ধে এই অভিযান পরিচালিত হয়েছিল। যায়েদ ইবনে হারিসা ব্যবসার উদ্দেশ্য সিরিয়া গিয়েছিলেন। ফেরার পথে তিনি নবী মুহাম্মদ এবং তার সাহাবীগণের জন্য কিছু পণ্যদ্রব্য কিনেছিলেন। যখন তিনি ওয়াদি আল-কুরার কাছে পৌঁছলেন, তখন বনু ফাজার উপজাতির একটি দল তার সঙ্গীদের ওপর হামলা চালায় এবং তাদের সাথে থাকা সব পণ্যদ্রব্য ছিনিয়ে নেয়। তার কয়েকজন সহকর্মীকে হত্যা করা হয় এবং তিনি নিজেও আহত হন। যায়েদ প্রতিজ্ঞা করেছিলেন যে, তিনি ফাজারার লোকদের সাথে যুদ্ধ না করা পর্যন্ত নিজের মাথা ধুবেন না (অর্থাৎ যৌন মিলন থেকে বিরত থাকার প্রতিজ্ঞা করেছিলেন)। \nআঘাত থেকে সেরে ওঠে ফজরের নামাযের পর তিনি ওয়াদি আল-কুরায় তাদের আক্রমণ করেন। তাদের মধ্যে কয়েকজন নিহত এবং অন্যরা বন্দী হয়। সব মিলিয়ে ৩০ জন ঘোড়সওয়ারকে হত্যা করা হয়। \n\n\n== তৃতীয় অভিযান ==\n\nযুদ্ধটি ৭ হিজরি মোতাবেক ৬২৮ খ্রিস্টাব্দের জুন মাসে খায়বারের যুদ্ধের পরে সংঘটিত হয়েছিল। খাইবার যুদ্ধ শেষে ফেরার পথে মুসলিমরা ওয়াদি আল-কুরায় অবস্থান নেন। ওয়াদি আল-কুরার বাসিন্দারা ইহুদি ছিল। নবী মুহাম্মদ তাদের ইসলাম গ্রহণের আহ্বান জানান। কিন্তু তারা যুদ্ধ করার প্রস্তুতি নিতে থাকে এবং লড়াই করার জন্য বেরিয়ে আসে। যুদ্ধের শুরুতে তাদের মধ্য থেকে তিনজন একের পর এক অগ্রভাগে লড়াই করার জন্য বেরিয়ে আসে। প্রথমে একজন যুদ্ধের জন্য বের হলে তাকে জুবাইর ইবনুল আওয়াম হত্যা করেন; তারপর আরেকজন বের হলে তাকে আলী ইবনে আবি তালিব হত্যা করেন এবং এরপর তৃতীয় একজন বের হলে তাকে আবু দুজানা হত্যা করেন। এরপর উভয় বাহিনীর মধ্যে চূড়ান্ত যুদ্ধ শুরু হয় এবং মুসলমানরা সন্ধ্যা পর্যন্ত যুদ্ধ করেন। ইহুদিদের মধ্যে ১১ জন নিহত হয় এবং অবশেষে মুসলিমরা বিজয় লাভ করে। \nযুদ্ধের শেষ পর্যায়ে ইহুদিরা সন্ধি প্রস্তাব দেয়। তাদের প্রস্তাব মেনে খেজুরবাগান, জমি ও উদ্যানগুলো তাদের হাতে রেখে দেওয়া হয়। যেন তারা সেখানে শ্রমিক হিসেবে কাজ করে জীবিকা নির্বাহ করতে পারে, যেমন খাইবারের ইহুদিরা করত। নবী মুহাম্মদ তাদের সাথে খাইবারবাসীদের মতোই চুক্তি করেন। অপর একটি বর্ণনায় আছে, তিনি ওয়াদি আল-কুরার ইহুদিদের ওপর অনুগ্রহ করেন এবং তাদের হাতে জমি ও উদ্যান রেখে দেন, যাতে তারা সেগুলোতে কাজ করতে পারে এবং মুসলমানদের থেকে পারিশ্রমিক পায়। তবে অপর আরেকটি বর্ণনায় আছে, তিনি তাদের কয়েক রাত্রি অবরোধ করে রাখেন এবং তারপর মদিনায় ফিরে আসেন। \nযখন তায়মার বাসিন্দারা জানতে পারে যে, নবি মুহাম্মদ খাইবার, ফাদাক ও ওয়াদি আল-কুরার ইহুদিদের সঙ্গে কেমন আচরণ করেছেন, তখন তারা জিজিয়া দিতে সম্মত হয় এবং তারা সবাই নিজেদের  জমির মালিক থেকে যায়। যুদ্ধ শেষে ফেরার পথে মদিনার নিকটবর্তী হলে মুসলিমরা রাতে যাত্রা শুরু করেন এবং ফজরের আগ মুহূর্তে থেমে বিশ্রাম নেন। তখন নবী মুহাম্মদ তিনি বলেন, কে আমাদের পাহারায় থাকবে, যাতে আমাদের ফজরের নামাজ ছুটে না যায়? বিলাল বললেন, আমি থাকব। অন্য এক বর্ণনায় আছে, তিনি বলেন: হে বিলাল, আমাদের জন্য রাতে পাহারা দাও। এরপর তিনি ও সাহাবারা ঘুমিয়ে পড়েন এবং বিলাল পাহারায় থেকে নামাজ পড়তে থাকেন। তারপর তিনি একটি উটের পাশে হেলান দিয়ে ফজরের ওয়াক্তের জন্য অপেক্ষা করতে থাকেন; কিন্তু তিনিও ঘুমিয়ে পড়েন। এভাবে নবী ও সাহাবারা সূর্য উদিত হওয়া পর্যন্ত ঘুমিয়ে থাকেন। এরপর প্রথমে নবী মুহাম্মদ জেগে উঠেন এবং তাকে বলেন, এ কি করলে বিলাল? তিনি বলেন, “হে আল্লাহর রাসূল, আপনার যে অবস্থা হয়েছে আমারও তা-ই হয়েছে। তার কথা শুনে তিনি হেসে বললেন, “তুমি সত্য বলেছ। তারপর বিলাল আজান দেন এবং সবাই মিলে নামাজ আদায় করেন। \n\n\n== তথ্যসূত্র =="}