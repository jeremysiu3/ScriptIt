{"pageid": 1129607, "title": "অক্ষরিত", "url": "https://bn.wikipedia.org/wiki?curid=1129607", "content": "অক্ষরিত হল ম্যাডর‍্যাট গেমস প্রাইভেট লিমিটেড দ্বারা তৈরি এবং বাজারজাত করা ভারতীয় ভাষাগুলির জন্য প্রথম শব্দের খেলা। এটি হিন্দি ভাষার উপর ভিত্তি করে তৈরি হয়েছে। এটি কিছুটা শব্দছক দ্বারা অনুপ্রাণিত খেলা, কিন্তু এটি নির্দিষ্টভাবে ভাষা শিক্ষা-সংক্রান্ত উদ্দেশ্যেই বিশেষভাবে তৈরি করা হয়েছে। সমগ্র ভারত জুড়ে ৩,০০০টি বিদ্যালয়ে অক্ষরিত ব্যবহার করা হয় এবং ৩,০০,০০০-এরও বেশি শিশু এটি ব্যবহার করেছে। এটি অন্যান্য ১০টি প্রধান ভারতীয় ভাষাতে, এবং সেইসাথে নকিয়ার সিম্বিয়ান৩ প্ল্যাটফর্ম এবং ইন্টেল অ্যাপআপ-এ ডিজিটাল আকারেও পাওয়া যায়। এটি মন্থন পুরস্কার পেয়েছে এবং টেকস্পার্কস ও ইঙ্কটকস-এর মত সম্মেলনে স্বীকৃত হয়েছে।\n\n\n== ইতিহাস ==\nঅক্ষরিত খেলাটির ধারণা করেছিলেন মনুজ ধারিওয়াল। গুয়াহাটির ইন্ডিয়ান ইনস্টিটিউট অফ টেকনোলজিতে ডিজাইনে স্নাতক ডিগ্রি নেওয়ার সময় শেষ বর্ষের নকশা প্রকল্পের জন্য তিনি এটির পরিকল্পনা করেছিলেন। ২০০৯ সালে, মনুজ কলকাতার ইন্ডিয়ান ইনস্টিটিউট অফ ম্যানেজমেন্ট দ্বারা পরিচালিত একটি ব্যবসায়িক পরিকল্পনা প্রতিযোগিতায় অক্ষরিতকে বাজারজাত করার জন্য একটি ব্যবসায়িক পরিকল্পনা উপস্থাপন করেন। এই প্রতিযোগিতায় তিনি জয়লাভ করেছিলেন। রজত এবং মধুমিতা, দুজনেই আইআইটি বোম্বে থেকে কম্পিউটার সায়েন্স এবং ইঞ্জিনিয়ারিংয়ে স্নাতক সমাধা করে অন্ধ্রপ্রদেশ রাজ্যের ঋষি ভ্যালি স্কুল-এ শিক্ষকতা শুরু করেছিলেন। তাঁরা তাঁদের নিজ নিজ কোর্স শেখানোর জন্য বেশ কয়েকটি উদ্ভাবনী খেলা তৈরি করেছিলেন। ২০০৯ সালের জানুয়ারিতে, তাঁরা তিনজন একত্রিত হয়ে, এবং ম্যাডর‍্যাট গেমস প্রাইভেট লিমিটেডকে অন্তর্ভূক্ত করে অক্ষরিতকে তাঁদের মুখ্য পণ্য হিসাবে নিয়ে আসেন। অক্ষরিতের পেটেন্টের জন্য আবেদন করা হয়েছে (পেটেন্ট নম্বর : ২৯৪/ডেল/২০১০)।\n\n\n== ভাষা সমূহ ==\nঅক্ষরিত, হিন্দি ছাড়া, অন্যান্য ১০টি প্রধান ভারতীয় ভাষায় পাওয়া যায়। সেগুলি হল তামিল, মালয়ালম, তেলুগু, কন্নড়, ওড়িয়া, উর্দু ভাষা , বাংলা, গুজরাটি, মারাঠি এবং পাঞ্জাবি। অক্ষরিত দুটি সংস্করণে পাওয়া যায়, ছোট এবং বড়দের, প্রতিটি ভাষার জন্য।\n\n\n== খেলার নিয়ম ==\nএটি ১০ ​​বছরের বেশি বয়সীদের জন্য তৈরি করা হয়েছে, ২ থেকে ৮ জন খেলোয়াড় একসঙ্গে এটি খেলতে পারে। খেলার নিয়ম অনুযায়ী, সীমাবদ্ধতার মধ্যে থেকে ছকের মধ্যে খেলোয়াড়দের অর্থপূর্ণ শব্দ গঠন করতে হবে। প্রতিটি খেলোয়াড় তার গঠিত শব্দের ভিত্তিতে পয়েন্ট অর্জন করে। প্রতিটি অক্ষর টালির (টাইল) জন্য নির্দিষ্ট পয়েন্ট রয়েছে। ছকের মধ্যে বিভিন্ন অবস্থান রয়েছে যেখান থেকে খেলোয়াড় অতিরিক্ত (বোনাস) পয়েন্ট অর্জন করতে পারে। যখন সরবরাহ করা সমস্ত অক্ষর টালি নিঃশেষ হয়ে যায় তখন খেলা শেষ হয় এবং সর্বোচ্চ পয়েন্ট পাওয়া খেলোয়াড় জিতে যায়।\n\n\n== ছোটু অক্ষরিত (ছোট সংস্করণ) ==\nএটি ১০ ​​বছরের কম বয়সী খেলোয়াড়দের জন্য তৈরি করা হয়েছে, একসঙ্গে ২ - ৮ জন খেলতে পারে। এটি শব্দছকের (ক্রস ওয়ার্ড) মতো করে তৈরি করা হয়েছে, যেখানে খেলোয়াড়দের শব্দ গঠনের জন্য সংশ্লিষ্ট অক্ষর টালি এবং ছকে মুদ্রিত সঠিক অক্ষরকে মেলাতে হবে। বাচ্চাদের শব্দের অর্থ মনে রাখতে সাহায্য করার জন্য প্রতিটি শব্দের সঙ্গে একটি সংশ্লিষ্ট ছবি রয়েছে। গঠিত শব্দের উপর নির্ভর করে তারা একটি ছকে সামঞ্জস্যপূর্ণভাবে অগ্রসর হয় এবং ছকের শেষ প্রান্তে পৌঁছানো প্রথম খেলোয়াড় বিজয়ী হয়।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nমধুমিতা হালদারের কথা [১]  ওয়েব্যাক মেশিনে আর্কাইভকৃত ২৭ অক্টোবর ২০২০ তারিখে"}