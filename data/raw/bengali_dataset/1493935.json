{"pageid": 1493935, "title": "হিউম্যান প্যাপিলোমাভাইরাস সংক্রমণ", "url": "https://bn.wikipedia.org/wiki?curid=1493935", "content": "হিউম্যান প্যাপিলোমাভাইরাস সংক্রমণ (এইচপিভি সংক্রমণ) সংঘটিত হয় প্যাপিলোমাভিরিডি গোত্রভুক্ত একটি ডিএনএ ভাইরাস দ্বারা। অনেক এইচপিভি সংক্রমণে কোনো লক্ষণ প্রকাশ পায় না  এবং দুই বছরের মধ্যে ৯০% স্বতঃস্ফূর্তভাবে ভালো  হয়ে যায়। কিছু ক্ষেত্রে, এইচপিভি সংক্রমণ থেকে যায় এবং হয় আঁচিল হয় অথবা প্রাক্‌-ক্যান্সার ক্ষতে পরিণত হয়। এই ক্ষতগুলো আক্রান্ত স্থানের উপর নির্ভর করে জরায়ুমুখ, যোনি, যোনিদ্বার, শিশ্ন, পায়ু বা মলদ্বার, মুখ, টনসিল বা গলদেশে ক্যান্সারের ঝুঁকি বাড়িয়ে দেয়। প্রায় সকল জরায়ুমুখ ক্যান্সার এইচপিভি দ্বারা হয় এবং দুটি প্রজাতি- এইচপিভি১৬ ও এইচপিভি১৮- দ্বারা ৭০% ক্যান্সার ঘটে। এইচপিভি১৬ প্রজাতিটি প্রায় ৯০% এইচপিভি-পজিটিভ মুখ-গলবিল ক্যান্সার সৃষ্টির জন্য দায়ী। উপরিলিখিত তালিকার অন্যান্য ক্যান্সারের ৬০% থেকে ৯০% এইচপিভির সাথে সংশ্লিষ্ট। এইচপিভি৬ ও এইচপিভি১১ প্রজাতিদ্বয় জননাঙ্গীয় আঁচিল ও ল্যারিঞ্জিয়াল প্যাপিলোম্যাটোসিস (স্বরযন্ত্রীয় পিড়কায়ন) নামক রোগ সৃষ্টি করে।\nএইচপিভি সংক্রমণ সংঘটিত হয় হিউম্যান প্যাপিলোমাভাইরাস দ্বারা যা প্যাপিলোমাভাইরাস পরিবারের অন্তর্ভুক্ত একটি ডিএনএ ভাইরাস। ২০০-এর বেশি ধরনের প্রজাতি রয়েছে। একজন ব্যক্তি একাধিক ধরনের এইচপিভি দ্বারা আক্রান্ত হতে পারে, এবং এটি কেবল মানুষের ক্ষেত্রে রোগ সৃষ্টি করে বলে জানা যায়। ৪০ টিরও বেশি প্রজাতি যৌন সংস্পর্শের মাধ্যমে ছড়ায় এবং মলদ্বার ও জননাঙ্গকে আক্রান্ত করে। যৌনবাহিত প্রজাতি দ্বারা লাগাতার সংক্রমণ হওয়ার ঝুঁকিপূর্ণ বিষয়গুলো হলো খুব অল্প বয়সে প্রথম যৌনসঙ্গম করা, একাধিক যৌনসঙ্গী থাকা, ধূমপান ও দুর্বল রোগপ্রতিরোধ ব্যবস্থা (ইমিউনোসাপ্রেশন)। এগুলো যোনিপথে সঙ্গম ও পায়ুপথে সঙ্গম উভয় পদ্ধতির মাধ্যমে লাগাতার সরাসরি ত্বকে-ত্বকে সংস্পর্শ হওয়ার মাধ্যমে ছড়াতে পারে। গর্ভাবস্থায় মা থেকে সন্তানেও ছড়াতে পারে এটি। টয়লেট সিটের মতো সাধারণ বস্তু থেকে এইচপিভি ছড়ায় এমন কোনো তথ্যপ্রমাণ নেই, তবে যে-সব প্রজাতি আঁচিল সৃষ্টি করে সেগুলো উপরিতল, যেমন মেঝের মাধ্যমে ছড়াতে পারে। এইচপিভিকে সাধারণ স্যানিটাইজার ও জীবাণুনাশক পদার্থ দ্বারা বিনাশ করা যায় না, ফলে অজীবন্ত সংক্রামক বস্তু যেমন ফোমাইট থেকে এটি ছড়ানোর সম্ভাবনা থেকে যায়।\nএইচপিভি টিকা অধিকাংশ সাধারণ সংক্রমণগুলো প্রতিরোধ করতে পারে। টিকার কার্যকারিতা সবচেয়ে ভালো পাওয়া যায় যদি যৌনকর্ম শুরুর আগেই দেওয়া যায়, এজন্য ৯-১৩ বছর বয়সিদের দেওয়ার জন্য পরামর্শ প্রদান করা হয়। জরায়ুমুখ স্ক্রিনিং করার জন্য অনেক পরীক্ষা আছে, যেমন প্যাপ পরীক্ষা (প্যাপ স্মিয়ার) বা জরায়ুমুখে অ্যাসিটিক অ্যাসিড প্রয়োগ করে ভায়া পরীক্ষা, যেগুলো প্রাথমিক ক্যান্সার ও অস্বাভাবিক কোষ যা ক্যান্সারে পরিণত হতে পারে উভয়ই শনাক্ত করতে পারে। স্ক্রিনিং করার মাধ্যমে ত্বরিত চিকিৎসা প্রদান করা যায়, যার ফলে ক্যান্সার থেকে আরোগ্য লাভের সম্ভাবনা বেড়ে যায়। স্ক্রিনিং পদ্ধতি চালু করার পর থেকে জরায়ুমুখ ক্যান্সার রোগীর সংখ্যা ও মৃত্যু উভয়ই হ্রাস পেয়েছে। জননাঙ্গীয় আঁচিল (জেনিটাল ওয়ার্টস) ক্রায়োথেরাপির (হিমচিকিৎসা)মাধ্যমে অপসারণ করা যায়।\nসারাবিশ্বে সবচেয়ে বেশি বিদ্যমান যৌনবাহিত রোগ হলো এইচপিভি সংক্রমণ। সারাবিশ্বে মোট ক্যান্সারের ৫% হয় উচ্চ-ঝুঁকির এইচপিভি দ্বার  এবং যুক্তরাষ্ট্রে প্রতিবছর ৩৭,৩০০ সং‌খ্যক ক্যান্সার রোগীই এইচপিভির। জরায়ুমুখ ক্যান্সার হলো সারাবিশ্বে সবচেয়ে বেশি হওয়া ক্যান্সারের মধ্যে অন্যতম একটি। ২০২২ সালে বৈশ্বিকভাবে নতুন করে আক্রান্ত হয়েছিল ৬,৬০,০০০ জন এবং মৃত্যুবরণ করেছিল প্রায় ৩,৫০,০০০ জন। প্রায় ৯০% নতুন রোগী শনাক্ত ও  মৃত্যু ঘটে নিম্ন- ও মধ্য-আয়ের দেশে আনুমানিক ১% যৌনসক্রিয় ব্যক্তি জননাঙ্গীয় আঁচিল রোগে ভুগছেন। ত্বকে আঁচিল হওয়ার বর্ণনা প্রাচীন গ্রিসের সময় থেকে পাওয়া যায়, তবে ১৯০৭ সালের আগে জানা ছিল না যে এটি ভাইরাস দিয়ে হয়। \n\n\n== এইচপিভি ধরনসমূহ ==\nএইচপিভি হলো দুইশোর অধিক সম্পর্কিত ভাইরাসের একটি গোষ্ঠী, যেগুলোকে সং‌খ্যা দিয়ে আখ্যায়িত করা হয়। কিছু এইচপিভি ধরন, যেমন এইচপিভি৫, কোনো লক্ষণ প্রকাশ ছাড়াই কোনো ব্যক্তির দেহে সারাজীবন ধরে সংক্রমণ ঘটাতে পারে। এইচপিভি ধরন ১ ও ২ কিছু সংক্রমিত ব্যক্তির দেহে সাধারণ আঁচিল সৃষ্টি করতে পারে। এইচপিভি ধরন ৬ ও ১১ জননাঙ্গীয় আঁচিল ও ল্যারিঞ্জিয়াল প্যাপিলোম্যাটোসিস (স্বরযন্ত্রীয় পিড়কায়ন) করতে পারে।\nঅনেক এইচপিভি ধরন ক্যান্সার সৃষ্টি করতে পারে। প্রায় ১২ টি ধরনের (১৬, ১৮, ৩১ ও ৪৫ ধরনসহ) এইচপিভিকে উচ্চ-ঝুঁকিসম্পন্ন বলে চিহ্নিত করা হয়েছে কারণ এগুলো দীর্ঘদিন ধরে সংক্রমণ করলে মুখ-গলবিল, স্বরযন্ত্র, যোনিদ্বার, যোনি, জরায়ুমুখ, শিশ্ন, ও মলদ্বারে ক্যান্সার করতে পারে। এ-সব ক্যান্সারের সাথে স্তরীভূত আবরণী কলায় এইচপিভির যৌনবাহিত সংক্রমণ জড়িত। ক্যান্সার সৃষ্টি করার সবচেয়ে সম্ভাব্য ধরন হচ্ছে এইচপিভি ধরন ১৬, প্রায় ৪৭% জরায়ুমুখ ক্যান্সার এটি দিয়ে হয়। এছাড়া অনেক যোনি  ও যোনিদ্বার ক্যান্সার, শিশ্ন ক্যান্সার, পায়ু ক্যান্সার এবং মস্তক ও গ্রীবা ক্যান্সার এই ভাইরাস দিয়ে হয়।\nনিচের সারণীতে এইচপিভি সংক্রমণের সাধারণ লক্ষণাদি ও সংশ্লিষ্ট এইচপিভি ধরনের তালিকা দেওয়া হলো:\n\nবিদ্যমান এইচপিভি টিকা দুই, চার বা নয় ধরনের এইচপিভির বিরুদ্ধে সুরক্ষা প্রদান করতে পারে। \nএ-পর্যন্ত অনুমোদনপ্রাপ্ত এইচপিভি টিকার সংখ্যা ছয়টি: দ্বিযোজী (বাইভ্যালেন্ট) টিকাসমূহ হলো  সার্ভারিক্স, সিকোলিন, ও ওয়ালরিনভ্যাক্স; চতুর্যোজী (কোয়াড্রিভ্যালেন্ট) টিকাসমূহ হলো সার্ভাভ্যাক্স ও গার্ডাসিল;  এবং নয় বা নবযোজী (নোনাভ্যালেন্ট) টিকা হলো গার্ডাসিল ৯। সকল এইচপিভি টিকায় কমপক্ষে ১৬ ও ১৮ ধরনদ্বয়ের বিরুদ্ধে সুরক্ষা দেয়, যেগুলো জরায়ুমুখ ক্যান্সারের জন্য সবচেয়ে বেশি দায়ী। চতুর্যোজী টিকা ৬ ও ১১ ধরনের বিরুদ্ধেও সুরক্ষা দেয়, অপরদিকে নবযোজী টিকা গার্ডাসিল ৯ উপর্যুক্ত চারটি ধরনের (৬, ১১, ১৬ ও ১৮) পাশাপাশি আরও উচ্চ-ঝুঁকিসম্পন্ন পাঁচটি এইচপিভি ধরনের (৩১, ৩৩, ৪৫, ৫২ ও ৫৮) বিরুদ্ধে সুরক্ষা দেয় যা ২০% ক্ষেত্রে জরায়ুমুখ ক্যান্সার ঘটিয়ে থাকে।\n\n\n== তথ্যসূত্র ==\n\n\n== বহিঃসংযোগ ==\nInformation Centre on HPV and Cancer – ICO\nHPV Fact sheets at the Centers for Disease Control and Prevention\n\"Human Papillomavirus (HPV) Vaccines\", National Cancer Institute Fact Sheet, US National Institutes of Health, 25 May 2021.\n\nটেমপ্লেট:Human papillomavirus \n\n \n\nটেমপ্লেট:Viral cutaneous conditions"}