{"pageid": 1475132, "title": "মোহাম্মদ কামরুল আহসান", "url": "https://bn.wikipedia.org/wiki?curid=1475132", "content": "মোহাম্মদ কামরুল আহসান (জন্ম: ২০ জানুয়ারি ১৯৬৯) একজন বাংলাদেশী দর্শনশাস্ত্রজ্ঞ। তিনি জাহাঙ্গীরনগর বিশ্ববিদ্যালয়ের দর্শন বিভাগের অধ্যাপক এবং বিশ্ববিদ্যালয়টির বর্তমান উপাচার্য।\n\n\n== প্রাথমিক জীবন ও শিক্ষা ==\nকামরুল আহসান ১৯৬৯ সালের ২০ জানুয়ারি লক্ষ্মীপুরে  জন্মগ্রহণ করেন। তার বাবা মোহাম্মদ আবদুছ সোবহান ও মা মাহফুজা বেগম। তিনি ব্রাহ্মণবাড়ীয়ার আরুয়াইল বহুমুখী উচ্চ বিদ্যালয় থেকে এসএসসি এবং লক্ষ্মীপুরের  রামগঞ্জ সরকারি কলেজ থেকে এইচএসসি পরীক্ষায় উত্তীর্ণ হন। তিনি জাহাঙ্গীরনগর বিশ্ববিদ্যালয়ের দর্শন বিভাগ থেকে ১৯৮৯ সালে স্নাতক ও ১৯৯০ সালে স্নাতকোত্তর ডিগ্রি লাভ করেন। বুলগেরিয়ার সোফিয়া বিশ্ববিদ্যালয় থেকে তিনি ২০০০ সালে স্নাতকোত্তর এবং যুক্তরাজ্যের কার্ডিফ বিশ্ববিদ্যালয় থেকে ২০১৩ সালে পিএইচডি ডিগ্রি অর্জন করেন।\n\n\n== কর্মজীবন ==\nমোহাম্মদ কামরুল আহসান জাহাঙ্গীরনগর বিশ্ববিদ্যালয়ের দর্শন বিভাগে ১৯৯৩ সালে প্রভাষক পদে যোগদান করেন। এরই ধারাবাহিকতায় তিনি ১৯৯৭ সালে সহকারী অধ্যাপক, ২০০৩ সালে সহযোগী অধ্যাপক এবং ২০১৩ সালে অধ্যাপক পদে উন্নীত হন। অধ্যাপনার পাশাপাশি তিনি জাহাঙ্গীরনগর বিশ্ববিদ্যালয়ের সিনেট, সিন্ডিকেট, একাডেমিক কাউন্সিল, বেগম খালেদা জিয়া হলের প্রভোস্ট, বিভাগীয় সভাপতি এবং শিক্ষক সমিতির সাধারণ সম্পাদকসহ বিভিন্ন দায়িত্ব পালন করেন। ২০২৪ সালের ৫ সেপ্টেম্বর তিনি জাহাঙ্গীরনগর বিশ্ববিদ্যালয়ের উপাচার্য নিযুক্ত হন এবং ৮ সেপ্টেম্বর আনুষ্ঠানিকভাবে দায়িত্ব গ্রহণ করেন।\n\n\n== সংগঠন ==\nকামরুল আহসান বাংলাদেশ এশিয়াটিক সোসাইটির সদস্য। তিনি বাংলাদেশ ফিলোসফিক্যাল সোসাইটির সাধারণ সম্পাদক এবং জাতীয়তাবাদী শিক্ষক ফোরামের জাহাঙ্গীরনগর বিশ্ববিদ্যালয় শাখার সভাপতি হিসেবে দায়িত্ব পালন করেন।\n\n\n== তথ্যসূত্র =="}