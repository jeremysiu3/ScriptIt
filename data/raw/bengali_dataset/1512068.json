{"pageid": 1512068, "title": "তোখু এমং", "url": "https://bn.wikipedia.org/wiki?curid=1512068", "content": "তোখু এমং হল ভারতের নাগাল্যান্ড রাজ্যের লোথা নাগা সম্প্রদায়ের অন্যতম গুরুত্বপূর্ণ ফসল উৎসব। এই উৎসবটি নয় দিনব্যাপী পালন করা হয় এবং এই উতসবের মাধ্যমে শরৎকালে ফসল কাটার মৌসুমের সমাপ্তি উদযাপন করা হয়।\n\n\n== ব্যুৎপত্তি ==\nলোথা নাগা ভাষায়, তোখু শব্দের মানে ভোজ (খাবার খাওয়া এবং পান করা) এবং এমোং শব্দেরর মানে হল নির্ধারিত সময়ে থামানো। \n\n\n== সংক্ষিপ্ত বিবরণ ==\nতোখু এমং হল ভারতের নাগাল্যান্ড রাজ্যের লোথা নাগা সম্প্রদায়ের অন্যতম গুরুত্বপূর্ণ ফসল উৎসব। এই উৎসবটি নয় দিনব্যাপী পালন করা হয় এবং এর মাধ্যমে শরৎকালে ফসল কাটার মৌসুমের সমাপ্তি উদযাপন করা হয়। প্রতি বছর নভেম্বরের প্রথম সপ্তাহে  এই উতসব পালিত হয় এবং নয় দিন ধরে চলে।  উৎসবটি ফসল কাটার আনন্দ উদযাপনের সাথে লোকনৃত্য এবং লোকগানের গাওয়ার পরিবেশনার মাধ্যমে সাংস্কৃতিক ঐতিহ্যকে তুলে ধরে।\nতোখু এমং উৎসবের সময়, ভক্তরা দেবতাদের প্রশংসা করে আশীর্বাদ প্রার্থনা করেন। এই উৎসব কেবল ফসল কাটার আনন্দই নয়, বরং ভ্রাতৃত্ব, ক্ষমা ও একতার প্রতীকও।  এটি খাবার ভাগাভাগি, উপহার বিনিময়, লোককাহিনী বর্ণনা এবং সম্প্রীতির নিদর্শনস্বরূপ একসাথে ভোজের মাধ্যমে উদযাপিত হয়।\n\n\n== রীতিনীতি এবং আচার-অনুষ্ঠান ==\n\n\n=== উৎসবের আগে ===\nতোখু এমং উৎসবের সূচনা গ্রাম পুরোহিতের ঘোষণার মাধ্যমে হয়। তিনি একটি ঝুড়ি নিয়ে গ্রামবাসীদের দ্বারে দ্বারে ঘুরে খাবার সংগ্রহ করেন, যার সাথে থাকেন ইঙ্গা বা সমর্থকরা। এই সংগ্রহ লিম্হা পটসো হা ওয়াক পটসো, অর্থাৎ পৃথিবী-দেবতা এবং আকাশ-দেবতার উদ্দেশ্যে নিবেদিত হয়। পুরোহিত প্রার্থনার পর দানের কিছু অংশ ঝুড়িতে রেখে আশীর্বাদ কামনা করেন।\nগ্রামবাসীরা উদারভাবে দান করে, কারণ প্রচলিত বিশ্বাস অনুসারে, বেশি দান করলে চাষের সময় আরও ভালো ফসল হয়। কিংবদন্তি অনুযায়ী, কেউ যদি দান করতে অস্বীকার করে, তবে সে নিজের উপর অভিশাপ ডেকে আনে এবং শেষ পর্যন্ত ভিক্ষুক হয়ে যায়।\nসংগ্রহ করা দানের একটি অংশ দিয়ে একটি শূকর কেনা হয়, আর বাকি অংশ ভাতের মদ তৈরির জন্য সংরক্ষিত থাকে। পরে, একটি বাঁশের বর্শার সাহায্যে শূকরের হৃদয়ে ছিদ্র করা হয় এবং এরপর তার পেট কেটে ভবিষ্যদ্বাণী নির্ণয় করা হয়। পুরোহিত শূকরের অন্ত্র পর্যবেক্ষণ করে গ্রামের ভবিষ্যৎ সম্পর্কে ভবিষ্যদ্বাণী করেন। এরপর, শূকরটিকে ছোট ছোট ভাগে কেটে প্রতিটি পরিবারের মধ্যে বিতরণ করা হয়, যা সমৃদ্ধি ও ভাগাভাগির প্রতীক হিসেবে বিবেচিত হয়।\nউতসবের আগে গ্রামের সমস্ত কূপগুলি পরিষ্কার করা হয় এবং ঘরবাড়িও মেরামত করা হয়।\n\n\n=== উৎসবের সময় ===\nলোথা জনগণের বিভিন্ন গ্রামে তোখু এমং উদযাপনের কিছু আচার ও অনুষ্ঠান ভিন্ন হতে পারে, কারণ প্রতিটি গ্রামের নিজস্ব পুরোহিত এবং প্রথাগত আইন রয়েছে। তবে, উৎসবের মূল উদ্দেশ্য, তাৎপর্য এবং আদর্শ সর্বত্র একই থাকে।\nএই অনুষ্ঠানে লোকজন তাদের ঐতিহ্যবাহী পোশাক পরিধান করে।\nপূর্ববর্তী বছরে মারা যাওয়া আত্মাদের জন্য বিশেষ প্রার্থনা করা হয়। যদি কোনো পরিবারের সদস্যের মৃত্যু ঘটে, তবে শেষকৃত্য সম্পন্ন না হওয়া পর্যন্ত সেই পরিবার গ্রাম ছেড়ে যেতে পারে না। উৎসবের সময় গ্রামবাসীদের একে অপরের প্রতি বিদ্বেষ ভুলে সব সমস্যা মিটিয়ে ফেলার আহ্বান জানানো হয়।\nমানুষ তাদের অর্জিত সম্পদের জন্য কৃতজ্ঞতা প্রকাশ করে এবং নতুন বন্ধুত্ব গড়ে তুলতে চেষ্টা করে। উৎসবে সকলকে খাবার পরিবেশন করা হয়, এরপর লোকনৃত্য ও লোকগান পরিবেশিত হয় এবং উপহার বিনিময় করা হয়।\nউৎসবের শেষে বাগদান সম্পন্ন তরুণ দম্পতিদের বিয়ের আয়োজন করা হয়।\n\n\n== তারিখ ==\nতোখু এমং হলো লোথা নাগা সম্প্রদায়ের একটি বার্ষিক উৎসব, যা ৭ নভেম্বর শুরু হয়ে নয় দিনব্যাপী উদযাপিত হয়। অতীতে, এই উৎসবের নির্দিষ্ট কোনো শুরুর তারিখ ছিল না। তবে, সম্প্রদায়ের প্রবীণরা ঐক্য ও সংহতি বজায় রাখার জন্য একটি নির্দিষ্ট দিন নির্ধারণ করেন।  সাম্প্রতিককালে, নাগাল্যান্ড সরকার লোথা জনগণের ঐতিহ্যকে সম্মান জানিয়ে সরকারি ক্যালেন্ডারে ৬ ও ৭ নভেম্বরকে ছুটির দিন হিসেবে অন্তর্ভুক্ত করেছে।\n\n\n== তথ্যসূত্র =="}