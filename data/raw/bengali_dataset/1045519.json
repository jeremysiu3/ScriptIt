{"pageid": 1045519, "title": "অনানুপ্রবেশী কৃত্রিম শ্বসন", "url": "https://bn.wikipedia.org/wiki?curid=1045519", "content": "অনানুপ্রবেশী কৃত্রিম শ্বসন (ইংরেজি: Non-invasive ventilation নন-ইনভেসিভ ভেন্টিলেশন, সংক্ষেপে NIV এনআইভি) বলতে এক ধরনের ব্যবস্থা বোঝায়, যেখানে মুখোশ বা মুখাবরণী, নাসাবরণী বা মস্তকাবরণীর সহায়তায় শ্বাসকার্যে সহায়তা প্রদান করা হয়। সাধারণত অক্সিজেন মিশ্রিত বায়ু ধনাত্মক চাপে মুখোশের ভেতর দিয়ে সরবরাহ করা হয়। কেউ শ্বাস নিচ্ছে নাকি নিঃশ্বাস ছাড়ছে, তার উপর ভিত্তি করে বায়ুচাপের পরিমাণ পরিবর্তিত হতে পারে। এই সহায়ক ব্যবস্থাটিকে \"অনানুপ্রবেশী\" বলা হয় কেননা এটিতে মুখের উপরে বা মাথার চারপাশ থেকে শক্ত করে আঁটা আবরণী বা মুখোশের মাধ্যমে বায়ু সরবরাহ করা হয়, কিন্তু শ্বাসনালীতে নলভরণের (মুখের ভেতর দিয়ে শ্বাসনালীতে বায়ুবাহী নল ঢোকানো বা \"অনুপ্রবেশ\" করানো) প্রয়োজন পড়ে না।\nযদিও আন্তঃক্রিয়াতলের দৃষ্টিকোণ থেকে এই পদ্ধতিটির সাথে অবিরাম ধনাত্মক বায়ুপথ চাপ পদ্ধতিটির সাদৃশ্য বিদ্যমান, তা সত্ত্বেও এই দুইটি অভিন্ন নয়। অবিরাম ধনাত্মক বায়ুপথ চাপ পদ্ধতিতে সমগ্র শ্বসনচক্র জুড়ে ধনাত্মক বায়ুপথ চাপের একটি মাত্র স্তর প্রয়োগ করা হয়। এটি দ্বারা কৃত্রিম বায়ুচলাচল বা শ্বসন প্রদান করা হয় না, তবে অনানুপ্রবেশী কৃত্রিম শ্বসন দ্বারা চিকিৎসাকৃত রোগগুলির জন্য এটি কখনও কখনও ব্যবহৃত হতে পারে।\nবেশ কিছু রোগের কারণে সৃষ্ট তীব্র শ্বাসযন্ত্রীয় বৈকল্যের সময়ে অনানুপ্রবেশী কৃত্রিম শ্বসন ব্যবহার করা হয়ে থাকে। এগুলির মধ্যে দীর্ঘস্থায়ী অবরোধক ফুসফুসীয় ব্যাধি সবচেয়ে বেশি উল্লেখযোগ্য। বহুসংখ্যক গবেষণাতে দেখানো হয়েছে যে অনানুপ্রবেশী কৃত্রিম শ্বসনের যথোপযুক্ত ব্যবহারের ফলে অনুপ্রবেশী কৃত্রিম শ্বসনের প্রয়োজনীয়তা ও এ-সংক্রান্ত জটিলতা হ্রাস পায়। উপরন্তু, দীর্ঘস্থায়ী রোগের কারণে যেসব ব্যক্তি স্বাধীনভাবে শ্বাসপ্রশ্বাস নিতে পারেন না, তাদের দীর্ঘমেয়াদী ব্যবহারের জন্য এই পদ্ধতিটি নির্বাচন করা যেতে পারে।\n\n\n== তথ্যসূত্র =="}