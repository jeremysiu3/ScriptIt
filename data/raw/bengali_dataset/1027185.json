{"pageid": 1027185, "title": "সুন্নি ইসলামের সম্মানিত ব্যক্তিত্বদের অবমাননার বিরুদ্ধে আলী খামেনেয়ীর ফতোয়া", "url": "https://bn.wikipedia.org/wiki?curid=1027185", "content": "সুন্নি ইসলামের সম্মানিত ব্যক্তিত্বদের অবমাননার বিরুদ্ধে আলী খামেনেয়ীর ফতোয়া (আরবি: فتوى خامنئي حول تحريم الإساءة لرموز أهل السنة وزوجات النبي; ফার্সি: فتوای حرمت اهانت به مقدسات اهل‌سنت) ছিল ২০১০ সালের ৩০ সেপ্টেম্বরে ইরানের সর্বোচ্চ নেতা আয়াতুল্লাহ আলী খামেনেয়ী কর্তৃক প্রদত্ত একটি ফতোয়া। কুয়েতের শিয়া আলেম ইয়াসির আল-হাবিব দ্বারা হযরত আয়িশার অবমাননার ঘটনার পর ফতোয়াটি জারি করা হয়। এই ফতোয়াটি সুন্নি ও শিয়া মুসলিমদের তরফ থেকে এবং আরব ও পশ্চিমা মিডিয়ার কাছ থেকে ব্যাপক প্রতিক্রিয়া লাভ করে।\nএই ফতোয়াটি কেবল যারা আয়াতুল্লাহ খামেনেয়ীর তাকলিদ পালন করছে তাদের উপর বাধ্যতামূলক। ইসনা আশারিয়া শিয়াদের মধ্যে অন্য মারজাদের অনুসারীগণ যারা এই নিষেধাজ্ঞার সাথে একমত নয় তারা এটি মানতে বাধ্য নয় এবং এমনকি অনেকক্ষেত্রে তারা এর বিরুদ্ধেও কাজ করতে পারে।\n\n\n== পটভূমি ==\n২০১০ সালের আগস্টে লন্ডনভিত্তিক কুয়েতি শিয়া আলেম ইয়াসির আল-হাবিব একটি ইমামবাড়ায় হযরত আয়িশার মৃত্যুবার্ষিকী উদ্‌যাপন করেছিল এবং বলেছিল যে ইসলামি বিজয়ের জন্য তাঁর মৃত্যু উদ্‌যাপন জরুরি। উদ্‌যাপনের প্রতিবেদনটি তার ওয়েবসাইটে প্রকাশিত হয়েছিল এবং ফাদাক স্যাটেলাইট চ্যানেলে প্রচারিত হয়েছিল। আয়েশা সম্পর্কে আল-হাবিবের বক্তৃতার অনলাইন প্রকাশনা, বিশেষত ইউটিউবে প্রচারিত একটি ভিডিও সুন্নি মুসলমানদের মধ্যে ক্ষোভের সৃষ্টি করেছিল, যারা আয়েশাকে অন্যতম শ্রদ্ধেয় ধর্মীয় ব্যক্তিত্ব হিসাবে দেখে এবং মুসলিম দেশগুলিতে বিক্ষোভ ও প্রতিক্রিয়ার জন্ম দিয়েছিল। ২০১০ সালের ২০শে সেপ্টেম্বর কুয়েত সরকার একটি বৈঠক করে এবং আল-হাবিবকে কুয়েতে ধর্মীয় প্রতীক অবমাননা এবং রাষ্ট্রদ্রোহিত করার প্রয়াসের জন্য অভিযুক্ত করে এবং তার নাগরিকত্ব বাতিল করে দেয়। সৌদি আরব ও বাহরাইনের বেশ কয়েকজন শিয়া ধর্মগুরু তার এই কর্মের নিন্দা করে এবং তাঁরা এটিকে শিয়া বিশ্বাস থেকে তার বিচ্যুতি হিসাবে বিবেচনা করে।\n\n\n== ফতোয়া ==\nসৌদি আরবের বেশ কয়েকজন শিয়া ধর্মগুরু খামেনেয়ীকে পারস্য উপসাগরীয় অঞ্চলে সাম্প্রদায়িক উত্তেজনা রোধ করতে এই ঘটনার ব্যাপারে তাঁর মতামত প্রকাশ করতে বলেছিলেন। খামেনেয়ী বলেন:\n\nরাসূলুল্লাহর (সাঃ) সম্মানিত স্ত্রীদের অবমাননা করা হারাম। নবীর স্ত্রীগণ সকলেই শ্রদ্ধেয়; তাঁদের যে অপমান করে সে নবী মুহাম্মদকেই (সাঃ) অপমান করছে। আমি দৃঢ়ভাবে এই ঘোষণা দিচ্ছি। আমীরুল মুমিনীন আলী (আঃ) শ্রদ্ধেয়া আয়েশার প্রতি অত্যন্ত সম্মানজনক আচরণ করেছিলেন। একজন নারী, যিনি তাঁর (আলীর) বিরুদ্ধে যুদ্ধ করতে এসেছিলেন, তাঁর সঙ্গে তিনি (আলী) অত্যন্ত শ্রদ্ধার সাথে আচরণ করেছিলেন কারণ তিনি (আয়েশা) মুহাম্মাদুর রাসূলুল্লাহর (সাঃ) স্ত্রী ছিলেন; অন্যথায় আমীরুল মুমিনীন কারও সাথে একই অনুষ্ঠানে দাঁড়াতেন না: অতএব, এ জাতীয় কোনো অবমাননাকর ঘটনা কখনোই ঘটা উচিত নয়।\n\n\n== প্রতিক্রিয়া ==\nসংবাদ সংস্থা রয়টার্স আয়াতুল্লাহ আলী খামেনেয়ীর জারি করা ফতোয়াটিকে “ব্যাপক প্রশংসনীয়” হিসাবে বর্ণনা করে।\n\n\n=== দেশীয় ===\nইরানীয় সাংসদ আলী মোতাহারী বলেন যে ফতোয়াটিতে খামেনেয়ীর ইসলামি ঐক্যের উপর গুরুত্ব তাঁর পরিস্থিতি সম্পর্কে সঠিক মূল্যায়নের ইঙ্গিত দেয়। গোলেস্তান প্রদেশের সুন্নি আলেমদের মতে, খামেনেয়ী তাঁর জ্ঞান প্রদর্শন করেছিলেন এবং শত্রুদের রাষ্ট্রদ্রোহ রোধ করেছিলেন।\n\n\n=== বৈদেশিক ===\nএই ফতোয়াটি আরব গণমাধ্যমে বিভিন্ন প্রতিক্রিয়া পেয়েছিল, যার মধ্যে কুয়েতের দৈনিক পত্রিকা আল-আনবা ও আর-রায় আল-আম, লেবাননের আস-সাফির, সৌদি আরবের আল ওয়াতান ও ওকাজ, লন্ডনের আল-হায়াত, দৈনিক পত্রিকা আল-শরুক ও রেডিও সহ মিশরে টেলিভিশন সম্প্রচারক এবং কিছু আরবি স্যাটেলাইট টেলিভিশন চ্যানেল রয়েছে। আল জাজিরা বিভিন্ন সংবাদ সম্প্রচারে পুনরাবৃত্তি করেছিল ফতোয়া এবং ইসলামি ঐক্যের উপর এর প্রভাব পর্যালোচনা করেছিল। কায়রোর সর্বাধিক বিশিষ্ট সুন্নি পণ্ডিত শেখ আহমদ আল-তায়েব আল জাজিরার একটি সাক্ষাৎকারে ফতোয়াটির প্রশংসা করেন। তিনি বলেছিলেন যে ফতোয়াটি সঠিক সময়ে প্রকাশিত হয়েছে এবং সাম্প্রদায়িক উত্তেজনা নিয়ন্ত্রণে সহায়তা করতে পারে। লেবাননের হিজবুল্লাহর মহাসচিব হাসান নাসরুল্লাহ ইন্দোনেশিয়ার নাহদলাতুল উলামার নেতা সাঈদ আকীল সিরাজের সাথে সাক্ষাৎকালে বলেছেন, ফতোয়াটি যারা ইসলামি ঐক্যের ক্ষতি করার চেষ্টা করছে তাদের হতাশ করেছে। লেবাননের উম্মাহ আন্দোলনের সেক্রেটারি জেনারেল আবদুল নাসের আল-জাবরিসহ অনেক কর্তাব্যক্তিরা এই ফতোয়াকে সমর্থন করেছিলেন; যার মধ্যে ছিলেন জর্ডানে মুসলিম ব্রাদারহুডের নেতা হাম্মাম সাঈদ; মাওলানা সৈয়দ জালালুদ্দীন উমরী; লেবাননে প্রতিরোধ সমর্থক সুন্নি সম্প্রদায়ের প্রধান শেখ মাহের মাজহার; জর্ডানের ইসলামিক অ্যাকশন ফ্রন্টের (আইএএফ) সেক্রেটারি জেনারেল হামজা মনসুর; এবং লেবানিজ ইসলামিক অ্যাকশন ফ্রন্ট।\nকায়রোর আল-আজহার বিশ্ববিদ্যালয়ের ধর্মতত্ত্ব ও দর্শনের অধ্যাপক আবদেল মোয়াতি বায়ুমি বলেন, ফতোয়া অসম্পূর্ণ ছিল কারণ এটি কেবল আয়েশাকে কেন্দ্র করে ছিল। মধ্য প্রাচ্য গবেষণা জন্য জাতীয় কেন্দ্রের ভাইস ডিরেক্টর মোহাম্মদ মেগাহেদ আজ-জায়েত ইরানি গণমাধ্যমকে ফতোয়ার দিকে তেমন মনোযোগ না দেওয়ার জন্য সমালোচনা করেছিলেন। তিনি ফতোয়াটির রাজনৈতিক পটভূমির দিকে ইঙ্গিত করে বলেন যে, এটি আরবদের লক্ষ্য করে করা  কিন্তু সুন্নি আরব জনগণকে প্রভাবিত করতে পারেনি।\n\n\n== আরও দেখুন ==\nমানবকল্যাণে শান্তির ফতওয়া\n\n\n== তথ্যসূত্র =="}