{"pageid": 1112031, "title": "মাহবুব সাদিক", "url": "https://bn.wikipedia.org/wiki?curid=1112031", "content": "ড. মাহবুব সাদিক (জন্ম: ২৫ অক্টোবর ১৯৪৭) বাংলাদেশের একজন কবি, কথাশিল্পী, প্রাবন্ধিক এবং গবেষক। বাংলা কবিতায় বিশেষ অবদানের জন্য তিনি ২০০৮ সালে বাংলা একাডেমি পুরস্কার পান। তিনি ১৯৭১ সালে বাংলাদেশের স্বাধীনতা যুদ্ধে ১১ নম্বর সেক্টরে সশস্ত্র যোদ্ধা হিসেবে অংশগ্রহণ করেন।\n\n\n== জন্ম ও প্রাথমিক জীবন ==\nমাহবুব সাদিক ২৫ অক্টোবর ১৯৪৭ সালে টাঙ্গাইলে আইসড়ায় জন্মগ্রহণ করেন। তার পিতা মোয়াজ্জেম হোসেন খান এবং মাতা হামিদা খান। টাঙ্গাইলের বিন্দুবাসিনী উচ্চ বিদ্যালয় থেকে তিনি মাধ্যমিক ও সা’দত কলেজ থেকে উচ্চমাধ্যমিক পরীক্ষায় উত্তীর্ণ হন। তিনি ঢাকা বিশ্ববিদ্যালয় থেকে বাংলা ভাষা ও সাহিত্যে স্নাতক ও স্নাতকোত্তর ডিগ্রি অর্জন করেন এবং রবীন্দ্রোত্তর আধুনিক কবি বুদ্ধদেব বসুর কবিতা বিষয়ে অর্জন করেন পিএইচ ডি ডিগ্রি।\n\n\n== কর্মজীবন ==\nমাহবুব সাদিক বাংলা ভাষা ও সাহিত্যের শিক্ষক হিসেবে কর্মজীবন শুরু করেন। তিনি বিভিন্ন সরকারি কলেজে তিনি দীর্ঘদিন পাঠদান করেছেন। তিনটি সরকারি কলেজে তিনি পালন করেছেন অধ্যক্ষের দায়িত্ব। ২০০৪ সালে তিনি সা’দত সরকারি কলেজের অধ্যক্ষ হিসেবে অবসর গ্রহণ করেন।\n\n\n=== রাজনৈতিক জীবন ===\nমাহবুব সাদিক প্রথম জীবনে ছাত্ররাজনীতির সঙ্গে যুক্ত হন। কলেজ জীবন থেকেই তিনি আইয়ুব-বিরোধী আন্দোলনে সক্রিয়ভাবে অংশ নেন। ঊনসত্তরের গণ-আন্দেলনে তিনি ঢাকা বিশ্ববিদ্যালয়ে সক্রিয় ভূমিকা পালন করেন। তিনি মুক্তিযুদ্ধে অংশগ্রহণ করে ১১ নম্বর সেক্টরে টাঙ্গাইল অঞ্চলে তিনি যুদ্ধ করেছেন।\n\n\n== গ্রন্থ ==\nমাহবুব সাদিক রচিত গ্রন্থসংখ্যা প্রায় চল্লিশ। শিশু ও কিশোর সাহিত্যেও তিনি কাজ করেছেন। জাতীয় শিক্ষাক্রম এবং পাঠ্যপুস্তক বোর্ডের জন্য তিনি বই লিখেছেন, সম্পাদনা করেছেন। তার উল্লেখযোগ্য প্রকাশিত গ্রন্থের মধ্যে রয়েছে:-\n\nকবিতায় মিথ এবং অন্যান্য প্রসঙ্গ\nজীবনানন্দ কবিতার নান্দনিকতা\nশামসুর রাহমান : উত্তর উপনিবেশিক কবি\n\n\n== পুরস্কার ও সম্মাননা ==\nবাংলা একাডেমী সাহিত্য পুরস্কার (২০০৮)\nআলাওল পুরস্কার,\nভাসানী পদক,\nটাঙ্গাইল সাহিত্য সংসদ পুরস্কার,\nমুক্তিযোদ্ধা লেখক পুরস্কার,\nখালেদ মোশাররফ স্মৃতি পুরস্কার\nহাসান হাফিজুর রহমান স্মৃতিপদক\nকবিকুঞ্জ পদক\n\n\n== তথ্যসূত্র =="}