{"pageid": 1522285, "title": "মোহনা সিং জিতারওয়াল", "url": "https://bn.wikipedia.org/wiki?curid=1522285", "content": "স্কোয়াড্রন লিডার মোহনা সিং জিতারওয়াল (জন্ম: ২২শে জানুয়ারী ১৯৯২) ভারতের প্রথম মহিলা ফাইটার পাইলটদের একজন। তাঁকে তাঁর দুই সহযোদ্ধা, ভাবনা কাঁথ এবং অবনী চতুর্বেদীর সাথে প্রথম মহিলা যুদ্ধ পাইলট হিসেবে ঘোষণা করা হয়েছিল। তিনজন মহিলা পাইলটকে ২০১৬ সালের জুন মাসে ভারতীয় বিমান বাহিনীর ফাইটার স্কোয়াড্রনে অন্তর্ভুক্ত করা হয়েছিল। প্রতিরক্ষা মন্ত্রী মনোহর পার্রীকর আনুষ্ঠানিকভাবে এই দায়িত্বগুলি বন্টন করেছিলেন। ভারত সরকার পরীক্ষামূলকভাবে ভারতীয় বিমান বাহিনীতে মহিলাদের জন্য যুদ্ধ বিভাগ খোলার সিদ্ধান্ত নেওয়ার পর, এই তিনজন মহিলাই প্রথম এই প্রোগ্রামের জন্য নির্বাচিত হন।\n\n\n== জীবনী ==\nমোহনা সিং নতুন দিল্লির দ্য এয়ার ফোর্স স্কুল থেকে তাঁর স্কুল শিক্ষা এবং পাঞ্জাবের অমৃতসরের গ্লোবাল ইনস্টিটিউট অফ ম্যানেজমেন্ট অ্যাণ্ড এমার্জিং টেকনোলজিস থেকে ইলেকট্রনিক্স ও কমিউনিকেশনে বিটেক সম্পন্ন করেছেন। তাঁর বাবা মাস্টার ওয়ারেন্ট অফিসার প্রতাপ সিং (অবসরপ্রাপ্ত) ভারতীয় বিমান বাহিনীতে কর্মরত ছিলেন এবং মা মঞ্জু সিং একজন শিক্ষিকা। ছোটবেলায় মোহনা সিং রোলার স্কেটিং, ব্যাডমিন্টনের মতো খেলাধুলো এবং সেইসঙ্গে গান গাওয়া ও ছবি আঁকার মতো অন্যান্য কার্যকলাপের প্রতিও অনুরাগী ছিলেন।\n\n\n== কর্মজীবন ==\n২০১৯ সালের জুন মাসে, মোহনা সিং ভারতীয় বিমান বাহিনীর প্রথম মহিলা ফাইটার পাইলট হয়েছিলেন, তিনি বিদার বিমান বাহিনী স্টেশনে হক এমকে.১৩২ অ্যাডভান্স জেট ট্রেনারে দিনের বেলার উড়ানে সম্পূর্ণরূপে কর্মক্ষম হয়েছিলেন। ২০১৯ সালে তিনি হক এমকে.১৩২- তে ৩৮০ ঘন্টারও বেশি দুর্ঘটনামুক্ত উড়ান সম্পন্ন করেছিলেন এবং এয়ার-টু-এয়ার ও এয়ার-টু-গ্রাউণ্ড ফাইটিং মোডে প্রশিক্ষণ নিয়েছিলেন।\nমোহনা সিং ৩ নং স্কোয়াড্রন কোবরা বিমান চালনা করেন, তিনি বিকানীরের এনএএল বিমান বাহিনী স্টেশনে মিগ-২১ উড়িয়েছেন।\n\n\n== পুরস্কার ==\n২০২০ সালের ৯ই মার্চ রাষ্ট্রপতি রামনাথ কোবিন্দ তাঁকে নারী শক্তি পুরস্কারে ভূষিত করেন।\n\n\n== আরও দেখুন ==\nগুঞ্জন সাক্সেনা\nঅবনী চতুর্বেদী\nভাবনা কাঁথ\n\n\n== তথ্যসূত্র ==\n\n\n== আরও পড়ুন ==\nমহিলা ফাইটার পাইলট । ডিসকভারির বীর"}