{"pageid": 1524979, "title": "সুসি সোরাবজি", "url": "https://bn.wikipedia.org/wiki?curid=1524979", "content": "স্যুজি সোরাবজি (১৮৬৮ – ১৫ মার্চ ১৯৩১) ছিলেন একজন ভারতীয় শিক্ষাবিদ এবং খ্রিষ্টান মিশনারি।\n\n\n== প্রারম্ভিক জীবন ==\nস্যুজি সোরাবজির জন্ম মহারাষ্ট্রেরর সোলাপুরে, তিনি রেভারেন্ড সোরাবজি কারসেদজির সাত কন্যার মধ্যে একজন। তার পিতা ছিলেন একজন পারসি খ্রিষ্টান মিশনারি এবং মাতা ফ্রান্সিনা ফোর্ড ছিলেন হিন্দুধর্ম ত্যাগ করে খ্রিষ্টান ধর্ম গ্রহণকারী, যিনি এক ব্রিটিশ দম্পতির দ্বারা পালিত ও লালিত হয়েছিলেন। তার মা পুনে শহরে একাধিক বালিকাবিদ্যালয় প্রতিষ্ঠা করেছিলেন। স্যুজি সোরাবজি শিক্ষালাভ করেন বোম্বে বিশ্ববিদ্যালয় থেকে। সোরাবজির বোনদের মধ্যে উল্লেখযোগ্য ছিলেন আইন অঙ্গনের পথিকৃত কর্নেলিয়া সোরাবজি এবং চিকিৎসক অ্যালিস মড সোরাবজি পেনেল।\n\n\n== পেশাজীবন ==\nস্যুজি সোরাবজি তার মাতার পদাঙ্ক অনুসরণ করে শিক্ষাক্ষেত্রে কাজ শুরু করেন, এবং আজীবন দুর্বল স্বাস্থ্যের পরেও তিনি বিশ্বব্যাপী ভ্রমণ করেন, আন্তর্জাতিক সম্মেলনে যোগ দেন, বক্তৃতা দেন এবং দাতাদের সঙ্গে সাক্ষাৎ করেন, পুনের বালিকাবিদ্যালয়ের জন্য সচেতনতা ও তহবিল সংগ্রহের উদ্দেশ্যে। তিনি একবার বলেছিলেন, \"আমি আমার সেই বোনদের জন্য অনুরোধ জানাচ্ছি, যারা পৃথিবীর মধ্যে সবচেয়ে নম্র, বিনয়ী এবং অবহেলিত।\"\nতিনি একটি শিশু শ্রেণি (কিন্ডারগার্টেন) শুরু করেন এবং অন্যান্য ভারতীয় বিদ্যালয়ে কাজ করার জন্য শিক্ষক প্রশিক্ষণ দেন। তিনি বলেছিলেন, \"আমি যখন প্রথম শিশু শ্রেণি শুরু করি, তখন সরকারী পরিদর্শকের বিরোধিতার মুখোমুখি হয়েছিলাম, কিন্তু এখন এই পদ্ধতিটি সরকারী বিদ্যালয়গুলোতে বাধ্যতামূলক করা হয়েছে।\" তিনি জেনানা অঞ্চলে বসবাসরত ভারতীয় নারীদের মধ্যে সাক্ষরতা ও ধর্মপ্রচারের কাজও করতেন। তিনি তামাকমুক্তি আন্দোলন এবং গার্ল গাইডস অফ ইন্ডিয়ার সমর্থক ছিলেন, এবং তার পরিবারের অন্যান্য সদস্যদের মতোই ভারতীয় স্বাধীনতা আন্দোলনের বিরোধিতা করেছিলেন।\n\n\n== ব্যক্তিগত জীবন ==\nস্যুজি সোরাবজি দীর্ঘদিন ধরে স্বাস্থ্যগত জটিলতায় ভুগতেন, বিশেষত তার দৃষ্টিশক্তি নিয়ে সমস্যা ছিল, যার চিকিৎসা করা হয়েছিল অস্ত্রোপচার, ওষুধ এবং দীর্ঘসময় ধরে চোখে ব্যান্ডেজ ও বিশ্রামের মাধ্যমে। সোরাবজি ১৯৩১ সালে ৬৩ বছর বয়সে মৃত্যুবরণ করেন। তার বোন কর্নেলিয়া সোরাবজি তার জীবনী স্যুজি সোরাবজি, খ্রিষ্টান-পারসি শিক্ষাবিদ, পশ্চিম ভারতের: একটি স্মৃতিচারণ (লন্ডন: অক্সফোর্ড ইউনিভার্সিটি প্রেস, ১৯৩২) গ্রন্থটি রচনা করেন। ১৯৩২ সালে পুনে শহরের একটি রাস্তার নামকরণ করা হয় স্যুজি সোরাবজির নামে।\nপুনের সেন্ট হেলেনা হাই স্কুলে স্যুজি সোরাবজির স্মরণে একটি অডিটোরিয়ামের নামকরণ করা হয়েছে স্যুজি সোরাবজি অডিটোরিয়াম। স্কুলটি প্রতি বছর তার মৃত্যুদিন (১৫ মার্চ) ‘‘প্রতিষ্ঠাতা দিবস’’ হিসেবে পালন করে, এ উপলক্ষে তার জীবনের ওপর নাটক মঞ্চস্থ করা হয় এবং স্থানীয় দাতব্য প্রতিষ্ঠানে খাদ্য বিতরণ করা হয়।\nঅন্টারিওর উক্সব্রিজে, ইম্পেরিয়াল অর্ডার ডটারস অফ দ্য এম্পায়ার-এর একটি শাখার নামকরণ করা হয়েছে স্যুজি সোরাবজির নামে।\n\n\n== তথ্যসূত্র =="}