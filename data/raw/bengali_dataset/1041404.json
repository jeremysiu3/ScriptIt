{"pageid": 1041404, "title": "বেসান্তনগর", "url": "https://bn.wikipedia.org/wiki?curid=1041404", "content": "বেসান্তনগর দক্ষিণ ভারতের তামিলনাড়ু রাজ্যের চেন্নাই জেলার একটি ব্যস্ততর আবাসিক অঞ্চল৷ লোকালয়টি বঙ্গোপসাগরের উপকূল বরাবর অবস্থিত।\nএখানে বহু ধনী ব্যক্তির বাস, এছাড়াও এই অঞ্চলে রয়েছে বিলাসবহুল বাজার, রেস্তোরাঁ, ক্যাফে, বুটিক। মূল আকর্ষণ হলো বিচারপতি ও মাদ্রাজের প্রাক্তন গভর্নর এডওয়ার্ট ইলিয়টের নামাঙ্কিত ইলিয়ট'স সমুদ্র সৈকত। এটি মেরিনা সমুদ্র সৈকতের শেষ বিন্দু গঠন করেছে।\nকলম্বিয়ার বোগোটা শহরে সাইক্লোভিয়া পালনের অনুকরণে ২০১৫ খ্রিস্টাব্দে দ্য হিন্দু প্রকাশনী বেসান্তনগর সমুদ্র সৈকত সড়ক বরাবর গাড়ি বিহীন রবিবার পালন করার সফল সিদ্ধান্ত নেয়।\n\n\n== অবস্থান ==\nবেসান্তনগরের উত্তর দিকে তোলকাব্য উদ্যান, পূর্ব ‌দিকে বঙ্গোপসাগর, দক্ষিণ দিকে তিরুবান্মিয়ুর, পশ্চিম দিকে আদিয়ার এবং উত্তর-পশ্চিম দিকে রয়েছে রাজা আন্নামালাইপুরম।\n\n\n== ইতিহাস ==\nরুক্মিণী দেবী অরুণ্ডেল এবং তার স্বামী জর্জ অরুণ্ডেল ১৯৩৬ খ্রিস্টাব্দে কলাক্ষেত্র ফাউন্ডেশন নামে একটি নাচের বিদ্যালয় প্রতিষ্ঠা করেন। তাদের প্রতিষ্ঠিত থিওসফিক্যাল সোসাইটিও এই লোকালয়ে অবস্থিত।\n\nতামিলনাড়ু গৃহ মন্ত্রণালয় বা টিএনএইচবি ১৯৭০-এর দশকের শুরু থেকে ১৯৮০-এর দর্শকের প্রারম্ভিক সময়কাল অবধি বেসান্তনগরের সার্বিক উন্নয়ন কাজে নিযুক্ত থাকে। পার্শ্ববর্তী ইন্দ্রনগর এবং শাস্ত্রীনগরের মোট ৪ বর্গ কিলোমিটার অঞ্চল একত্রিত করে বেসান্তনগর পরিকল্পনা ও উন্নয়ন করা হয়। গৃহ মন্ত্রণালয় আবাসিক জমি, অ্যাপার্টমেন্ট, অর্থনৈতিক কমপ্লেক্স, চওড়া রাস্তা, বিদ্যালয় ক্ষেত্র, বাস টার্মিনাল, উদ্যান, শিশু উদ্যান প্রভৃতি নির্মাণ করে। কেন্দ্রীয় পূর্ত বিভাগের কর্মচারীদের কোয়ার্টারটি এই লোকালয়ে অবস্থিত। ১৯৮১ খ্রিস্টাব্দে জি. রাজকুমার সেন্ট জনস ইংলিশ স্কুল এন্ড জুনিয়ার কলেজ প্রতিষ্ঠা করেন, এই স্কুলের বিপরীতে রয়েছে প্রাক্তন বিশ্বসেরা দাবাড়ু বিশ্বনাথন আনন্দের বাড়ি।\n\n\n== বাস ডিপো ==\nবেসান্তনগর বাস টার্মিনাস ৮৫ ধরনের যাত্রাপথের বাসের মিলনস্থল, দিনে এই টার্মিনাস থেকে গড়ে প্রায় ৫০০ টি বাসভ্রমণ হয়। দিন প্রায় চারহাজার মানুষ এই পরিষেবার লাভ নিয়ে থাকেন। ২০১২ খ্রিস্টাব্দের অক্টোবর মাসে চেন্নাই এমটিসি এই বাস টার্মিনালটিকে বাস ডিপো তৈরি করার সিদ্ধান্ত নেয়। বাস ডিপো বাস টার্মিনাল থেকে ৭০ শতাংশ অধিক বৃহত্তর। ৫ মিলিয়ন ভারতীয় মুদ্রা ব্যয়ে ও এক বছরের কম সময় অতিবাহিত করে এই বাস ডিপোটি নির্মাণ করা হয়।\n\n\n== তথ্যসূত্র =="}