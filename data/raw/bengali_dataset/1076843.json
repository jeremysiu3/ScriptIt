{"pageid": 1076843, "title": "জামিয়া ইসলামিয়া আরাবিয়া দারুল উলুম", "url": "https://bn.wikipedia.org/wiki?curid=1076843", "content": "জামিয়া ইসলামিয়া আরাবিয়া দারুল উলুম খুলনা সিটি কর্পোরেশনের মুসলমান পাড়ায় অবস্থিত একটি কওমি মাদ্রাসা। ১৯৬৭ সালে শামসুল হক ফরিদপুরীর অনুপ্রেরণায় সমাজসেবক আবদুল হাকিম জমাদ্দারের পৃষ্ঠপোষকতায় মাওলানা মুজিবুর রহমান এটি প্রতিষ্ঠা করেন। মাদ্রাসার বর্তমান মহাপরিচালক মুশতাক আহমদ। মাদ্রাসা প্রাঙ্গণে ২২৬ ফুট উচ্চতার মিনার বিশিষ্ট একটি মসজিদ রয়েছে। নাম তালাবওয়ালা জামে মসজিদ।\n\n\n== ইতিহাস ==\nএই মাদ্রাসায় ১৯৭৯ সালে দাওরায়ে হাদিস (মাস্টার্স), ২০০০ সালে ইসলামি আইন গবেষণা অনুষদ (ইফতা) এবং তাফসির বিভাগ চালু করা হয়। ২০২১ সাল পর্যন্ত এই মাদ্রাসায় ইসলামি আইনের ওপর উচ্চতর ডিগ্রি অর্জন করেছে প্রায় দেড় হাজার শিক্ষার্থী এবং তাফসির বিভাগ থেকে ডিগ্রি নিয়েছেন প্রায় এক হাজার জন। মাদ্রাসাটি দারুল উলুম দেওবন্দের মূলনীতির আলোকে পরিচালিত হয়। ২০২১ সালের তথ্যানুসারে, এই মাদ্রাসায় ৪৮ জন শিক্ষক এবং ১২০০ জন শিক্ষার্থী রয়েছে।\nমাদ্রাসার উল্লেখযোগ্য শিক্ষার্থীদের মধ্যে রয়েছেন: জামিয়া রাহমানিয়া আরাবিয়ার মুফতি মুনসুরুল হক, জামিয়াতুল উলুমিল ইসলামিয়ার অধ্যক্ষ মুফতি মাহমুদুল হাসান, একই মাদ্রাসার শিক্ষাসচিব মাওলানা হুমায়ুন কবির প্রমুখ।\n\n\n=== তালাবওয়ালা জামে মসজিদ ===\nতালাবওয়ালা জামে মসজিদ নামে মাদ্রাসা প্রাঙ্গণে একটি দৃষ্টিনন্দন মসজিদ রয়েছে। সাদা টাইলস দিয়ে তৈরি এই মসজিদের মিনারটি খুলনা বিভাগের সর্বোচ্চ। উচ্চতা ২২৬ ফুট। এটি পর্যটকদের আকর্ষণ করে। মিনার ছাড়াও মসজিদটিতে চারটি গম্বুজ আছে। মাদ্রাসার প্রতিষ্ঠাতা আবদুল হাকিম জমাদ্দারের ছেলে আবদুল জব্বারের উদ্যোগেই এই মসজিদ এবং মিনার নির্মাণ করা হয়েছে। মসজিদের চারপাশে রয়েছে অসংখ্য সুপারি ও নারকেল গাছ। প্রবেশ গেট থেকে শুরু করে মিনার পর্যন্ত ভারত থেকে আনা বড় সাইজের ক্যাক্‌টাস, টবে বিদেশী ঝাউগাছ ও অর্কিড জাতীয় বিভিন্ন গাছ লাগানো হয়েছে। মসজিদের ভেতর আধুনিক ও আন্তর্জাতিক মানের ফিটিংস, লাইট, কাঠের কারুকার্য খচিত কাজ এবং যারা বসে নামাজ পড়েন তাদের জন্য নারকেল ও তাল গাছের গোড়া দিয়ে তৈরি প্রায় ২০টি বসার চেয়ারের ব্যবস্থা করা হয়েছে। দুই হাজার মুসল্লি এখানে নামাজ আদায় করতে পারেন। মসজিদটিতে রমজানে দুই ধরনের তারাবীর নামাজ হয়। ছয় দিনে খতম তারাবীহ এবং ২৭ দিনে খতম তারাবীহ।\n\n\n== উল্লেখযোগ্য শিক্ষার্থী ==\nশায়খ আহমাদুল্লাহ\n\n\n== আরও দেখুন ==\nদেওবন্দি\nকওমি মাদ্রাসা\nদারুল উলুম দেওবন্দ\nআল জামিয়া আল ইসলামিয়া পটিয়া\nবাংলাদেশের কওমি মাদ্রাসার তালিকা\n\n\n== তথ্যসূত্র =="}