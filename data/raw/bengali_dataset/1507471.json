{"pageid": 1507471, "title": "২০২৫ এর ইসরাইল-হামাস যুদ্ধবিরতি", "url": "https://bn.wikipedia.org/wiki?curid=1507471", "content": "ইসরাইল-হামাস যুদ্ধের অবসান ঘটানোর জন্য ২০২৫ সালের ১৫ জানুয়ারি ইসরাইল এবং হামাস একটি প্রস্তাবিত যুদ্ধবিরতি এবং বন্দী বিনিময় চুক্তিতে সম্মত হয়েছিল এবং ১৯ জানুয়ারী থেকে তা কার্যকর হয়েছিল। প্রস্তাবটি প্রথম খসড়া করেছিল মার্কিন যুক্তরাষ্ট্র, মিশর এবং কাতারের মধ্যস্থতাকারীরা। হামাস ৫ মে ২০২৪-এ এতে সম্মতি দেয়। ৩১ মে মার্কিন প্রেসিডেন্ট জো বাইডেন তা উপস্থাপন করেছিলেন।  জানুয়ারী ২০২৫ নাগাদ, ইসরায়েল এবং হামাস উভয়েরই অনুরূপ প্রস্তাবে সম্মত হয়েছিল। প্রস্তাবটি তিনটি ধাপের একটি ধারাবাহিক উদ্যোগ, যাতে রয়েছে: প্রাথমিকভাবে ছয় সপ্তাহের যুদ্ধবিরতি, ইসরায়েলের হাতে বন্দী থাকা কিছু ফিলিস্তিনিদের বিনিময়ে গাজায় জিম্মি করে রাখা সমস্ত ইসরায়েলিদের মুক্তি, একটি স্থায়ী যুদ্ধবিরতি, গাজা থেকে ইসরায়েলের প্রত্যাহার এবং তিন থেকে পাঁচ বছরের স্থায়ী একটি গাজা পুনর্গঠন প্রক্রিয়া।\nপ্রথম পর্যায়ে, হামাস তেত্রিশজন ইসরায়েলিকে (অধিকাংশই শিশু এবং মহিলা) মুক্তি দেবে, বিনিময়ে ইসরায়েল প্রতি ইসরায়েলি মুক্তির জন্য ৩০-৫০ জন ফিলিস্তিনিকে (শিশু ও মহিলাদের দিয়ে শুরু) মুক্তি দেবে । প্রথম পর্যায়ে, ইসরায়েলকে \"পর্যাপ্ত\" পরিমাণে মানবিক সাহায্যের অনুমতি দিতে হবে, বাস্তুচ্যুত ফিলিস্তিনিদের তাদের বাড়িতে ফিরে যেতে দিতে হবে এবং গাজা থেকে পর্যায়ক্রমে প্রত্যাহার শুরু করতে হবে।  প্রথম পর্যায়ের যুদ্ধবিরতির সময়, যুদ্ধবিগ্রহ স্থায়ীভাবে বন্ধ করার জন্য উভয় পক্ষের মধ্যে আলোচনা শুরু হবে। দ্বিতীয় পর্যায়ে, ইসরায়েল একটি স্থায়ী যুদ্ধবিরতি মেনে নেবে এবং হামাস তখন ফিলিস্তিনি বন্দীদের বিনিময়ের জন্য অবশিষ্ট জীবিত পুরুষ জিম্মি, বেসামরিক এবং সৈন্য উভয়কেই মুক্তি দেবে।  তৃতীয় পর্যায়ে, নিহত ইসরায়েলি জিম্মিদের দেহাবশেষ ফেরত দেওয়া হবে। ৫ মে প্রস্তাবের অধীনে ইসরায়েল গাজা উপত্যকার অবরোধ তুলে নেওয়ার প্রতিশ্রুতি দেবে, কিন্তু এই প্রতিশ্রুতি ৩১ মে প্রস্তাবে ছিল না। \n১০ জুন, জাতিসংঘের নিরাপত্তা পরিষদ প্রস্তাবটিকে ২৭৩৫ রেজুলেশন হিসেবে সমর্থন করে।  ২০২৪ সালের জুনের শেষের দিকে, ইসরায়েলের প্রধানমন্ত্রী বেঞ্জামিন নেতানিয়াহু বলেছিলেন যে ইসরায়েল শুধুমাত্র একটি আংশিক যুদ্ধবিরতির জন্য উন্মুক্ত ছিল যার মধ্যে গাজা যুদ্ধের সমাপ্তি অন্তর্ভুক্ত ছিল না।  একদিকে নেতানিয়াহু প্রশাসনের বিরুদ্ধে যুদ্ধবিরতি আলোচনায় প্রতিবন্ধতার অভিযোগ আনা হয়।  অন্যদিকে, শীর্ষ মার্কিন কর্মকর্তা জন কিরবি এবং অ্যান্টনি ব্লিঙ্কেন হামাসকে জিম্মি চুক্তি এবং যুদ্ধবিরতিতে পৌঁছানোর অগ্রগতি বাধাগ্রস্ত করার জন্য অভিযুক্ত করেছেন। \nমার্কিন যুক্তরাষ্ট্র, মিশর এবং কাতারের মধ্যস্থতায় আলোচনার মাধ্যমে চুক্তিটি অর্জিত হয়েছিল। সিএনএন জানিয়েছে যে বাইডেন প্রশাসন এবং মার্কিন প্রেসিডেন্ট-নির্বাচিত ডোনাল্ড ট্রাম্পের আগত প্রশাসন উভয়ই এই চুক্তিতে পৌছাতে সমান ভূমিকা পালন করেছে।  প্রেসিডেন্ট নির্বাচিত হওয়ার পর ট্রাম্প বারবার হুঁশিয়ারি দিয়েছিলেন যে তার ২০ জানুয়ারী তার ক্ষমতা গ্রহনের আগে সাত আমেরিকান নাগরিক সহ জিম্মিদের মুক্তি দিতে ব্যর্থ হলে \"শুধু গাজা নয়, গোটা মধ্যপ্রাচ্য নরকে পরিণত হবে\"।  একজন কূটনীতিক ওয়াশিংটন পোস্টকে বলেছেন যে ট্রাম্প ইসরায়েলি পক্ষকে চুক্তিটি মেনে নিতে চাপ দিয়েছিলেন।  ইসরায়েলি সূত্রও জানায় যে আগত ট্রাম্প প্রশাসন যুদ্ধবিরতির জন্য আলোচনাকে পুনরুজ্জীবিত করেছে।  নিউইয়র্ক টাইমস আলোচনায় বাইডেনের জড়িত থাকার বিষয়েও মন্তব্য করেছে, বিশেষ করে উল্লেখ করেছে যে বাইডেনের উপদেষ্টা ম্যাকগার্ক কীভাবে  ট্রাম্পের ভবিষ্যতের মধ্যপ্রাচ্যের বিশেষ দূত স্টিভ উইটকফের সাথে সহযোগিতা করছেন।  উইটকফ বলেছিলেন যে বাইডেনের উপদেষ্টা ম্যাকগার্ক \"নেতৃত্বে\" ছিলেন, যা নিউ ইয়র্ক টাইমস রিপোর্ট করেছে যে উভয় পক্ষই সঠিক এবং বাইডেনের দল বেশিরভাগ কাজ করেছে। \n১৭ জানুয়ারী ২০২৫-এ, চুক্তিটি ইসরায়েলি নিরাপত্তা মন্ত্রিসভা এবং পরে পূর্ণ ইসরায়েলি মন্ত্রিসভা অনুমোদন করে এবং এর মধ্যস্থাকারীরাও সাক্ষর করে। \n\n\n== তথ্যসূত্র =="}