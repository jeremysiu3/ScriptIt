{"pageid": 1043882, "title": "অর্চনা সোরেং", "url": "https://bn.wikipedia.org/wiki?curid=1043882", "content": "অর্চনা সোরেং একজন ভারতীয় পরিবেশ কর্মী। তিনি ভারতের ওড়িশা রাজ্যের সুন্দরগড় জেলার রাজগঙ্গপুরের নিকট বিহাবন্ধ গ্রামের খরিয়া আদিবাসী সম্প্রদায়ের অন্তর্ভুক্ত এক নারী। তিনি জলবায়ু পরিবর্তন সম্পর্কে মানুষকে সচেতনতার কাজ করে যাচ্ছেন। এছাড়া আদিবাসী সম্প্রদায়ের ঐতিহ্যগত জ্ঞানের ভাণ্ডারকে এগিয়ে নিয়ে যাওয়া, এই বিষয়ে তথ্য সংগ্রহ, সংরক্ষণ এবং প্রচারের কাজ করে চলেছেন।\nজাতিসংঘের সেক্রেটারি-জেনারেল দ্বারা প্রতিষ্ঠিত জলবায়ু পরিবর্তন সম্পর্কিত যুব উপদেষ্টা দলের সাত সদস্যের মধ্যে অর্চনা সোরেংকে নির্বাচিত করা হয়েছে। জাতিসংঘের যুব কৌশলের অংশ হিসাবে তিনি নির্বাচিত হন।\n\n\n== পটভূমি ==\nওড়িশা রাজ্যের সুন্দরগড় জেলার রাজগঙ্গপুরের কাছে বিহাবন্ধ গ্রামে অর্চনা সোরেঙের বাল্যকাল কাটে। তিনি খরিয়া আদিবাসী সম্প্রদায়ভুক্ত। বাবার মৃত্যুর পরে তিনি একজন সক্রিয় পরিবেশ কর্মী হিসাবে অংশগ্রহণ করতে শুরু করেন। তিনি ভারতীয় ক্যাথলিক যুব আন্দোলনে সক্রিয় ভূমিকা নিয়েছেন।\nতিনি টাটা সামাজিক বিজ্ঞান সংস্থা (টিআইএসএস)-র ছাত্র ইউনিয়নের সভাপতির পদেও ছিলেন। একসময় তিনি আদিবাসী কমিশনের জাতীয় আহ্বায়কের পদ অলঙ্কৃত করেন। এই আদিবাসী কমিশন সাধারণভাবে আদিবাসী যুব চেতনা মঞ্চ নামেও পরিচিত। এই চেতনা মঞ্চ আবার সর্বভারতীয় ক্যাথলিক বিশ্ববিদ্যালয় ফেডারেশনের (এআইসিইউএফ) অন্যতম নির্ভরযোগ্য মঞ্চ। বর্তমানে তিনি ওড়িশার বসুন্ধরা নামক সংস্থায় গবেষণা আধিকারিক হিসাবে কর্মরতা। বসুন্ধরা হলো ওড়িশার ভুবনেশ্বরের একটি অ্যাকশন রিসার্চ এবং পলিসি অ্যাডভোকেসি সংস্থা। এই সংস্থা প্রাকৃতিক সম্পদ নিয়ন্ত্রণ, আদিবাসীদের অধিকার এবং জলবায়ু সংক্রান্ত ন্যায় নিয়ে কাজ করে চলেছে।\n\n\n== তথ্যসূত্র =="}