{"pageid": 1040869, "title": "জিম বেরি", "url": "https://bn.wikipedia.org/wiki?curid=1040869", "content": "জেমস 'জিম' ওয়াল্টার বেরি (৩০ মে ১৯৪৫ – ১৪ ডিসেম্বর ২০২০) কানাডার একজন আন্তর্জাতিক ফুটবল খেলোয়াড় ও ওয়াইন ব্যবসায়ী ছিলেন। ভ্যানকুভারে জন্মগ্রহণকারী বেরি তার বিশ্ববিদ্যালয় ব্রিটিশ কলাম্বিয়া বিশ্ববিদ্যালয় দলের অধিনায়ক, ঘরোয়া লিগে ডেট্রয়েট কুগার এবং কানাডার জাতীয় ফুটবল দলের পার্শ্বীয় রক্ষণভাগের খেলোয়াড় ছিলেন। খেলোয়াড়ি জীবন থেকে অবসর নেয়ার পর তিনি ওয়াইন ব্যবসায় খ্যাতি অর্জন করেছিলেন।\n\n\n== প্রারম্ভিক জীবন ==\nজেমস বেরি ১৯৪৫ সালের ৩০শে মে তারিখে ভ্যানকুভারে মা ফিলিস এবং বাবা ওয়াল্টার বেরির সংসারে জন্মগ্রহণ করেছিলেন। তিনি তার বাবা-মায়ের একমাত্র সন্তান ছিলেন। শৈশবে জেমস একজন ভাল ছাত্র এবং খেলোয়াড় ছিলেন, বিশেষ করে ফুটবল ও বাস্কেটবলে তার প্রতিভা বিকাশিত হয়েছিল। তিনি ব্রিটিশ কলাম্বিয়া বিশ্ববদ্যালয় হতে ব্যবসায় স্নাতক অর্জন করেছিলেন।\n\n\n== খেলোয়াড়ি জীবন ==\nজেমস বেরি বিশ্ববিদ্যালয়ে পড়ার সময় হতে ফুটবলার হিসেবে খেলোয়াড়ি জীবন শুরু করেছিলেন। পড়াকালীন তিনি বিশ্ববিদ্যালয় ফুটবল দল 'ইউনিভার্সিটি অব ব্রিটিশ কলাম্বিয়া থান্ডারবার্ডস'-এর অধিনায়ক ছিলেন। ১৯৬৭ সালে প্যান-আমেরিকান গেমসে কানাডার ফুটবল দলের প্রতিনিধি ছিলেন। ১৯৬৮ সালে উত্তর আমেরিকান সকার লিগে ডেট্রয়েট কুগার দলের হয়ে খেলেছিলেন। ১৯৭০ ফিফা বিশ্বকাপের বাছাইপর্বে তিনি কানাডার হয়ে ৪টি আন্তর্জাতিক ম্যাচে অংশগ্রহণ করেছিলেন।\n\n\n== মৃত্যু ==\nজিম বেরি ২০২০ সালের ১৪ই ডিসেম্বর তারিখে ৭৫ বছর বয়সে পারকিনসন রোগের সাথে দীর্ঘ পাঁচ বছর লড়াই শেষে হৃদরোগে আক্রান্ত হয়ে কানাডার মিসাসাগায় মৃত্যুবরণ করেছেন।\n\n\n== তথ্যসূত্র =="}