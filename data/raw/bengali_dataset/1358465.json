{"pageid": 1358465, "title": "সৌদি আরবে ইসলামের প্রাথমিক যুগের ঐতিহ্যবাহী স্থানসমূহের ধ্বংসযজ্ঞ", "url": "https://bn.wikipedia.org/wiki?curid=1358465", "content": "ইসলামের প্রাথমিক যুগের সাথে সম্পৃক্ত ঐতিহ্যবাহী স্থানসমূহের ধ্বংসযজ্ঞ সৌদি আরবে একটি চলমান ঘটনা যা মূলত পশ্চিম সৌদি আরবের হেজাজ অঞ্চলে ঘটেছে, বিশেষ করে ইসলামের দুটি পবিত্র শহর মক্কা ও মদিনার আশেপাশে। সৌদি সরকার কর্তৃক মসজিদ, সমাধিস্থল, বাড়িঘর এবং ইসলামের পয়গম্বর মুহাম্মাদ, তাঁর সঙ্গীসাথী ও ইসলামের প্রাথমিক ইতিহাসের অনেক মৌলিক ব্যক্তিত্বের সাথে সম্পর্কিত ঐতিহাসিক স্থানসমূহ ধ্বংস করা হয়েছে৷ সৌদি আরবে সংঘটিত অনেক ধ্বংসযজ্ঞ আনুষ্ঠানিকভাবে মক্কার মসজিদ আল-হারাম ও মদিনার মসজিদে নববীর ক্রমাগত সম্প্রসারণের অংশ এবং হজ্জব্রত পালনকারী মুসল্লিদের ক্রমবর্ধমান সংখ্যাকে উপযোজিত করার জন্য তাঁদের সহায়ক পরিষেবা সুবিধা প্রদানের অংশ।\n\n\n== ইতিহাস ==\nআরব উপদ্বীপের বেশিরভাগ অংশ রাজনৈতিকভাবে ১৯৩২ সালের মধ্যে তৃতীয় ও বর্তমান সৌদ রাষ্ট্র সৌদি আরব রাজ্যে একীভূত হয়েছিল। বাদশাহ আবদুল আজিজ ইবনে সৌদের নেতৃত্বে সামরিক অভিযান ও তাঁর বেদুইন সেনাবাহিনী হেজাজ জয় করে এবং শাসক হাশিমি গোষ্ঠীকে ক্ষমতাচ্যুত করে। নতুন নাজদি শাসক যাযাবর আরবরা মূলত নিজেদেরকে একটি অত্যন্ত পরিশীলিত সমাজের স্থিতিশীলতায় পেয়েছিল। আরবে মজলিস আশ-শুরা (পরামর্শদাতা পরিষদ) পদ্ধতির উপর ভিত্তি করে একটি সমন্বিত রাজনৈতিক কাঠামো শতাব্দীর পর শতাব্দী ধরে বিদ্যমান ছিল। একটি কেন্দ্রীয় প্রশাসনিক সংস্থা একটি বার্ষিক বাজেট পরিচালনা করে যা মাধ্যমিক বিদ্যালয়, সামরিক ও পুলিশ বাহিনীর ব্যয় বরাদ্দ করে। একইভাবে নাজদ ও হেজাজের ধর্মীয় বুনন ছিল ব্যাপকভাবে ভিন্ন। ঐতিহ্যবাহী হেজাজি সাংস্কৃতিক রীতিনীতি ও আচার-অনুষ্ঠানগুলো ছিল প্রায় সম্পূর্ণ ধর্মীয় প্রকৃতির। হেজাজি ইসলামের গোত্রীয় প্রথাগুলোর মধ্যে ছিল মুহাম্মাদ, তাঁর পরিবার ও সঙ্গীদের সম্মানে দিবস উদযাপন, মৃত ওলিদের প্রতি শ্রদ্ধা এবং তাঁদের সাথে সম্পর্কিত সমাধি ও পবিত্র স্থান যিয়ারত করা। হেজাজের প্রশাসনিক কর্তৃত্ব স্থানীয়দের থেকে নাজদি ওয়াহাবি মুসলিমদের হাতে চলে যাওয়ায় ওয়াহাবি ওলামারা হেজাজের স্থানীয় ধর্মীয় রীতিনীতিগুলোকে ভিত্তিহীন কুসংস্কার হিসেবে দৃষ্টিপাত করেন; যা সংহিতাবদ্ধ ধর্মীয় নিষেধাজ্ঞাকে (হারাম) অগ্রাহ্য করে, যেটি ধর্মের বিকৃতি ও ধর্মদ্রোহের বিস্তার হিসেবে বিবেচিত হত। এরপর যা ঘটলো তা হলো মুহাম্মাদের পরিবার ও সঙ্গীদের সাথে সম্পর্কিত ভৌত অবকাঠামো, সমাধি, মাজার, মসজিদ ও ধর্মীয় স্থান অপসারণ।\n\n\n=== ১৯শ শতকে ===\n\n১৮০১ ও ১৮০২ সালে আবদুল আজিজ ইবনে মুহাম্মদ ইবনে সৌদের অধীনে সৌদিরা আজকের ইরাকে অবস্থিত শিয়া পবিত্র শহর কারবালা ও নাজাফ আক্রমণ করে ও দখল করে নেয়, কিছু শিয়া মুসলিমদের হত্যা করে এবং মুহাম্মাদের নাতি ও তাঁর জামাতা আলী ইবনে আবি তালিবের পুত্র হোসাইন ইবনে আলীর সমাধি ধ্বংস করে। ১৮০৩ ও ১৮০৪ সালে সৌদিরা মক্কা ও মদিনা দখল করে নেয় এবং ঐতিহাসিক নিদর্শন ও বিভিন্ন পবিত্র মুসলিম স্থান ও উপাসনালয় ধ্বংস করে, উদাহরণস্বরূপ, মুহাম্মাদের কন্যা ফাতিমার সমাধির উপরে নির্মিত মাজার। এমনকি তাঁরা মুহাম্মদের সমাধিকে \"পৌত্তলিক\" আখ্যা ধ্বংস করবার বাসনাও ব্যক্ত করেছিল। ঘটনাটি সমগ্র মুসলিম বিশ্বে ক্ষোভের সৃষ্টি করে। মক্কায় জান্নাতুল মুয়াল্লা কবরস্থানে অবস্থিত মুহাম্মাদের প্রথম স্ত্রী খাদিজা বিনতে খুওয়াইলিদের সমাধিসহ মুহাম্মাদের অন্যান্য আত্মীয়দের সমাধিগুলো ভেঙে ফেলা হয়। ১৮০৬ সালে প্রথম সৌদ রাষ্ট্রের ওয়াহাবি সেনাবাহিনী মদিনা দখল করে নেয় এবং জান্নাতুল বাকি কবরস্থানের অনেকগুলো কাঠামোকে পরিকল্পিতভাবে গুড়িয়ে দেয়। এই কবরস্থানটি মসজিদে নবাবি সংলগ্ন বিশাল সমাধিস্থল যেখানে মুহাম্মাদের পরিবারের অনেক সদস্য, ঘনিষ্ঠ সহচর ও ইসলামের প্রাথমিক যুগের কেন্দ্রীয় ব্যক্তিত্বের দেহাবশেষ রয়েছে। উসমানীয় তুর্কিরা আল-বাকি কবরস্থানের কবরগুলোর উপর বিস্তৃত সমাধিসৌধ নির্মাণ করেছিল। উসমানীয় তুর্কিওরা নিজেরাই ইসলামের আরও সহনশীল ও কখনো কখনো ইসলামের আধ্যাত্মিক ধারার অনুশীলন করতো। সৌদ সেনাবাহিনী এগুলোকে সম্পূর্ণরূপে সমতল করে দেয়। শহর জুড়ে মসজিদগুলোকেও লক্ষ্যবস্তু করা হয় এবং মুহাম্মদের সমাধি ভেঙে ফেলার প্রচেষ্টাও চালানো হয়। কিন্তু এই পদক্ষেপের বিরুদ্ধে মুসলিম সম্প্রদায়ের ব্যাপক সোচ্চার সমালোচনার ফলে অবশেষে এই স্থানের কোনো ধ্বংসযজ্ঞ পরিত্যাগ করা হয়। এই অঞ্চলে তুর্কি নিয়ন্ত্রণের বিরুদ্ধে করা রাজনৈতিক দাবিসমূহ উসমানীয়-সৌদি যুদ্ধের (১৮১১-১৮১৮) সূচনা করে যেখানে সৌদি পরাজয়ের ফলে ওয়াহাবি মতাদর্শী গোত্ররা হেজাজ থেকে ফিরে যেতে বাধ্য হয়। তুর্কি বাহিনী এই অঞ্চলের নিয়ন্ত্রণ পুনরুদ্ধার করে এবং পরবর্তীকালে ১৮৪৮ থেকে ১৮৬০ সালের মধ্যে পবিত্র স্থানগুলোর ব্যাপক পুনর্নির্মাণ আরম্ভ করে, এগুলোর মধ্যে অনেকগুলোই উসমানীয় নকশা ও কারুকার্যের সর্বোত্তম উদাহরণ ব্যবহার করে পুনর্নির্মিত হয়।\n\n\n=== ২০শ শতকে ===\n\n২১ এপ্রিল ১৯২৫ তারিখে মদিনার আল-বাকি কবরস্থানের সমাধি ও গম্বুজগুলো এবং একইভাবে মুহাম্মাদের পরিবারের সদস্য ও বংশধরদের চিরনিদ্রা স্থলগুলোর সঠিক অবস্থানের নির্দেশক চিহ্নগুলো আবার সমতল করে দেওয়া হয়, যেমনটি আজ দেখা যায়। বিখ্যাত কবি ইমাম আল-বুসিরি কর্তৃক মুহাম্মদের প্রশংসায় রচিত ১৩শ শতকের গীতিকাব্য কাসিদা-ই-বুরদার কিছু অংশ মুহাম্মাদের সমাধিতে খোদাই করা ছিল, যা রঙ করে ঢেকে দেওয়া হয়। এই ধ্বংসযজ্ঞের সময় লক্ষ্যবস্তু করা নির্দিষ্ট স্থানগুলোর মধ্যে ছিল উহুদ যুদ্ধের শহিদদের সমাধি, যাঁদের মধ্যে ছিলেন মুহাম্মাদের চাচা ও তাঁর অন্যতম প্রিয় অনুসারী বিখ্যাত সাহাবি হামযা ইবনে আবদুল মুত্তালিবের সমাধি, মুহাম্মাদের কন্যা ফাতিমাতুজ জুহরার মসজিদ, দুটি বাতিঘরের মসজিদের (মানারাতাইন) পাশাপাশি কুব্বাত আল-সানায়া, উহুদ যুদ্ধের সময় প্রাপ্ত আঘাতে ভেঙে যাওয়া মুহাম্মাদের পবিত্র ছেদন দাঁতের সমাধি হিসেবে নির্মিত কপোলা। এই সময়ে মদিনায় মুহাম্মাদের পুত্র ইব্রাহিমের জন্মস্থান ও তাঁর মা মারিয়ার বাড়ি মাশরুবাত উম্মে ইব্রাহিম, সেইসাথে মুসা আল-কাজিমের মা হামিদা আল-বারবারিয়ার সংলগ্ন সমাধিস্থল ধ্বংস করা হয়। জায়গাটিকে পরবর্তীতে প্রশস্ত করা হয় এবং আজ এটি মসজিদের পাশে বিশাল মার্বেল বিহারভূমির অংশ। সৌদি আরবের সরকার নিযুক্ত-স্থায়ী ওলামা কমিটি এই ধরনের কাঠামো সম্পর্কিত যেকোনো ধর্মীয় আচারকে \"শিরকের প্রতি ধাবনকারী অন্ধভক্তি\" হিসেবে উল্লেখ করে একগুচ্ছ ইসলামি বিধান আরোপ করে এগুলোকে ভেঙে ফেলার নির্দেশ প্রদান করেছে।\n\n\n=== ২১শ শতকে ===\nএকবিংশ শতকে বিলাসবহুল উন্নয়ন ও সম্প্রসারণের পাশাপাশি সৌদি কর্তৃপক্ষের দ্বারা মক্কা ও মদিনায় ঐতিহাসিক স্থান ধ্বংসযজ্ঞের পরিমাণ বৃদ্ধি পেয়েছে।\nযেহেতু মক্কা ও মদিনায় বার্ষিক হজ্জব্রত সম্পাদনের জন্য বছরের পর বছর বৃহত্তর জনসমাগম ঘটে থাকে, তাই সৌদি কর্তৃপক্ষের নিকট হজ-সম্পর্কিত অবকাঠামো তৈরির জন্য দুটি গুরুত্বপূর্ণ মসজিদের আশেপাশে পূর্বে নির্মিত আবাসিক এলাকার বিশাল অংশকে ধ্বংস করা প্রয়োজনীয় বলে প্রতীয়মান হয়। ২০১০ সালে ডেভেলপাররা শহরটির ইতিহাসে সবচেয়ে বড় সম্প্রসারণ প্রকল্পে আনুমানিক ১৩০০ কোটি মার্কিন ডলার ব্যয় করবে বলে পূর্বাভাস দেওয়া হয়েছিল।\nঅধিক সংখ্যক হাজীকে সামাল দিতে পারে এমন সুযোগ-সুবিধার জন্য ব্যাপক চুক্তি হয়। কিন্তু কেউ কেউ এমন একটি স্থানে উচ্চমানের হোটেল ও কনডোমিনিয়াম টাওয়ার, রেস্তোরাঁ, শপিং সেন্টার এবং স্পা-এর উন্নয়নের ফলে অতি-বাণিজ্যিকীকরণের সমালোচনা করেন, কেননা তাঁরা এই স্থানটিকে মুসলিমদের জন্য ঐশ্বরিকভাবে নির্ধারিত একটি তীর্থস্থান হিসেবে বিবেচনা করেন।\nঅনেকে বিশ্বাস করেন যে মক্কা ও মদিনায় পুঁজি বিনিয়োগের এই দ্রুত প্রবাহের চূড়ান্ত কারণ সৌদি কর্তৃপক্ষের অর্থ ও অর্থনৈতিক প্রবৃদ্ধি। সমালোচকরা যুক্তি দেন যে এই আর্থিক কেন্দ্রবিন্দু ওয়াহাবি রাষ্ট্রীয় নীতিমালার সঙ্গে কাজ করে। ওয়াহাবি নীতিমালা পবিত্র শহরগুলোর মধ্যে সাংস্কৃতিক ও সামাজিক ঐতিহ্যের একটি বিশাল অপসারণকে সমর্থন করে, যার ফলে ওয়াহাবি মতবাদের বিরুদ্ধে অনুশীলনকে উৎসাহিত করে এমন যেকোনো উপাদানকে মুছে দেওয়া হয়।\nদি ইন্ডিপেন্ডেন্ট-এর মতে, বাইতুল মাওলিদ যেখানে মুহাম্মাদ জন্মগ্রহণ করেছিলেন বলে কথিত আছে, সেখানে মক্কায় বহু বিলিয়ন পাউন্ড নির্মাণ প্রকল্পের অংশ হিসেবে একটি বিশাল রাজপ্রাসাদ নির্মাণ হতে চলেছে, যার ফলে বাইতুল মাওলিদসহ শত শত ঐতিহাসিক স্মৃতিস্তম্ভ ধ্বংস করা।\nসৌদিরা প্রথম সৌদি রাষ্ট্রের ধ্বংসপ্রাপ্ত রাজধানী দিরিয়াকে একটি প্রধান পর্যটক আকর্ষণে পরিণত করছে।\n\n\n== ধ্বংসপ্রাপ্ত স্থানসমূহ ==\nনিম্নে ধ্বংসপ্রাপ্ত স্থানসমূহের একটি সম্পূর্ণ তালিকা দেওয়া হলো:\n\n\n=== মসজিদ ===\nমসজিদ আল-মানারাতাইন।\nসাইয়েদ ইমাম আল-উরাইযি জাফর আল-সাদিকের সমাধি ও মসজিদ, যা ১৩ আগস্ট ২০০২ তারিখে ডাইনামাইটে ধ্বংস করা হয়।\nআবু রাশিদ মসজিদ।\nমদিনার সালমান ফার্সি মসজিদ।\nমদিনার রাজআত আশ-শামস মসজিদ।\nউহুদ পর্বতে হামযার সমাধি ও মসজিদ\n\n\n=== কবর ও সমাধি ===\nজান্নাতুল বাকি কবরস্থানের সমাধিসমূহ, সমতল করে দেওয়া হয়েছে।\nমক্কার প্রাচীন কবরস্থান জান্নাতুল মুয়াল্লা।\nইমাম মুসা আল-কাজিমের মা হামিদা আল-বারবারিয়ার কবর।\nউহুদ পর্বতে হামযা এবং উহুদ যুদ্ধের অন্যান্য শহিদদের সমাধি, গুড়িয়ে দেওয়া হয়।\nজেদ্দায় হাওয়ার সমাধি, ১৯৭৫ সালে কংক্রিট দিয়ে ঢেকে দেওয়া হয়।\nমুহাম্মাদের পিতা আবদুল্লাহর কবর।\n\n\n=== ঐতিহাসিক ধর্মীয় স্থান ===\nবাইতুল মাওলিদ (\"জন্মস্থান\"), যেখানে মুহাম্মাদ ৫৭০ খ্রিস্টাব্দে জন্মগ্রহণ করেছিলেন বলে বিশ্বাস করা হয়। মূলত ৭০ বছর আগে ওয়াহাবি ধর্মগুরুরা ভেঙে ফেলার আহ্বান জানানোর পর একটি বোঝাপড়া হিসেবে এটিকে লাইব্রেরিতে রূপান্তর করা হয়েছিল, যা এখন একটি ধ্বংসস্তূপ ভবনের নিচে পড়ে আছে।\nমুহাম্মাদের প্রথম স্ত্রী খাদিজার বাড়ি। মুসলিমরা বিশ্বাস করে মুহাম্মাদ সেখানে কিছু ওহি পেয়েছিলেন। এটি সেই স্থানে যেখানে তাঁর সন্তান জয়নব বিনতে মুহাম্মাদ, রুকাইয়াহ বিনতে মুহাম্মাদ, উম্মে কুলসুম বিনতে মুহাম্মাদ, ফাতিমা, কাসিম এবং আব্দুল্লাহ ইবনে মুহাম্মাদ জন্মগ্রহণ করেছিলেন। ১৯৮৯ সালে হারাম শরিফ সম্প্রসারণের সময় এটি পুনঃআবিষ্কৃত হয়, পরে এটিকে ঢেকে হয় এবং একটি লাইব্রেরিতে পরিণত হয়ে।\nইসলামের প্রথম খলিফা আবু বকরের বাড়ির স্থানে একটি হিলটন হোটেল দাঁড়িয়ে আছে।\nমদিনায় মুহাম্মাদের বাড়ি, মক্কা থেকে মদিনায় হিজরতের পর যেখানে তিনি থাকতেন\nদারুল আরকাম, প্রথম মাদরাসা যেখানে মুহাম্মাদ শিক্ষাদান করতেন। এটি বর্তমানে মক্কার মসজিদ আল-হারামের সম্প্রসারিত অংশের নিচে শায়িত।\nকুব্বাত আল-সানায়া, উহুদের যুদ্ধে ভেঙে যাওয়া মুহাম্মাদের ছেদন দাঁতের সমাধি\nমাশরুবাত উম্মে ইব্রাহিম, মুহাম্মাদের ছেলে ইব্রাহিমের বাড়ির স্থান নির্দেশনে নির্মিত, যিনি মারিয়ার গর্ভে জন্মগ্রহণ করেছিলেন।\nজমজম কূপের আচ্ছাদন হিসেবে ব্যবহৃত গম্বুজ\nমদিনায় সাইয়েদা ফাতিমার বাইতুল আহযান।\nমদিনায় ইমাম জাফর আল-সাদিকের বাড়ি।\nমক্কায় বনু হাশিমদের মহল্লা কমপ্লেক্স।\nআলীর বাড়ি, যেখানে হাসান ও হোসাইন জন্মগ্রহণ করেছিলেন।\nহামযার বাড়ি।\n\n\n=== ঐতিহাসিক সামরিক কাঠামো ===\nআজিয়াদ কেল্লা, ১৯শ-শতকের উসমানীয় দূর্গ যেটি গুড়িয়ে দেওয়া হয় এবং এর স্থানে আবরাজ আল-বাইত নির্মাণ করা হয়।\n\n\n== আরও দেখুন ==\n\nমসজিদ আল-হারাম অবরোধ\nপ্রতিমাপূজা বিরোধিতা\nজান্নাতুল বাকি\nজাওয়াথা মসজিদ\nসৌদি রাজাদের নামে নামকরণ করা জিনিসের তালিকা\n\n\n== তথ্যসূত্র ==\n\n\n== বহিঃসংযোগ ==\nMcMecca: The Strange Alliance of Clerics and Businessmen in Saudi Arabia, জিভিকা ক্রিয়েগের, ১৯ মার্চ ২০১৩, দ্য আটলান্টিক।\nThe Destruction of Mecca, জিয়াউদ্দিন সরদার, ৩০ সেপ্টেম্বর ২০১৪, দ্য নিউ ইয়র্ক টাইমস।"}