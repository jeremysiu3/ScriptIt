{"pageid": 1182271, "title": "খন্দকার গোলাম ফারুক", "url": "https://bn.wikipedia.org/wiki?curid=1182271", "content": "গোলাম ফারুক, বিপিএম (বার), পিপিএম (জন্ম: ১ অক্টোবর ১৯৬৪) বাংলাদেশ পুলিশের অতিরিক্ত পুলিশ মহাপরিদর্শক পদমর্যাদার একজন কর্মকর্তা এবং বাংলাদেশ পুলিশের সর্ববৃহৎ ইউনিট ঢাকা মেট্রোপলিটন পুলিশের (ডিএমপি) ৩৫তম কমিশনার হিসেবে দায়িত্বরত। ২০২২ সালের ২৯ অক্টোবর তিনি ডিএমপির ৩৪তম কমিশনার শফিকুল ইসলামের স্থলাভিষিক্ত হন।\n\n\n== প্রারম্ভিক জীবন ==\nগোলাম ফারুক টাঙ্গাইলের ভূঞাপুর উপজেলার ঘাটানদি গ্রামে ১৯৬৪ সালের ১ অক্টোবর জন্মগ্রহণ করেন। তার বাবার নাম খন্দকার হায়দার আলী এবং মায়ের নাম মোসাম্মৎ ফাতেমা বেগম। তিনি শেরেবাংলা কৃষি বিশ্ববিদ্যালয় থেকে বিএসসি (কৃষি) স্নাতক এবং একটি বেসরকারি বিশ্ববিদ্যালয় থেকে রাষ্ট্রবিজ্ঞানে স্নাতকোত্তর ডিগ্রি লাভ করেন।\n\n\n== কর্মজীবন ==\nখন্দকার গোলাম ফারুক বিসিএস দ্বাদশ ব্যাচের একজন কর্মকর্তা। তিনি ১৯৯১ সালে সহকারী পুলিশ সুপার হিসেবে বাংলাদেশ পুলিশে যোগ দেন। এরই ধারাবাহিকতায় তিনি ময়মনসিংহ, কিশোরগঞ্জ, ঝালকাঠি ও ঠাকুরগাঁও জেলায় পুলিশ সুপার হিসেবে দায়িত্ব পালন করেন। তিনি বাংলাদেশ পুলিশ একাডেমী, সারদা, রাজশাহীর অধ্যক্ষ, চট্টগ্রাম ও রংপুর রেঞ্জের ডিআইজি, ঢাকা মহানগর পুলিশের অতিরিক্ত কমিশনার এবং পুলিশ স্টাফ কলেজের রেক্টর হিসেবে দায়িত্ব পালন করেছেন। তিনি ২০২২ সালের ২৯ অক্টোবর আনুষ্ঠানিকভাবে ডিএমপি কমিশনার হিসেবে দায়িত্ব গ্রহণ করেন। তিনি ৩০ সেপ্টেম্বর ২০২৩ এ অবসরে যাবেন।\n\n\n== পুরস্কার ও সম্মাননা ==\nজনগণের প্রতি সেবার স্বীকৃতিস্বরূপ তিনি ২০০৬ ও ২০১৮ সালে দুইবার বাংলাদেশ পুলিশ মেডেল (বিপিএম-সেবা) লাভ করেন। ২০১৫ সালে তিনি রাষ্ট্রপতি পুলিশ পদক (পিপিএম-সেবা) অর্জন করেন। এছাড়া ২০১৯ সালে তিনি আইজিপি গুড সার্ভিস ব্যাজও লাভ করেন।\n\n\n== তথ্যসূত্র =="}