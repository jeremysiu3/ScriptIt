{"pageid": 1187831, "title": "মোহাম্মদ আবুল কাসেম চৌধুরী", "url": "https://bn.wikipedia.org/wiki?curid=1187831", "content": "মোহাম্মদ আবুল কাসেম চৌধুরী (জন্ম: ১ অক্টোবর ১৯৬২) একজন বাংলাদেশী কৃষিবিদ। তিনি পটুয়াখালী বিজ্ঞান ও প্রযুক্তি বিশ্ববিদ্যালয়ের কৌলিতত্ত্ব ও উদ্ভিদ প্রজনন বিভাগের অধ্যাপক এবং খুলনা কৃষি বিশ্ববিদ্যালয়ের দ্বিতীয় উপাচার্য।\n\n\n== প্রাথমিক জীবন ==\nআবুল কাসেম চৌধুরী ১৯৬২ সালের ১ অক্টোবর নোয়াখালীর কোম্পানীগঞ্জ উপজেলার চরফকিরা গ্রামে জন্মগ্রহণ করেন। তিনি বাংলাদেশ কৃষি বিশ্ববিদ্যালয়ের কৃষি অনুষদ থেকে ১৯৮৪ সালে স্নাতক এবং কৌলিতত্ত্ব ও উদ্ভিদ প্রজনন বিভাগ থেকে ১৯৮৮ সালে স্নাতকোত্তর ডিগ্রি লাভ করেন। ২০০১ সালে তিনি থাইল্যান্ডের ক্যাসেটসার্ট বিশ্ববিদ্যালয় থেকে পিএইচডি ডিগ্রি অর্জন করেন এবং ২০০৩ থেকে ২০০৫ সাল পর্যন্ত জাপান ইন্টারন্যাশনাল রিসার্চ সেন্টার ফর এগ্রিকালচারাল সায়েন্সেসে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nআবুল কাসেম চৌধুরী ১৯৮৯ সালে তৎকালীন পটুয়াখালী কৃষি কলেজের (বর্তমানে পটুয়াখালী বিজ্ঞান ও প্রযুক্তি বিশ্ববিদ্যালয়) উদ্ভিদ প্রজনন বিভাগে প্রভাষক হিসেবে যোগ দেন। এরই ধারাবাহিকতায় ২০০৮ সালে তিনি অধ্যাপক পদে উন্নীত হন।\nকর্মজীবনে শিক্ষকতা ও গবেষণার পাশাপাশি তিনি পটুয়াখালী বিজ্ঞান ও প্রযুক্তি বিশ্ববিদ্যালয়ের রিজেন্ট বোর্ড ও একাডেমিক কাউন্সিলের সদস্য, কৃষি অনুষদ ও পোস্ট গ্র্যাজুয়েট স্টাডিজের ডিন, ডিন কাউন্সিলের আহ্বায়ক, বিশ্ববিদ্যালয়ের কেন্দ্রীয় গবেষণাগারের প্রধান, পরীক্ষা নিয়ন্ত্রক, রিসার্চ অ্যান্ড ট্রেনিং সেন্টারের পরিচালক, শারীরিক শিক্ষা বিভাগের পরিচালক, শিক্ষার্থী হলের প্রাধ্যক্ষ, প্রক্টর,   কৌলিতত্ত্ব ও উদ্ভিদ প্রজনন বিভাগ এবং বায়োটেকনোলজি বিভাগের চেয়ারম্যানসহ বিভিন্ন গুরুত্বপূর্ণ প্রশাসনিক দায়িত্ব পালন করছেন।\nমোহাম্মদ আবুল কাসেম চৌধুরী ২০২২ থেকে ২০২৪ সাল পর্যন্ত খুলনা কৃষি বিশ্ববিদ্যালয়ের দ্বিতীয় উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nদেশিয় এবং আন্তর্জাতিক জার্নালে তার অর্ধশতাধিক গবেষণা প্রবন্ধ প্রকাশিত হয়েছে। তিনি দেশ-বিদেশের বিভিন্ন বিশ্ববিদ্যালয়ে গবেষণা প্রবন্ধ উপস্থাপন করেছেন।\n\n\n== তথ্যসূত্র =="}