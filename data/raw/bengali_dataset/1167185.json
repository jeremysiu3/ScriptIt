{"pageid": 1167185, "title": "মোহাম্মদ সিরাজুল ইসলাম", "url": "https://bn.wikipedia.org/wiki?curid=1167185", "content": "মোহাম্মদ সিরাজুল ইসলাম হলেন একজন বাংলাদেশি সরকারি কর্মকর্তা যিনি বাংলাদেশ বিনিয়োগ উন্নয়ন কর্তৃপক্ষ (বিডা)র নির্বাহী চেয়ারম্যান হিসেবে দায়িত্ব পালন করেছেন। এর আগে তিনি স্বাস্থ্য ও পরিবার কল্যাণ মন্ত্রণালয়ের সচিব ছিলেন।\n\n\n== জন্ম ও প্রারম্ভিক জীবন ==\nমোহাম্মদ সিরাজুল ইসলাম ১৫ অক্টোবর ১৯৫৮ সালে গাজিপুরে জন্মগ্রহণ করেন। তিনি ঢাকা বিশ্ববিদ্যালয় থেকে আইনে স্নাতক ও স্নাতকোত্তর ডিগ্রি এবং যুক্তরাষ্ট্রের নিউ অরলিন্স বিশ্ববিদ্যালয় থেকে এমবিএ ডিগ্রি অর্জন করেন। এছাড়াও তিনি অস্ট্রেলিয়ার ক্যানবেরা বিশ্ববিদ্যালয় থেকে প্রশাসনের উপর স্নাতক ডিপ্লোমা সম্পন্ন করেছেন।\n\n\n== কর্মজীবন ==\n১৯৮৩ সালে সিভিল সার্ভিসে তার কর্মজীবন শুরু করেন এবং এরপর থেকে বিভিন্ন পদে দায়িত্ব পালন করেছেন। তিনি নির্বাচন কমিশন সচিবালয়ে প্রথমে অতিরিক্ত সচিব এবং পরে সচিব হিসাবে অক্টোবর, ২০১৬ পর্যন্ত কাজ করেন।  পরবর্তীতে, তিনি স্বাস্থ্য ও পরিবার কল্যাণ মন্ত্রনালয়ের সচিব নিযুক্ত হয়ে অক্টোবর, ২০১৭ এ অবসরে যাওয়ার আগে পর্যন্ত অধিষ্ঠিত ছিলেন।  তিনি শিক্ষা মন্ত্রণালয় (১৯৮৮, ২০০৮, ২০১০-২০১১), যমুনা বহুমুখী সেতু কর্তৃপক্ষ (২০০৩-২০০৭), ট্যারিফ কমিশন (১৯৯৪-১৯৯৭) এবং স্বরাষ্ট্র মন্ত্রণালয় (১৯৯২) সহ গুরুত্বপূর্ণ ভূমিকায় কাজ করেছেন। সিরাজুল ইসলাম বিশ্বব্যাংকের অর্থায়নে পরিচালিত সেকেন্ডারি এডুকেশন কোয়ালিটি অ্যান্ড অ্যাকসেস এনহ্যান্সমেন্ট প্রজেক্ট (এসএকিউএইপি), ইউএনডিপি অর্থায়নকৃত স্ট্রেংথেনিং ইলেকশন ম্যানেজমেন্ট ইন বাংলাদেশ (এসইএমবি) এবং ডিএফআইডি অর্থায়নকৃত বেটার হেলথ ইন বাংলাদেশ প্রকল্পসহ বেশ কয়েকটি প্রকল্পের নেতৃত্ব দিয়েছেন।তিনি জোরপূর্বক বাস্তুচ্যুত মিয়ানমারের নাগরিকদের জন্য ডিজি স্বাস্থ্য সমন্বয় কেন্দ্রের প্রধান সমন্বয়কারীও ছিলেন।\n\n\n== তথ্যসূত্র =="}