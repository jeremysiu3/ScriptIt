{"pageid": 1442677, "title": "গৌতম ভদ্র", "url": "https://bn.wikipedia.org/wiki?curid=1442677", "content": "গৌতম ভদ্র (জন্ম: ১৯৪৮) হলেন একজন খ্যাতনামা ভারতীয় বাঙালি ইতিহাসবেত্তা ও প্রাবন্ধিক, যিনি দক্ষিণ এশিয়ার উত্তর-ঔপনিবেশিকতাবাদ এবং তৎপরবর্তী সময়ের সাবঅল্টার্ন (মার্কসীয় তত্ত্বে প্রতিশব্দ নিম্নবর্গ) স্টাডিজ গোষ্ঠীর সদস্য ছিলেন।\n\n\n== কর্মজীবন ==\nগৌতম ভদ্র ১৯৪৮ খ্রিস্টাব্দে  পশ্চিমবঙ্গের কলকাতায় জন্মগ্রহণ করেন। আদি নিবাস অধুনা বাংলাদেশের খুলনা জেলার সাতক্ষীরা থানার উথলি গ্রামে( বর্তমানে বাংলাদেশের সাতক্ষীরা জেলার তালা উপজেলার ইসলামকাটি ইউনিয়নের উথালী গ্রামে)। তিনি চেতলা বয়েজ স্কুল, প্রেসিডেন্সি কলেজ থেকে শিক্ষা লাভ করেন, এরপর কলকাতার যাদবপুর বিশ্ববিদ্যালয় এবং দিল্লির জওহরলাল নেহরু বিশ্ববিদ্যালয় থেকে প্রথাগত শিক্ষা লাভ করেন।  তিনি কলকাতা বিশ্ববিদ্যালয়ের ইতিহাস বিভাগে সতেরো বৎসর অধ্যাপনা করেন। এরপর, তিনি কলকাতার সেন্টার ফর স্টাডিজ ইন সোশ্যাল সায়েন্সেস-এ ইতিহাসের অধ্যাপক হন । তিনি কলকাতার জাতীয় গ্রন্থাগারের দ্বিতীয় ঠাকুর জাতীয় ফেলো ছিলেন।  বর্তমানে তিনি সেন্টার ফর স্টাডিজ ইন সোশ্যাল সায়েন্সের (যদুনাথ ভবন মিউজিয়াম অ্যান্ড রিসোর্স সেন্টার) সম্মানীয় অধ্যাপক।\nগৌতম ভদ্র সাবঅল্টার্ন স্টাডিজের সম্পাদকমণ্ডলীর সদস্য এবং ঐতিহাসিক পত্রিকার যুগ্ম-সম্পাদক।\n\n\n== পুরস্কার ও সম্মাননা ==\n২০১১ খ্রিস্টাব্দে গৌতম ভদ্র তার রচিত ন্যাড়া বটতলায় যায় ক'বার গ্রন্থটির জন্য আনন্দ পুরস্কার লাভ করেন। \n\n\n== রচিত গ্রন্থসমূহ ==\nগৌতম ভদ্র পেশার তাগিদে অল্প-বিস্তর ইংরাজীতেই লিখতেন। তবে বাংলা ভাষাতেই লেখালেখিতে স্বাচ্ছন্দ্য অনুভব করেন।  তার রচিত ও সম্পাদিত উল্লেখযোগ্য গ্রন্থগুলি হল-\n\nবাংলার ভক্তি আন্দোলন পরিবর্তনের ধারা\nজাল রাজার কথা: বর্ধমানের প্রতাপচাঁদ (২০০২),আনন্দ পাবলিশার্স, কলকাতা আইএসবিএন ৯৭৮-৮১-৭৭৫৬-২৯০-৩\nনিম্নবর্গের ইতিহাস (১৯৯৮) (সম্পাদিত) আইএসবিএন ৯৭৮-৮১-৭২১৫-৮৪৯-১\nচার্লি চ্যাপলিন ও তৎকালীন মার্কিন সমাজ\nইমান ও নিশান\nমুন্সী আব্দুল করিম সাহিত্যবিশারদ ও আত্মসত্তার রাজনীতি\nপর্বান্তর\nন্যাড়া বটতলায় যায় ক'বার (২০১১)\nইমান ও নিশান\nমুঘলযুগে কৃষি-অর্থনীতি ও কৃষক বিদ্রোহ\nঅন মডার্ন ইন্ডিয়ান সেন্সিবিলিটিজ\nবুদ্ধিজীবী কারে কয়\n\n\n== তথ্যসূত্র =="}