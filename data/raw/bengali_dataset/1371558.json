{"pageid": 1371558, "title": "জোয়ারা ইসলামিয়া ফাজিল মাদ্রাসা", "url": "https://bn.wikipedia.org/wiki?curid=1371558", "content": "জোয়ারা ইসলামিয়া ফাজিল মাদ্রাসা বাংলাদেশের চট্টগ্রাম জেলার চন্দনাইশ উপজেলার একটি উল্লেখযোগ্য আলিয়া মাদ্রাসা। মাদ্রাসাটি ১৯৫৭ সালে মুফতি শফিউর রহমান প্রতিষ্ঠা করেন। মাদ্রাসাটির ফাজিল স্তর ইসলামি আরবি বিশ্ববিদ্যালয়ের অধিভুক্ত রয়েছে এবং দাখিল ও আলিম স্তর বাংলাদেশ মাদ্রাসা শিক্ষাবোর্ডের অধীনে রয়েছে। মাদ্রাসাটির ফাজিল স্তর সর্বপ্রথম ২০০৬ সালে কুষ্টিয়া ইসলামী বিশ্ববিদ্যালয়ের অধিভুক্তি লাভ করে এরপরে ২০১৬ সালে মাদ্রাসাটি পুনরায় ইসলামি আরবি বিশ্ববিদ্যালয়ের অধিভুক্তিতে স্থানান্তর করা হয়। এই মাদ্রাসার ইআইআইএন নাম্বার হলো ১০৪১৯৪ এবং এমপিও নাম্বার হলো ২১০০৯২২৩০১। মাদ্রাসাটিতে ইসলামি আধ্যাত্মিক শিক্ষার সমন্বয়ে পাঠদান করা হয়। মাদ্রাসার বর্তমান অধ্যক্ষের নাম অধ্যাপক এসএম আজগর আলী।\n\n\n== ইতিহাস ==\nমুফতি শফিউর রহমান চন্দনাইশ উপজেলায় নিজ বাড়ির পাশে মাদ্রাসাটি প্রতিষ্ঠিত করেন। তিনি কলকাতা আলিয়া মাদ্রাসা ও দারুল উলুম দেওবন্দে পড়াশোনা করেছেন, এরপর দেশে এসে এই মাদ্রাসাটি প্রতিষ্ঠা করেন এবং অধ্যক্ষের দায়িত্ব গ্রহণ করেন। প্রতিষ্ঠাতার পুত্র মাহমুদুর রহমান চট্টগ্রাম দারুল উলুম আলিয়া মাদ্রাসায় পড়াশোনা সম্পন্ন করে এই মাদ্রাসার উপাধ্যক্ষের পদে যোগদান করেছিলেন। পরবর্তীতে ১৯৭২ সালে শফিউর রহমান অবসর গ্রহণ করলে তিনি অধ্যক্ষের দায়িত্ব শুরু করেন।\nএরপরে শফিউর রহমানের নাতি ও মোহাম্মাদ ফখরুদ্দীনের শিষ্য মাওলানা আমিনুর রহমান ঢাকা আলিয়া মাদ্রাসা থেকে পড়াশোনা সম্পন্ন করে ১৯৮৫ সালে মাদ্রাসার উপাধ্যক্ষের দায়িত্ব গ্রহণ করেন, ২০০২ সালে তার পিতা অধ্যক্ষের দায়িত্ব থেকে অবসর গ্রহণ করলে তিনি এই দায়িত্ব গ্রহণ করেন। এরপরে এসএম আজগর আলী চট্টগ্রাম বিশ্ববিদ্যালয় থেকে পড়াশোনা করে ২০২২ সালের ১৮ ডিসেম্বর থেকে তিনি এই মাদ্রাসার ভারপ্রাপ্ত অধ্যক্ষের দায়িত্ব পালন করছেন।\n\n\n== শিক্ষা কার্যক্রম ==\nমাদ্রাসাটি ১৯৫৭ সালে প্রতিষ্ঠিত হবার পরে মাত্র দুই বছর পরেই পূর্ব পাকিস্তান মাদ্রাসা শিক্ষাবোর্ড কর্তৃক দাখিল অনুমতি লাভ করে। এরপরে এই শিক্ষাবোর্ড থেকে ১৯৬১ সালে আলিম শ্রেণী ও ১৯৬৪ সালে ফাজিল শ্রেণীর অনুমতি লাভ করে। এরপরে মাদ্রাসার অধ্যক্ষ ও স্থানীয় শিক্ষানুরাগী ব্যক্তিদের প্রচেষ্টায় ১৯৮৩ সালে মাদ্রাসায় বিজ্ঞান বিভাগে পাঠদানের অনুমতি প্রদান করা হয়। এরপরে ২০০৬ সালে মাদ্রাসাটি ইসলামী বিশ্ববিদ্যালয় কুষ্টিয়ার অধিভুক্তি লাভ করে। ২০১৬ সালে মাদ্রাসাটি ইসলামি আরবি বিশ্ববিদ্যালয়ের অধীনে স্থানান্তরিত হয়।\nমাদ্রাসার গরীব শিক্ষার্থীদের সাহায্য করার জন্য লিল্লাহ বোর্ডিং প্রতিষ্ঠা করা হয়েছে। এখানে ছাত্ররা খুব অল্প খরচে থাকা ও খাওয়ার সুযোগ লাভ করে, লিল্লাহ বোর্ডিং-এর আর্থিক সাহায্যের জন্য দাতা সদস্য খোঁজ করা হয়। এলাকার ধনী ব্যক্তিরা এখানে দান করে থাকে। এই মাদ্রাসার শিক্ষার্থীরা স্কাউটে প্রেসিডেন্ট পুরস্কার অর্জন করেছিলো।\n\n\n== অধ্যক্ষের তালিকা ==\n\n\n== তথ্যসূত্র =="}