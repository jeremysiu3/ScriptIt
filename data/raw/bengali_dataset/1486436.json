{"pageid": 1486436, "title": "মহাস্থানগড় শিলালিপি", "url": "https://bn.wikipedia.org/wiki?curid=1486436", "content": "মহাস্থানগড় শিলালিপি একটি মাগধী প্রভাবিত প্রাকৃত ভাষায় খোদাই করা হয়েছিল। এটি বাংলাদেশের মহাস্থানগড়ে পাওয়া গিয়েছিল, যা প্রাচীনকালে পুন্ড্রনগর নামে পরিচিত ছিল। এটি হচ্ছে বাংলায় উদ্ধারকৃত প্রাচীনতম লিপিতাত্ত্বিক দলিল। সাতটি বাক্যে এটি একটি গোলাকৃতি পাথরের উপর উৎকীর্ণ করা হয়েছিল, যার অংশবিশেষ ভেঙ্গে গিয়েছে। শিলালিপিটির ভাষা মাগধী প্রভাবিত প্রাকৃত ভাষা। লেখমালার আঙ্গিক বিচারে শিলালিপিটি মৌর্য যুগের (আনু. ৩য় খ্রিস্টপূর্বাব্দ)। এ শিলালিপির ঐতিহাসিক গুরুত্ব এখানে যে, এটি পুন্ড্রবর্ধন অঞ্চলে মৌর্য শাসনের প্রাচীনতম সাক্ষ্য বহন করছে। এ শিলালিপি বাংলার যে কোন অঞ্চলের মধ্যে প্রথম নগরায়ণের সুনির্দিষ্ট প্রমাণ দেয়। ১৯৩১ সালের ৩০ নভেম্বর এটি বগুড়ার মহাস্থানগড়ে আবিষ্কার হয়। \n\n\n== বিবরণ ==\nএ শিলালিপিতে ‘পুডনগল’-এ (বাংলাদশের উত্তরাঞ্চলের পুন্ড্রনগর> মহাস্থান) কর্তব্যরত মহামাত্রের নিকট জনৈক শাসকের  জারিকৃত একটি আদেশ লিপিবদ্ধ করা হয়। এই শিলালিপিতে নির্দেশ দেওয়া হয়েছে—সংবঙ্গীয় নামে পরিচিত অঞ্চলের অধিবাসীদের দুর্দশা দূর করার।মহাস্থান ব্রাহ্মী লিপি (আনু. ৩য় খ্রি.পূ.)  ব্রাহ্মী রীতিতে উৎকীর্ণ একটি খন্ডিত শিলালিপি। এ শিলালিপি বাংলাদেশের বগুড়া জেলার মহাস্থানে পাওয়া গেছে। এটি হচ্ছে বাংলার প্রাচীনতম লিপিতাত্ত্বিক দলিল। সাত লাইনের এ দলিল উৎকীর্ণ করা হয়েছে একটি গোলাকৃতি পাথরের উপর- যার অংশবিশেষ ভেঙ্গে গেছে। লেখমালার আঙ্গিক বিচারে শিলালিপিটি মৌর্য যুগের (আনু. ৩য় খ্রিস্টপূর্বাব্দ)। শিলালিপিটির ভাষা মাগধী প্রভাবিত প্রাকৃত ভাষা। শিলালিপির পাঠ সম্পর্কে পন্ডিতগণ নানা রকম ব্যাখ্যা দিয়েছেন।\nএ লিপি থেকে প্রাকৃতিক দুর্যোগে জনগণের দুর্দশার কথা এবং দুর্গতদের সাহায্যের জন্য গৃহীত প্রশাসনিক ব্যবস্থা সম্পর্কে জানা যায়। শিলালিপিতে গোলাঘর (কোঠাগল>কোষ্ঠাগার) চারটি প্রয়োজনীয় দ্রব্য সামগ্রীতে পূর্ণ করার নির্দেশ ছিল, যাতে যে কোন জরুরি অবস্থা- যেমন বন্যা, অগ্নিকান্ড বা তোতা পাখি দ্বারা শষ্য নষ্ট হলে তার মোকাবিলা করা যায়, যেমন তেল (তৈল), ডুম (গাছ), ধান্য (ধান) এবং দুধরনের ক্ষুদ্রাকৃতি মুদ্রা-যার নাম গন্ডক (গন্ডা-একটি গণনার একক, চার কপর্দক অথবা কড়িতে এক গন্ডা) ও কাকমিক (কাকনিক-কপর্দক অথবা কড়ি)।  \nএটি পুন্ড্রবর্ধন অঞ্চলে বিনিময়ের মাধ্যম হিসেবে কড়ি প্রচলনের বিষয়েও আলোকপাত করে।\n\n\n== তথ্যসূত্র ==\n\n\n== বহিঃসংযোগ ==\nমহাস্থান ব্রাহ্মী লিপি"}