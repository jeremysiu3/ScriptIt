{"pageid": 1338062, "title": "ঢাকা বিআরটি", "url": "https://bn.wikipedia.org/wiki?curid=1338062", "content": "ঢাকা বিআরটি হল বাংলাদেশের ঢাকার একটি দ্রুতগামী বাস পরিবহন ব্যবস্থা। ২০১৭ সাল থেকে মূলত এর পরিকল্পিত দুটি রুটের মধ্যে একটি লাইনের একটি সেকশন নির্মাণাধীন রয়েছে, অন্য রুটটি পরিকল্পনা পর্যায়ে রয়েছে।\n\n\n== ইতিহাস ==\n\n\n=== পরিকল্পনা ===\n২০০৫ সালে, বিশ্বব্যাংক একটি সমীক্ষা প্রতিবেদন প্রকাশ করে যেখানে তারা বাংলাদেশ সরকারকে ঢাকায় একটি গণপরিবহন ব্যবস্থা গড়ে তোলার সুপারিশ করে। একই বছর মার্কিন পরামর্শক ফার্ম লুই বার্জার গ্রুপ ঢাকার জন্য একটি কৌশলগত পরিবহন পরিকল্পনা তৈরি করে। বিশ্বব্যাংক এই পরিকল্পনাটি তৈরি করতে সহায়তা করেছিলো, তারা ঢাকায় একটি দ্রুতগামী বাস পরিবহন ব্যবস্থা নির্মাণের প্রস্তাব করে। ২০১১ সালে, এশীয় উন্নয়ন ব্যাংক কর্তৃক বিআরটির জন্য একটি প্রাথমিক সম্ভাব্যতা সমীক্ষা করা হয়। ১ ডিসেম্বর ২০১২ সালে একনেক ঢাকা বিআরটি প্রকল্প অনুমোদন করে। সরকার বিআরটির দুটি লাইন নির্মাণের জন্য প্রস্তাব করর। বিআরটি লাইন ৩-এর বাজেট ৳২০৪০ কোটি নির্ধারণ করা হয়েছিলো।\n\n\n=== নির্মাণ ===\n\n২০১৬ সালের মধ্যে বিআরটি লাইন ৩ শেষ হওয়ার কথা ছিল, কিন্তু নির্মাণ শুরু করা যায়নি। সেই কারণে সরকারকে নির্মাণের মেয়াদ বাড়াতে হয়েছে। সময় বৃদ্ধির সাথে সাথে নির্মাণের বাজেট ৫২.২০% বৃদ্ধি পায়। ১ ডিসেম্বর ২০১৬-এ সরকার বিআরটি লাইন ৩-এর উত্তর অংশের নির্মাণের জন্য গেজুবা গ্রুপকে ঠিকাদার হিসাবে নিয়োগ হয়, তারা আড়াই বছরের মধ্যে নির্মাণ শেষ করবে বলে আশা করা হয়েছিলো। ১৯ অক্টোবর ২০১৭-এ বাংলাদেশ সেতু কর্তৃপক্ষ বিআরটি প্রকল্পের অধীনে সেতু ও উড়ালসেতু নির্মাণের জন্য জিয়াংসু প্রাদেশিক পরিবহন ইঞ্জিনিয়ারিং গ্রুপ কোং লিমিটেডের সাথে একটি চুক্তি স্বাক্ষর করে। ২০১৯ সালে, সড়ক পরিবহন ও মহাসড়ক বিভাগ বিআরটি লাইন ৩-এর দক্ষিণ অংশের জন্য একটি বিশদ প্রকৌশল নকশা তৈরি করে। তারপরে প্রকল্পের সময়সীমা যথাক্রমে ৩০ জুন ২০২০ এবং জুন ২০২২-এ সংশোধন করা হলেও এর নির্মাণ শেষ করা যায়নি। ৬ নভেম্বর ২০২২ সালে সড়ক পরিবহন ও সেতুমন্ত্রী ওবায়দুল কাদের বলেছিলেন যে বিআরটি লাইন ৩-এর উত্তর অংশটি ২০২৩ সালের মে বা জুন মাসে চালু হওয়ার সম্ভাবনা রয়েছে। ডিসেম্বর ২০২২ অনুযায়ী, উত্তর সেকশনের নির্মাণ ৮৪.৪% সম্পূর্ণ হয়েছে। পরে, সময়সীমা সংশোধন করে ডিসেম্বর ২০২৪ করা হয়।\n\n\n== রুট ==\n\n\n=== বিআরটি লাইন ৩ ===\nবিআরটি লাইন ৩-এর দুটি সেকশন আছে। উত্তরের সেকশনটি গাজীপুর থেকে উত্তরার জসিমউদ্দিন সরণি পর্যন্ত ২১ কিলোমিটার জুড়ে বিস্তৃত। এই সেকশনে ২৫টি স্টেশন নির্মিত হচ্ছে। ২২ কিলোমিটার দৈর্ঘ্যের দক্ষিণের সেকশনটি হযরত শাহজালাল আন্তর্জাতিক বিমানবন্দর থেকে ঝিলমিল আবাসিক এলাকা পর্যন্ত ১৬ স্টেশন নিয়ে নির্মিত হবে।\n\n\n=== বিআরটি লাইন ৭ ===\nপ্রস্তাবিত এই লাইন পূর্বাচল নতুন শহর থেকে নারায়ণগঞ্জ পর্যন্ত নির্মাণ করা হবে।\n\n\n== সমালোচনা ==\nবিআরটি নির্মাণ কাজের কারণে ওই রুটে চলাচলকারী যানবাহন ও যাত্রীরা চরম ভোগান্তিতে পড়ে। বিআরটি নির্মাণের জন্য ঢাকা–ময়মনসিংহ মহাসড়ক ক্ষতিগ্রস্ত হওয়ায় দেশের অর্থনীতিতে প্রভাব পড়ে।\nপ্রথমে বিআরটি রুটে জোড়া বাস চালানোর সিদ্ধান্ত হলেও পরে বৈদ্যুতিক বাস ব্যবহারের সিদ্ধান্ত নেওয়া হয়। পরে কর্তৃপক্ষ ডিজেল চালিত বাস চালানোর সিদ্ধান্ত নেয়।\n১৫ আগস্ট ২০২২ সালে উত্তরার জসিমউদ্দিন সরণিতে একটি ব্যক্তিগত গাড়ির উপর প্রকল্পের একটি গার্ডার পড়ে গেলে ৫ জন নিহত হয়। ফলে ঠিকাদারদের কাছ থেকে সব ধরনের সম্মতিপত্র সনদ না পাওয়া পর্যন্ত ঢাকা উত্তর সিটি কর্পোরেশন এলাকায় মেয়র আতিকুল ইসলাম বিআরটি নির্মাণ বন্ধ রাখার ঘোষণা দেন। সরকারের তদন্তকারী দল দুর্ঘটনার জন্য ঠিকাদারদের দায়ী করে। ফলে বিআরটি প্রকল্প ছাড়া আসন্ন নির্মাণ প্রকল্পে দুই ঠিকাদারকে অযোগ্য ঘোষণা করা হয়।\n\n\n== তথ্যসূত্র =="}