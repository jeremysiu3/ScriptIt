{"pageid": 1079852, "title": "ফাতেমা নিজাম", "url": "https://bn.wikipedia.org/wiki?curid=1079852", "content": "ফাতেমা নিজাম (আরবি: فاطمة نظام) একজন বাহরাইনি প্যারালিম্পিক মল্লক্রীড়াবিদ, যিনি চাকতি, বর্শা ও গোলক নিক্ষেপে পারদর্শী। তিনি গ্রীষ্মকালীন প্যারালিম্পিকে পদক জয়ী প্রথম বাহরাইনি নারী। প্যারালিম্পিক ছাড়াও বিশ্ব প্যারা অ্যাথলেটিক্স চ্যাম্পিয়নশিপ ও এশিয়ান প্যারা গেমসে তিনি বাহরাইনের হয়ে পদক জয় করেছেন।\n\n\n== কর্মজীবন ==\nফাতেমা ২০০৮ সালে বেইজিংয়ে অনুষ্ঠিত প্যারালিম্পিক গেমসে চাকতি নিক্ষেপে অংশগ্রহণ করেন। সেটিই ছিল প্যারালিম্পিকে তার প্রথম অংশগ্রহণ। এরপর ২০১২ সালে লন্ডন প্যারালিম্পিকে তিনি চাকতি নিক্ষেপ ও বর্শা নিক্ষেপে অংশ নেন। ২০১৫ সালে কাতারের দোহায় অনুষ্ঠিত আইপিসি অ্যাথলেটিক্স বিশ্ব চ্যাম্পিয়নশিপে তিনি বাহরাইনের হয়ে গোলক নিক্ষেপে অংশ নেন।\nফাতেমা প্রথম প্যারালিম্পিক পদক জয় করেন ২০১৬ সালে। ব্রাজিলের রিউ দি জানেইরুতে অনুষ্ঠিত সেই প্যারালিম্পিক গেমসের উদ্বোধনী অনুষ্ঠানে বাহরাইনের পতাকা বহন করেছিলেন তিনি। মেয়েদের গোলক নিক্ষেপ এফ৫৩ ইভেন্টে ৪.৭৬ মিটার দূরত্বে গোলক নিক্ষেপ করে স্বর্ণপদক জয় করেন তিনি। তার আগে কোনো বাহরাইনি নারী প্যারালিম্পিকে পদক জয় করতে পারেনি।\n২০১৭ সালে লন্ডনে অনুষ্ঠিত বিশ্ব প্যারা অ্যাথলেটিক্স চ্যাম্পিয়নশিপের গোলক নিক্ষেপ ইভেন্টে তিনি স্বর্ণপদক পান। পরের বছর ইন্দোনেশিয়ার জাকার্তায় এশিয়ান প্যারা গেমসে অংশ নিয়ে রৌপ্য পদক পান তিনি।\n\n\n== তথ্যসূত্র ==\n\n\n== বহিঃসংযোগ ==\nআন্তর্জাতিক প্যারালিম্পিক কমিটির ওয়েবসাইটে ফাতেমা নিজাম"}