{"pageid": 1513023, "title": "তারিণী দেশাই", "url": "https://bn.wikipedia.org/wiki?curid=1513023", "content": "তারিণী দেশাই (জন্ম: ২২শে ডিসেম্বর ১৯৩৫) একজন ভারতীয় গুজরাটি ছোটগল্পকার। আকর্ষণীয় কৌশলের মাধ্যমে আখ্যান এবং গল্প বলে তিনি গুজরাটি সাহিত্যে অবদান রেখেছেন। তাঁর কাজগুলি প্রায়শই তাঁর অঞ্চলে প্রচলিত সাংস্কৃতিক সূক্ষ্ম প্রভেদ এবং সামাজিক বিষয়গুলিকে প্রতিফলিত করেছে। গুজরাটি সাহিত্যের ছোটগল্পের ক্ষেত্রে অবদানের জন্য তিনি স্বীকৃত।\n\n\n== ব্যক্তিজীবন ও শিক্ষা ==\nতিনি ১৯৩৫ সালের ২২শে ডিসেম্বর বরোদাতে (বর্তমানে বড়োদরা) জন্মগ্রহণ করেন। তাঁর মা ও বাবার নাম যথাক্রমে সুধাবেন এবং রুদ্রপ্রতাপ মুন্সি। তাঁর পরিবার পেটলাডের বাসিন্দা ছিল। তিনি বরোদা থেকে তাঁর প্রাথমিক ও মাধ্যমিক শিক্ষা সম্পন্ন করেন। তিনি ১৯৫৭ সালে এমএস বিশ্ববিদ্যালয় থেকে দর্শন ও মনোবিজ্ঞানে বিএ এবং বোম্বের উইলসন কলেজ থেকে সমগ্র দর্শনে এমএ ডিগ্রি অর্জন করেন। তিনি ১৯৫৬ সালে ভারতীয় শাস্ত্রীয় সঙ্গীতে ডিপ্লোমাও অর্জন করেন।\nতারিণী ১৯৫৫ সালে গুজরাটি কবি ও সমালোচক সুধীর দেশাইকে বিয়ে করেন। তাঁদের ছেলের নাম সংস্কার দেশাই এবং দুই মেয়ের নাম যথাক্রমে সংস্কৃতিরাণী দেশাই ও ধ্বনি দেশাই।\n\n\n== সৃষ্টকর্ম ==\nতারিণী তাঁর কলেজ জীবন থেকেই লেখালেখি শুরু করেছিলেন। তাঁর প্রথম বেতার রচনা নবরাত্রি ১৯৫১ সালে আকাশবাণীর বরোদা কেন্দ্র থেকে উপস্থাপিত হয়েছিল। রেডিওর জন্য তাঁর আরেকটি রচনা ১৯৬২ সালে আকাশবাণীর বোম্বে কেন্দ্র থেকে উপস্থাপিত হয়েছিল। তাঁর প্রথম গল্প সভা ১৯৬৬ সালে চাঁদনী পত্রিকায় প্রকাশিত হয়। রাধেশ্যাম শর্মা ১৯৭৫ সালে তাঁর ছোটগল্প কাবারো পান চালি শাকে ছে-কে সংকলিত করেছিলেন।\nপাগ বলতা লাগে ছে (১৯৮৪) ছিল তাঁর পনেরোটি ছোটগল্পের প্রথম সংকলন। রাজা মহারাজা জে (১৯৯২)-এর চোদ্দটি ছোটগল্প \"বিভ্রম\" বিষয়কে কেন্দ্র করে লেখা হয়েছে। মেরুন জামলি গুলাবি (২০০৩) ছিল তাঁর তৃতীয় পরীক্ষামূলক গল্প সংকলন। কোমল পঞ্চম জা (২০০৮) তাঁর অন্য একটি গল্প সংকলন। তিনি ছোটদের জন্যেও গল্প লিখেছেন, তার মধ্যে রয়েছে চিম্পুদাদা এবং গাঞ্জি কাঞ্জি আনে ভাঞ্জি। তাঁর নির্বাচিত গল্পের আর একটি সংকলন হল তারিণীবহেন দেশাই নি শ্রেষ্ঠ বার্তাও। তারিণীবহেন দেশাই নি বার্তাও: আস্বদ আনে অভবোধ বইটিতে তাঁর গল্পগুলি বিশ্লেষণ করা হয়েছে, যেখানে বেশ কয়েকজন পণ্ডিত তাঁর গল্পগুলি বিশ্লেষণ করেছেন এবং সেগুলির ওপরে লিখেছেন। সাত তালি রামাদাতি ক্ষনো হল তাঁর পেন স্কেচের একটি সংগ্রহ।\nতিনি টিভি ধারাবাহিক প্রেরণা তে একটি ছোট চরিত্রে অভিনয় করেছিলেন।\n\n\n== পুরস্কার ==\n২০০৪ সালে, তিনি ধূমকেতু পুরস্কারে ভূষিত হন। তাঁর গল্প সংকলনগুলি গুজরাট সাহিত্য আকাদেমি এবং গুজরাটি সাহিত্য পরিষদ কর্তৃক পুরস্কৃত।\n\n\n== আরও দেখুন ==\nগুজরাটি ভাষার লেখকদের তালিকা\n\n\n== তথ্যসূত্র =="}