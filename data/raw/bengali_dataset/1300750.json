{"pageid": 1300750, "title": "খুশিতে, ঠ্যালায়, ঘোরতে", "url": "https://bn.wikipedia.org/wiki?curid=1300750", "content": "খুশিতে, ঠ্যালায়, ঘোরতে ২০১৪ সালে প্রচলিত হওয়া একটি চলিত বাংলা প্রবচন। ফেসবুকে ভাইরাল হওয়া উদ্ধৃতিটি ২০১৪ সালের জাতীয় নির্বাচনের সময় ঢাকার-৫ আসনের দনিয়া একে হাইস্কুল অ্যান্ড কলেজ কেন্দ্রের ভোটের চিত্র নিয়ে খবর সংগ্রহকালে মাই টিভির সাংবাদিক মাহবুব সৈকত কর্তৃক সরাসরি সম্প্রচারিত হয়, যা ৩০শে ডিসেম্বর ২০১৮ সালের নির্বাচনে ব্যাপকহারে সামাজিক যোগাযোগ মাধ্যমেয় ছড়িয়ে পড়ে। মূলত অর্শিয়া সিদ্দিকা রোদসী ও তার বোন আসনা সিদ্দিকার শখের বশে বানানো একটি বেসরকারি টিভি চ্যানেলের রিপোর্টের একটি অংশকে পুনর্নির্মাণ করে চীনা মিউজিকাল ডাবিং অ্যাপ টিকটকে আপলোড করার পর রাতারাতি তা জনপ্রিয় হয়ে ওঠে বাংলাদেশের ফেসবুক ব্যবহারকারীদের মধ্যে।\n\n\n== প্রেক্ষাপট ==\n২০১৪ সালের জাতীয় নির্বাচনের সময় ঢাকার-৫ আসনের দনিয়া একে হাইস্কুল অ্যান্ড কলেজ কেন্দ্রের ভোটের চিত্র নিয়ে খবর সংগ্রহের জন্য মাই টিভির একটি সরাসরি সম্প্রচারিত প্রতিবেদন চলছিল। সেসময় মাই টিভির সাংবাদিক মাহবুব সৈকত প্রতিবেদন সরাসরি সম্প্রচারের এক পর্যায়ে ভোটকেন্দ্রের বাইরে লাইনে দাঁড়িয়ে থাকা কয়েকজন নারীর কাছে জানতে চান যে তাদের হাতে ভোট দেয়ার অমোচনীয় কালি দেয়া আছে, অর্থাৎ তাদের ভোট দেয়া হয়ে গেছে। তা সত্ত্বেও তারা লাইনে দাঁড়িয়ে আছেন কেন?\nসাংবাদিকের এমন প্রশ্নে কিছুটা অপ্রস্তুত হয়ে এক নারী তখন উত্তর দিয়েছিলেন যে, এই থাকতে মনে করেন। খুশিতে ঠ্যালায়, ঘোরতে। সে সময় এই ভিডিওটি সামাজিক যোগাযোগ-মাধ্যমে কম-বেশি শেয়ার হলেও সেই নারী ভোটারের উদ্ধৃতিটি ৩০শে ডিসেম্বর ২০১৮ সালের নির্বাচনে ভাইরাল হয়ে ওঠে। \n\n\n== প্রতিক্রিয়া ==\nমাহবুব সৈকত বিবিসি বাংলাকে জানান, তিনি যখন খবর সংগ্রহের কাজটি করছিলেন তখন তিনি ভাবতেও পারেননি তার এই প্রতিবেদনটির একটি অংশ নিয়ে এতোটা আলোচনা হবে। তা-ও আবার প্রতিবেদন প্রকাশের পাঁচ বছর পর। রোদসী বিবিসি'কে জানান, আসল ভিডিওটি আমি আগে দেখিনি। টিকটকে অনেক মানুষ এটি বানিয়ে আপলোড করাতেই এটি নজরে আসে। তিনি আরো বলেন, তখন মনে হলো নির্বাচনের সময় এটিই ট্রেন্ডিং, তাই আমি আর আমার বোন মিলে বানাই ভিডিওটি।\n\n\n== জনপ্রিয়তা ==\nকথাটি সামাজিক যোগাযোগমাধ্যমে এতই জনপ্রিয় হয়ে ওঠে যে, এ নিয়ে অনেকেই ভিডিও তৈরি করে ইউটিউব ও ফেসবুকে পোস্ট করে। এমনকি বিষয়টি নিয়ে মজা করতে বাদ যাননি ফেসবুক সেলিব্রেটিরাও। টুইটারেও এটি লেখার ব্যাপকতা দেখা যায়। নিজের টুইটারে সোলায়মান সুখন লিখেন-\n\nভাই চাকরিবাকরি নিয়ে তো ভালোই আছেন, এর মধ্যে আবার মোটিভেশনাল স্পিচ কেন দেন? আমি: এই মনে করেন- ভাল্লাগে, খুশিতে, ঠ্যালায়, ঘোরতে।\nসামাজিক যোগাযোগ মাধ্যম ফেসবুকে ভাইরাল হবার পর খুশিতে, ঠ্যালায়, ভাল্লাগে, ঘোরতে শিরোনামের একটি গানে কণ্ঠ দেন বাংলাদেশী কণ্ঠশিল্পী আসিফ আকবর। যার মাধ্যমে প্রথমবারের মতো আসিফ আকবর গান প্রকাশ করেন ফেসবুকে। যেখানে একদিনের ব্যবধানে সেই গানের ভিউ পৌঁছে যায় দশ লাখের মতো। \nবাংলাদেশী অভিনেত্রী মোনালিসাও একই বিষয়ে টিকটক ভিডিও পোস্ট করেন। যেখানে তিনি ক্যাপশনে লিখেন, ‘ভাল্লাগে, খুশির ঠ্যালায়, ঘোরতে...’।\n\n\n== তথ্যসূত্র =="}