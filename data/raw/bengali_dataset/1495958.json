{"pageid": 1495958, "title": "আয়ারীয় জাতি", "url": "https://bn.wikipedia.org/wiki?curid=1495958", "content": "আয়ারীয় বা আয়ারদেশীয় (আইরিশ: Na hÉireannaigh বা Muintir na hÉireann) হল আয়ারল্যান্ড দ্বীপে বসবাসকারী একটি নৃগোষ্ঠী ও জাতি, যারা একটি সাধারণ বংশোদ্ভব, ইতিহাস ও সংস্কৃতির ভাগিদার। আয়ারল্যান্ডে প্রায় ৩৩,০০০ বছর ধরে মনুষ্যবসতি রয়েছে এবং দ্বীপটিতে ১০,০০০ বছরেরও বেশি সময় ধরে মানুষ নিরবচ্ছিন্নভাবে বসবাস করছে। আয়ারল্যান্ডের অধিকাংশ নথিভুক্ত ইতিহাস মোতাবেক আয়ারীয়রা প্রাথমিকভাবে একটি গ্যালীয় জাতি। ৯ম শতাব্দী থেকে অল্পসংখ্যক ভাইকিং আয়ারল্যান্ডে বসতি স্থাপন করে, যারা এক পর্যায়ে নর্স-গ্যাল হয়ে ওঠে। ১২শ শতকে ইঙ্গ-নর্মানরা আয়ারল্যান্ডের কিছু অংশ জয় করেছিল, যখন ইংল্যান্ডের ১৬-১৭শ শতকীয় আয়ারল্যান্ড বিজয় ও উপনিবেশায়ন দ্বীপটির কিছু অংশে, বিশেষত উত্তরাঞ্চলে, বহুসংখ্যক ইংরেজ ও স্কটীয় নিম্নভূমি স্কটদের নিয়ে আসে। বর্তমানে আয়ারল্যান্ড দ্বীপটি গণরাষ্ট্র আয়ারল্যান্ড (দাপ্তরিক নাম আয়ারল্যান্ড) এবং উত্তর আয়ারল্যান্ড (যুক্তরাজ্যের একটি অংশ) নিয়ে গঠিত। উত্তর আয়ারল্যান্ডের লোকজন আয়ারীয়, ব্রিটিশ বা এর কিছু সংমিশ্রণ-সহ বিভিন্ন জাতীয় পরিচয় ধারণ করে।\nআয়ারীদের নিজস্ব স্বতন্ত্র রীতিনীতি, ভাষা, সঙ্গীত, নাচ, খেলাধুলো, রন্ধনপ্রণালী এবং পৌরাণিক কাহিনী রয়েছে।  যদিও অতীতে আয়ারীয় (গ্যালীয়) তাদের প্রধান ভাষা ছিল, আজ অধিকাংশ আয়ারীয় মানুষ তাদের প্রথম ভাষা হিসেবে ইংরেজিতে কথা বলে। ঐতিহাসিকভাবে, আয়ারীয় জাতিসত্তা বিভিন্ন কুটুম্ব বা গোত্রের সমন্বয়ে গঠিত ছিল এবং আয়ারীয়দের তাদের নিজস্ব ধর্ম, আইন-কানুন, বর্ণমালা এবং পোশাকশৈলীও ছিল।\nইতিহাস জুড়ে বহু উল্লেখযোগ্য আয়ারীয় ব্যক্তিবর্গ রয়েছেন। আয়ারল্যান্ডের খ্রিস্টধর্মে ধর্মান্তরিত হওয়ার পর আয়ারীয় ধর্মপ্রচারক ও পণ্ডিতেরা পশ্চিম ইউরোপ ব্যাপক প্রভাব বিস্তার করেন এবং আয়ারীয়দের “সন্ত ও পণ্ডিতদের জাতি” হিসাবে দেখা হতে থাকে। ৬ষ্ঠ শতাব্দীর আয়ারীয় সন্ন্যাসী ও ধর্মপ্রচারক কলম্বানাসকে “ইউরোপের পিতা” হিসেবে গণ্য করা হয়, তার পরে সাধু কিলিয়ান এবং ফার্গাল।  বিজ্ঞানী রবার্ট বয়েলকে “রসায়নের জনক” এবং রবার্ট ম্যালেটকে “ভূমিকম্পবিদ্যার জনক” হিসাবে বিবেচনা করা হয়। আয়ারীয় সাহিত্য গ্যালীয় ও ইংরেজি উভয় ঐতিহ্যে বিখ্যাত লেখক তৈরি করেছে, যেমন: ইওগান রুয়া ও সুইলেভাইন, ডাইবি ও ব্রুডাইর, জোনাথন সুইফ্ট, অস্কার ওয়াইল্ড, ডব্লিউ. বি. ইয়েটস, স্যামুয়েল বেকেট, জেমস জয়েস, মাইরটিন ও কাধাইন, ইভান বোল্যান্ড, সিমাস হেনি, প্রমুখ। উল্লেখযোগ্য আয়ারীয় অভিযাত্রীদের মধ্যে রয়েছেন ব্রেন্ডন দ্য নেভিগেটর, স্যার রবার্ট ম্যাকক্লুর, স্যার আলেকজান্ডার আর্মস্ট্রং, স্যার আর্নেস্ট শ্যাকলটন এবং টম ক্রিয়ান। কিছু বিবরণ অনুসারে, উত্তর আমেরিকায় জন্মগ্রহণকারী প্রথম ইউরোপীয় শিশুটির উভয় দিকেই আয়ারীয় বংশোদ্ভূত ছিল। মার্কিন যুক্তরাষ্ট্রের অনেক রাষ্ট্রপতির আংশিক আয়ারীয় বংশগতি ছিল।\nআয়ারল্যান্ডের জনসংখ্যা প্রায় ৬.৯ মিলিয়ন, কিন্তু অনুমান করা হয় যে, সারা বিশ্বে ৫০ থেকে ৮০ মিলিয়ন লোকের আয়ারীয় পূর্বপুরুষ রয়েছে, যার ফলে আয়ারীয় প্রবাসীরা যেকোনো দিয়াস্পোরা জাতির মধ্যে অন্যতম বৃহত্তম। ঐতিহাসিকভাবে, আয়ারল্যান্ড থেকে দেশত্যাগের কারণ ছিল সংঘাত, দুর্ভিক্ষ ও অর্থনৈতিক সংকট। আয়ারীয় বংশোদ্ভূত লোকেদের প্রধানত ইংরেজিভাষী দেশগুলিতে, বিশেষ করে যুক্তরাজ্য, যুক্তরাষ্ট্র, কানাডা, নিউজিল্যান্ড ও অস্ট্রেলিয়ায় দেখা মেলে। এছাড়াও আর্জেন্টিনা, মেক্সিকো, ব্রাজিল, জার্মানি এবং সংযুক্ত আরব ইমারাতে উল্লেখযোগ্য সংখ্যা রয়েছে। মার্কিন যুক্তরাষ্ট্রে সবচেয়ে বেশি আয়ারীয় বংশোদ্ভূত মানুষ রয়েছে, অন্যদিকে অস্ট্রেলিয়ায় আয়ারীয় বংশোদ্ভূতরা আয়ারল্যান্ডের বাইরের অন্য যেকোনো দেশের তুলনায় জনসংখ্যার উচ্চ শতাংশ। আইসল্যান্ডে বসতি স্থাপনের সময় ভাইকিংদের দাস হিসেবে সেখানে পরিবহনের ফলে অনেক আইসল্যান্ডবাসীর আয়ারীয় ও স্কটীয় গ্যালীয় পূর্বপুরুষ রয়েছে।\n\n\n== পাদটীকা ==\n\n\n== তথ্যসূত্র =="}