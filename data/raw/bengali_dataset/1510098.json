{"pageid": 1510098, "title": "অ্যালান ভি. কক্স", "url": "https://bn.wikipedia.org/wiki?curid=1510098", "content": "অ্যালান ভার্ন কক্স (১৭ ডিসেম্বর ১৯২৬ – ২৭ জানুয়ারী ১৯৮৭) ছিলেন একজন আমেরিকান ভূ-পদার্থবিদ। রিচার্ড ডয়েল এবং ব্রেন্ট ডালরিম্পলের সাথে ভূচৌম্বকীয় বিপর্যয়ের কাল নির্ণয় নিয়ে তার কাজ প্লেট টেকটোনিক্স তত্ত্বে একটি বড় অবদান রেখেছিল। অ্যালান কক্স তার জীবদ্দশায় মর্যাদাপূর্ণ ভেটেলেসেন পুরস্কার সহ অসংখ্য পুরস্কারে ভূষিত হয়েছেন। তিনি আমেরিকান জিওফিজিক্যাল ইউনিয়নের সভাপতিও ছিলেন। তিনি শতাধিক বৈজ্ঞানিক গবেষণাপত্রের লেখক এবং প্লেট টেকটোনিক্স বিষয়ে দুটি বইয়ের লেখক বা সম্পাদক ছিলেন। ১৯৮৭ সালের ২৭ জানুয়ারি তিনি আত্মহত্যা করেন।\n\n\n== জীবনী ==\nকক্স বার্কলির ক্যালিফোর্নিয়া বিশ্ববিদ্যালয়ে রসায়ন বিষয়ে অধ্যয়ন শুরু করেন। যদিও মাত্র তিনমাস পরেই তিনি স্কুল ছেড়ে দেন এবং মার্কিন যুক্তরাষ্ট্রের মার্চেন্ট মেরিনে তিন বছর কাজ করেন। এরপর তিনি বার্কলিতে ফিরে আসেন কিন্তু রসায়নে তার এত কম আগ্রহ ছিল যে তিনি আবার মার্কিন যুক্তরাষ্ট্রের সেনাবাহিনীতে যোগ দেন। সেখান থেকে ফিরে আসার পর তিনি তার মেজর বিষয় হিসেবে ভূতত্ত্ব  গ্রহণ করেন। ভূতাত্ত্বিক হিসেবে তার গবেষণা জীবন শুরু হয় ১৯৫০ সালে যখন তিনি আলাস্কা রেঞ্জে হিমবাহ নিয়ে গবেষণারত ক্লাইড ওয়ারহাফটিগের মাঠ সহকারী  হিসেবে যোগদান করেন। এই জুটির মধ্যে পরে একটি দীর্ঘ বন্ধুত্বপূর্ণ সপর্ক গড়ে উঠেছিল। ইউনিভার্সিটি অফ ক্যালিফোর্নিয়া, বার্কলি -তে স্নাতক গবেষণার জন্য কক্স, জন ভারহুগেনের তত্ত্বাবধায়নে শিলা চুম্বকত্বের উপর গবেষণা করছিলেন। ভারহুগেন ছিলেন সেই সময়ের কয়েকজন ভূতাত্ত্বিকদের মধ্যে একজন যারা মহাদেশীয় প্রবাহের ধারণাকে গুরুত্বের সাথে গ্রহণ করেছিলেন। কক্সের জীবনে তার অবস্থান গভীর ছাপ ফেলেছিল।\nপিএইচ.ডি ডিগ্রী অর্জনের পর ১৯৫৯ সালে কক্স ক্যালিফোর্নিয়ার মেনলো পার্কে, মার্কিন যুক্তরাষ্ট্রের ভূতাত্ত্বিক জরিপ সংস্থায় যোগদান করেন। সেখানে তিনি আরেক ভূ-পদার্থবিজ্ঞানী রিচার্ড ডয়েলের সাথে মিলে শিলা চুম্বকত্বের উপর গবেষণা করেন। দুজনই বিশেষভাবে ভূ-চৌম্বকীয় বিপর্যয়ের প্রতি আগ্রহী ছিল। সেই সময়ে বিপর্যয়ের কাল সম্পর্কে খুব কম ধারণা ছিল। পটাসিয়াম-আর্গন ডেটিং পদ্ধতির বিকাশ না হওয়া পর্যন্ত তারা যে শিলা নমুনাগুলি সংগ্রহ করেছিল তার সঠিক কাল নির্ণয় করা সম্ভব হয়নি কারণ সেগুলো ছিল খুবই নবীন (কয়েক মিলিয়ন বছর)। কক্স এবং ডয়েল ইউএসজিএস-এ এই পদ্ধতিতে দক্ষ, বার্কলের স্নাতক ব্রেন্ট ডালরিম্পলকে নিয়োগের ব্যবস্থা করেছিলেন। এই তিনজনই প্রথম জিওম্যাগনেটিক পোলারিটি টাইম স্কেল তৈরি করতে সফল হয়েছিলেন। এবং এর মাধ্যমেই প্রথমবারের মত ফ্রেডরিক ভাইন এবং ড্রামন্ড ম্যাথিউস কর্তৃক সমুদ্রতলদেশের প্রসারণ ধারণার পরীক্ষা করা সম্ভব হয়।\nকক্স ১৯৬৭ সালে স্ট্যানফোর্ড ইউনিভার্সিটিতে অধ্যাপক হিসেবে নিয়োগ পান। তিনি ১৯৭৯ সালে ভূবিজ্ঞান অনুষদের ডিন হন এবং দক্ষতার সঙ্গে প্রশাসনিক দায়িত্ব পালন করেন যা তার সহকর্মীদের দ্বারা ব্যাপকভাবে প্রসংশিত হয়েছিল।\nস্ট্যানফোর্ড ইউনিভার্সিটির উত্তর-পশ্চিমে টুনিটাস ক্রিক রোডের একটি পাহাড় থেকে পড়ে যাওয়ার পর একটি বড় রেডউড গাছের সাথে সংঘর্ষে সাইকেল দুর্ঘটনায় কক্সের মৃত্যু হয়। সান মাতেও-র শবপরীক্ষক কক্সের মৃত্যুকে আত্মহত্যা বলে চিহ্নিত করেন। কক্স সাধারণত খুব নিরাপত্তা সচেতন ছিল কিন্তু ব্যতিক্রমীভাবে সেদিন তিনি হেলমেট পরেননি। শিশু শ্লীলতাহানির অভিযোগে অভিযুক্ত হতে যাচ্ছে জানতে পারার পাঁচ দিন পর কক্সের মৃত্যু ঘটে। কক্স তার এক স্নাতক ছাত্রের ছেলেকে বারবার শ্লীলতাহানি করেছেন বলে অভিযুক্ত হয়েছিলেন। শ্লীলতাহানির শিকার শিশুটির বাবাকে কক্স বলেছেন, অভিযোগ পুলিশকে জানালে তিনি আত্মহত্যা করবেন।\nকক্সের মৃত্যুর দুই বছর পর, তার দীর্ঘদিনের সঙ্গী ক্লাইড ওয়ারহাফটিগ আমেরিকার জিওলজিক্যাল সোসাইটি অফ আমেরিকার ক্যারিয়ার অ্যাচিভমেন্ট অ্যাওয়ার্ড গ্রহণ বক্তৃতার সময় সমকামী বলে চিহ্নিত হন, এইভাবে কক্সের যৌনতাও প্রকাশ পায় (কক্স সারাজীবনই   ইবিষয়টি লুকিয়ে রেখেিছিেন)। মৃত্যুরময় কক্সের বিরুদ্ধে অআনা ভিযোগগুলি সরাসরি উল্লেখ না করলেও, ওয়ারহাফটিগের বক্তৃতা বোঝায় যে কক্সের আত্মহত্যা ছিল সমকামী বিরোধী কুসংস্কারের ফল, \"আমি আশা করি যে, এখানে এই তথ্য প্রকাশ করার মাধ্যমে আমি আমার ক্ষুদ্র প্রচেষ্টায় এমন একটি সমাজ গঠনে অবদান রাখতে পারি যেখানে যৌনতা সম্পর্কে যথেষ্ট বুদ্ধিমত্তা, উদারতা এবং সহানুভূতিশীল মনোভাব থাকবে যাতে অ্যালান কক্সের মতো আত্মহত্যা অতীতের বিষয়ে পরিণত হবে।\"\n\n\n== সম্মাননা ==\nকক্স মার্কিন যুক্তরাষ্ট্রের ন্যাশনাল একাডেমি অফ সায়েন্সেস, আমেরিকান একাডেমি অফ আর্টস অ্যান্ড সায়েন্সেস এবং আমেরিকান ফিলোসফিক্যাল সোসাইটির সদস্য হিসেবে নির্বাচিত হন। ১৯৬৯ সালে আমেরিকান জিওফিজিক্যাল ইউনিয়ন তাকে ভূ-চুম্বকত্বে গবেষণার জন্য জন অ্যাডাম ফ্লেমিং পদক প্রদান করে। ১৯৭০ সালে জি. ব্রেন্ট ডালরিম্পল, রিচার্ড ডয়েল এবং এস কিথ রানকর্নের সাথে ভূতত্ত্ব এবং ভূপদার্থবিদ্যায় অবদানের জন্য তিনি মর্যাদাপূর্ণ ভেটলসেন পুরস্কারে ভূষিত হন। ১৯৭৬ সালে আমেরিকার জিওলজিক্যাল সোসাইটি ভূতাত্ত্বিক সমস্যার সমাধানে পদার্থবিদ্যা এবং রসায়নের প্রয়োগের জন্য তাকে আর্থার এল ডে মেডেল প্রদান করে। তিনি ১৯৭৮ থেকে ১৯৮০ সাল পর্যন্ত আমেরিকান জিওফিজিক্যাল ইউনিয়নের সভাপতি ছিলেন। ১৯৮৪ সালে মার্কিন যুক্তরাষ্ট্রের ন্যাশনাল একাডেমি অফ সায়েন্সেস তাকে আর্থার এল ডে পুরস্কার এবং লেকচারশিপ প্রদান করে।\nমৃত্যুর পর তাকে নিয়ে অনেক স্মরণিক তৈরি হয়। আমেরিকান জিওফিজিক্যাল ইউনিয়ন ১৯৯৮ থেকে ২০০১ সাল পর্যন্ত বার্ষিক অ্যালান কক্স লেকচার করেছিল; পরে এটি এডওয়ার্ড বুলার্ড লেকচার দ্বারা প্রতিস্থাপিত হয়। আমেরিকার জিওলজিক্যাল সোসাইটি (জিওফিজিক্স বিভাগ) অ্যালান ভি. কক্স স্টুডেন্ট রিসার্চ অ্যাওয়ার্ডের জন্য প্রতি বছর একজন ছাত্র নির্বাচন করে; এবং স্ট্যানফোর্ড ইউনিভার্সিটি ফ্যাকাল্টি এক্সিলেন্স ফোস্টারিং স্নাতক গবেষণার জন্য অ্যালান কক্স পদক প্রদান করে।\n\n\n== কাজ ==\n\n\n=== বই ===\n\n\n=== নির্বাচিত বৈজ্ঞানিক নিবন্ধ ===\n\n\n== তথ্যসূত্র ==\n\n\n== টীকা ==\n\n\n== বহিঃসংযোগ ==\nন্যাশনাল একাডেমি অফ সায়েন্সের জীবনীমূলক স্মৃতিকথা"}