{"pageid": 1332420, "title": "ব্যারি কিয়োগান", "url": "https://bn.wikipedia.org/wiki?curid=1332420", "content": "ব্যারি কিয়োগান (ইংরেজি: Barry Keoghan;  KYOH-gən; জন্ম: ১৮ অক্টোবর ১৯৯২) একজন আইরিশ অভিনেতা। তিনি পর্দায় স্বাধীন চলচ্চিত্র এবং ব্যবসাসফল চলচ্চিত্রে অভিনয়ের জন্য সুপরিচিত। ২০২০ সালে দি আইরিশ টাইমস-এর করা আয়ারল্যান্ডের সেরা চলচ্চিত্র অভিনয়শিল্পী তালিকায় তার অবস্থান ছিল ২৭তম।\nতার শুরুর দিকের চলচ্চিত্রের মধ্যে রয়েছে সেভেন্টি ওয়ান (২০১৪), ম্যামাল (২০১৬) ও ট্রেসপাস অ্যাগেইন্‌স্ট আস (২০১৬)। তিনি ২০১৭ সালে ক্রিস্টোফার নোলানের ডানকার্ক ও ইয়োর্গস লান্থিমসের দ্য কিলিং অব আ স্যাক্রেড ডিয়ার চলচ্চিত্রে অভিনয় করে সমাদৃত হন এবং দ্বিতীয় চলচ্চিত্রটির জন্য ইন্ডিপেন্ডেন্ট স্পিরিট পুরস্কার অর্জন করেন। তিনি আমেরিকান অ্যানিমেলস (২০১৮), কাম উইথ হর্সেস (২০১৯) ও দ্য গ্রিন নাইট (২০২১) চলচ্চিত্রে অভিনয় করেন। ২০২১ সালে তিনি মার্ভেল সিনেম্যাটিক ইউনিভার্সের ইটার্নালস চলচ্চিত্রে ড্রুইগ চরিত্রে অভিনয় করেন। ২০২২ সালে তিনি মার্টিন মাকডনার দ্য ব্যানশিজ অব ইনিশেরিন চলচ্চিত্রে অভিনয় করে সমাদৃত হন ও শ্রেষ্ঠ পার্শ্বচরিত্রে অভিনেতা বিভাগে বাফটা পুরস্কার অর্জন করেন এবং শ্রেষ্ঠ পার্শ্ব অভিনেতা বিভাগে একাডেমি পুরস্কার ও গোল্ডেন গ্লোব পুরস্কারের মনোনয়ন লাভ করেন।\nতিনি আরটিই'র নাটধর্মী ধারাবাহিক লাভ/হেট (২০১৩) ও এইচবিওর মিনি ধারাবাহিক চেরনোবিল (২০১৯)-এ অভিনয় করেন। কিয়োগান ডিওর ও ব্যারেটসটাউন ব্র্যান্ডের শুভেচ্ছাদূত।\n\n\n== প্রারম্ভিক জীবন ==\nকিয়োগান ১৯৯২ সালের ১৮ই অক্টোবর আয়ারল্যান্ডের ডাবলিনের সামারহিলে জন্মগ্রহণ করেন ও বেড়ে ওঠেন। তার মাতা মাদকাসক্ত ছিলেন এবং তার যখন ১২ বছর বয়স তখন মৃত্যুবরণ করেন। তার ভাই এরিকের সাথে তিনি সাত বছর পালিত বাবা-মায়ের তদারকিতে ছিলেন। এরপর তাদের মাতামহী, খালা ও বড় বোন জেমা তাদের লালন পালন করেন।\nকৈশোরে কিয়োগান ডাবলিনের নর্থ রিচমন্ড স্ট্রিটে ওকনেল স্কুলে নাটকে অংশগ্রহণ করতেন কিন্তু গোলমাল করার কারণে নিষিদ্ধ হন। তিনি পার্নেল স্ট্রিটের সিনেওয়ার্ল্ডে বন্ধুদের সাথে লুকিয়ে চলচ্চিত্র দেখার মধ্য দিয়ে চলচ্চিত্রের শিক্ষা অর্জন করেন, কিন্তু লুকিয়ে চলচ্চিত্র দেখার জন্য তাকে নিষিদ্ধ করা হয়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে ব্যারি কিয়োগান (ইংরেজি)\nIrish Film and Television Network: IFTN talks with Dunkirk actor Barry Keoghan"}