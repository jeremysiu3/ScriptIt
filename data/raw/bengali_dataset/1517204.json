{"pageid": 1517204, "title": "২০২১-২০২২ কলাম্বিয়া বিশ্ববিদ্যালয়ের ধর্মঘট", "url": "https://bn.wikipedia.org/wiki?curid=1517204", "content": "২০২১-২০২২ সালের কলাম্বিয়া বিশ্ববিদ্যালয়ের ধর্মঘট হলো নিউ ইয়র্ক সিটির কলাম্বিয়া বিশ্ববিদ্যালয়ের স্নাতকোত্তর শিক্ষকদের সহকারীদের একটি শ্রম সংস্কার ধর্মঘট। প্রথম ধাপে, ধর্মঘটটি ২০২১ সালের ১৫ মার্চে শুরু হয়ে ১৩ মে শেষ হয়। দ্বিতীয় ধাপে, একই বছরের ৩ নভেম্বর আবার ধর্মঘট শুরু হয়। সবশেষে, ২০২২ সালের ৭ জানুয়ারী আন্দোলনকারী ও বিশ্ববিদ্যালয়ের মধ্যে একটি অস্থায়ী চুক্তি স্বাক্ষরিত হওয়ার পর ধর্মঘটটি শেষ হয়। এই ধর্মঘটের প্রধান সমন্বয়কারী ছিল গ্র্যাজুয়েট ওয়ার্কার্স অফ কলম্বিয়া –ইউনাইটেড অটো ওয়ার্কার্স (এস ডব্লিউ সি-ইউ এ ডব্লিউ )। এটি ছিল বিশ্ববিদ্যালয়ের ছাত্র শ্রমিকদের প্রতিনিধিত্বকারী একটি শ্রমিক ইউনিয়ন। এই ধর্মঘটের লক্ষ্য ছিল মজুরি বৃদ্ধি, স্বাস্থ্যসেবা ও শিশু পরিচর্যার ভাতা বৃদ্ধি এবং বৈষম্য ও যৌন হয়রানির ক্ষেত্রে তৃতীয় পক্ষের মধ্যস্থতার ক্ষেত্রে পরিবর্তন আনা।\nযদিও ইউনিয়নটি ২০২০ সালের মার্চ মাসে ধর্মঘট শুরু করার পরিকল্পনা করেছিল। কিন্তু, কোভিড-১৯ এর বৈশ্বিক মহামারির কারণে তারা এই পরিকল্পনা স্থগিত করতে বাধ্য হয়েছিল। তবে, ২০২১ সালের ফেব্রুয়ারিতেও বিশ্ববিদ্যালয় কোনও শ্রম চুক্তি না করায়, ইউনিয়ন পরের মাসে ধর্মঘট শুরু করার কথা ঘোষণা করে। ১৫ মার্চ ধর্মঘটটি একটি উন্মুক্ত ধর্মঘট কর্মসূচি হিসেবে শুরু হয়েছিল। শুরুতে এই ধর্মঘট কবে শেষ হবে এ সম্পর্কে কোন কিছুই বলা হয়নি। এই ধর্মঘটটি আমেরিকার ইয়ং ডেমোক্রেটিক সোশ্যালিস্টদের স্থানীয় শাখার সমন্বয়ে পরিচালিত একটি টিউশন ধর্মঘটের সাথে অনেকটাই সাদৃশ্যপূর্ণ ছিল। এ ধর্মঘটের অংশ হিসেবে নিউ ইয়র্ক সিটি জুড়ে ও কলম্বিয়ার অসংখ্য স্থানে পিকেটিংসহ নানা ধরণের প্রতিবাদ অনুষ্ঠান করা হয়েছিল। একাধিক নির্বাচিত সিনেট সদস্য এবং রাজনীতিবিদও ধর্মঘটকারীদের প্রতি তাদের সমর্থন ঘোষণা করেছিলেন। ১৯ এপ্রিল, ইউনিয়ন সদস্যরা অনুমোদনের জন্য একটি চুক্তি প্রস্তাব করেছিলেন। কিন্তু, সাধারণ ভোটে এটি প্রত্যাখ্যাত হয়েছিল। এরপর, মে মাসের প্রথম দিকে ধর্মঘটের পরবর্তী কার্যক্রম নির্ধারণের জন্য একটি ভোট অনুষ্ঠিত হয়েছিল; যেখানে বেশিরভাগ ভোটার ধর্মঘট শেষ করার পক্ষে ভোট দিয়েছিলেন। ফলশ্রুতিতে,১৩ মে আনুষ্ঠানিকভাবে ধর্মঘটটি শেষ হয়েছিল।\nধর্মঘট শেষ হওয়ার পর, ৩ জুলাই ইউনিয়নের নতুন নেতা নির্বাচিত করা হয়েছিল। নির্বাচিত নেতারা বিশ্ববিদ্যালয়ের সাথে শ্রম চুক্তির জন্য চাপ অব্যাহত রাখার প্রতিশ্রুতি দিয়েছিলেন। একইসাথে, ইউনিয়নের নাম পরিবর্তন করে \"কলম্বিয়ার ছাত্র শ্রমিক\" নাম রাখা হয়েছিল। কিন্তু, ২৫শে আগস্ট আলোচনা পুনরায় শুরু হওয়ার কথা থাকলেও দুই দলের মধ্যে মতবিরোধের কারণে আলোচনা বন্ধ হয়ে গিয়েছিল। সেপ্টেম্বরের শেষের দিকে, ইউনিয়ন আবার ধর্মঘট করার সিদ্ধান্ত নিয়েছিল। এই নতুন ধর্মঘট কর্মসূচী ৩ নভেম্বর শুরু হয়েছিল। ইউনিয়নের সিদ্ধান্ত অনুযায়ী, ধর্মঘটটি ২০২১ সালের শেষের দিকে এবং ২০২২ সালের প্রথম দিকে অব্যাহত ছিল। ২০২১ সালের ২২ নভেম্বর উভয় পক্ষ স্বাধীন শ্রম মধ্যস্থতাকারী কেভিন ফ্লানিগানকে নিয়োগ করতে সম্মত হয়।  এরপর ইউনিয়ন এবং বিশ্ববিদ্যালয়ের মধ্যে সমঝোতা হয়েছিল। তবে, এরপরও ধর্মঘটটি ২০২২ সালের ৭ জানুয়ারী পর্যন্ত অব্যাহত ছিল। ২০২২ সালের ৭ জানুয়ারি, বিশ্ববিদ্যালয় এবং ইউনিয়নের মধ্যে একটি অস্থায়ী চুক্তি অনুমোদনের পর ইউনিয়ন ধর্মঘট বন্ধ করার সিদ্বান্ত নিয়েছিল। এ চুক্তির মাধ্যমে ইউনিয়নের বেশ কয়েকটি দাবি পূরণ করা হয়। এর মধ্যে উল্লেখযোগ্য হল: স্বাস্থ্যসেবা ও শিশু পরিচর্যার ভাতা বৃদ্ধি, বেতন বৃদ্ধি এবং কলম্বিয়ার বৈচারিক প্রক্রিয়ার পরিবর্তন। ২০২২ সালের ২৮ জানুয়ারী, ইউনিয়ন চুক্তিটি অনুমোদনের জন্য একটি ভোটের আয়োজন করেছিল। এখানে ৫১ জন চুক্তি অনুমোদনের বিপক্ষে ও ২,০৯৯ জন পক্ষে ভোট দিয়েছিল। এরই পরিপ্রেক্ষিতে ইউনিয়ন চুক্তিটি অনুমোদন করেছিল।\n\n\n== পটভূমি ==\n\n\n=== কলম্বিয়ায় ইউনিয়নীকরণ ===\n২০১৮ সালেদ্য নিউ ইয়র্ক টাইমসের একটি প্রবন্ধে বলা হয়েছিল যে \"বেসরকারি বিশ্ববিদ্যালয়ের স্নাতকোত্তর শিক্ষার্থী কর্মচারীরা ইউনিয়ন করতে পারবে কিনা? এই বিষয়ে বছরের পর বছর ধরেই নানা বিতর্ক চলে আসছে। তবে, এটি জাতীয় শ্রম সম্পর্ক বোর্ড (এন এল আর বি)-এর সদস্যদের রাজনৈতিক প্রবণতার উপর নির্ভর করে।\" ২০০০ সালে, জাতীয় শ্রম সম্পর্ক বোর্ড নিউ ইয়র্ক বিশ্ববিদ্যালয় (অ্যান ওয়াই ইউ)-এর স্নাতক ছাত্রদের ইউনিয়ন করার অনুমতি দেওয়ার পক্ষে রায় দিয়েছিল। এ অনুমতির ফলে বেশ কয়েকটি আমেরিকান বিশ্ববিদ্যালয়ে অনুরূপ ইউনিয়নীকরণের প্রবণতা বৃদ্ধি পেয়েছিল। তবে, ২০০৪ সালে ব্রাউন বিশ্ববিদ্যালয়ের একটি শ্রমিক ইউনিয়ন সম্পর্কিত একটি রায়ে, বোর্ড তার সিদ্ধান্ত পরিবর্তন করেছিল এবং রায় দিয়েছিল যে বিশ্ববিদ্যালয়ের শিক্ষকদের সরকারিরা ফেডারেল শ্রম আইনের আওতাভুক্ত নন। ২০১৬ সালে, নিউ ইয়র্ক সিটির কলাম্বিয়া বিশ্ববিদ্যালয়ের ইউনিয়নীকরণ প্রচেষ্টার সাথে জড়িত একটি মামলায় বোর্ড তার সিদ্ধান্ত পরিবর্তন করে ইউনিয়নীকরণের বিপক্ষে রায় দিয়েছিল। এই রায়ের পর,একই বছরের ডিসেম্বরে, বিশ্ববিদ্যালয়ের স্নাতক ছাত্ররা ইউনাইটেড অটো ওয়ার্কার্স (ইউএডব্লিউ ) এর সাথে ইউনিয়ন করার জন্য একটি ভোটের আয়োজন করেছিল। এই ভোটে ১,৬০২ জন পক্ষে ও ৬২৩ জন বিপক্ষে ভোট দিয়েছিল। এরপর,৩,৫০০ জন স্নাতক কর্মচারী ওয়ার্কার্স অফ কলম্বিয়া–ইউনাইটেড অটো ওয়ার্কার্স (এসডব্লিউসি-ইউএডব্লিউ) লোকাল-২১১০ এ ইউনিয়নে যোগদান করেছিল। এর কিছুদিন পরেই তারা বিশ্ববিদ্যালয় বোর্ডের কাছে আপিল করেছিল। বোর্ডের আপিলে ভোটটি ন্যায্য বলে রায় দেওয়া হয়েছিল এবং বলা হয়েছিল যে ইউনিয়নকে স্বীকৃতি দেওয়া উচিত।  ২০১৮ সালের জানুয়ারিতে বিশ্ববিদ্যালয় জানিয়েছিল যে, তারা ইউনিয়নের সাথে আলোচনায় বসবে না, এর ফলে ফেডারেল আপিল আদালতে আইনি প্রক্রিয়া শুরু হয়েছিল। এপ্রিল মাসে, বিশ্ববিদ্যালয় কর্তৃক তাদের স্বীকৃতি দিতে অস্বীকৃতি জানানোর প্রতিবাদে ইউনিয়ন এক সপ্তাহের ধর্মঘট পালন করেছিল। সবশেষে,২০১৯ সালে কলম্বিয়া বিশ্ববিদ্যালয় কর্তৃপক্ষ ইউনিয়নটিকে স্বীকৃতি দিতে সম্মত হয়েছিল।\n\n\n=== চুক্তি আলোচনা ===\n২০১৯ সালে, ইউনিয়ন এবং বিশ্ববিদ্যালয় কর্তৃপক্ষ প্রথমবারের মতো শ্রম চুক্তি নিয়ে আলোচনা শুরু করেছিল। একই বছরের ২৬শে ফেব্রুয়ারী ইউনিয়নের লিয়াজোঁ কমিটি প্রথমবারের মতো বিশ্ববিদ্যালয়ের কর্মকর্তাদের সাথে বৈঠক করেছিল। তবে, এক বছরেরও বেশি সময় পরেও, উভয় পক্ষ কোনও সমঝোতায় পৌঁছাতে ব্যর্থ হয়। দুই দলের মধ্যে মূল বিরোধ ছিল ইউনিয়ন স্বীকৃতির বিষয়টি নিয়ে। কারণ বিশ্ববিদ্যালয় কেবলমাত্র ডক্টরেট শিক্ষার্থীদেরকেই ইউনিয়ন সদস্য হিসেবে স্বীকৃতি দিত। অন্যদিকে, ইউনিয়ন স্নাতকোত্তর ডিগ্রি অর্জনকারী শিক্ষার্থী এবং শিক্ষক সহকারী হিসেবে কর্মরত স্নাতকোত্তর শিক্ষার্থীদেরও ইউনিয়নের সদস্য হিসেবে স্বীকৃতি দিত।  বর্ধিত স্বীকৃতির পাশাপাশি, ইউনিয়নটি বর্ধিত স্বাস্থ্য সুবিধা এবং শিশু পরিচর্যার জন্য বর্ধিত ভর্তুকিও চেয়েছিল। কোভিড-১৯ মহামারীর সময়, ইউনিয়নটি ডক্টরেট প্রার্থীদের জন্য এক বছরের তহবিল বৃদ্ধির দাবি করেছিল। যাতে যাদের গবেষণা মহামারীর কারণে ব্যাহত হয়েছিল, তারা গবেষণা সম্পন্ন করতে পারে। ২০২০ সালের মার্চ মাসে, ইউনিয়ন বিশ্ববিদ্যালয়ের বিরুদ্ধে ধর্মঘট কর্মসূচির বিষয়ে ভোটের আয়োজন করেছিল।এ ভোটে,১৮৩৩ জন পক্ষে ও মাত্র ৭৭ জন বিপক্ষে ভোট দিয়েছিল। তবে, করোনা মহামারীর কারণে ইউনিয়ন ধর্মঘটের পরিকল্পনা স্থগিত করেছিল এবং বিশ্ববিদ্যালয়ের সাথে আলোচনা চালিয়ে গিয়েছিল।\n\nতবে নাটকীয়ভাবে,২০২১ সালের জানুয়ারি থেকে, কলম্বিয়ার স্নাতক পড়ুয়া শিক্ষার্থীদের একটি বৃহৎ দল টিউশন ধর্মঘট শুরু করেছিল। তাদের ধর্মঘটের লক্ষ্য ছিল টিউশনের খরচ হ্রাস করা এবং মহামারী চলাকালীন শিক্ষার্থীদের আর্থিক সহায়তা বৃদ্ধি করা। এই ধর্মঘটটি মূলত ইয়ং ডেমোক্রেটিক সোশ্যালিস্টস অফ আমেরিকা (ওয়াই ডি এস এ) এর স্থানীয় শাখা দ্বারা সংগঠিত হয়েছিল, যারা জিডব্লিউসি–ইউএডব্লিউ কে সমর্থন করেছিল এবং তাদের চুক্তি আলোচনায় তাদের সাথে কাজ করছিল। তারা টিউশন ধর্মঘটের একটি অতিরিক্ত দাবি হিসেবে ইউনিয়নকে সম্পূর্ণ স্বীকৃতি দেওয়ার বিষয়টিও সংযুক্ত করেছিল। ধর্মঘটের সময় হিসেবে ২৫শে ফেব্রুয়ারী পর্যন্ত সময়সীমা বেঁধে দেওয়া হয়েছিল। এছাড়াও বলা হয়েছিল যে,এই সময়ের পরেও যদি ইউনিয়ন এবং বিশ্ববিদ্যালয়ের মধ্যে কোনও চুক্তি না হয়, তাহলে ইউনিয়নও ধর্মঘটের জন্য প্রস্তুতি নেবে। ২৫শে ফেব্রুয়ারী পর্যন্ত, ৬৪টি আলোচনা সভার পরও কোন চুক্তি না হওয়ায়, ইউনিয়ন সদস্যরা লো মেমোরিয়াল লাইব্রেরির সিঁড়িতে জড়ো হন এবং ১৫ই মার্চ থেকে ধর্মঘট শুরু করার  ইচ্ছার কথা ঘোষণা করেছিলেন। এ ঘোষণার সময়, কলম্বিয়া ডেইলি স্পেক্টেটরের একটি কলামে বলা হয়েছিল যে \"প্রায় ১০টি দাবি নিয়ে এখনও আলোচনা চলছে, এর মধ্যে পূর্ণ ইউনিয়ন স্বীকৃতি ছিল প্রধান দাবি।\"  মার্কিন প্রতিনিধি আলেকজান্দ্রিয়া ওকাসিও-কর্টেজ জিডব্লিউসি–ইউএডব্লিউ সদস্যদের কাছে কফি এবং ডোনাট পাঠিয়ে ইউনিয়নের প্রতি তার সমর্থন প্রকাশ করেছিলেন। এছাড়াও, নিউ ইয়র্ক সিটি কাউন্সিলের সদস্য মার্ক লেভাইনও আন্দোলনকারীদের সমর্থন জানিয়েছিলেন। ৮ মার্চ, অন্তর্বর্তীকালীন প্রভোস্ট ইরা কাটজনেলসন ধর্মঘটের নোটিশ সম্বোধন করে একটি খোলা চিঠি পাঠিয়ে দাবি করেন যে, উভয় পক্ষই যখন একটি চুক্তির দিকে কাজ করছে, তখন ইউনিয়নের মজুরি বৃদ্ধির দাবি \"বর্তমান পরিস্থিতিতে যুক্তিসঙ্গত বা দায়িত্বশীল নয়\"। দ্য ক্রনিকল অফ হায়ার এডুকেশন -এর একটি প্রবন্ধে ক্যাটজনেলসনের পরিস্থিতির প্রতি এই দৃষ্টিভঙ্গির সমালোচনা করা হয়েছিল। শ্রমিক আন্দোলনের সাথে তার পূর্বের সম্পৃক্ততার উপর ভিত্তি করে তার বর্তমান অবস্থানকে ভণ্ডামিপূর্ণ বলে অভিহিত করা হয়েছিল। ১১ মার্চ স্পেক্টেটর  পত্রিকায় প্রকাশিত একটি প্রতিবেদনে বলা হয়েছে যে ধর্মঘট এড়াতে ইউনিয়ন এবং বিশ্ববিদ্যালয় এখনও দর কষাকষি করছে, যদিও সেই সময়ে বিরোধের ১০টি দফা তখনও অমীমাংসিত ছিল।১২ মার্চ দুই দলের মধ্যে আনুষ্ঠানিকভাবে দর কষাকষির শেষ হয়েছিল।\n\n\n== প্রাথমিক ধর্মঘট ==\n১৫ মার্চের মধ্যেও বিশ্ববিদ্যালয় এবং ইউনিয়নের মধ্যে কোনও চুক্তি না হওয়ায়, ১৫ মার্চ আনুষ্ঠানিকভাবে ধর্মঘট  শুরু হয়েছিল। এ ধর্মঘটের ফলে জিডব্লিউসি–ইউএডব্লিউ-এর প্রায় ৩,০০০ সদস্য আর্থিকভাবে ক্ষতিগ্রস্ত হয়েছিলেন। ধর্মঘটের তহবিল হিসেবে কাজ করার জন্য  \"গো ফান্ড মি\" নামে একটি ওয়েবসাইট তৈরি করা হয়েছিল, যা প্রথম দিনেই ৫৭,০০০ মার্কিন ডলার সংগ্রহ করেছিল।  প্রথমদিকে, ধর্মঘটের অংশ হিসেবে  কলেজের ভিতরে ও ব্রডওয়েতে এবং ১১৬তম স্ট্রিটের সংযোগস্থল সহ বিশ্ববিদ্যালয়ের আশেপাশের বিভিন্ন স্থানে পিকেটিং শুরু হয়। তবে, ১৭ মার্চের পর থেকে ওয়াশিংটন হাইটসের কলম্বিয়া ইউনিভার্সিটি আরভিং মেডিকেল সেন্টার ও  জেরোম এল. গ্রিন সায়েন্স সেন্টারেও পিকেটিং করা হয়। ১৮ মার্চে, ম্যানহাটনভিলের বিশ্ববিদ্যালয়ের অংশেও পিকেটিং সম্প্রসারিত করা হয়। ধর্মঘটের প্রথম সপ্তাহে, একাধিক নির্বাচিত সিনেট সদস্য এবং প্রার্থী ধর্মঘটের প্রতি তাদের সমর্থন ব্যক্ত করেছিলেন। এদের মধ্যে রয়েছেন ২০২১ সালের নিউ ইয়র্ক সিটির মেয়র প্রার্থী মায়া উইলি এবং   বর্তমান নিউ ইয়র্ক সিটি কম্পট্রোলার স্কট স্ট্রিংগার , নিউ ইয়র্ক সিটি কাউন্সিল সদস্য ব্র্যাড ল্যান্ডার এবং ম্যানহাটন জেলা অ্যাটর্নি প্রার্থী এলিজা অরলিন্স প্রমুখ। এছাড়াও, স্পেক্টেটর জানিয়েছিল যে অসংখ্য স্নাতক পড়ুয়া ছাত্র ধর্মঘট সমর্থনে করেছিল। এদের মধ্যে ২০২৪ সালের ক্লাসের সভাপতিও অন্তর্ভুক্ত ছিলেন। ১৮ মার্চ, ইউনিয়ন এবং বিশ্ববিদ্যালয়ের প্রতিনিধিরা একটিজুম মিটিংয়ের মাধ্যমে একটি আলোচনা সভায় যুক্ত হয়েছিলেন। স্পেক্টেটর রিপোর্ট করেছিল যে, \" মিটিংয়ে স্বাভাবিকের চেয়ে বেশি উত্তেজনা ছিল\"। ধর্মঘটের প্রথম সপ্তাহের শেষে, স্পেক্টেটর  জানিয়েছিল যে, উভয় পক্ষই আলোচনায় সহায়তা করার জন্য বাইরের মধ্যস্থতার কথা বিবেচনা করছে। এই সময়ে ২৩শে মার্চ দুই দলের মধ্যে পরবর্তী বৈঠক অনুষ্ঠিত হওয়ার কথা ছিল। ১৯ মার্চ, নিউ ইয়র্ক ইউনিভার্সিটির স্নাতকোত্তর ইউনিয়ন ঘোষণা করেছিল যে, তারা তাদের নিজ নিজ বিশ্ববিদ্যালয়ের বিরুদ্ধে ধর্মঘটের অনুমোদনের জন্য একটি ভোটাভুটি করবে এবং সেখানে  জিডব্লিউসি–ইউএডব্লিউ তাদের সমর্থন ঘোষণা করবে। ২৪শে মার্চ, সংবাদ ওয়েবসাইট বগ  জানিয়েছিল যে, ২৩শে মার্চ ইউনিয়ন এবং বিশ্ববিদ্যালয়ের মধ্যে অনুষ্ঠিত বৈঠকের পর, উভয় পক্ষই মূলত ইউনিয়ন সদস্যদের হয়রানি করা ও বৈষম্যের অবসানের জন্য সালিশ সংক্রান্ত বিষয়গুলি নিয়ে আলোচনা করার উপর গুরুত্ব দিয়েছিল। তবে, এই ক্ষেত্রে ইউনিয়ন তৃতীয় পক্ষের মাধ্যমে বিচার করার উপর জোর দিয়েছিল। ৩১শে মার্চ, আমেরিকার ল স্কুল ডেমোক্র্যাটস-এর কলম্বিয়া ল স্কুল শাখা ধর্মঘটকারীদের সাথে সংহতি প্রকাশের জন্য প্রাক্তন মার্কিন প্রতিনিধি বেন ম্যাকঅ্যাডামসের সাথে একটি অনুষ্ঠান বাতিল করেছিল। ১ এপ্রিল, নর্থ ক্যারোলিনা স্টেট ইউনিভার্সিটির স্নাতক ছাত্র ইউনিয়ন টেকনিশিয়ান  পত্রিকায় একটি মতামত প্রকাশ করেছিলেন যেখানে তারা কলম্বিয়া ইউনিয়নের প্রতি তাদের সমর্থন প্রকাশ করেছিল। ২রা এপ্রিল, মার্কিন প্রতিনিধি জামাল বোম্যান এবং নিউ ইয়র্ক সিটি কাউন্সিলের সদস্য কার্লিনা রিভেরা বিক্ষোভে যোগ দিয়েছিলেন এবং তাদের সমর্থন জানিয়েছিলেন। বোম্যান জিডব্লিউসি–ইউএডব্লিউ সদস্যদের প্রচেষ্টাকে বেসেমার ইউনিয়ন অভিযানের সাথে তুলনা করে বলেছিলেন, \" পুঁজিবাদ আমাদের মানবতাকে ধ্বংস করছে, (তবুও) আমরা জিতবই\"। এরপরে, জিডব্লিউসি–ইউএডব্লিউ-এর লিঁয়াজো কমিটি ধর্মঘট স্থগিত করার বিনিময়ে বিশ্ববিদ্যালয়ের পক্ষ থেকে বাইরের মধ্যস্থতার প্রস্তাব গ্রহণের পক্ষে সিদ্ধান্ত গ্রহণের জন্য ভোটের আয়োজন করেছিল। জিডব্লিউসি–ইউএডব্লিউ সদস্যদের ভোট অনুসারে,খুব কম সংখ্যক লোকই লিঁয়াজো কমিটির এই সিদ্ধান্তের বিপক্ষে ভোট দিয়েছিলেন। প্রস্তাবের বিরুদ্ধে ভোট প্রদানকারী ইউনিটের একজন সদস্য স্পেক্টেটরের একটি নিবন্ধে দাবি করেছেন যে \"এটা আমার কাছে খুব স্পষ্ট ছিল যে লিয়াজু কমিটির আরও অনেক সদস্য যাই হোক না কেন ধর্মঘট চালিয়ে যেতে রাজি নন\"। শুক্রবার সিদ্ধান্ত নেওয়ার পর, জিডব্লিউসি–ইউএডব্লিউ সদস্যরা ৫ এপ্রিল পরের সোমবারে কাজে ফিরে আসেন। একই দিনে, স্থানীয় ওয়াইডিএসএ কর্তৃক আয়োজিত একটি ভোটের পর কলম্বিয়া বিশ্ববিদ্যালয়ের স্নাতক পড়ুয়া শিক্ষার্থীরা তাদের টিউশন ধর্মঘট সমাপ্ত করেছিল।  খুব কম সংখ্যক লোকই কমিটির সিদ্ধান্ত সত্ত্বেও, বিশ্ববিদ্যালয়ের ধর্ম বিভাগের জিডব্লিউসি–ইউএডব্লিউ সদস্যরা জানিয়েছিলেন যে, ইউনিয়নের দাবি পূরণ না হওয়া পর্যন্ত তারা ধর্মঘট চালিয়ে যাবেন। ১৯ এপ্রিল, লিয়াজোঁ কমিটি সাধারণ সদস্যদের ভোটের জন্য একটি প্রস্তাবিত চুক্তি জমা দিয়েছিল। কমিটি চুক্তিটি গ্রহণের পক্ষে ৭ বনাম ৩ টি ভোট দিয়েছিল। এ চুক্তির মধ্যে বর্ধিত বেতন এবং অন্যান্য সুবিধার কথা অন্তর্ভুক্ত ছিল, কিন্তু হয়রানি ও বৈষম্য সংক্রান্ত মামলায় নিরপেক্ষ তৃতীয় পক্ষের সালিশের কথা অনুপস্থিত ছিল। এ চুক্তির অনুমোদনের জন্য, ২১ এপ্রিল থেকে ৩০ এপ্রিলের মধ্যে ভোটগ্রহণ অনুষ্ঠিত হয়েছিল। ইউনিয়ন সদস্যরা আলোচনা চালিয়ে যাওয়ার পক্ষে ১,০৯৩ বনাম বিপক্ষে ৯৭০ ভোটে ভোট দিলে চুক্তিটি অনুমোদনে ব্যর্থ হয়। সেখানে জিডব্লিউসি–ইউএডব্লিউ সদস্যদের প্রায় ৬৩% সদস্য ভোট দিয়েছিল। ইউনিয়ন সদস্যরা কিছু দাবি চুক্তিতে অনুপস্থিত থাকায় এ চুক্তির  বিরোধিতা করেছিলেন। উল্লেখ না থাকা দাবিগুলো হলো: তৃতীয় পক্ষের সালিশ, জীবিকা নির্বাহের জন্য মজুরি বৃদ্ধি, লিয়াজু কমিটির সম্পূর্ণ স্বীকৃতি এবং সম্পূর্ণ চিকিৎসা ভাতা প্রদান। স্পেক্টেটরের মতে, ইতিহাসে এই প্রথমবারের মতো কোনও স্নাতক ছাত্র ইউনিয়ন একটি অস্থায়ী চুক্তি প্রত্যাখ্যানের পক্ষে ভোট দিয়েছিল। ৪ মে, ইউনিয়ন ঘোষণা করেছিল যে তারা ৫ মে থেকে ১২ মে এর মধ্যে তাদের সদস্যদের মধ্যে ধর্মঘট চালিয়ে যাওয়া উচিত কিনা তা নিয়ে ভোটাভুটি করবে। ৬ মে, চুক্তিটি গ্রহণের পক্ষে ভোট দেওয়া সাতজন লিঁয়াজো কমিটি সদস্য কমিটি থেকে পদত্যাগ করেন। তারা অভিযোগ করেছিলেন যে, \"ইউনিয়নে দীর্ঘদিন ধরে বিষাক্ত অভ্যন্তরীণ রাজনীতি বিদ্যমান\"। ইউনিয়ন সদস্যদের মধ্যে নতুন লিঁয়াজো কমিটি সদস্যদের আহ্বান জানিয়ে একটি আবেদনপত্র প্রচারিত হওয়ার পর, পদত্যাগকারী সদস্যরা বলেছিলেন যে, তারা \"ইউনিটের [গণতান্ত্রিক] ম্যান্ডেট পুনরুদ্ধার\" করার জন্য পদত্যাগ করছেন। তাদের পদত্যাগের সময়, আবেদনপত্রে ৫০০ জনেরও বেশি স্বাক্ষর করেছিল। লিঁয়াজো কমিটির বাকি তিন সদস্যও ১৩ মে পদত্যাগ করেছিলেন। সেদিনই, ভোটাভুটিতে ধর্মঘট শেষ করার পক্ষে ৭৭১ ভোট এবং অব্যাহত রাখার পক্ষে ৩২৩ ভোট পাবার পর ইউনিয়ন আনুষ্ঠানিকভাবে ধর্মঘটের শেষ করে।\n\n\n== অন্তর্বর্তীকালীন ==\n৩ জুলাই, ইউনিয়ন নির্বাচন অনুষ্ঠিত হয় । যেখানে আটজন নবনির্বাচিত ব্যক্তি এবং ধর্মঘটের সময় পূর্বে দায়িত্ব পালনকারী দুজনের সমন্বয়ে গঠিত দশ সদস্যের একটি নতুন লিয়াজোঁ কমিটি গঠন করা হয়। এই নতুন লিয়াজোঁ কমিটি আসন্ন  সেমিস্টারেও শ্রম চুক্তির জন্য চাপ অব্যাহত রাখার পরিকল্পনার সাথে সাথে একটি \"আরও গণতান্ত্রিক\" ইউনিয়নকে উন্নীত করার প্রতিশ্রুতি দিয়েছিলেন। একইসাথে, ইউনিয়নের নির্বাচনের সময়, ইউনিয়নের নাম পরিবর্তন করে স্টুডেন্ট ওয়ার্কার্স অফ কলাম্বিয়া (এস ডব্লিউ সি) রাখা হয়। আগস্টের শুরুতে, স্পেক্টেটর স্নাতক শিক্ষার্থীদের জন্য উপবৃত্তির বেতনের সময়সূচীতে পরিবর্তনের বিষয়ে রিপোর্ট করেছিল। সেখানে বলা হয়েছিল যে, স্নাতক শিক্ষার্থীরা সেমিস্টারের শুরুতে একটি বড় অঙ্কের অর্থ পাওয়ার পরিবর্তে, তারা অর্ধ-মাসিক ভিত্তিতে তাদের উপবৃত্তি পাবে। এ প্রসঙ্গে এসডব্লিউসি বলেছিল যে, এই পরিবর্তনটি ধর্মঘটের প্রতিক্রিয়া। তারা যুক্তি দিয়েছিল যে, স্টাইপেন্ড বেতন অগ্রিম এককালীন অর্থ প্রদানের পরিবর্তে অর্ধ-মাসিকভাবে প্রদান হলে স্নাতক ছাত্রদের ধর্মঘটের সময় লিভারেজ হিসাবে ব্যবহার করা সহজ হতে পারে। ইউনিয়ন এবং বিশ্ববিদ্যালয়ের মধ্যে নবায়নকৃত  চুক্তি নিয়ে আলোচনার প্রথম দফা ২৫ আগস্ট থেকে শুরু হওয়ার কথা ছিল। তবে, বিশ্ববিদ্যালয় এবং ইউনিয়নের মধ্যে মতবিরোধের কারণে এই সভাটি অনুষ্ঠিত হয়নি। গ্রীষ্মকালে অনুমোদিত ইউনিয়ন উপ-আইন অনুসারে, বিশ্ববিদ্যালয় ও ইউনিয়নের সমস্ত আলোচনা সভা সকল ইউনিয়ন সদস্যের জন্য উন্মুক্ত ছিল। তবে, বিশ্ববিদ্যালয় কেবল লিঁয়াজো কমিটি এবং সর্বাধিক পাঁচজন সদস্যের সাথে একটি একান্ত বৈঠক করতে ইচ্ছুক ছিল।\n১৫ সেপ্টেম্বর, আলোচনায় চলমান স্থবিরতার কারণে, এস ডব্লিউসি ধর্মঘটের অনুমোদনের জন্য একটি ভোট অনুমোদন করেছিল। যাতে লিয়াজোঁ কমিটি যেকোনো সময় ধর্মঘট ডাকতে পারে। এই বিষয়ে ২৭ সেপ্টেম্বর পর্যন্ত ভোটগ্রহণ করা হয়েছিল। এছাড়াও, এসডব্লিউসি কলম্বিয়ার পরিবর্তিত বিতরণ নীতির উপর এনএলআরবি-এর কাছে একটি অন্যায্য শ্রম অনুশীলনের অভিযোগ দায়ের করেছিল এবং তাদেরকে \"অবৈধ প্রতিশোধমূলক অনুশীলন\" বলে অভিহিত করেছিল। এসডব্লিউসি-এর ধর্মঘট অনুমোদনের ভোট অনুষ্ঠিত হওয়ার সময়ে, হার্ভার্ড বিশ্ববিদ্যালয়ের আইভি লীগ ছাত্র কর্মীদের মধ্যে একটি ভোট অনুষ্ঠিত হয়েছিল। ৩০শে সেপ্টেম্বর, ইউনিয়ন প্রকাশ করে যে, ধর্মঘটের অনুমোদনের পক্ষে ১,৮০৪ জন এবং বিপক্ষে ২৩৪ জন ভোট দিয়েছে। এরই পরিপ্রেক্ষিতে ধর্মঘটের সিদ্ধান্ত গ্রহণ করা হয়েছিল। প্রায় একই সময়েই, লিয়াজোঁ কমিটি বিশ্ববিদ্যালয়ের জন্য শিশু পরিচর্যার ভাতা বৃদ্ধি, উপদেষ্টার স্থানান্তরের জন্য প্রশ্নবিদ্ধ তহবিল এবং কলম্বিয়ার ক্যাম্পাসে নিউ ইয়র্ক সিটি পুলিশ বিভাগ (অ্যানওআইপিডি) এবং ইমিগ্রেশন কাস্টমস অ্যান্ড এনফোর্সমেন্ট (আইসিই) এর উপস্থিতি নিষিদ্ধ করা ইত্যাদি  নতুন দাবি সমূহ ঘোষণা করে। অ্যানওআইপিডি এবং আইসিই সম্পর্কিত শেষ দাবিটি সম্প্রতি নিউ ইয়র্ক ইউনিভার্সিটি এবং তাদের স্নাতক ছাত্র ইউনিয়নের মধ্যে সম্পাদিত একই ধরণের চুক্তির অনুকরণে তৈরি করা হয়েছিল। ২০ অক্টোবর, এসডব্লিউসি ঘোষণা করে যে, ইউনিয়ন বিশ্ববিদ্যালয় প্রশাসনের সাথে গঠনমূলক আলোচনা ব্যতীতই ৩ নভেম্বর থেকে একটি নতুন ধর্মঘট শুরু করবে। এক সপ্তাহ পরে ২৭শে অক্টোবরে, ইউনিয়ন সদস্যরা একটি ওয়াকআউট এবং সমাবেশের আয়োজন করে। সেদিন কিছু স্নাতকোত্তর ছাত্র প্রশিক্ষক তাদের ক্লাস বাতিল করেছিল এবং তাদের স্নাতক পড়ুয়া ছাত্রদের লো মেমোরিয়াল লাইব্রেরির সিঁড়িতে সমাবেশে নিয়ে এসেছিল। সিঁড়ি থেকে বেশ কয়েকটি বক্তৃতা দেওয়ার পর, কিছু বিক্ষোভকারী কলম্বিয়া বিশ্ববিদ্যালয়ের সভাপতি লি বলিঞ্জারের একটি ক্লাসে বাধা দেওয়ার জন্য শেরমারহর্ন হলের দিকে মিছিল করে এগিয়ে যায়। মিছিলে \"ফাক ইউ, প্রেসবো\" এবং \"নো কন্ট্রাক্ট, নো ওয়ার্ক\" স্লোগান দিতে শুনা গিয়েছিল। বিশ্ববিদ্যালয়ের সভাপতি বলিঞ্জারের বাড়ির বাইরে আরও একটি বিক্ষোভ অনুষ্ঠিত হয়। বিক্ষোভটি প্রায় ২০ মিনিট স্থায়ী হয়েছিল।\n\n\n== পরবর্তীতে ধর্মঘট ==\n৩ নভেম্বর, এসব্লিউসি বিশ্ববিদ্যালয়ের বিরুদ্ধে আরেকটি প্রকাশ্য ধর্মঘট শুরু করেছিল। এই দ্বিতীয় ধর্মঘট কর্মকাণ্ডটি মার্কিন যুক্তরাষ্ট্রে \" স্ট্রাইকটোবার \" নামে পরিচিত অন্যান্য বৃহৎ-স্তরের ধর্মঘট কর্মকাণ্ডের সাথে মিলে যায়। এর সাথে ২০২১ সালের জন ডিয়ার ধর্মঘট এবং ২০২১ সালের কেলোগের ধর্মঘটের সাদৃশ্য রয়েছে। জন ডিয়ার ধর্মঘটের পর, ধর্মঘটের দিক থেকে এই ধর্মঘটটি ছিল মার্কিন যুক্তরাষ্ট্রে দ্বিতীয় বৃহত্তম শ্রম ধর্মঘট। ১০ নভেম্বর, কলম্বিয়া বিশ্ববিদ্যালয়ের প্রভোস্ট মেরি কানিংহাম বয়েস বলেন যে তিনি বিশ্ববিদ্যালয় শ্রমিক বিরোধ সমাধানের জন্য আলোচনায় অংশ নিতে ইচ্ছুক এবং মধ্যস্থতার প্রতি তার সমর্থন পুনর্ব্যক্ত করেন। যদিও ইউনিয়ন প্রস্তাবটি প্রত্যাখ্যান করেছিল। এই সিদ্ধান্তটি পূর্ববর্তী ধর্মঘটে মধ্যস্থতার ব্যবহারের কারণে নেওয়া হয়েছিল, যেখানে ইউনিয়ন সদস্যরা মধ্যস্থতার সাহায্যে তৈরি প্রস্তাবটি প্রত্যাখ্যান করেছিলেন। ২২ নভেম্বর, ইউনিয়ন বিশ্ববিদ্যালয় প্রশাসনের সাথে মধ্যস্থতা করতে সম্মত হয়। তবে শর্ত দেয়া হয় যে পূর্ববর্তী মধ্যস্থতার মতো হওয়া ঘটনাবলি এড়াতে, মধ্যস্থতা আলোচনা সকল ইউনিয়ন সদস্যের জন্য উপলব্ধ থাকবে এবং মধ্যস্থতা প্রক্রিয়া জুড়ে ধর্মঘট অব্যাহত থাকবে। ধর্মঘট চালিয়ে যাওয়ার এই সিদ্ধান্তটি ইউনিয়নের প্রায় ৯০ শতাংশ সদস্যের দ্বারা অনুমোদিত হয়। ফলে, ডিসেম্বর মাস পর্যন্ত ইউনিয়নটি বেশ কয়েকটি বৃহৎ আকারের সমাবেশ এবং মিছিল চালিয়ে যায়। নিউ ইয়র্ক স্টেট পাবলিক এমপ্লয়মেন্ট রিলেশনস বোর্ডের একজন সালিসকারী কেভিন ফ্লানিগানকে ইউনিয়ন এবং বিশ্ববিদ্যালয়ের মধ্যে মধ্যস্থতাকারী হিসেবে নির্বাচিত করা হয়েছিল। ১ ডিসেম্বরে, কলম্বিয়ার মানবসম্পদ অফিস সমস্ত ছাত্র কর্মীদের কাছে একটি নোটিশ পাঠায়। নোটিশে বলা হয় যে,\" ১০ ডিসেম্বরের মধ্যে কাজে ফিরে না আসলে বসন্তের জন্য বেতন নাও পেতে পারে\"। এটি ছিল জাতীয় শ্রম সম্পর্ক আইনের লঙ্ঘন করে একটি অবৈধ হুমকি। কারণ জাতীয় শ্রম সম্পর্ক আইনে বলা হয়েছে যে অন্যায্য শ্রম অনুশীলন ধর্মঘটে, \"ধর্মঘটকারীদের বরখাস্ত করা যাবে না বা স্থায়ীভাবে প্রতিস্থাপন করা যাবে না।\" এর প্রতিক্রিয়ায়, এস ডব্লিউ সি ৮ ডিসেম্বর কলম্বিয়ার মর্নিংসাইড ক্যাম্পাসে একটি কঠোর পিকেটিংয়ের আয়োজন করে। এর অংশ হিসেবে, কর্মব্যস্ত সময়ে ক্যাম্পাসের সকল প্রবেশপথে কঠোর পিকেটিং চালিয়ে ক্যাম্পাসটি বন্ধ করে দেওয়া হয়েছিল। ১০ ডিসেম্বর, ধর্মঘটের ফলে ক্ষতিগ্রস্ত স্নাতক শিক্ষার্থীদের সাহায্য করার জন্য বিশ্ববিদ্যালয়টি ক্লাস ক্রেডিট নীতিতে পরিবর্তন ঘোষণা করেছিল। ডিসেম্বরের শেষের দিকে, স্পেক্টেটর স্নাতক ছাত্রদের এই ধর্মঘটকে \"দেশের বৃহত্তম ধর্মঘট\" বলে অভিহিত করেছিল। ২২শে ডিসেম্বর, বিশ্ববিদ্যালয়টি ইউনিয়নের কাছে চুক্তির বিষয়ে তাদের \"চূড়ান্ত প্রস্তাব\" জমা দেয়। পরের দিন দ্য ওয়াল স্ট্রিট জার্নালে  প্রকাশিত সম্পাদকের কাছে লেখা একটি চিঠিতে, প্রোভোস্ট বয়েস বলেছিলেন যে \"এই প্রস্তাবটি যে কোনও মার্কিন বিশ্ববিদ্যালয়ে কার্যকর সবচেয়ে উদার নীতি\"। তবে, প্রস্তাবের কিছু শর্তাবলী, যেমন সমস্ত ইউনিয়ন সদস্যকে লিঁয়াজো ইউনিটের সদস্য হিসেবে স্বীকৃতি দিতে ব্যর্থতা ইত্যাদি বিষয় নিয়ে ইউনিয়নের সাথে মতবিরোধের কারণে, আলোচনা অব্যাহত ছিল। ৩১শে ডিসেম্বর, ইউনিয়ন এবং বিশ্ববিদ্যালয় প্রশাসন আরেকটি আলোচনার অধিবেশনে অংশ নেয় যেখানে ইউনিয়ন মুদ্রাস্ফীতির সীমার নিচে বৃদ্ধি এবং পরবর্তী চার বছর ধরে আর কোনও ধর্মঘট না করার চুক্তির প্রস্তাব করে। এর বিপরীতে, ইউনিয়নটি অস্থায়ী কর্মীদের এসডব্লিউসি-তে যোগদান করতে দিবে কিনা এ বিষয়ে বিশ্ববিদ্যালয়কে সিদ্ধান্ত নেওয়ার সুযোগ দেবে। তবে, বিশ্ববিদ্যালয়টি বিশ্ববিদ্যালয়ে কর্মসংস্থানের একটি উন্মুক্ত দোকান মডেলের জন্য আরও জোর দিয়েছিল, যা এসডব্লিউসি প্রত্যাখ্যান করেছিল কারণ চুক্তিটি ইউনিয়নের ক্ষমতার উপর প্রভাব ফেলবে বলে মনে করা হচ্ছিল। ২০২২ সালের ৭ জানুয়ারী, এসডব্লিউসি ঘোষণা করে যে তারা বিশ্ববিদ্যালয়ের সাথে একটি অস্থায়ী চুক্তিতে পৌঁছেছে। একইদিনে একটি ভোটাভুটিতে ৯৩.৫ শতাংশ ইউনিয়ন সদস্য সেদিন দুপুরেই ধর্মঘট প্রত্যাহারের পক্ষে ভোট দেন। বিশ্ববিদ্যালয়ের সাথে করা চুক্তিতে ইউনিয়নের জন্য ৩০ শতাংশ পর্যন্ত বর্ধিত মজুরি (পূর্ববর্তীকালীন মজুরি বৃদ্ধি সহ), বিশ্ববিদ্যালয় থেকে পূর্ণ ইউনিয়ন স্বীকৃতি এবং বৈষম্য বা হয়রানির দাবির ক্ষেত্রে ইউনিয়ন সদস্যদের সালিশ এবং মধ্যস্থতা পরিষেবায় প্রবেশাধিকারের মতো বিধান অন্তর্ভুক্ত ছিল। উপরন্তু, বিশ্ববিদ্যালয়টি দাঁতের স্বাস্থ্য বীমা প্রদান, শিশু পরিচর্যার ভাতা বৃদ্ধি এবং $৩,০০,০০০ জরুরি স্বাস্থ্য তহবিল তৈরির মাধ্যমে স্বাস্থ্যসেবা এবং শিশু পরিচর্যার কভারেজ সম্প্রসারণ করবে। বিনিময়ে, ইউনিয়ন বিশ্ববিদ্যালয়ের বিরুদ্ধে দায়ের করা তিনটি অন্যায্য শ্রম অনুশীলনের অভিযোগ প্রত্যাহার করতে সম্মত হয়। চুক্তিটি চার বছরের জন্য স্থায়ী হবে এবং ২০২৫ সালের বসন্তে আরেকটি চুক্তির জন্য আলোচনার সময় নির্ধারণ করা হয়েছে। চুক্তির ঘোষণার পর, ইউনিয়ন সদস্যদের চুক্তির শর্তাবলী নিয়ে আলোচনা করার সুযোগ করে দেওয়ার জন্য বেশ কয়েকটি টাউন হল এবং অন্যান্য কিছু জায়গায় তথ্য অধিবেশনের আয়োজন করে। এই আলোচনার পর ২২ জানুয়ারী থেকে ২৭ জানুয়ারী পর্যন্ত ভোটগ্রহণ অনুষ্ঠিত হয়। চুক্তিটি অনুমোদিত হয়েছে কিনা, ২৮ জানুয়ারী সে সম্পর্কে একটি ঘোষণা দেবার কথা ছিল। চুক্তি সম্পর্কে বলতে গিয়ে, প্রভোস্ট বয়েস বলেন যে তিনি আশাবাদী যে বসন্তকালীন ২০২২ সেমিস্টার (যা ১৮ জানুয়ারী থেকে শুরু হওয়ার কথা) স্বাভাবিকভাবে এবং শ্রম ধর্মঘটের বাধা ছাড়াই চলবে। ২৮শে জানুয়ারী, ইউনিয়ন জানায় যে চুক্তিটি অনুমোদনের পক্ষে ২,০৯৯ জন ভোট দিয়েছেন এবং ৫১ জন বিপক্ষে ভোট দিয়েছেন। এরই পরিপ্রেক্ষিতে ইউনিয়ন চুক্তিটি অনুমোদন করেছিল। এর মাধ্যমে ২০২১-২০২২ সালের কলাম্বিয়া বিশ্ববিদ্যালয়ের ধর্মঘট সমাপ্ত হয়েছিল।\n\n\n== আরও দেখুন ==\n\nনিউ ইয়র্ক শহরে কোভিড-১৯ মহামারি\nশিক্ষার উপর কোভিড-১৯ মহামারীর প্রভাব\nকোভিড-১৯ মহামারীর সময় ধর্মঘট\n\n\n== তথ্যসূত্র =="}