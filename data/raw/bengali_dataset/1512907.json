{"pageid": 1512907, "title": "রুশ ফেডারেশনের সামরিক ইতিহাস", "url": "https://bn.wikipedia.org/wiki?curid=1512907", "content": "রুশ ফেডারেশনের সামরিক ইতিহাস শুরু হয় সোভিয়েত ইউনিয়নের বিলুপ্তির পর রুশ সশস্ত্র বাহিনী গঠনের মাধ্যমে। এরপর রাশিয়া বিভিন্ন পরবর্তী সোভিয়েত সংঘাতে জড়িয়ে পড়ে। এর মধ্যে ১৯৯০ সালে শুরু হওয়া ট্রান্সনিস্ট্রিয়ার চলমান যুদ্ধ অন্যতম। ১৯৯০-এর দশকের শেষ ও ২০০০-এর দশকে রাশিয়ার সামরিক বাহিনীতে বিভিন্ন সংস্কার আনা হয়। সাম্প্রতিক সময়ে, রুশ বাহিনী ২০০৮ সালে জর্জিয়ায় ও ২০১৪ এবং ২০২২ সালে ইউক্রেনে আক্রমণ চালায়। এছাড়া, ২০১৫ সালে তারা সিরীয় গৃহযুদ্ধে হস্তক্ষেপ করে।\n\n\n== রুশ সশস্ত্র বাহিনীর উৎপত্তি ==\n\nসোভিয়েত ইউনিয়ন আনুষ্ঠানিকভাবে ২৫ ডিসেম্বর ১৯৯১ সালে ভেঙে যায়। পরের বছর এর ঐক্য বজায় রাখা এবং একে স্বাধীন রাষ্ট্রগুলোর কমনওয়েলথের যৌথ সশস্ত্র বাহিনী (সিআইএস) হিসেবে রূপান্তরিত করার বিভিন্ন প্রচেষ্টা ব্যর্থ হয়। সময়ের সঙ্গে সঙ্গে, নতুন স্বাধীন রাষ্ট্রগুলোর ভেতরে অবস্থান করা কিছু সামরিক ইউনিট তাদের নতুন জাতীয় সরকারের প্রতি আনুগত্য প্রকাশ করে। একইসঙ্গে, স্বাধীন রাষ্ট্রগুলোর মধ্যে বিভিন্ন চুক্তির মাধ্যমে সামরিক সম্পদ ভাগ করে নেওয়া হয়। বেলোভেজা চুক্তি স্বাক্ষরের পর, ২১ ডিসেম্বর ১৯৯১ সালে কাজাখস্তানে অনুষ্ঠিত এক সম্মেলনে নবগঠিত সিআইএস-এর দেশগুলো একটি প্রোটোকল স্বাক্ষর করে। এর মাধ্যমে বিমান বাহিনীর মার্শাল ইভগেনি শাপোশনিকভ-কে অস্থায়ীভাবে প্রতিরক্ষা মন্ত্রী এবং সশস্ত্র বাহিনীর সর্বাধিনায়ক হিসেবে নিয়োগ দেওয়া হয়। এতে কৌশলগত পারমাণবিক বাহিনীর নেতৃত্বও অন্তর্ভুক্ত ছিল। ১৪ ফেব্রুয়ারি ১৯৯২ সালে শাপোশনিকভ আনুষ্ঠানিকভাবে সিআইএস সশস্ত্র বাহিনীর সর্বাধিনায়ক বা প্রধান কমান্ডার নিযুক্ত হন।\n১৬ মার্চ ১৯৯২ সালে, বরিস ইয়েলৎসিনের এক ডিক্রির মাধ্যমে রাশিয়ান ফেডারেশনের সশস্ত্র বাহিনী গঠিত হয়। একইসঙ্গে, মিত্র বাহিনীর উচ্চ কমান্ডের পরিচালনাধীন প্রতিরক্ষা মন্ত্রণালয় প্রতিষ্ঠিত হয়, যার নেতৃত্বে ছিলেন রাষ্ট্রপতি। অবশেষে, ৭ মে ১৯৯২ সালে ইয়েলৎসিন এক আদেশে রাশিয়ার সশস্ত্র বাহিনী আনুষ্ঠানিকভাবে প্রতিষ্ঠা করেন এবং নিজেই সর্বাধিনায়কের দায়িত্ব গ্রহণ করেন। মে ১৯৯২ সালে, জেনারেল কর্নেল পাভেল গ্রাচেভ প্রতিরক্ষা মন্ত্রী নিযুক্ত হন এবং দায়িত্ব গ্রহণের পর রাশিয়ার প্রথম সেনাবাহিনীর জেনারেল উপাধি লাভ করেন। এই সময়ের কাছাকাছি, শাপোশনিকভ এবং তার সীমিত সংখ্যক সহকর্মীদের সিআইএস সশস্ত্র বাহিনীর সদর দপ্তর থেকে সরিয়ে দেওয়া হয়। তাদের জন্য মস্কোর উত্তর প্রান্তে, ওয়ারশ চুক্তির পুরাতন সদর দপ্তরের ভবনে নতুন অফিস বরাদ্দ করা হয় (প্রস্পেক্ট মিরা অঞ্চলে)। শীঘ্রই শাপোশনিকভের স্টাফ দুর্বল হয়ে পড়ে, কারণ নতুন রাষ্ট্রগুলোর কর্তৃপক্ষ তাদের নিজস্ব সশস্ত্র বাহিনীর ওপর নিয়ন্ত্রণ প্রতিষ্ঠা করতে শুরু করে। ১৫ জুন ১৯৯৩ সালে, তার দপ্তর বিলুপ্ত করা হয় এবং এর পরিবর্তে একটি সীমিত পরিসরের যৌথ সামরিক সমন্বয় কমিটি গঠন করা হয়। শাপোশনিকভ পদত্যাগ করেন এবং তার স্থলাভিষিক্ত হন কর্নেল জেনারেল ভিক্টর সামসোনভ, যিনি অক্টোবর ১৯৯৬ পর্যন্ত দায়িত্ব পালন করেন। সেনাবাহিনীর জেনারেল ভ্লাদিমির ইয়াকোভলেভ (জেনারেল) সম্ভবত জুন ২০০১ সালে চিফ অফ স্টাফের দায়িত্ব গ্রহণ করেন। পরবর্তী কয়েক বছরে, রুশ বাহিনী মধ্য ও পূর্ব ইউরোপ থেকে সরে দাঁড়ায়। তারা কিছু নতুন স্বাধীনতা পাওয়া সাবেক সোভিয়েত প্রজাতন্ত্র থেকেও প্রত্যাহার করে। তবে বেশিরভাগ জায়গায় এই প্রক্রিয়া শান্তিপূর্ণভাবে সম্পন্ন হলেও, কিছু বিতর্কিত এলাকায় রুশ সশস্ত্র বাহিনী রয়ে যায়। এর মধ্যে ছিল সেভাস্তোপোল নৌঘাঁটি (ক্রিমিয়া), আবখাজিয়া, দক্ষিণ ওসেটিয়া এবং ট্রান্সনিস্ট্রিয়া। এছাড়া, রুশ সশস্ত্র বাহিনীর বিদেশে একাধিক ঘাঁটি রয়েছে, বিশেষত সাবেক সোভিয়েত প্রজাতন্ত্রগুলোর ভূখণ্ডে। নভেম্বর ১৯৯৩ সালে ঘোষিত নতুন সামরিক নীতিতে পরোক্ষভাবে স্বীকার করা হয় যে, সোভিয়েত যুগের বিশাল সামরিক শক্তি সংকুচিত হয়ে আঞ্চলিক সামরিক শক্তিতে পরিণত হয়েছে। নতুন এই সামরিক নীতির সবচেয়ে উদ্বেগজনক দিকগুলোর মধ্যে ছিল— সাবেক সোভিয়েত প্রজাতন্ত্রগুলোর সার্বভৌমত্ব উপেক্ষা করার অধিকার দাবি করা এবং যখন ও যেখানে প্রয়োজন, সেখানে রাশিয়ার হস্তক্ষেপের নীতি। এতে ইঙ্গিত দেওয়া হয় যে, রুশ সেনাবাহিনী, এমনকি হয়তো রুশ সরকার ও জনগণও, এই নতুন স্বাধীন রাষ্ট্রগুলোর পূর্ণ স্বাধীনতা মেনে নিতে প্রস্তুত নয়।\nনতুন সামরিক নীতির বিভিন্ন দিক থেকে বোঝা যায় যে, “সশস্ত্র বাহিনী তাদের নিজস্ব প্রয়োজন অনুযায়ী ব্যয় চালিয়ে যাবে, অর্থনীতির সামর্থ্যের ভিত্তিতে নয়।” এই নীতির মূল লক্ষ্য ছিল আঞ্চলিক সংঘাতের আশঙ্কাকে গুরুত্ব দেওয়া এবং একটি ছোট, হালকা, অধিক পেশাদার ও দ্রুত মোতায়েনযোগ্য রুশ সেনাবাহিনী গঠন করা। তবে, এই রূপান্তর বাস্তবায়ন অত্যন্ত কঠিন প্রমাণিত হয়।\n\n\n== সোভিয়েত-পশ্চাতবর্তী সংঘর্ষ, ১৯৯০-২০০০ ==\n\n\n=== দক্ষিণের যুদ্ধসমূহ, ১৯৯০–১৯৯২ ===\n\nসোভিয়েত ইউনিয়ন ভেঙে যাওয়ার পর, বরিস ইয়েলৎসিন পশ্চিমা দেশগুলোর সঙ্গে অংশীদারিত্ব গড়ে তোলার চেষ্টা করেন। নতুন সামরিক নীতিতে বৈশ্বিক আধিপত্যের পরিবর্তে আঞ্চলিক শক্তি হিসেবে প্রতিষ্ঠার ওপর গুরুত্ব দেওয়া হয়। এই সময়ে রুশ সেনারা বেশ কয়েকটি সংঘর্ষে জড়িয়ে পড়ে, যা \"দক্ষিণের যুদ্ধ\" নামে পরিচিত। এসব সংঘর্ষের মধ্যে ছিল ট্রান্সনিস্ট্রিয়া, দক্ষিণ ওসেটিয়া, আবখাজিয়া, তাজিকিস্তান এবং দাগেস্তান অঞ্চলের সশস্ত্র লড়াই।\nট্রান্সনিস্ট্রিয়া যুদ্ধ শুরু হয় ১৯৯০ সালের ২ নভেম্বর, ডুবাসারি শহরে। একপক্ষে ছিল ট্রান্সনিস্ট্রিয়ার (পিএমআর) পক্ষে থাকা বাহিনী, যার মধ্যে ট্রান্সনিস্ট্রিয়ান রিপাবলিকান গার্ড, মিলিশিয়া এবং কসাক যোদ্ধাদের দল অন্তর্ভুক্ত ছিল। তাদেরকে রাশিয়ার ১৪তম গার্ডস আর্মির কিছু ইউনিট সমর্থন দেয়। অন্যদিকে ছিল মলদোভান বাহিনী, যেখানে মলদোভান সেনা ও পুলিশ সদস্যরা ছিল। যদিও রুশ সেনাবাহিনী আনুষ্ঠানিকভাবে নিরপেক্ষ থাকার কথা ঘোষণা করেছিল, তবু অনেক রুশ কর্মকর্তা গোপনে প্রিদনেস্ত্রোভিয়ান মলদোভান প্রজাতন্ত্র (পিএমআর)-এর প্রতি সহানুভূতি দেখান। এমনকি কিছু কর্মকর্তা ট্রান্সনিস্ট্রিয়ার পক্ষে যোগও দেন। রুশ সেনাবাহিনীর পারকানি অঞ্চলের স্যাপার ব্যাটালিয়ন, জেনারেল বুটকেভিচের নেতৃত্বে, ট্রান্সনিস্ট্রিয়ার পক্ষে চলে যায়। পরে এই ব্যাটালিয়ন ডুবাসারি, গুরা বাকুলুই-বাচিওক এবং কোশনিটসার সেতুগুলো ধ্বংস করে। মলদোভান বাহিনী পারকানি গ্রামে বিমান হামলা চালায় এবং রুশ বাহিনীর অবস্থান লক্ষ্য করে গোলাবর্ষণ করে। এতে কেবল ট্রান্সনিস্ট্রিয়ান বাহিনীর সঙ্গেই নয়, রুশ বাহিনীর সঙ্গেও সরাসরি সংঘর্ষ বাধে।\nদক্ষিণ ওসেটিয়া যুদ্ধ (১৯৯১-১৯৯২) সংঘটিত হয় জর্জিয়ার সরকারি বাহিনী ও জাতিগত জর্জিয়ান মিলিশিয়াদের সঙ্গে দক্ষিণ ওসেটিয়ান বিচ্ছিন্নতাবাদী বাহিনী ও রাশিয়ার মধ্যে।\n\n\n=== ১৯৯৩ সালের রুশ সংবিধানগত সংকট ===\n\n১৯৯৩ সালের রুশ সংবিধানগত সংকট ছিল একটি রাজনৈতিক অচলাবস্থা, যা রুশ প্রেসিডেন্ট বরিস ইয়েলতসিন এবং রাশিয়ার সুপ্রিম সোভিয়েত-এর মধ্যে সংঘটিত হয়। এই সংকট সামরিক শক্তি প্রয়োগের মাধ্যমে সমাধান করা হয়। প্রেসিডেন্ট ও সংসদের মধ্যে সম্পর্ক অনেক দিন ধরেই অবনতি হচ্ছিল। এই ক্ষমতার দ্বন্দ্ব চূড়ান্ত পর্যায়ে পৌঁছায় ২১ সেপ্টেম্বর ১৯৯৩ সালে, যখন প্রেসিডেন্ট ইয়েলতসিন দেশটির সর্বোচ্চ সংস্থা (জনপ্রতিনিধিদের কংগ্রেস) এবং সংসদ (সুপ্রিম সোভিয়েত) বিলুপ্ত করার ঘোষণা দেন। যদিও সংবিধান অনুযায়ী প্রেসিডেন্টের এ ধরনের ক্ষমতা ছিল না। ইয়েলতসিন এই সিদ্ধান্তের যৌক্তিকতা ব্যাখ্যা করতে ১৯৯৩ সালের এপ্রিলের গণভোটের ফলাফলের দোহাই দেন। এর জবাবে, সংসদ প্রেসিডেন্টের এই সিদ্ধান্তকে অবৈধ ঘোষণা করে, ইয়েলতসিনকে অভিশংসিত করে এবং আলেকজান্ডার রুৎসকয়-কে কার্যকরী রুশ প্রেসিডেন্ট হিসেবে ঘোষণা করে। ৩ অক্টোবর, বিক্ষোভকারীরা সংসদের চারপাশে থাকা মিলিশিয়া ব্যারিকেড সরিয়ে ফেলে। তাদের নেতাদের আহ্বানে, তারা মেয়রের দপ্তর দখল করে এব ওস্তানকিনো টেলিভিশন কেন্দ্র দখলের চেষ্টা চালায়। প্রথমে নিরপেক্ষ থাকার ঘোষণা দিলেও, সেনাবাহিনী প্রেসিডেন্ট ইয়েলতসিনের আদেশে ৪ অক্টোবর ভোরে সুপ্রিম সোভিয়েত ভবন-এ অভিযান চালায় এবং প্রতিরোধের নেতাদের গ্রেপ্তার করে। সংকট যখন চূড়ান্ত পর্যায়ে পৌঁছায়, তখন অনেকেই মনে করছিলেন যে রাশিয়া গৃহযুদ্ধের দ্বারপ্রান্তে পৌঁছে গেছে।\nএই দশ দিনের সংঘাত মস্কোর ইতিহাসে রাস্তায় সংঘটিত সবচেয়ে প্রাণঘাতী লড়াই হিসেবে বিবেচিত হয়, যা রুশ বিপ্লবের পর এত বড় আকারে আর ঘটেনি।\n\n\n=== প্রথম চেচেন যুদ্ধ, ১৯৯৪–১৯৯৬ ===\n\nপ্রথম চেচেন যুদ্ধ ছিল ইচকেরিয়ার চেচেন প্রজাতন্ত্রের রাশিয়ার বিরুদ্ধে বিদ্রোহ, যা ডিসেম্বর ১৯৯৪ থেকে আগস্ট ১৯৯৬ পর্যন্ত সংঘটিত হয়। এই যুদ্ধের আগে রাশিয়া ইচকেরিয়ার সরকারকে গোপনে উৎখাত করার চেষ্টা করেছিল ১৯৯৪-১৯৯৫ সালের প্রথম দফার অভিযানের পর গ্রোজনির যুদ্ধ ভয়াবহ রূপ নেয়। এরপর রুশ ফেডারেল বাহিনী চেচনিয়ার পার্বত্য এলাকাগুলো দখল করার চেষ্টা করে। কিন্তু চেচেনদের গেরিলা যুদ্ধ এবং সমতল অঞ্চলে চালানো হামলার কারণে তারা পিছিয়ে পড়ে। যদিও রাশিয়ার হাতে বিশাল পরিমাণ অস্ত্রশক্তি, জনবল, যুদ্ধাস্ত্র, তোপ], যুদ্ধযান, বিমান হামলা এবং বিমান সহায়তা ছিল, তবুও চেচেন প্রতিরোধ তাদের অগ্রযাত্রা ব্যাহত করে। ফলে ফেডারেল বাহিনীর মধ্যে ব্যাপক মনোবল ভঙ্গ ঘটে এবং রাশিয়ার জনগণের বিরোধিতা ক্রমশ তীব্র হয়। এই পরিস্থিতিতে, বরিস ইয়েলতসিনের সরকার ১৯৯৬ সালে চেচেনদের সঙ্গে যুদ্ধবিরতি ঘোষণা করে এবং এক বছর পর একটি শান্তিচুক্তি স্বাক্ষরিত হয়। রাশিয়ার সরকারি হিসাব অনুযায়ী, এই যুদ্ধে ৫,৭৩২ জন রুশ সেনা নিহত হয়। তবে বিভিন্ন সূত্র বলছে, প্রকৃত সংখ্যা ৩,৫০০ থেকে ৭,৫০০ বা সম্ভবত ১৪,০০০ পর্যন্ত হতে পারে। চেচেন বাহিনীর হতাহতের সঠিক পরিসংখ্যান জানা যায়নি। তবে বিভিন্ন সূত্র অনুযায়ী, প্রায় ৩,০০০ থেকে ১৭,৩৯১ জন চেচেন যোদ্ধা নিহত বা নিখোঁজ হয়।\nসাধারণ নাগরিকদের ক্ষয়ক্ষতি ছিল ভয়াবহ। বিভিন্ন অনুমান অনুযায়ী, অন্তত ৩০,০০০ থেকে ১,০০,০০০ মানুষ নিহত হয় এবং ২,০০,০০০-এর বেশি আহত হয়। এছাড়া, এই সংঘাতের ফলে ৫,০০,০০০-এর বেশি মানুষ বাস্তুহারা হয়। পুরো প্রজাতন্ত্রজুড়ে বহু শহর ও গ্রাম ধ্বংসস্তূপে পরিণত হয়। এই সংঘাতের ফলে চেচনিয়ায় বসবাসকারী অন্যান্য জাতিগোষ্ঠীর জনসংখ্যা ব্যাপকভাবে হ্রাস পায়। কারণ তারা সহিংসতা ও বৈষম্যের শিকার হয়েছিল।\n\n\n=== দ্বিতীয় চেচেন যুদ্ধ, ১৯৯৯–২০০০ ===\n\nদ্বিতীয় চেচেন যুদ্ধ ছিল চেচনিয়া ও উত্তর ককেশাসের সীমান্ত অঞ্চলে রাশিয়ান ফেডারেশন এবং চেচেন প্রজাতন্ত্র অব ইচকারিয়ার মধ্যে সংঘটিত একটি সশস্ত্র সংঘাত। এই যুদ্ধ ১৯৯৯ সালের আগস্ট থেকে ২০০০ সালের এপ্রিল পর্যন্ত চলে। ১৯৯৯ সালের আগস্টে, ইসলামপন্থী যোদ্ধারা চেচনিয়া থেক রাশিয়ার দাগেস্তান অঞ্চলে প্রবেশ করে। তারা এই অঞ্চলকে স্বাধীন রাষ্ট্র ঘোষণা করে এবং পবিত্র যুদ্ধের ডাক দেয়। যুদ্ধের শুরুর পর্যায়ে, রাশিয়ান সামরিক বাহিনী ও রুশপন্থী চেচেন প্যারামিলিটারি বাহিনী চেচেন বিচ্ছিন্নতাবাদীদের সঙ্গে সরাসরি সংঘর্ষে জড়িয়ে পড়ে। ১৯৯৯ সালের ডিসেম্বর থেকে ২০০০ সালের ফেব্রুয়ারি পর্যন্ত দীর্ঘ শীতকালীন অবরোধের পর তারা চেচেন রাজধানী গ্রোজনি দখল করে।\nমে ২০০০ সালে রাশিয়া চেচনিয়ার ওপর সরাসরি শাসন প্রতিষ্ঠা করে। তবে চেচেন বিদ্রোহীরা উত্তর ককেশাসজুড়ে প্রতিরোধ অব্যাহত রাখে। তারা রুশ বাহিনীর ওপর গুরুতর আঘাত হানে এবং চেচনিয়ার ওপর রাশিয়ার রাজনৈতিক নিয়ন্ত্রণকে চ্যালেঞ্জ জানায়। উভয় পক্ষই বেসামরিক জনগণের ওপর হামলা চালায়। দ্বিতীয় চেচেন যুদ্ধের অপরাধ ও সন্ত্রাসবাদ আন্তর্জাতিক মহলে নিন্দিত হয়। ২০০০ সালের মাঝামাঝি সময়ে, রুশ সরকার চেচনিয়ায় সামরিক দায়িত্বের কিছু অংশ রুশপন্থী চেচেন বাহিনীর হাতে তুলে দেয়। ২০০২ সালের এপ্রিলে সামরিক অভিযান আনুষ্ঠানিকভাবে সমাপ্ত ঘোষণা করা হয়। এরপর মাঠপর্যায়ের অভিযানগুলোর সমন্বয়ের দায়িত্ব প্রথমে ফেডারেল নিরাপত্তা সংস্থা এবং ২০০৩ সালের গ্রীষ্মে স্বরাষ্ট্র মন্ত্রণালয়ের হাতে ন্যস্ত করা হয়। ১৬ এপ্রিল ২০০৯ সালে, চেচনিয়ায় সন্ত্রাসবিরোধী অভিযান আনুষ্ঠানিকভাবে সমাপ্ত ঘোষণা করা হয়।\nএই সংঘাতে ঠিক কতজন মারা গেছে, তা নিশ্চিতভাবে জানা যায় না। রাশিয়ার সরকারি হিসাব অনুযায়ী, প্রায় ৭,৫০০ জন নিহত হয়েছে। তবে রাশিয়ার সৈনিকদের মায়েদের কমিটি দাবি করেছে যে, নিহতের সংখ্যা প্রায় ১৪,০০০। অন্যদিকে, অনানুষ্ঠানিক সূত্রগুলো বলছে, মৃত বা নিখোঁজের সংখ্যা ২৫,০০০ থেকে ৫০,০০০ পর্যন্ত হতে পারে, যার অধিকাংশই চেচেন সাধারণ জনগণ।\n\n\n== সংস্কার ==\n..১৯৯১ সালে রাশিয়া এমন একটি সামরিক ব্যবস্থা উত্তরাধিকারসূত্রে পেয়েছিল, যা সোভিয়েত যুগের আগের সময় থেকে চলে আসছিল। এটি মূলত ছিল বাধ্যতামূলক সামরিক প্রশিক্ষণ এবং ব্যাপক জনশক্তি সমাবেশের ওপর নির্ভরশীল। এই ব্যবস্থার প্রধান বৈশিষ্ট্যগুলোর মধ্যে ছিল বিশাল এক স্থায়ী সেনাবাহিনী, নিম্নস্তরের কোনো পেশাদার সৈনিক শ্রেণির  ছাড়া অনুপস্থিতি, গভীরভাবে প্রোথিত সংগঠনগত দুর্নীতি, বর্বর ও প্রথাসিদ্ধ নির্যাতন (দেদোভশ্চিনা), অফিসারদের সঙ্গে সৈনিকদের সম্পর্ক যা অনেকটা প্রভু ও দাসের মতো ছিল, এবং অত্যন্ত কঠোর ও কেন্দ্রীয়ভাবে নিয়ন্ত্রিত পরিকল্পনা ও কমান্ড কাঠামো। \n১৯৯২ থেকে ১৯৯৬ সাল পর্যন্ত প্রতিরক্ষা মন্ত্রী পাভেল গ্রাচেভ দায়িত্বে থাকলেও উল্লেখযোগ্য কোনো সামরিক সংস্কার হয়নি। যদিও আরও বেশি মোবাইল বাহিনী গঠনের পরিকল্পনা ছিল। তবে, গ্রাউন্ড ফোর্সের ক্ষেত্রে ডিভিশনের তুলনায় ব্রিগেডের সংখ্যা উল্লেখযোগ্যভাবে বৃদ্ধি পায়। পরবর্তী প্রতিরক্ষা মন্ত্রী রোডিওনভ (দায়িত্বকাল ১৯৯৬–১৯৯৭) যথেষ্ট দক্ষতা সম্পন্ন ছিলেন, তবে তিনি দীর্ঘস্থায়ী সংস্কার করতে পারেননি। দায়িত্ব গ্রহণের শুরুতে তিনি মনে করতেন যে, সেনাবাহিনীকে রাষ্ট্রের প্রয়োজন অনুসারে মানিয়ে নিতে হবে। কিন্তু পরবর্তীতে তিনি এই অবস্থান থেকে সরে আসেন এবং বলেন, \"সমাজের সমস্যা সমাধানের জন্য সেনাবাহিনীর মতো রাষ্ট্রের প্রধান স্তম্ভকে দুর্বল করা চলবে না।\" এই মনোভাবের কারণেই শেষ পর্যন্ত তিনি বরখাস্ত হন।\nকেবলমাত্র প্রতিরক্ষা মন্ত্রী ইগর সেরগেয়েভ (দায়িত্বকাল ১৯৯৭–২০০১) কিছু সীমিত সংস্কার কার্যকর করতে সক্ষম হন। তবে, তার সংস্কার মূলত স্ট্র্যাটেজিক রকেট ফোর্সেস-এর ওপর কেন্দ্রীভূত ছিল। তৎকালীন সময়ে, যখন তেল ও গ্যাসের দাম রেকর্ড পরিমাণ নিম্ন পর্যায়ে ছিল, রাশিয়া তার সামরিক বাহিনীকে পুরোপুরি পেশাদার করার মতো অর্থনৈতিক সক্ষমতা রাখত না। এমনকি সাইবেরিয়ায় রুশ সেনাদের পশুখাদ্য খেতে বাধ্য করা হতো, আর অর্থের বিনিময়ে তারা সামরিক সরঞ্জাম, এমনকি অস্ত্রও বিক্রি করত।\n\n\n=== ১৯৯৭–১৯৯৮ সালের সামরিক সংস্কার ===\nএই সংস্কারের মাধ্যমে দুটি শ্রেণির সামরিক ইউনিট গঠন করা হয়েছিল ১. যুদ্ধকালীন মান অনুযায়ী পরিচালিত স্থায়ী যুদ্ধ প্রস্তুতি ইউনিট; ২. শান্তিকালীন মান অনুযায়ী পরিচালিত স্বল্প জনবলসম্পন্ন ইউনিট (যা যুদ্ধকালীন মানের ৩০-৭০% জনবল নিয়ে গঠিত)। তবে, ২০০৩ সালের মধ্যে, এমনকি স্থায়ী যুদ্ধ প্রস্তুতি ইউনিটগুলোরও তাদের কার্যক্রম সঠিকভাবে পরিচালনার জন্য অতিরিক্ত সম্পদের প্রয়োজন হয়েছিল। অন্য ইউনিটগুলোকে অস্ত্র ও সামরিক সরঞ্জাম সংরক্ষণ কেন্দ্র  হিসেবে রূপান্তর করা হয়। স্পেস ফোর্স-কেস্ট্র্যাটেজিক রকেট ফোর্সের সঙ্গে একীভূত করা হয়। স্পেস মিসাইল ডিফেন্স ফোর্সকে এয়ার ডিফেন্স ফোর্স থেকে বিচ্ছিন্ন করে স্ট্র্যাটেজিক রকেট ফোর্সের অধীনে নিয়ে আসা হয়।\nএয়ার ডিফেন্স ফোর্সের বাকি অংশকে এয়ার ফোর্সের সঙ্গে একীভূত করা হয়। ট্রান্সবাইক্যাল মিলিটারি ডিস্ট্রিক্ট বাতিল করা হয় এবং এর অঞ্চল সাইবেরিয়ান মিলিটারি ডিস্ট্রিক্ট ও ফার ইস্টার্ন মিলিটারি ডিস্ট্রিক্টের মধ্যে ভাগ করে দেওয়া হয়। কিছু সামরিক একাডেমি বন্ধ করে দেওয়া হয়। সামরিক কর্মীর মোট সংখ্যা কমিয়ে ১২ লাখে নামিয়ে আনা হয়। স্বেচ্ছাসেবকদের সৈনিক এবং নন-কমিশনড অফিসার পদে নিয়োগের সুযোগ সৃষ্টি করা হলেও, বাস্তবে আগের মতোই এই পদগুলো আনুষ্ঠানিকভাবে নিয়োগপ্রাপ্ত সৈনিকদের মাধ্যমেই পূরণ করা হয়।\nএই সংগঠনতান্ত্রিক পরিবর্তনগুলোর অনেক কিছুই \"২০০৫ সাল পর্যন্ত সশস্ত্র বাহিনীর কাঠামোগত পরিকল্পনা\"-তে অন্তর্ভুক্ত করা হয়। সেপ্টেম্বর ২০০০ সালের এক প্রতিবেদনে উল্লেখ করা হয় যে, এই পরিকল্পনার মাধ্যমে উল্লেখযোগ্যভাবে সামরিক কর্মীদের সংখ্যা কমানো হয়েছে এবং পুনরায় স্থল বাহিনীর প্রধান কমান্ড প্রতিষ্ঠা করা হয়েছে।\n\n\n=== ২০০১–২০০৪ সালের সামরিক সংস্কার ===\n২০০১ সালে, ভ্লাদিমির পুতিন সের্গেই ইভানোভ-কে রাশিয়ার প্রতিরক্ষা মন্ত্রী হিসাবে নিয়োগ দেন। ইভানোভ সংস্কার কার্যক্রম শুরু করার উদ্যোগ নেন, যা ২০০৪ সালে সম্পন্ন হয়। শুধুমাত্র স্বেচ্ছাসেবকদের নিয়ে গঠিত স্থায়ী যুদ্ধ প্রস্তুত সামরিক ইউনিট তৈরি করা হয়, তবে নিয়োগপ্রথা বজায় রাখা হয়েছিল। পশ্চিমা বিশ্বের সঙ্গে নিরাপত্তা ইস্যুতে সমন্বয় সাধনের চেষ্টা করার একটি সময়কালের পর, ২০০৩ সালের মধ্যে রাশিয়ার প্রতিরক্ষা মন্ত্রণালয় সামরিক বাজেট চার গুণ বৃদ্ধি করে এবং একটি শ্বেতপত্র প্রকাশ করে যেখানে যুক্তরাষ্ট্রকে দেশের প্রধান নিরাপত্তা হুমকি হিসেবে উল্লেখ করা হয়। ২০০৮ সালের হিসাবে, রাশিয়ার সশস্ত্র বাহিনীতে ২০% স্থায়ী যুদ্ধ প্রস্তুত সামরিক ইউনিট ছিল, যা যুদ্ধকালীন মান অনুযায়ী পরিচালিত হতো। অন্যদিকে, ৮০% কাড্যার সামরিক ইউনিট ছিল, যা শান্তিকালীন মান অনুযায়ী পরিচালিত হতো।\n\n\n=== ২০০৮ সালের সামরিক সংস্কার ===\n\n২০০৮ সালের আগস্টে রুশ-জর্জিয়া যুদ্ধের পর স্পষ্ট হয়ে ওঠে যে রাশিয়ার সামরিক কাঠামোর আরও সংস্কার প্রয়োজন। ভ্লাদিমির শামানোভ উল্লেখ করেন যে ক্যাডার রেজিমেন্ট ও ডিভিশন, যা যুদ্ধের আগে সম্পদ সংগ্রহ ও মোতায়েনের জন্য তৈরি করা হয়েছিল, তা এক ধরণের ব্যয়বহুল অতীতের ধারা হয়ে দাঁড়িয়েছে। রুশ-জর্জিয়া যুদ্ধে রাশিয়ান বাহিনীর সামগ্রিক পারফরম্যান্স দুর্বল ও অপ্রত্যাশিত ছিল। তারা সমন্বয়ের অভাব, যান্ত্রিক ত্রুটি ও \"বন্ধুত্বপূর্ণ আগুন\"-এর (ফ্রেন্ডলি ফায়ার) মতো সমস্যার সম্মুখীন হয়। এর প্রতিক্রিয়ায়, \"নিউ লুক\" নামে একটি গুরুত্বপূর্ণ সংস্কার পরিকল্পনা ১৪ অক্টোবর ২০০৮ তারিখে প্রতিরক্ষা মন্ত্রী আনাতোলি সেরদিউকভ ঘোষণা করেন। ২০০৯ সালে এই সংস্কারের মূল কাঠামোগত পুনর্গঠন শুরু হয়।\nঅক্টোবর ২০০৮ সালে ঘোষিত সংস্কারের মূল উপাদানগুলোর মধ্যে ছিল ২০১২ সালের মধ্যে সশস্ত্র বাহিনীর সদস্যসংখ্যা এক মিলিয়নে কমিয়ে আনা (মূল পরিকল্পনা অনুযায়ী এটি ২০১৬ সালের জন্য নির্ধারিত ছিল); অফিসারদের সংখ্যা হ্রাস করা; ৬৫টি সামরিক বিদ্যালয়ের পরিবর্তে ১০টি \"ব্যবস্থাগত\" সামরিক প্রশিক্ষণ কেন্দ্রে অফিসার প্রশিক্ষণকে কেন্দ্রীভূত করা; কেন্দ্রীয় কমান্ডের আকার ছোট করা; লজিস্টিকস ও সহায়ক কাজে বেসামরিক কর্মীদের সম্পৃক্ত করা; ক্যাডার-শক্তি গঠনের বিলুপ্তি; রিজার্ভ বাহিনীর পুনর্গঠন; সেনাবাহিনীকে ব্রিগেড কাঠামোয় পুনর্বিন্যাস করা; এবং বিমান বাহিনীকে রেজিমেন্টভিত্তিক ব্যবস্থা থেকে এয়ার-বেস ব্যবস্থায় রূপান্তর করা।\nপ্রধান সাংগঠনিক পরিবর্তন ছিল চার-স্তরবিশিষ্ট অপারেশনাল কমান্ড শৃঙ্খল (সামরিক জেলা - সেনা - ডিভিশন - রেজিমেন্ট) থেকে তিন-স্তরবিশিষ্ট কাঠামোয় (সামরিক জেলা - অপারেশনাল কমান্ড (সেনা) - ব্রিগেড) রূপান্তর। এছাড়াও, রাশিয়া সম্পূর্ণভাবে ক্যাডার সামরিক ইউনিট বিলুপ্ত করে, যা কেবলমাত্র শান্তিকালীন অবস্থায় সংরক্ষিত থাকত (তথাকথিত \"কাগুজে ডিভিশন\")। ২০০৮ সালের পর থেকে, শুধুমাত্র যুদ্ধকালীন পূর্ণ সক্ষমতা সম্পন্ন স্থায়ী যুদ্ধ প্রস্তুত সামরিক ইউনিট রুশ সশস্ত্র বাহিনীর অন্তর্ভুক্ত ছিল। ৩১ অক্টোবর ২০১০ সালে, আনাতোলি সেরদিউকভ ঘোষণা করেন যে সংগঠনিক ও কাঠামোগত পরিবর্তন সম্পন্ন হয়েছে। ১৭ অক্টোবর ২০১২ সালে, স্টেট দুমা'র প্রতিরক্ষা কমিটির প্রধান আরআইএ নভোস্টিকে জানান যে রাশিয়া বার্ষিক প্রতিরক্ষা বাজেট ৫৯ শতাংশ বৃদ্ধি করে ২০১৫ সালের মধ্যে প্রায় ৩ ট্রিলিয়ন রুবলে ($৮৩.৩ বিলিয়ন) উন্নীত করার পরিকল্পনা করছে, যা ২০১২ সালে ছিল $৬১ বিলিয়ন। প্রতিরক্ষা কমিটির চেয়ারম্যান ভ্লাদিমির কোমোয়েদভের উদ্ধৃতি অনুযায়ী, \"জাতীয় প্রতিরক্ষা খাতে নির্ধারিত ব্যয় জিডিপির অনুপাতে ২০১৩ সালে ৩.২ শতাংশ, ২০১৪ সালে ৩.৪ শতাংশ এবং ২০১৫ সালে ৩.৭ শতাংশ হবে।\"\nসেনা ইউনিটের সংখ্যা নিচের তালিকা অনুযায়ী কমানো হবে:\n\nসামরিক সংস্কারের একটি গুরুত্বপূর্ণ অংশ হলো বাহিনীর আকার কমানো। সংস্কার শুরুর সময় রুশ সেনাবাহিনীতে প্রায় ১২ লক্ষ সক্রিয় সদস্য ছিল। মূলত, এই সংকোচনের বড় অংশটাই কর্মকর্তা পর্যায়ে হয়েছে। নিচের ছক অনুযায়ী সেনাসংখ্যা কমানোর পরিকল্পনা করা হয়েছে:\n\nনির্ধারিত পরিকল্পনা অনুযায়ী, অফিসার কোরের সংখ্যা ৩,৩৫,০০০ থেকে কমিয়ে ১,৫০,০০০ করা হওয়ার কথা ছিল। তবে, ২০১১ সালের ফেব্রুয়ারির শুরুতে প্রতিরক্ষা মন্ত্রী আনাতোলি সেরদিউকভ ঘোষণা দেন যে অফিসার সংখ্যা ৭০,০০০ বাড়িয়ে ২,২০,০০০ করা হবে। এই সিদ্ধান্ত নেওয়া হয় পূর্বের পরিকল্পনার প্রভাব কমানোর জন্য। সাংবাদিক ও সামরিক বিশ্লেষক আলেকজান্ডার গোল্টসের মতে, ২০০৮ সালের সংস্কারের ফলে রাশিয়া পোস্ট-সোভিয়েত অঞ্চলে সম্পূর্ণ সামরিক আধিপত্য প্রতিষ্ঠা করে। সেই সঙ্গে, রুশ সশস্ত্র বাহিনী এমন একটি সক্ষমতা অর্জন করে, যা আগে কখনো ছিল না—তাৎক্ষণিক সেনা মোতায়েনের ক্ষমতা। ২০১৪ সালের ২৬ ফেব্রুয়ারির ঘটনাবলী তা স্পষ্টভাবে দেখিয়েছে। এর আগে, ২০ ফেব্রুয়ারি রাশিয়ার প্রেসিডেন্ট উপদ্বীপ দখলের নির্দেশ দেন, যা কার্যকর হয় ১৭ ফেব্রুয়ারিতে। ২০১৫ সালের দিকে, রুশ সশস্ত্র বাহিনীর সদস্যসংখ্যা ১০,০৪,১০০ থেকে কমিয়ে ৮,৫০,০০০-এ আনা হয়। এতে অন্তর্ভুক্ত ছিল ২,৫০,০০০ নবনিযুক্ত সৈনিক, ৩,৫৪,০০০ চুক্তিভিত্তিক সৈন্য (কনট্রাক্টনিকি), ২,২০,০০০ অফিসার এবং ৩০,০০০ সামরিক শিক্ষার্থী।\nসের্গেই শোইগু প্রতিরক্ষা মন্ত্রী হওয়ার পর, পূর্বের অনেক সংস্কার বাতিল করা হয়। তিনি উচ্চপদস্থ কর্মকর্তাদের সঙ্গে সম্পর্ক উন্নয়নের উদ্যোগ নেন এবং প্রতিরক্ষা মন্ত্রণালয়ের আস্থা পুনরুদ্ধারে কাজ করেন, যা সেরদিউকভের সংস্কারের ফলে ক্ষতিগ্রস্ত হয়েছিল। উল্লেখযোগ্যভাবে, ২০১৩ সালে ২য় গার্ডস মোটর রাইফেল ডিভিশন এবং ৪র্থ গার্ডস ট্যাঙ্ক ডিভিশন পুনর্গঠন করা হয়।\n\n\n=== রিজার্ভ অফিসার প্রশিক্ষণ ব্যবস্থার সংস্কার ===\n\nসোভিয়েত ইউনিয়ন থেকে উত্তরাধিকারসূত্রে পাওয়া রিজার্ভ অফিসার প্রশিক্ষণ ব্যবস্থা অনুযায়ী, বাছাইকৃত স্নাতকদের সামরিক প্রশিক্ষণ দেওয়া হতো। যারা বেসরকারি উচ্চশিক্ষা প্রতিষ্ঠানের সামরিক বিভাগ থেকে প্রশিক্ষণ সম্পন্ন করতেন, তারা কমিশন পেয়ে অফিসার হিসেবে যোগ দিতেন। এই ধরনের অফিসারদের সশস্ত্র বাহিনীর রিজার্ভ থেকে সক্রিয় দায়িত্বে (অ্যাকটিভ ডিউটি) নিয়োগ দেওয়া যেত। তবে, এটি শুধুমাত্র ২৭ বছর বয়স পর্যন্তই সম্ভব ছিল। তাদের সক্রিয় দায়িত্বের মেয়াদ কয়েক বছর স্থায়ী হতো। এরপর, তারা আবার সশস্ত্র বাহিনীর রিজার্ভে যুক্ত হতেন। সেনাবাহিনীর প্রচলিত ভাষায় এসব অফিসারদের \"ব্লেজার\" বলা হতো। উদাহরণস্বরূপ, আনাতোলি কভাশনিন ছিলেন একজন \"ব্লেজার\"। সোভিয়েত ইউনিয়নের বিলুপ্তির সময়, সমগ্র সোভিয়েত ইউনিয়নে ৩৯৭টি বেসামরিক উচ্চশিক্ষা প্রতিষ্ঠান ছিল, যেখানে সামরিক বিভাগ অন্তর্ভুক্ত ছিল। এরপর, সেই ঘটনাপরবর্তী সময়ে ২৪১টি রাশিয়ান প্রতিষ্ঠান সামরিক বিভাগ সংরক্ষণ করে। প্রাথমিকভাবে সামরিক বিভাগের সংখ্যা উল্লেখযোগ্যভাবে কমানোর পরিকল্পনা করা হয়েছিল। তবে, ১৯৯০-এর দশকে সশস্ত্র বাহিনীর আর্থিক সমস্যার কারণে নিয়মিত অফিসারদের স্বেচ্ছায় অবসর গ্রহণের ফলে লেফটেন্যান্ট পদে ঘাটতি দেখা দেয়। এই ঘাটতি পূরণের জন্য রিজার্ভ অফিসারদের ভর্তি বাড়াতে হয়। বিশেষত, প্রথম চেচেন যুদ্ধর সময় এটি অত্যন্ত গুরুত্বপূর্ণ হয়ে ওঠে।\nসোভিয়েত ইউনিয়ন-এর মতো রাশিয়ার সামরিক শিক্ষা ব্যবস্থাও নির্দিষ্ট সামরিক পেশার জন্য বিশেষজ্ঞ অফিসারদের প্রশিক্ষণের ওপর গুরুত্বারোপ করত। এটি আমেরিকান সামরিক শিক্ষা ব্যবস্থার থেকে ভিন্ন ছিল। যুক্তরাষ্ট্রে নতুন কমিশনপ্রাপ্ত সেকেন্ড লেফটেন্যান্টরা তাদের \"ক্যারিয়ার ব্রাঞ্চ\" অনুযায়ী নির্দিষ্ট সামরিক দক্ষতা অর্জন করেন শুধুমাত্র সামরিক অ্যাকাডেমি বা ROTC সম্পন্ন করার পর।\nরাশিয়ান সামরিক বিভাগগুলো প্রধানত কমান্ড, প্রকৌশল এবং সীমিত পরিসরে প্রশাসনিক ও মানবিক শাখার সামরিক প্রশিক্ষণ পরিচালনা করত। পরবর্তীতে সামরিক শিক্ষা ঐচ্ছিক হয়ে যায়। ২৮ মার্চ ১৯৯৮ সালের ফেডারেল আইন, নং ৫৩-এফজেড সামরিক দায়িত্ব ও সামরিক সেবা সম্পর্কে (৩১ ডিসেম্বর ২০০৭ পর্যন্ত কার্যকর থাকা সংস্করণ অনুযায়ী) উল্লেখ করা হয়েছিল যে শুধুমাত্র বেসামরিক উচ্চ শিক্ষাপ্রতিষ্ঠানের পূর্ণকালীন সরাসরি শিক্ষার্থীদেরই সেই শিক্ষাপ্রতিষ্ঠানের সামরিক বিভাগে ভর্তি হওয়ার অনুমতি দেওয়া হবে। এখানে উচ্চ শিক্ষাপ্রতিষ্ঠানকে সংক্ষেপে \"বিশ্ববিদ্যালয়\" বলা হয়েছে। সামরিক বিভাগে ভর্তি হওয়া শিক্ষার্থীদের জন্য সম্পূর্ণ স্বেচ্ছাসাপেক্ষ ছিল। সামরিক বিভাগের কোর্স সম্পন্ন করার পর, যেখানে সামরিক প্রশিক্ষণ শিবির বা নিয়মিত সশস্ত্র বাহিনীর ইউনিটে ইন্টার্নশিপ অন্তর্ভুক্ত ছিল, এবং চূড়ান্ত সরকারি পরীক্ষায় উত্তীর্ণ হওয়ার পর, শিক্ষার্থীকে প্রাথমিক সামরিক কর্মকর্তা পদে (লেফটেন্যান্ট) পদোন্নতির জন্য উপস্থাপন করা হতো। সামরিক বিভাগের স্নাতককে একই সঙ্গে সশস্ত্র বাহিনীর রিজার্ভে অন্তর্ভুক্ত করা হতো এবং তাকে কর্মকর্তা পদে পদোন্নতি দেওয়া হতো। তবে, প্রতিরক্ষা মন্ত্রণালয়ের সংশ্লিষ্ট আদেশ কার্যকর হতো কেবল তখনই, যখন শিক্ষার্থী তার মূল বেসামরিক ডিগ্রি সম্পন্ন করত। এরপর, এই ধরনের কর্মকর্তা সশস্ত্র বাহিনীর রিজার্ভ থেকে সক্রিয় সামরিক দায়িত্বে  ডাকা হতে পারতেন, তবে তা কেবল ২৭ বছর বয়স পর্যন্ত। সক্রিয় দায়িত্বের মেয়াদ ছিল ২ বছর। এই মেয়াদ শেষে, তিনি পুনরায় সশস্ত্র বাহিনীর রিজার্ভে অন্তর্ভুক্ত হতেন। ২০০৫ সালে, রাশিয়ার প্রতিরক্ষা মন্ত্রী সের্গেই ইভানোভ ঘোষণা করেন যে, সামরিক প্রশিক্ষণ প্রদানকারী সামরিক বিভাগগুলোর সংখ্যা উল্লেখযোগ্যভাবে কমানো হবে। এই বিভাগগুলো বেসরকারি উচ্চশিক্ষা প্রতিষ্ঠানগুলোর শিক্ষার্থীদের কমিশনড অফিসার হিসেবে প্রশিক্ষণ দিত।\n২০০৮ সালের মার্চ মাসের মধ্যে, আগে সামরিক বিভাগ থাকা ২৩৫টি বেসরকারি বিশ্ববিদ্যালয়, একাডেমি এবং শিক্ষা প্রতিষ্ঠানের মধ্যে ১৬৮টি তাদের সামরিক বিভাগ হারায়। এছাড়া, সামরিক বিভাগ থাকা ৬৭টি বেসরকারি বিশ্ববিদ্যালয়, একাডেমি ও শিক্ষা প্রতিষ্ঠানের মধ্যে ৩৭টি নতুন সামরিক প্রশিক্ষণ কেন্দ্র প্রতিষ্ঠার ভিত্তি হিসেবে নির্বাচিত হয়।\n২০০৮ সালের ৬ মার্চ রাশিয়ার সরকারের ১৫২ নম্বর ডিক্রি অনুযায়ী, সামরিক প্রশিক্ষণ কেন্দ্রগুলো সক্রিয় কর্তব্য পালনের জন্য অফিসারদের প্রশিক্ষণে মনোযোগ দেয়। অন্যদিকে, সামরিক বিভাগগুলো রিজার্ভ বাহিনীর জন্য অফিসারদের প্রশিক্ষণ পরিচালনা করে। ফেডারেল আইন ৩ আগস্ট ২০১৮, নম্বর ৩০৯-এফজেড-এর সংশোধন অনুসারে, সামরিক বিভাগ ও প্রশিক্ষণ সামরিক কেন্দ্রগুলো বিলুপ্ত করা হয়। এর ফলে, সেই মুহূর্ত থেকে বেসামরিক উচ্চশিক্ষা প্রতিষ্ঠানের শিক্ষার্থীদের সামরিক প্রশিক্ষণ কেন্দ্রগুলোর অধীনে অফিসার প্রশিক্ষণ কর্মসূচির (সংরক্ষণ ও সক্রিয় দায়িত্ব উভয়ের জন্য) আওতায় প্রশিক্ষণ দেওয়া হয়।\n২০১৯ সালে, ৯৩টি বেসামরিক উচ্চশিক্ষা প্রতিষ্ঠানে সামরিক প্রশিক্ষণ কেন্দ্র চালু ছিল। নতুন এই ব্যবস্থার অন্যতম প্রধান বৈশিষ্ট্য হলো, শিক্ষার্থীর সামরিক পেশাগত বিশেষায়ন ও তার মূল বেসামরিক বিশেষায়নের মধ্যে সর্বাধিক সম্ভাব্য সমন্বয় নিশ্চিত করা।\n\n\n=== স্বেচ্ছাসেবী সামরিক রিজার্ভ বাহিনীর গঠন ===\nরাশিয়ার সামরিক রিজার্ভ বাহিনী পরীক্ষামূলকভাবে প্রতিষ্ঠিত হয়েছিল রাষ্ট্রপতির এক ডিক্রি অনুযায়ী, যা ১৭ জুলাই ২০১৫ তারিখে নং ৩৭০ নম্বর আদেশ হিসেবে জারি করা হয়। ২০১৮ সালে, রাশিয়া পূর্ণাঙ্গভাবে সামরিক রিজার্ভ বাহিনী গঠনের কাজ শুরু করে। এই বাহিনী মূলত স্বেচ্ছাসেবীদের নিয়ে গঠিত, যারা পূর্বে সক্রিয় সামরিক দায়িত্ব থেকে অবসর নিয়েছে। রাশিয়ার সামরিক রিজার্ভ বাহিনী  এমন একটি দল, যারা রিজার্ভ সৈনিক হিসেবে সামরিক সেবা দেওয়ার জন্য চুক্তিতে স্বাক্ষর করেছে। এরা নির্দিষ্ট সামরিক ইউনিটে দায়িত্বপ্রাপ্ত হয় এবং এই ইউনিটগুলোর যাবতীয় কার্যক্রম, মোবিলাইজেশন, ও যুদ্ধ সংক্রান্ত কার্যক্রমে সরাসরি অংশগ্রহণ করে। অন্যদিকে, যারা এই ধরনের চুক্তিতে স্বাক্ষর করেনি, তারা শুধুমাত্র আইন দ্বারা নির্ধারিত পরিস্থিতিতে বাধ্যতামূলকভাবে সেনাবাহিনীতে অন্তর্ভুক্ত হতে পারে ।\nরিজার্ভ সৈনিকদের নিয়ে গঠিত সামরিক ইউনিটগুলোর মোতায়েনের জন্য খুব কম সময়ের প্রয়োজন হয় এবং তাদের নতুন করে প্রশিক্ষণের দরকার হয় না। এছাড়া, এই ইউনিটগুলো সক্রিয় সামরিক দায়িত্বে থাকা সৈন্যদের ইউনিটের মতো একই ধরনের অস্ত্র ব্যবহার করে।\nসামরিক ইউনিট, যেখানে রিজার্ভ সৈন্যরা রয়েছে, তা যুদ্ধকালীন পরিস্থিতির জন্য সম্পূর্ণ প্রস্তুত থাকে, যেমনটি সক্রিয় সামরিক দায়িত্বে থাকা সৈন্যদের ইউনিটের ক্ষেত্রেও দেখা যায়। শুধু ইউনিটের নাম দেখে বোঝার উপায় নেই যে এটি রিজার্ভ ইউনিট নাকি সাধারণ ইউনিট।\nরিজার্ভ সৈন্যদের সংখ্যা প্রকাশ্যে জানা যায় না এবং এটি রাশিয়ার প্রতিরক্ষা মন্ত্রণালয় কর্তৃক প্রকাশিত সক্রিয় সামরিক দায়িত্বে থাকা স্বেচ্ছাসেবী সৈন্যদের সংখ্যার অন্তর্ভুক্ত নয়। ফলে নতুন গঠিত সামরিক ইউনিট ও ফরমেশনগুলোর প্রকৃত সামরিক শক্তি নির্ধারণ করা কঠিন হয়ে পড়ে।\n\n\n=== ইউক্রেনে রাশিয়ার আগ্রাসনের পর সম্ভাব্য সম্প্রসারণ ===\n\n২১ ডিসেম্বর ২০২২ সালে, যখন রাশিয়ার ইউক্রেন আক্রমণ দশম মাসে প্রবেশ করছিল, তখন প্রতিরক্ষা মন্ত্রী সের্গেই শোইগু প্রতিরক্ষা মন্ত্রণালয়ের এক সভায় প্রেসিডেন্ট ভ্লাদিমির পুতিনের সামনে একটি বহুল প্রচারিত প্রতিবেদন উপস্থাপন করেন। শোইগু জানান, ফিনল্যান্ড ও সুইডেনের ন্যাটোতে অন্তর্ভুক্তির প্রতিক্রিয়ায় রাশিয়ার উত্তর-পশ্চিমাঞ্চলে \"যথাযথ সামরিক বাহিনী গঠন\" করা প্রয়োজন। এ লক্ষ্যে কারেলিয়াতে একটি নতুন সেনা কর্পস গঠনের পরিকল্পনা করা হয়েছে। এছাড়া, পশ্চিম সামরিক জেলা বিভক্ত করে মস্কো ও লেনিনগ্রাদ সামরিক জেলা পুনর্গঠনের প্রস্তাব দেওয়া হয়। প্রতিরক্ষা পরিকল্পনার অংশ হিসেবে, নতুন ১০টি ডিভিশন গঠনের পরিকল্পনা করা হয়—এর মধ্যে পাঁচটি আর্টিলারি, দুটি আকাশ অভিযান এবং তিনটি মোটর রাইফেল ডিভিশন। নতুন মোটর রাইফেল ডিভিশনের দুটি ইউক্রেনের অস্থায়ীভাবে দখলকৃত জাপোরিঝিয়া ও খেরসন ওবলাস্টে স্থাপন করার প্রস্তাব দেওয়া হয়। এছাড়া, উত্তরের নৌবহর ও পশ্চিম, মধ্য, এবং পূর্ব সামরিক জেলায় আগে থেকেই বিদ্যমান ব্রিগেডগুলোর ভিত্তিতে আরও সাতটি মোটর রাইফেল ডিভিশন গঠনের কথা বলা হয়। পাশাপাশি, রুশ নৌসেনা পদাতিক বাহিনীর পাঁচটি ব্রিগেডকে ডিভিশনে উন্নীত করার প্রস্তাব করা হয়।\nরুশ বিমান বাহিনী সম্প্রসারণের আওতায় তিনটি নতুন বিমান ডিভিশন সদর দপ্তর, একটি নতুন ফাইটার এভিয়েশন রেজিমেন্ট, আটটি বোমারু বিমান রেজিমেন্ট এবং ছয়টি সেনা বিমান ব্রিগেড গঠনের পরিকল্পনা করা হয়। সামগ্রিকভাবে, রাশিয়ার সশস্ত্র বাহিনীর জনবল ১৫ লাখে উন্নীত করা হবে এবং বাধ্যতামূলক সামরিক সেবার বয়সসীমা ১৮-২৭ বছর থেকে ধাপে ধাপে ২১-৩০ বছরে উন্নীত করা হবে। ইউক্রেন আক্রমণের পর গঠিত নতুন সামরিক ইউনিটগুলোর মধ্যে রয়েছে: ৬ষ্ঠ (৩য় আর্মি কর্পস), ২৭তম গার্ড, ৩২তম, ৬৭তম (২৫তম সম্মিলিত বাহিনী), ৬৯তম, ৭০তম (১৮তম সম্মিলিত বাহিনী) এবং ৭২তম মোটর রাইফেল ডিভিশন। এছাড়া, নতুন ১০৪তম গার্ড আকাশ অভিযান ডিভিশন এবং বিমানবাহিনীর তত্ত্বাবধানে ৪৪তম নতুন ডিভিশন গঠন করা হয়েছে। সংবাদ অনুযায়ী, ৬৮তম, ৬৯তম, এবং ৭২তম মোটর রাইফেল ডিভিশন লেনিনগ্রাদ সামরিক জেলায় স্থাপন করা হবে।\nআক্রমণের পর গঠিত নতুন ব্রিগেডগুলোর মধ্যে রয়েছে: ৭২তম (৩য় আর্মি কর্পস), ৮৫তম, ৮৮তম, ১২৪তম, ১২৮তম, ১৪৪তম, ১৬৪তম, এবং ১৬৯তম মোটর রাইফেল ব্রিগেড; ১১তম পৃথক ট্যাংক ব্রিগেড; ৪৯তম পৃথক আকাশ অভিযানের ব্রিগেড; ৬১তম পৃথক প্রতিরক্ষা ব্রিগেড; ১৭তম গার্ড উচ্চ ক্ষমতার আর্টিলারি ব্রিগেড, ৫২তম আর্টিলারি ব্রিগেড এবং ৭৩তম আর্টিলারি ব্রিগেড।\n\n\n== ২০০৮ সালের পর থেকে আক্রমণ ও হস্তক্ষেপ ==\n\n\n=== জর্জিয়ার যুদ্ধ, ২০০৮ ===\n\nরুশ-জর্জিয়ান যুদ্ধ ছিল জর্জিয়া, রাশিয়া এবং রাশিয়া-সমর্থিত স্বঘোষিত প্রজাতন্ত্র দক্ষিণ ওসেটিয়া ও আবখাজিয়ার মধ্যে সংঘটিত একটি যুদ্ধ। এটি ২০০৮ সালের আগস্ট মাসে ঘটে, যখন রাশিয়া ও জর্জিয়ার মধ্যে সম্পর্ক ক্রমশ অবনতির দিকে যাচ্ছিল। এই দেশ দুটি পূর্বে সোভিয়েত ইউনিয়নের সোভিয়েত প্রজাতন্ত্রের তালিকা|গঠনকারী প্রজাতন্ত্র ছিল। যুদ্ধটি ট্রান্সককেশিয়া অঞ্চলে সংঘটিত হয়, যা কৌশলগতভাবে অত্যন্ত গুরুত্বপূর্ণ। একে ২১শ শতাব্দীর প্রথম ইউরোপীয় যুদ্ধ হিসেবে গণ্য করা হয়।\nযুদ্ধের সময় রুশ বাহিনী সাময়িকভাবে জুগদিদি, সেনাকি, পোতি এবং গোরি, গোরি দখল করে। যুদ্ধবিরতি সত্ত্বেও তারা কিছুদিন এই এলাকাগুলো দখলে রাখে। দক্ষিণ ওসেটিয়ার বাহিনী সেখানে বসবাসরত জাতিগত জর্জিয়ানদের গ্রামসমূহ ধ্বংস করে এবং তাদের ওপর দক্ষিণ জাতিগত নিধনযজ্ঞ চালায়। ২৬ আগস্ট, ২০০৮ তারিখে রাশিয়া আবখাজিয়া ও দক্ষিণ ওসেটিয়াকে স্বাধীন রাষ্ট্র হিসেবে স্বীকৃতি দেয়, যার ফলে জর্জিয়ান সরকার রাশিয়ার সঙ্গে কূটনৈতিক সম্পর্ক ছিন্ন করে। পরে, ৮ অক্টোবরের মধ্যে রাশিয়া জর্জিয়ার অবিসংবাদিত ভূখণ্ড থেকে বেশিরভাগ সেনা প্রত্যাহার করে নেয়।\n\n\n=== রুশ-ইউক্রেন যুদ্ধ, ২০১৪–বর্তমান ===\n\n রুশ-ইউক্রেন যুদ্ধ একটি চলমান ও দীর্ঘস্থায়ী সংঘাত, যা ২০১৪ সালের ফেব্রুয়ারিতে শুরু হয়। এতে একদিকে রাশিয়া ও রাশিয়াপন্থী বাহিনী এবং অন্যদিকে ইউক্রেন জড়িত ইউরোমাইদান আন্দোলন ও এর ফলে ইউক্রেনের প্রেসিডেন্ট ভিক্টর ইয়ানুকোভিচের ২২ ফেব্রুয়ারি ২০১৪-এ ক্ষমতাচ্যুতি এবং ইউক্রেনে রাশিয়াপন্থী বিক্ষোভের মধ্যেই চিহ্নহীন রুশ সেনারা ইউক্রেনের ক্রিমিয়ার কৌশলগত স্থান ও অবকাঠামোর দখল নেয়। ১ মার্চ ২০১৪-এ, রাশিয়ার ফেডারেশন কাউন্সিল সর্বসম্মতিক্রমে একটি প্রস্তাব গ্রহণ করে, যাতে রাশিয়ার প্রেসিডেন্ট ভ্লাদিমির পুতিনকে ইউক্রেনে সামরিক শক্তি ব্যবহারের অনুমতি দেওয়া হয়। এই প্রস্তাব কয়েকদিন পর গৃহীত হয়, যখন রাশিয়া \"ক্রিমিয়া পুনরুদ্ধার\" নামে সামরিক অভিযান শুরু করে। এরপর, রাশিয়া ক্রিমিয়াকে সংযুক্ত করে। এর আগে তারা একটি বিতর্কিত গণভোট আয়োজন করে, যা ক্রিমিয়ার সংসদ দখলের পর অনুষ্ঠিত হয়। ওই ভোটে ক্রিমিয়ার স্বায়ত্তশাসিত প্রজাতন্ত্র রাশিয়ার সাথে যুক্ত হওয়ার পক্ষে সিদ্ধান্ত নেয়। এপ্রিল মাসে, ইউক্রেনের ডনবাস অঞ্চলে রাশিয়া-সমর্থিত গোষ্ঠীগুলোর বিক্ষোভ সংঘাতের রূপ নেয়। এটি পরবর্তীতে ডনবাস যুদ্ধ (২০১৪–২০২২)-এ রূপ নেয়, যেখানে ইউক্রেন সরকারের সঙ্গে স্বঘোষিত ডনেস্ক এবং লুহানস্ক-এর রুশ-সমর্থিত বিচ্ছিন্নতাবাদী বাহিনীর যুদ্ধ শুরু হয়। আগস্ট মাসে, রাশিয়ার সামরিক যানবাহন একাধিক স্থান দিয়ে রাশিয়া–ইউক্রেন সীমান্ত অতিক্রম করে ডনেস্ক ওবলাস্তে প্রবেশ করে।\nরাশিয়ার সামরিক হস্তক্ষেপের ফলে ইউক্রেনীয় বাহিনী সেপ্টেম্বরের শুরুতেই পরাজিত হয় বলে ধারণা করা হয়।\nযুদ্ধ শুরু হওয়ার পর, রুশ বাহিনী বন্দি ইউক্রেনীয়দের (সামরিক ও বেসামরিক উভয়ই) বিরুদ্ধে নির্যাতন ব্যবহার করতে শুরু করে, যা একটি যুদ্ধাপরাধ। ইউক্রেনে যুদ্ধবন্দিদের ওপর নির্যাতনের অন্যতম প্রথম নথিভুক্ত ঘটনা ঘটে ২০১৪ সালের ৭ অক্টোবর, ডোনেৎস্ক অঞ্চলের শহর জুহরেস-এ। সে সময় ৫৩ বছর বয়সী ইউক্রেনীয় ইহোর কঝোমা, যিনি দখলকৃত এলাকা থেকে তাঁর স্ত্রীকে বের করে আনার চেষ্টা করছিলেন, তাঁকে একটি খুঁটির সাথে বেঁধে রাখা হয় এবং কয়েক ঘণ্টা ধরে রুশ বাহিনী ও স্থানীয় বিচ্ছিন্নতাবাদীরা তাঁকে নির্যাতন করে। এ ধরনের আরেকটি ঘটনা ঘটে ডোনেৎস্ক শহরের বাসিন্দা ইরিনা দোভহানের সঙ্গে। তিনি একজন সাধারণ নাগরিক ছিলেন এবং তাঁর প্রো-ইউক্রেনীয় অবস্থানের জন্য প্রকাশ্যে নির্যাতনের শিকার হন।\n২৪ ফেব্রুয়ারি ২০২২ তারিখে, রাশিয়া ইউক্রেনের বিরুদ্ধে পূর্ণমাত্রার সামরিক আগ্রাসন চালায়। এই অভিযান শুরু হয় দীর্ঘমেয়াদি সামরিক উত্তেজনা এবং আগ্রাসনের কয়েকদিন আগে রাশিয়ার স্বঘোষিত দোনেৎস্ক পিপলস রিপাবলিক ও লুহানস্ক পিপলস রিপাবলিক-এর স্বীকৃতির পর। এরপর, ২১ ফেব্রুয়ারি ২০২২ তারিখে রুশ সশস্ত্র বাহিনী পূর্ব ইউক্রেনের ডনবাস অঞ্চলে প্রবেশ করে। মস্কো সময় (ইউটিসি+৩) সকাল ৬টার দিকে, রাশিয়ার প্রেসিডেন্ট ভ্লাদিমির পুতিন ইউক্রেনের পূর্বাঞ্চলে সামরিক অভিযানের ঘোষণা দেন। এর কয়েক মিনিট পরই ইউক্রেনজুড়ে ক্ষেপণাস্ত্র হামলা শুরু হয়, যার মধ্যে রাজধানী কিয়েভও অন্তর্ভুক্ত ছিল। ইউক্রেন সীমান্তে মোতায়েন প্রায় ১ লাখ ৯০ হাজার রুশ সেনাকে দ্রুত ইউক্রেনে প্রবেশ করানো হয়। একইসঙ্গে স্থল, নৌ ও আকাশপথে হামলা চালিয়ে গুরুত্বপূর্ণ জনবসতি ও কৌশলগত সামরিক স্থাপনাগুলোকে লক্ষ্যবস্তু বানানো হয়। প্রাথমিকভাবে কিছু অঞ্চল ও কৌশলগত সুবিধা অর্জন করলেও, রাশিয়ার আগ্রাসন দ্রুত স্থবির হয়ে পড়ে। এর কারণ ছিল ইউক্রেনের সশস্ত্র বাহিনীর তীব্র প্রতিরোধ, আন্তর্জাতিক সম্প্রদায়ের ব্যাপক সামরিক সহায়তা এবং রাশিয়ার দুর্বল রসদ সরবরাহ ও মনোবল সংকট। মার্চ ২০২২-এ, রুশ বাহিনী উত্তরাঞ্চলীয় কিয়েভ অঞ্চল থেকে সরে যায় এবং পূর্ব ইউক্রেন দখলে মনোযোগ কেন্দ্রীভূত করে।\n\n২১ সেপ্টেম্বর ২০২২-এ, যখন রাশিয়ার ইউক্রেন আক্রমণ চলছিল, রাশিয়ার রাষ্ট্রপতি ভ্লাদিমির পুতিন দেশের ইতিহাসে প্রথমবারের মতো আংশিক সেনা সমাবেশ ঘোষণা করেন। এটি ছিল বাধ্যতামূলক সামরিক সংরক্ষিত জনশক্তি ডাকার একটি পদক্ষেপ। তিনি এই সংক্রান্ত ডিক্রি নম্বর ৬৪৭-এ স্বাক্ষর করেন।রাশিয়া ২০২২ সালের ২১ সেপ্টেম্বর নাগরিকদের জন্য তাৎক্ষণিক \"আংশিক সামরিক সংহতি\" ঘোষণা করে, যা ইউক্রেনে তাদের আগ্রাসনকে আরও তীব্র করে তোলে।\nএই সিদ্ধান্তটি ইউক্রেনের খারকিভ অঞ্চলে সফল পাল্টা আক্রমণের পর নেওয়া হয়। ইউক্রেনের সেনাবাহিনী ওই অভিযানে ওস্কিল নদীর পশ্চিমের এলাকা রাশিয়ার দখল থেকে মুক্ত করে। পূর্বে রুশ প্রেসিডেন্ট পুতিনের ঘনিষ্ঠ হিসেবে পরিচিত ওয়াগনার গ্রুপের ভাড়াটে সেনারা ২০২৩ সালের জুনে রুশ সামরিক বাহিনীর বিরুদ্ধে সশস্ত্র বিদ্রোহ শুরু করে। তার আগে, জুন মাসের শুরুর দিকে, পুতিন একটি পদক্ষেপের পক্ষে মত দেন, যা ওয়াগনার গ্রুপসহ অন্যান্য ভাড়াটে বাহিনীকে সরকার-নিয়ন্ত্রিত চুক্তিতে স্বাক্ষর করতে বাধ্য করত। এতে এই গোষ্ঠীগুলোকে সামরিক কাঠামোর আরও কঠোর নিয়ন্ত্রণে আনা সম্ভব হতো।\nরাশিয়ার স্বাধীন সংবাদমাধ্যম মেডুজা অনুমান করেছে যে, ৩০ জুন ২০২৪ পর্যন্ত ইউক্রেনে রাশিয়ার আগ্রাসনের ফলে প্রায় ১,২০,০০০ রুশ সেনা নিহত হয়েছে।কয়েকদিন পর, দি ইকোনমিস্ট নিজস্ব হিসাব প্রকাশ করে। তারা মার্কিন যুক্তরাষ্ট্রের প্রতিরক্ষা বিভাগ থেকে ফাঁস হওয়া নথিপত্রে উল্লেখিত গুরুতর আহত বনাম নিহত সেনাদের অনুপাত ব্যবহার করে এই গণনা করে। তাদের অনুমান অনুযায়ী, আগ্রাসন শুরুর পর থেকে ৪,৬২,০০০ থেকে ৭,২৮,০০০ রুশ সেনা হয় নিহত হয়েছে বা আহত হয়েছে। ন্যাটো এবং পশ্চিমা সামরিক কর্মকর্তাদের মতে, ২০২৪ সালের মে ও জুন মাসে ইউক্রেনে প্রতিদিন গড়ে প্রায় ১,২০০ রুশ সেনা নিহত বা আহত হয়েছে। এই উচ্চ হতাহতের প্রধান কারণ ছিল সোভিয়েত যুগের কৌশল, বিশেষ করে মানব তরঙ্গ আক্রমণ পদ্ধতির ব্যবহার।\n\n\n=== সিরিয়া, ২০১৫–২০২৪ ===\n\nসিরিয়ার গৃহযুদ্ধে রাশিয়ার সামরিক হস্তক্ষেপ শুরু হয় ২০১৫ সালের সেপ্টেম্বর মাসে। সিরিয়ার সরকার বিদ্রোহী গোষ্ঠীগুলোর বিরুদ্ধে সামরিক সহায়তা চেয়ে আনুষ্ঠানিকভাবে রাশিয়ার কাছে অনুরোধ জানায়। এই হস্তক্ষেপের শুরুতে রাশিয়ার যুদ্ধবিমান খমেইমিম বিমান ঘাঁটি থেকে বিমান হামলা চালায়। মূলত উত্তর-পশ্চিম সিরিয়ার লক্ষ্যবস্তুতে এই হামলা চালানো হয়। এতে সিরিয়ার সরকারের বিরোধী সিরিয়ান ন্যাশনাল কোয়ালিশন, ইসলামিক স্টেট অফ ইরাক অ্যান্ড দ্য লেভান্ট (আইএসআইএল), আল-নুসরা ফ্রন্ট (আল-কায়েদার সিরিয়ান শাখা) এবং আর্মি অফ কনকোয়েস্ট-এর মতো বিদ্রোহী গোষ্ঠীগুলোকে টার্গেট করা হয়। এছাড়াও, রাশিয়ার বিশেষ বাহিনী এবং সামরিক উপদেষ্টারা সিরিয়ায় মোতায়েন করা হয়। এই হস্তক্ষেপের আগে সিরিয়ার গৃহযুদ্ধে রাশিয়ার সম্পৃক্ততা প্রধানত সিরিয়ান সেনাবাহিনীকে অস্ত্র ও সামরিক সরঞ্জাম সরবরাহের মধ্যেই সীমাবদ্ধ ছিল। ২০১৭ সালের ডিসেম্বরের শেষ দিকে, রুশ সরকার ঘোষণা করে যে তাদের সেনারা সিরিয়ায় স্থায়ীভাবে অবস্থান করবে।\n২০২৪ সালের ডিসেম্বর মাসে, রাশিয়ার সহায়তাপ্রাপ্ত আসাদ সরকার পতনের মুখে পড়ে। এরপর বাশার আল-আসাদ মস্কোতে আশ্রয় নেন।\n\n\n== তথ্যসূত্র ==\n\n\n== উৎস ==\nKorotkevich, Vitaliy (২০০৪)। История современной России 1991-2003 [আধুনিক রাশিয়ার ইতিহাস ১৯৯১-২০০৩] (রুশ ভাষায়)। Saint Petersburg: Saint Petersburg State University। আইএসবিএন 5-288-03376-5। \nLynch, Dov (১৯৯৯)। Russian Peacekeeping Strategies in the CIS: The Case of Moldova, Georgia and Tajikistan। Springer। আইএসবিএন 9780333984215। \nInstitute for the Study of War, https://www.understandingwar.org/backgrounder/russia%E2%80%99s-military-restructuring-and-expansion-hindered-ukraine-war\nOdom, William E. (১৯৯৮)। The Collapse of the Soviet Military। Yale University Press। আইএসবিএন 0-300-07469-7। \nParchomenko, Walter (১৯৯৯)। \"রাশিয়ার সশস্ত্র বাহিনীর অবস্থা এবং সামরিক সংস্কার\"। Parameters: The U.S. Army's Senior Professional Journal। ssi.armywarcollege.edu। 29 (4): 98–110। আইএসএসএন 0031-1723। ডিওআই:10.55540/0031-1723.1949। ১৩ আগস্ট ২০২০ তারিখে মূল থেকে আর্কাইভ করা। সংগ্রহের তারিখ ২৫ অক্টোবর ২০২৩। \nহ্লিব পারফোনভ, মস্কো রাশিয়ার সশস্ত্র বাহিনী পুনর্গঠন করছে (পর্ব এক), ইউরেশিয়া ডেইলি মনিটর, খণ্ড: ২০, সংখ্যা: ১৬৪, ২৪ অক্টোবর ২০২৩\nPitalev, Ilya (১৮ ডিসেম্বর ২০০৮)। \"রাশিয়ার সামরিক সংস্কারের মূল বিষয় – সেরদিউকভ পরিকল্পনা\"। RIA Novosti (রুশ ভাষায়)। \nRobinson, Colin D. (২০০৫)। \"বর্তমান রুশ স্থল বাহিনী: কাঠামোগত অবস্থার বিশ্লেষণ\"। Journal of Slavic Military Studies। 18 (2): 189–206। এসটুসিআইডি 145691472। ডিওআই:10.1080/13518040590944421। \nSchofield, Carey (১৯৯৩)। রুশ অভিজাত বাহিনী: স্পেতসনাজ এবং বিমানবাহিনীর অভ্যন্তরীণ চিত্র। Greenhill Books। \nhttps://jamestown.org/program/moscow-re-organizes-russian-armed-forces-part-two/"}