{"pageid": 1192027, "title": "সম্পদ বড়ুয়া", "url": "https://bn.wikipedia.org/wiki?curid=1192027", "content": "সম্পদ বড়ুয়া বাংলাদেশ সিভিল সার্ভিসের একজন কর্মকর্তা। তিনি সচিব পদমর্যাদায় রাষ্ট্রপতির একান্ত সচিব হিসেবে কর্মরত ছিলেন। বর্তমানে তিনি রাষ্ট্রপতির কার্যালয়ের জন বিভাগের সচিব হিসেবে দায়িত্ব পালন করছেন।\n\n\n== প্রাথমিক জীবন ==\nসম্পদ চট্টগ্রামের ফটিকছড়ি উপজেলার হাইদচকিয়া গ্রামে জন্মগ্রহণ করেন। তিনি চট্টগ্রাম বিশ্ববিদ্যালয় থেকে ইংরেজি সাহিত্যে স্নাতক (সম্মান) ও স্নাতকোত্তর ডিগ্রি লাভ করেন। তিনি যুক্তরাজ্যের বার্মিংহাম বিশ্ববিদ্যালয় থেকে পাবলিক ইকনোমিক ম্যানেজমেন্ট অ্যান্ড ফাইন্যান্স বিষয়ে স্নাতকোত্তর ডিগ্রি অর্জন করেন।\n\n\n== কর্মজীবন ==\nসম্পদ বড়ুয়া বিসিএস প্রশাসন ক্যাডারের একজন কর্মকর্তা হিসেবে ১৯৮৬ সালের ২১ জানুয়ারি সরকারি চাকরিতে যোগদান করেন। তিনি মাঠ প্রশাসন ও মন্ত্রণালয়ের বিভিন্ন পদে দায়িত্ব পালন করেছেন। এছাড়া তিনি মন্ত্রিপরিষদ বিভাগ, স্থানীয় সরকার মন্ত্রণালয়, অর্থ মন্ত্রণালয় ও সংসদ সচিবালয়ের বিভিন্ন পদে কাজ করেছেন। বাংলাদেশ জাতীয় সংসদের স্পিকারের একান্ত সচিব এবং ঢাকা সিটি কর্পোরেশন ও চট্টগ্রাম বন্দর কর্তৃপক্ষের ম্যাজিস্ট্রেট হিসেবে তার কাজ করার অভিজ্ঞতা রয়েছে। তিনি সচিব পদমর্যাদায় রাষ্ট্রপতির একান্ত সচিব হিসেবে কর্মরত ছিলেন। বর্তমানে তিনি রাষ্ট্রপতির কার্যালয়ের জন বিভাগের সচিব হিসেবে দায়িত্ব পালন করছেন।\n\n\n== প্রকাশনা ==\nসম্পদ একজন কবি, গল্পকার ও অনুবাদক। তিনি বাংলা একাডেমি এবং বাংলাদেশ এশিয়াটিক সোসাইটির জীবন সদস্য। তার রচিত উল্লেখযোগ্য গ্রন্থসমূহের মধ্যে রয়েছে—\n\nআলবার্তো মোরাভিয়ার গল্প (জাতীয় সাহিত্য প্রকাশন, ২০০৩)\nবার্ট্রান্ড রাসেলের আত্মকথা ১ম খণ্ড (সাহিত্যিকা, ২০০৪)\nগল্প দেশে দেশে (হাক্কানী পাবলিশার্স, ২০১৫)\nআফ্রিকার প্রাণীদের গল্প (বাংলাদেশ শিশু একাডেমি, ২০১৫)\nকত দেশ কত গল্প (বেঙ্গল পাবলিশার্স, ২০১৮)\nকাজুও ইশিগুরোর গল্প (অন্যপ্রকাশ, ২০২০)\n\n\n== তথ্যসূত্র =="}