{"pageid": 1121232, "title": "হৃদয়নাথ মঙ্গেশকর", "url": "https://bn.wikipedia.org/wiki?curid=1121232", "content": "পণ্ডিত হৃদয়নাথ মঙ্গেশকর (মারাঠি: हृदयनाथ मंगेशकर; ২৬ অক্টোবর ১৯৩৭) একজন ভারতীয় সুরকার, সঙ্গীত পরিচালক, সঙ্গীতশিল্পী। তিনি সঙ্গীতজ্ঞ পণ্ডিত দীনানাথ মঙ্গেশকরের সর্বকনিষ্ঠ সন্তান এবং প্রখ্যাত সঙ্গীতশিল্পী লতা মঙ্গেশকর, আশা ভোসলে, ঊষা মঙ্গেশকর, ও মীনা খড়িকরের ছোট ভাই। তিনি সঙ্গীত ও চলচ্চিত্রশিল্পে বালাসাহেব নামেও সুপরিচিত।\nহৃদয়নাথ ১৯৯০ সালের লেকিন... চলচ্চিত্রের সঙ্গীত পরিচালনার জন্য শ্রেষ্ঠ সঙ্গীত পরিচালনা বিভাগে জাতীয় চলচ্চিত্র পুরস্কার অর্জন করেন। ২০০৯ সালে ভারত সরকার তাকে ভারতের চতুর্থ সর্বোচ্চ বেসামরিক সম্মাননা পদ্মশ্রীতে ভূষিত করে।\n\n\n== জীবনী ==\nহৃদয়নাথ ১৯৩৭ সালের ২৬শে অক্টোবর মহারাষ্ট্রের সাংলীতে জন্মগ্রহণ করেন। তিনি পণ্ডিত দীনানাথ মঙ্গেশকর ও সেবন্তীর সর্বকনিষ্ঠ সন্তান এবং একমাত্র পুত্র। তার চার বোন হলেন প্রখ্যাত সঙ্গীতশিল্পী লতা মঙ্গেশকর, আশা ভোসলে, ঊষা মঙ্গেশকর, ও মীনা খড়িকর।\nহৃদয়নাথ মারাঠি কৌতুকাভিনেতা দামুআন্না মালবনকরের কন্যা ভারতী মালবনকরকে বিয়ে করেন। তাদের দুই পুত্র আদিনাথ ও বৈজনাথ এবং কন্যা রাধা মঙ্গেশকর। রাধা হৃদয়নাথের নিকট তালিম নেন এবং বেশ কিছু মঞ্চ অনুষ্ঠানে তার সাথে গান করেন। ২০০৯ সালে রাধা তার প্রথম অ্যালবাম নাব মাজা সামি প্রকাশ করেন।\n\n\n== পুরস্কার ==\n১৯৯০: শ্রেষ্ঠ সঙ্গীত পরিচালনা বিভাগে জাতীয় চলচ্চিত্র পুরস্কার - লেকিন...\n২০০৯: শিল্পকলায় পদ্মশ্রী\n\n\n== আরও দেখুন ==\nমঙ্গেশকর পরিবার\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে হৃদয়নাথ মঙ্গেশকর  (ইংরেজি)"}