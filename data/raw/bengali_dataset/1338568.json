{"pageid": 1338568, "title": "শ্রুতি কোতোয়াল", "url": "https://bn.wikipedia.org/wiki?curid=1338568", "content": "শ্রুতি কোতোয়াল (জন্ম ২রা ডিসেম্বর ১৯৯১) একজন ভারতীয় আইস স্পিড স্কেটার। তিনি দেশের প্রথম পেশাদার মহিলা আইস স্কেটার।\n\n\n== জীবনী ==\nশ্রুতি ভারতের মহারাষ্ট্রের পুনেতে জন্মগ্রহণ করেন এবং বড় হয়ে ওঠেন। তিনি পুনের ফার্গুসন কলেজ থেকে নিজের শিক্ষা সমাপ্ত করেন।\nযখন তিনি সাত বছর বয়সী ছিলেন তখন তিনি রোলার-স্কেটিং শুরু করেন এবং এই খেলায় জাতীয় স্বর্ণপদক অর্জন করেন, পরে তিনি আইস-স্কেটিং ক্রীড়ায় চলে যান।\n২০১১ সালে দক্ষিণ এশিয়া চ্যাম্পিয়নশিপে তিনি ৫০০ মিটার, ১০০০ মিটার এবং ১৫০০ মিটার বিভাগে স্বর্ণপদক অর্জন করেন। পরের বছর, ২০১২ সালে, তিনি ইন্টারন্যাশনাল স্কেটিং ইউনিয়ন থেকে একটি বৃত্তি পান। এই বৃত্তির ফলে তিনি কানাডীয় স্কেটার জেরেমি ওয়াদারস্পুনের অধীনে স্পিড স্কেটিং প্রশিক্ষণের জন্য জার্মানিতে ভ্রমণ করতে সক্ষম হন।\n২০১৭ সালে তিনি এশিয়ান শীতকালীন গেমসে ভারতের প্রতিনিধিত্ব করেছিলেন। ২০১৪ সালে তিনি ৫০০ মিটার স্পিড স্কেটিং ইভেন্টে জাতীয় রেকর্ড ভেঙেছিলেন।\nতিনি ভারতীয় জাতীয় আইস-স্কেটিং চ্যাম্পিয়নশিপ থেকে ৫টি স্বর্ণপদক এবং জাতীয় শীতকালীন গেমস থেকে একটি ব্রোঞ্জ পদক অর্জন করেছেন। ২০২২ সালের অ্যামকাপ শুরু হওয়ার মাত্র দু সপ্তাহ আগে তিনি ৫০০ মিটার দৌড়ে ৪২.২১ সেকেণ্ড সময় করে জাতীয় রেকর্ড ভেঙে দিয়েছেন। অ্যামকাপে তিনি ৫০০ মিটার এবং ১০০০ মিটার স্পিড স্কেটিং দৌড়ে যথাক্রমে রৌপ্য এবং ব্রোঞ্জ জিতেছিলেন। যুক্তরাষ্ট্রে তিনি আন্তর্জাতিক আইস স্পিড স্কেটিং প্রতিযোগিতায় দেশের প্রতিনিধিত্ব করেন।\n\n\n== তথ্যসূত্র =="}