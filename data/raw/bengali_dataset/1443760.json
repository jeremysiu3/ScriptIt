{"pageid": 1443760, "title": "এক্ষণ (পত্রিকা)", "url": "https://bn.wikipedia.org/wiki?curid=1443760", "content": "এক্ষণ (অধুনা বিলুপ্ত) ছিল ভারতের কলকাতা হতে প্রকাশিত বাংলা সাহিত্য ও সংস্কৃতি বিষয়ক পত্রিকা। ১৯৬১ খ্রিস্টাব্দ হতে ১৯৯৫ খ্রিস্টাব্দ পর্যন্ত (১৩৬৮ বঙ্গাব্দ হতে ১৪০২ বঙ্গাব্দ পর্যন্ত) চৌত্রিশ বৎসরের সময়কালে বাংলা সাহিত্য ও  সংস্কৃতির জগতে এক গুরুত্বপূর্ণ ভূমিকা পালন করেছিল।  পত্রিকাটির প্রকাশিত ৭৯টি সংখ্যা বাংলা পত্রিকার জগতে কেবলমাত্র গুরুত্বপূর্ণ সংযোজন নয়, বাংলা পত্রিকার সামগ্রিক মানকে শীর্ষস্থানে পৌঁছে দিয়েছিল।\n\n\n== ইতিহাস ==\nকলকাতার  সিটি কলেজের বাংলা ভাষা ও সাহিত্য বিভাগে সৌমিত্র চট্টোপাধ্যায়  ও নির্মাল্য আচার্য দুজনে সহপাঠী ছিলেন। বাংলা সাহিত্য ও সংস্কৃতি বিষয়ে পত্রিকা প্রকাশের প্রাথমিক পরিকল্পনা ছিল দুজনের। সূচনার সময় থেকেই বিভিন্ন রকমের সহায়তা প্রদান করেছেন মহান চলচ্চিত্র ব্যক্তিত্ব সত্যজিৎ রায়। পত্রিকাটির জন্য এক্ষণ নামটি নির্বাচন করেছিলেন তিনিই। এছাড়াও, পত্রিকাটির প্রতিটি সংখ্যার প্রচ্ছদ অলংকরণ আর অসাধারণ ক্যালিগ্রাফির কাজ থাকতো শিল্পী সত্যজিতের। প্রথম সংখ্যাটি প্রকাশিত হয় ১৩৮৬ বঙ্গাব্দের (১৯৬১ খ্রিস্টাব্দে) বৈশাখে তথা রবীন্দ্র জন্মশতবার্ষিকীতে। প্রথমদিকে পত্রিকাটি ছিল দ্বিমাসিক। প্রথম কয়েক বৎসর নিয়মিতই ছিল, কিন্তু তারপর প্রকাশ বিলম্বিত হতে থাকে। ফলে পত্রিকাটি কখনও ত্রৈমাসিক, ষান্মাসিক হিসাবে প্রকাশিত হলেও শেষে বার্ষিক হয়ে যায়। প্রথমদিকে পত্রিকাটির আত্মপ্রকাশ  কথাশিল্প হতে ঘটলেও, শেষে  ইন্দ্রনাথ মজুমদারের সুবর্ণরেখা প্রকাশন সংস্থা প্রকাশ করত।\nপরবর্তীতে চলচ্চিত্র জগতে ব্যস্ততা ও ব্যক্তিগত নানা কারণে সৌমিত্র চট্টোপাধ্যায় ১৯৮১ খ্রিস্টাব্দে (১৩৮৭ বঙ্গাব্দে) শারদ সংখ্যা প্রকাশের পর পত্রিকা থেকে সরে দাঁড়ালে পত্রিকাটির অতীতের গরিমা ধীরে ধীরে ক্ষুণ্ণ হতে থাকে ও পত্রিকাটির সংকটের সময় শুরু হয়। এই সময় নির্মাল্য আচার্য কেবলমাত্র সম্পাদক হিসেবে দায়িত্ব পালন করেন। সত্যজিৎ রায় অবশ্য উপদেষ্টা হিসাবে তার সক্রিয় দায়িত্ব পালন করেন। ১৯৯২ খ্রিস্টাব্দে তার মৃত্যু পর্যন্ত তিনি পত্রিকাটির প্রতিটি সংখ্যার প্রচ্ছদ ও রঙ নির্বাচন করে দিয়েছেন। ১৯৮২ খ্রিস্টাব্দের শারদ সংখ্যা হতে চলচ্চিত্রের বিষয় পত্রিকাটিতে প্রাধান্য পেতে থাকে। সত্যজিৎ রায়ের কিছু ছবির চিত্রনাট্যের খসড়া শেষের দিকে প্রকাশিত হয়। \n\n\n== লেখক তালিকায় যারা ছিলেন ==\nএক্ষণ পত্রিকার লেখক তালিকার মধ্যে ছিলেন  সত্যজিৎ রায়ের বন্ধু কমলকুমার মজুমদার-সহ বিশিষ্ট প্রাবন্ধিক ভবতোষ দত্ত, শ‍্যামল রায়চৌধুরী ও মৃণাল সেন ছাড়াও অরুণ মিত্র, বিষ্ণু দে, সৌমিত্র চট্টোপাধ্যায়, রঞ্জিত সিংহ ও সলিল গঙ্গোপাধ্যায় প্রমুখ কবিরা।\n\n'এক্ষণ'-এর প্রথম সংখ্যায় প্রকাশিত হয়েছিল  কমলকুমার মজুমদারের বিখ্যাত গল্প গোলাপ সুন্দরী আর পুনর্মুদ্রিত হয়েছিল  রবীন্দ্রনাথের রচনা জাপানের প্রতি।\nঅনিয়মিত ভাবে এক্ষণ প্রকাশিত হলেও প্রগতিশীল সাহিত্য ভাবনা, বিষয় বৈচিত্র্যে অমিয় বাগচী, অশোক মিত্র, আনিসুজ্জামান, গৌতম ভদ্র, দেবাশিস সেন, পরিতোষ সেন, চন্দক সেনগুপ্ত, পার্থ চট্টোপাধ্যায়, বিনয়ভূষণ রায়, বিনোদবিহারী মুখোপাধ্যায়, সিদ্ধার্থ ঘোষ, হেমাঙ্গ বিশ্বাস, রাধারমণ মিত্র, সুধীর চক্রবর্তী, শঙ্খ ঘোষ, শিশির কুমার দাশ প্রমুখের নানা রচনা স্থান পেয়ে যেত। রাজনীতি, ইতিহাস, দর্শন, শিল্পচর্চা, নাট্যচর্চা, চলচ্চিত্রচর্চার পাশাপাশি এক্ষণ-এর কয়েকটি বিশেষ সংখ্যার নির্বাচিত বিষয়বস্তুর মধ্যে অন্যতম ছিল শেক্সপীয়ার, কার্ল মার্ক্স, দান্তে, মাণিক বন্দ্যোপাধ্যায়ের ডায়েরী, প্রখ্যাত মহিলাদের আত্মজীবনী, রাধারমণ মিত্র ও দেবাশিস বসু'র কলকাতা বিষয়ক প্রবন্ধ, যা মধ্যবিত্ত পাঠকগোষ্ঠীর কাছে গুরুত্ব বৃদ্ধি করেছিল।\n১৩৮৭ বঙ্গাব্দের (১৯৮০ খ্রিস্টাব্দের) শারদ সংখ্যা থেকে  নির্মাল্য আচার্যের একার পক্ষে নানা কারণে অতীতের গরিমা ধরে রাখা সম্ভব হয় নি। একজন গম্ভীর প্রকৃতির মানুষের পক্ষে জনসংযোগ রাখা কঠিন ছিল। স্বভাবতই লেখকের অভাবে, সত্যজিতের সহায়তায় চলচ্চিত্রের বিষয় প্রাধান্য পেলেও বৈচিত্র্য হ্রাস হতে থাকে। শেষে ১৯৯৫ খ্রিস্টাব্দের ৩০ জুলাই নির্মাল্য আচার্যের মৃত্যুর পর ওই বছরের (১৪০২ বঙ্গাব্দের) শারদ সংখ্যাটিই অন্তিম সংখ্যা হিসাবে প্রকাশিত হয়। ইন্দ্রনাথ মজুমদার পত্রিকা প্রকাশের আর দায়িত্ব নিতে চান নি তার সুহৃদের প্রয়াণের পর।\n২০১৫ খ্রিস্টাব্দে প্রয়াত সম্পাদক  নির্মাল্য আচার্যের স্মৃতিচারণে এসে পড়ে পত্রিকাটির কথা। অমল আচার্যের সম্পাদনায় প্রকাশিত হয়- এক্ষণ ও নির্মাল্য আচার্য \n\n\n== তথ্যসূত্র =="}