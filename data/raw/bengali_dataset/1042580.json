{"pageid": 1042580, "title": "ফেতু মাউয়াসা", "url": "https://bn.wikipedia.org/wiki?curid=1042580", "content": "ক্রিস-এমানুয়েল ফেতু মাউয়াসা (ফরাসি উচ্চারণ: ​[kʁis-emanɥɛl fetu mauasa], ফরাসি: Faitout Maouassa; জন্ম: ৬ জুলাই ১৯৯৮; ফেতু মাউয়াসা নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব রেনে এবং ফ্রান্স অনূর্ধ্ব-২১ দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৫–০৬ মৌসুমে, ফরাসি ফুটবল ক্লাব ভাল দারগ্যাঁতোইলের যুব পর্যায়ের হয়ে খেলার মাধ্যমে মাউয়াসা ফুটবল জগতে প্রবেশ করেছেন এবং পরবর্তীকালে আরগ্যাঁতোইল এবং নঁসির যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৪–১৫ মৌসুমে, ফরাসি ক্লাব নঁসি বি-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; নঁসি বি-এর হয়ে তিনি ১৭ ম্যাচে ৬টি গোল করেছেন। ২০১৫–১৬ মৌসুমে তিনি নঁসির মূল দলে অন্তর্ভুক্ত হয়েছেন। অতঃপর ২০১৭–১৮ মৌসুমে রেনেতে যোগদান করেছেন। পরবর্তীকালে, তিনি নিম এবং নিম বি-এর হয়ে খেলেছেন।\n২০১৪ সালে, মাউয়াসা ফ্রান্স অনূর্ধ্ব-১৭ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন। দলগতভাবে, মাউয়াসা এপর্যন্ত ৩টি শিরোপা জয়লাভ করেছেন, যার মধ্যে ১টি নঁসির হয়ে এবং ২টি ফ্রান্সের বয়সভিত্তিক হয়ে জয়লাভ করেছেন।\n\n\n== প্রারম্ভিক জীবন ==\nক্রিস-এমানুয়েল ফেতু মাউয়াসা ১৯৯৮ সালের ৬ই জুলাই তারিখে ফ্রান্সের ভিলপ্যাঁতে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবা-মা কঙ্গোলীয় বংশোদ্ভূত।\n\n\n== আন্তর্জাতিক ফুটবল ==\nমাউয়াসা ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯, ফ্রান্স অনূর্ধ্ব-২০ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৪ সালের ১৭ই ডিসেম্বর তারিখে তিনি ফ্রান্স অনূর্ধ্ব-১৭ দলের হয়ে আন্তর্জাতিক পর্যায়ে অভিষেক করেছেন। ২০১৫ সালে তিনি ফ্রান্স অনূর্ধ্ব-১৭ দলের হয়ে ২০১৫ উয়েফা ইউরোপীয় অনূর্ধ্ব-১৭ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে তার দল জার্মানি অনূর্ধ্ব-১৭ দলের সাথে ৪–১ গোলের ব্যবধানে পরাজিত করে উক্ত প্রতিযোগিতার ইতিহাসে দ্বিতীয়বারের মতো শিরোপা ঘরে তুলতে সক্ষম হয়েছিল। একই বছরে তিনি ফ্রান্স অনূর্ধ্ব-১৭ দলের হয়ে ২০১৫ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ১৬ দলের পর্বে তার দল কোস্টা রিকা অনূর্ধ্ব-১৭ দলের সাথে ০–০ গোলে ড্র করার পর পেনাল্টি শুট-আউটে ৫–৩ গোলের ব্যবধানে পরাজিত হয়েছিল; উক্ত প্রতিযোগিতায় তিনি ৪ ম্যাচে ১টি গোল করেছিলেন। তিনি ফ্রান্স অনূর্ধ্ব-২০ দলের হয়ে ২০১৭ ফিফা অনূর্ধ্ব-২০ বিশ্বকাপে অংশগ্রহণ করেছেন, তবে ১৬ দলের পর্বে তার দল ইতালি অনূর্ধ্ব-২০ দলের কাছে ২–১ গোলের ব্যবধানে পরাজিত হয়ে উক্ত প্রতিযোগিতা হয়ে বিদায় নিয়েছিল; উক্ত প্রতিযোগিতায় তিনি ৩ ম্যাচে অংশগ্রহণ করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন। তিনি ২০১৫ সালের ১৯শে অক্টোবর তারিখে নিউজিল্যান্ড অনূর্ধ্ব-১৭ দলের বিরুদ্ধে ফ্রান্সের বয়সভিত্তিক দলের হয়ে প্রথমবারের মতো গোল করেছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে ফেতু মাউয়াসা  (ফরাসি)  \nফেতু মাউয়াসা – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে ফেতু মাউয়াসা  (ইংরেজি)  \nসকারবেসে ফেতু মাউয়াসা (ইংরেজি) \nবিডিফুটবলে ফেতু মাউয়াসা  (ইংরেজি)  \nওয়ার্ল্ডফুটবল.নেটে ফেতু মাউয়াসা (ইংরেজি) \nইএসপিএন এফসিতে ফেতু মাউয়াসা (ইংরেজি)"}