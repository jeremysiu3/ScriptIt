{"pageid": 1479098, "title": "জয় বাংলা (নোবিপ্রবি)", "url": "https://bn.wikipedia.org/wiki?curid=1479098", "content": "জয় বাংলা বাংলাদেশের স্বাধীনতা যুদ্ধের স্মারক ভাস্কর্য। দুলাল চন্দ্র গাইনের নকশার নির্মিত ভাস্কর্যটি নোয়াখালী বিজ্ঞান ও প্রযুক্তি বিশ্ববিদ্যালয়ের প্রধান ফাটকের নিকটে প্রশাসনিক ভবনের প্রধান চত্বরে স্থাপিত। ২০১৩ সালে বাংলাদেশের বিজয় দিবসে আনুষ্ঠানিক উন্মোচন করা হয়। ২০২২ সালের ১২ এপ্রিল আনুষ্ঠানিক ভাবে 'জয় বাংলা' নামকরণ করা হয়। তার আগে এটি মুক্তিযুদ্ধের স্মৃতি ভাস্কর্য হিসেবে পরিচিত ছিল। স্বাধীনতা যুদ্ধে বাংলাদেশের জয়ের মুহূর্ত ভাস্কর্যটির মূল বিষয়।\n\n\n== নির্মাণ ==\nজয় বাংলা নির্মাণের জন্য সাদা ও ধূসর সিমেন্টের সংমিশ্রণ, চিনে মাটির টুকরো এবং টেরাকোটার জন্য পোড়ামাটি ব্যবহার করা হয়।  ৪ মাস ১৫ দিনে ভাস্কর্যটির নির্মাণ সম্পূর্ণ করতে ২০১৩ সালে ৪৬ লক্ষ ২২ হাজার ২৬৫ টাকা ব্যয় হয়েছিল।\n\n\n== বর্ণনা ==\nজয় বাংলা  তিন ধাপের ভাস্কর্য। ভূমি সাথে থাকা প্রাথমিক দুই ধাপ ভাষা আন্দোলন, ও স্বাধিকার আন্দোলনের ভাবনিহিত। ভূমি হতে উত্থিত মূলবেদীর দেয়ালে চারটি টেরাকোটা উৎকীর্ণ। এগুলিতে ৭ই মার্চের ভাষণ, ২৫ মার্চের গণহত্যা, মুক্তিযুদ্ধ ও পাকবাহিনী আত্মসমর্পণের দৃশ্য খোদিত।  \nউপরে থাকা মূলমঞ্চ মূলত দুইজন পুরুষের সাথে একজন নারী মুক্তিযোদ্ধা প্রতিকৃতি। সম্মুখের যোদ্ধা হাত উচিয়ে, অপর জন অস্ত্র তার করে এবং একমাত্র নারী বিজয় নিশান উড়িয়ে বিজয়ের উল্লাস করছেন। পুরুষের পাশাপাশি একজন নারীর মূর্তি বাংলাদেশের স্বাধীনতা যুদ্ধে নারী-পুরুষের মিলিত সংগ্রাম ও অংশগ্রহণের প্রতীক হিসেবে উপস্থাপিত। হাত উঁচানো যোদ্ধা অপর দুইজনের চেয়ে আকারে বড়। তিনি খেটে খাওয়া সাধারণ মানুষের প্রতিনিধি; অস্ত্রধারী যোদ্ধাকে ছাত্রসমাজের একজন হিসেবে উপস্থাপন করা হয়েছে।\nভূমি থেকে বিজয় কেতনের শীর্ষ পর্যন্ত এটির উচ্চতা ২৬ ফুট। ১১ ফুট বেদীর উপর ১৫ ফুট উচ্চতার মূল মুর্তিগুলি বসানো হয়েছে।\n\n\n== তথ্যসূত্র =="}