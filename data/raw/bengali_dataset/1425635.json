{"pageid": 1425635, "title": "কাটেরি আম্মান", "url": "https://bn.wikipedia.org/wiki?curid=1425635", "content": "কাটেরি আম্মান ( তামিল: காட்டேரி அம்மன்), সংক্ষেপে কাটেরি নামেও পরিচিত, একজন তামিল দেবী। তাঁর উপাসনার উৎপত্তি দ্রাবিড় লোকধর্মে, যেটিকে পরে হিন্দুধর্মের অধীনে শ্রেণীবদ্ধ করা হয়।\nতামিলনাড়ুতে, তাঁকে প্রায়শই পার্বতীর রূপ হিসাবে বিবেচনা করা হয়, যিনি একটি প্রদত্ত শহরের একজন অভিভাবক দেবতা হিসাবে কাজ করেন। তাঁর অনুগামীদের মধ্যে কেউ কেউ তাঁকে মহাদেবীর রূপ বলেও মনে করে, যাঁকে কলিযুগে ব্যাধি ধ্বংস করার দায়িত্ব দেওয়া হয়েছিল। দেবীকে প্রায়শই তাঁর স্বামী মুনিশ্বরনের সাথে চিত্রিত করা হয়।\n\n\n== কিংবদন্তি ==\nতামিল লোককাহিনী অনুসারে, শিব একবার লক্ষ্য করেছিলেন তাঁর সহধর্মিণী পার্বতী, মাঝরাতে তাঁদের বিছানা ছেড়ে যান এবং সূর্যোদয়ের আগে ফিরে আসেন। তিনি এই বিষয়ে পার্বতীকে জিজ্ঞাসা করলে, পার্বতী হতবাক হয়ে তাঁকে জানিয়েছিলেন যে তিনি সারারাত তাঁর পাশেই ছিলেন। যখন শিব এই ঘটনাটি আরও একবার দেখতে পেলেন, তিনি পার্বতীকে অনুসরণ করলেন। পার্বতী কৈলাস থেকে বেরিয়ে একটি বনে গেলেন এবং দেখা গেল যে তিনি কালীর ভয়ঙ্কর রূপ ধারণ করেছেন। তিনি মৃতদেহ খনন করে বার করেছেন, তাদের গ্রাস করার অভিপ্রায়ে। তাঁকে থামানোর জন্য দৃঢ় সংকল্প করে, শিব বনের পথে একটি গর্ত খনন করেন। যখন কালী গর্তের মধ্যে পড়ে গিয়ে শিবকে দেখেন, তখন তিনি নিজের কর্মের জন্য অনুশোচনা করেছিলেন এবং শিবকে প্রতিশ্রুতি দিয়েছিলেন যে তিনি এই অসুস্থ সাধনা শেষ করবেন। তিনি শিবকে আরও বলেছিলেন যে তিনি নিজের ভয়ানক রূপটি গর্তের মধ্যে রেখে যাবেন এবং একজন কর্তব্যপরায়ণ স্ত্রী হিসাবে তাঁর কাছে ফিরে আসবেন। যে শক্তিটি রেখে যাওয়া হয়েছিল তা তাঁর কাটেরি আম্মানের রূপ হয়ে উঠবে, যিনি একজন পরোপকারী দেবী, যিনি ব্যাধি ধ্বংস করেন এবং তাঁর অনুগামীদের রক্ষা করেন।\nযাইহোক, কিছু সম্প্রদায়ের লোককাহিনী অনুসারে দেবীকে কখনও কখনও অমঙ্গলকারী হিসেবেও চিহ্নিত করা হয়। দলিত লোককাহিনী অনুসারে, উদাহরণস্বরূপ, কাটেরি আম্মানের উৎপত্তি শিবের দেওয়া একটি অভিশাপ থেকে। অভিশাপের কারণে তিনি বনের মধ্যে ঘুরে বেড়াতেন এবং তাঁকে পূজা না করা হলে গর্ভবতী মহিলাদের শিকার করতেন। এই কারণে কাটেরি আম্মানকে হিংস্র এবং জাদুকরী হিসাবেও চিত্রিত করা হয়েছে, তিনি রক্ত এবং আধ্যাত্মিক অধিকার জড়িত আচারের সাথে যুক্ত। তাঁকে এমন একটি সত্তা হিসেবে চিত্রিত করা হয়েছে, যিনি সন্তুষ্ট হলে শিশুদের রক্ষা করেন এবং অসন্তুষ্ট হলে তাদের শ্বাসরোধ করেন।\n\n\n== মূর্তির ধরণ ==\nকাটেরি আম্মানকে প্রায়ই অনেক রূপে দেখানো হয়। তাঁর ত্বকের রঙ হয় গাঢ় নীল বা কালো। তিনি হয় অরুভল (মাচেতে), বাটি, ত্রিশূল বা পদ্মের মধ্যে একটি ধারণ করেন অথবা এই সমস্ত কিছু একসাথেই তাঁর চার-বাহুতে ধরে থাকেন।\n\n\n== পূজা ==\nকাটেরি আম্মানকে দক্ষিণ ভারত এবং শ্রীলঙ্কার গ্রামে দলিত সম্প্রদায়ের মানুষজন পূজা করে। এছাড়াও ত্রিনিদাদ, গায়ানা, জ্যামাইকা, মরিশাস এবং দক্ষিণ আফ্রিকা সহ অন্যান্য স্থানে তামিল প্রবাসীরা তাঁকে শ্রদ্ধা করে। তাঁর নৈবেদ্যগুলির মধ্যে রয়েছে নিম পাতা, কাগজি লেবু এবং লাল ফুল। তাঁর উপাসকেরা অনেক সময় মুরগি এবং শূকর বলি দেয়। তাঁকে কুলদেবী হিসাবে বিবেচনা করা হয়।\n\n\n== তথ্যসূত্র =="}