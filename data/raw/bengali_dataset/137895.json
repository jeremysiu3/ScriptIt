{"pageid": 137895, "title": "রিয়াজ", "url": "https://bn.wikipedia.org/wiki?curid=137895", "content": "রিয়াজ উদ্দিন আহমেদ সিদ্দিক (জন্ম: ২৬ অক্টোবর ১৯৭২, যিনি রিয়াজ নামেই বেশি পরিচিত) হলেন একজন বাংলাদেশী চলচ্চিত্র ও টেলিভিশন অভিনেতা। তাকে প্রণয়, মারপিট ও নাট্যসহ বিভিন্ন ধরনের চলচ্চিত্রে অভিনয় করতে দেখা যায়। তিনি অসংখ্য পুরস্কার অর্জন করেছেন, তন্মধ্যে রয়েছে তিনবার শ্রেষ্ঠ অভিনেতা বিভাগে জাতীয় চলচ্চিত্র পুরস্কার এবং সাতবার মেরিল-প্রথম আলো পুরস্কার।\nতিনি ১৯৯৫ সালে বাংলার নায়ক চলচ্চিত্রে অভিনয়ের মাধ্যমে চলচ্চিত্র জগতে পদার্পণ করেন। কর্মজীবনের শুরুতে কয়েকটি চলচ্চিত্রে পার্শ্ব চরিত্রে অভিনয়ের পর ১৯৯৭ সালে মহম্মদ হান্‌নান পরিচালিত প্রাণের চেয়ে প্রিয় চলচ্চিত্রে প্রধান অভিনেতা হিসেবে অভিনয় করে ব্যবসায়িক সফলতা লাভ করেন এবং একইসঙ্গে জনপ্রিয়তা অর্জন করেন। এরপর তিনি বাংলাদেশের অনেক প্রখ্যাত পরিচালকের চলচ্চিত্রে অভিনয় করেছেন। তিনি হুমায়ূন আহমেদের দুই দুয়ারী (২০০০) চলচ্চিত্রে রহস্য মানব চরিত্রে, তৌকির আহমেদের দারুচিনি দ্বীপ (২০০৭) চলচ্চিত্রে শুভ্র চরিত্রে এবং কি যাদু করিলা (২০০৮) চলচ্চিত্রে অভিনয় করে শ্রেষ্ঠ অভিনেতা হিসেবে জাতীয় চলচ্চিত্র পুরস্কার অর্জন করেন। তার অভিনীত সাম্প্রতিকতম চলচ্চিত্রগুলো হল সুইটহার্ট ও কৃষ্ণপক্ষ (২০১৬)। বর্তমানে তিনি ২০২০ সালে মুক্তি প্রতীক্ষিত সুন্দরবনে র‍্যাবের দুঃসাহসিক অভিযান নিয়ে নির্মিতব্য অপারেশন সুন্দরবন চলচ্চিত্রে কাজ করছেন।\nনানা মাধ্যম ও কাজে সক্রিয় অভিনেতা রিয়াজ চ্যানেল আইয়ের হ্যান্ডসাম দি আলটিমেট ম্যান প্রতিযোগিতার দ্বিতীয় মৌসুমে প্রধান বিচারক হিসেবে দায়িত্ব পালন করেছেন। ২০২৪ সালে সরকার পতনের পর থেকে তিনি আত্মগোপনে আছেন।\n\n\n== প্রাথমিক জীবন ও কর্ম জীবন ==\n\nরিয়াজ ১৯৭২ সালে ফরিদপুর জেলা সদরের কমলাপুর মহল্লায় একটি সম্ভ্রান্ত মুসলিম পরিবারে জন্মগ্রহণ করেন। তার ছেলেবেলা কেটেছে ফরিদপুর শহরের সিএনবি স্টাফ কোয়ার্টার্সের চৌহদ্দিতে। তার বাবা জাইনুদ্দিন আহমেদ সিদ্দিক ছিলেন সরকারি অফিসের একজন কর্মকর্তা; মাতা আরজুমান্দ আরা বেগম গৃহিণী ছিলেন। রিয়াজ পরিবারের কনিষ্ঠ সন্তান। তার পরিবারের অন্যান্য সদস্যরা হলেন বড় ভাই রাইজুদ্দিন আহমেদ সিদ্দিক এবং ছয় বোন জিন্ন্যা আরা, সুলতানা জাহানারা সিদ্দিক, সুলতানা রওনক আরা, সুলতানা রওশন জামিল, সুলতানা সালমা শাহীন ও সুলতানা ফাতেমা শিরিণ। সকলেই বিবাহিত। ছোটবেলায় রিয়াজের ইচ্ছা ছিল স্থপতি হবেন; পরে পরিবারের বড়দের উৎসাহে যশোরে বিমানবাহিনীতে ভর্তি পরীক্ষা দেন এবং উত্তীর্ণ হন। যথাযথ প্রশিক্ষণ শেষে তিনি বাংলাদেশ বিমান বাহিনীতে বিমানচালক হিসেবে যোগদান করেন। বৈমানিক হিসাবে তিনি একটি জেট ফাইটারে মোট ৩০০ ঘণ্টা উড্ডয়ন সম্পন্ন করেন।\nরিয়াজ শৃঙ্খলা ভঙ্গের দায়ে ১৯৯৩ সালে বিমানবাহিনী থেকে চাকরিচ্যুত হন।\nচাকরিচ্যুতির পর তিনি বাড়ি ছেড়ে ঢাকা শহরে পাড়ি জমান এবং চাচাতো বোন চলচ্চিত্র অভিনেত্রী ববিতার হাত ধরে ১৯৯৫ সালে বাংলাদেশের চলচ্চিত্র শিল্পে একজন অভিনেতা হিসেবে আত্মপ্রকাশ করেন। অভিনয়ের পাশাপাশি তিনি ২০০৬ সালে মুক্তিপ্রাপ্ত হৃদয়ের কথা চলচ্চিত্রটি প্রযোজনা করেন। বর্তমানে রিয়াজ চলচ্চিত্রে অভিনয়ের পাশাপাশি ঢাকার বনানীতে ইয়েস কর্পোরেশন নামে একটি কোমল পানীয় উৎপাদনকারী ব্যবসায় প্রতিষ্ঠানের সাথে যুক্ত রয়েছেন। এছাড়াও হাউজিং কোম্পানি আশিয়ান গ্রুপ-এর পরিচালক ও প্রধান নির্বাহী কর্মকর্তার দায়িত্ব পালন করছেন। সম্প্রতি একটি সাক্ষাত্কারে রিয়াজ ইঙ্গিত দেন যে,  তিনি বর্তমানে ব্যবসা ও চাকরি থেকে দূরে রয়েছেন।\n\n\n== শিক্ষা জীবন ==\n\nরিয়াজ তার ছেলেবেলা থেকেই উদ্যমী, খেলাধুলাপ্রিয়, লেখাপড়ায় উজ্জ্বল ছিলেন। তিনি স্থপতি হওয়ার স্বপ্ন নিয়ে ১৯৭৭ সালে ফরিদপুর জেলা সদরে অবস্থিত তারার মেলা উইলস্ লিটল ফ্লাওয়ার স্কুলে তার শিক্ষা জীবন শুরু করেন। পরে ফরিদপুর জিলা স্কুলে ভর্তি হন, সেখানে ৮ম শ্রেণী পর্যন্ত অধ্যয়ন করেন। পরবর্তীতে ফরিদপুর সদরে অবস্থিত ময়েজউদ্দীন হাই স্কুলে ভর্তি হন এবং সেখান থেকে এসএসসি পাশ করেন। এরপর ফরিদপুর থেকে চলে আসেন পৈতৃক বাসস্থান যশোর জেলায়। তার কলেজ জীবন শুরু হয় যশোর ক্যান্টনমেন্ট কলেজে এইচএসসিতে ভর্তির মাধ্যমে এবং সেখান থেকে এইচএসসি পাশ করেন। এরপর বুয়েটে ভর্তি হওয়ার জন্য ঢাকা এসে কোচিং শুরু করেন, কিন্তু পরিবারের বড়দের উৎসাহে বাংলাদেশ বিমানবাহিনীতে ভর্তি পরীক্ষা দিয়ে উত্তীর্ণ হয়ে বাংলাদেশ বিমান বাহিনী একাডেমীতে ১৯৯১ সালের জুন পর্যন্ত অধ্যয়ন ও প্রশিক্ষণ গ্রহণ করেন। এরই মধ্যে তিনি রাজশাহী বিশ্ববিদ্যালয়ের অধীনে বিএসসি (পাস কোর্স) সম্পূর্ণ করেন। মাঝখানে তিনি তুরস্ক বিমান বাহিনীর দেওয়া একটি বৃত্তিতে টি-থার্টি-সেভেন বিমানের উপরে একটি প্রশিক্ষণ নিতে ঐ দেশে যান। ঐ প্রশিক্ষণটিতে তিনি ভালো ফলাফল অর্জন করেন, যার ফলশ্রুতিতে তুরস্ক বিমান বাহিনী তাকে একটি বিশেষ প্রশিক্ষণের সুযোগ প্রদান করে। কিন্তু বিভিন্ন রকমের প্রক্রিয়াকরণের কারণে প্রশিক্ষণটি নেয়া তার পক্ষে সম্ভব হয়নি।\n\n\n== অভিনয় জীবন ==\n\nরিয়াজের নিজ পরিবারের কেউ অভিনয়ের সাথে সম্পৃক্ত না থাকলেও তার তিন চাচাতো বোন কোহিনুর আক্তার সুচন্দা, ফরিদা আক্তার ববিতা ও গুলশান আরা চম্পা বাংলাদেশের বিখ্যাত চলচ্চিত্র অভিনেত্রী। ছোটবেলায় জনপ্রিয় টিভি সিরিজ টারজান এবং বাংলাদেশী পূর্ণদৈর্ঘ্য চলচ্চিত্র 'টারজান' তরুণ রিয়াজের উপর বিরাট প্রভাব বিস্তার করেছিল। এছাড়াও টম ক্রুজ অভিনীত হলিউড সুপারহিট চলচ্চিত্র টপ গান এবং পুনর্নির্মিত টারজান চলচ্চিত্রও তাকে অনুপ্রাণিত করেছিল। ১৯৯৪ সালে তিনি চাচাতো বোন ববিতার সাথে বাংলাদেশ চলচ্চিত্র উন্নয়ন কর্পোরেশন (বিএফডিসি)-তে ভ্রমণে এসে প্রয়াত অভিনেতা-প্রযোজক জসিম-এর নজরে পড়েন। জসিম যখন তাকে অভিনয়ের প্রস্তাব দেন তখন তিনি অভিনয় সম্পর্কে কিছুই জানতেন না। এক্ষেত্রে ববিতা তাকে উৎসাহিত করেন, কিন্তু তার মা ছিলেন ধর্মভীরু, তাই তার মাকে রাজি করাতে একটু সময় লেগে গিয়েছিল। অবশেষে রিয়াজ ববিতার হাত ধরেই চলচ্চিত্র জগতে পদার্পণ করেন।\n\n\n=== ১৯৯৫-২০০০ ===\n১৯৯৫ খ্রিষ্টাব্দে মুক্তি পায় রিয়াজ অভিনীত প্রথম চলচ্চিত্র বাংলার নায়ক। এই চলচ্চিত্রে তিনি মুন্না  চরিত্রে অভিনয় করে রূপালী পর্দায় অভিনেতা হিসেবে আত্মপ্রকাশ করেন এবং এটি ব্যবসা-সফল হয়েছিল। তবে তিনি চলচ্চিত্রের মূল ভূমিকায় ছিলেন না। এটির পরিচালক ছিলেন চলচ্চিত্র নির্মাতা দেওয়ান নজরুল।\n১৯৯৬ খ্রিষ্টাব্দে রিয়াজ খ্যাতনামা চলচ্চিত্রকার দিলীপ বিশ্বাস-এর অজান্তে এবং মোহাম্মদ হোসেন-এর প্রিয়জন-এ অভিনয় করার সুযোগ লাভ করেন। \"প্রিয়জন\"ই একমাত্র চলচ্চিত্র যাতে রিয়াজ অকালপ্রয়াত অভিনেতা সালমান শাহের সাথে অভিনয় করেন। এছাড়াও মতিন রহমান এর পরিচালনায় মন মানে না ছবির প্রায় ৫০ ভাগ কাজ শেষ করেন সালমান শাহ। ১৯৯৬ সালের জুন মাসে দিলীপ বিশ্বাস এর সাথে ছবির শুটিং দেখতে আসা রিয়াজ পরে সালমানের পরিবর্তে এই ছবিতে অভিনয় করেন। কারণ এর প্রায় তিন মাস পর সালমানের মৃত্যু ঘটে। দিলীপ বিশ্বাস মতিন রহমানের সাথে রিয়াজকে পরিচয় করিয়ে দিয়ে বলেন; \"সম্ভব হলে ওকে নিয়ে কাজ করার চিন্তা করতে পারেন\" এবং এটিই রিয়াজ-শাবনূর জুটি অভিনীত প্রথম চলচ্চিত্র।\n১৯৯৭  খ্রিস্টাব্দে মহাম্মদ হান্নান পরিচালিত প্রাণের চেয়ে প্রিয় চলচ্চিত্রটি বাণিজিক্যভাবে সফলতা লাভ করে এবং এই চলচ্চিত্রটি রিয়াজকে রাতারাতি খ্যাতির চূড়ায় পৌঁছে দেয়। এর মধ্য দিয়ে বাংলাদেশ চলচ্চিত্রে রিয়াজের আসনটি মজবুত হয়ে যায়। এ চলচ্চিত্রের \"পড়েনা চোখের পলক\" গানটি তাঁকে তরুণ-তরুণীদের হার্টথ্রবে পরিণত করে। একই বছরের ১১ নভেম্বর মুক্তি লাভ করে মতিন রহমান নির্মিত মন মানেনা যেটি রিয়াজ-শাবনূর জুটির প্রথম চলচ্চিত্র এবং এটি সুপার হিট হয়। শাবনূরের সঙ্গে রিয়াজের দ্বিতীয় ছবি আবিদ হাসান বাদল পরিচালিত তুমি শুধু তুমি। এরপর এই জুটি চলচ্চিত্র মহলে বেশ আলোচিত-সমালোচিত হয়ে ওঠে।\n১৯৯৮  খ্রিস্টাব্দে অবমুক্ত পৃথিবী তোমার আমার চলচ্চিত্রটি বড় ধরনের বাণিজ্যিক সফলতা অর্জনে সক্ষম হয়। এটি পরিচালনা করেন বাদল খন্দকার। এছাড়াও আজাদী হাসনাত ফিরোজ পরিচালিত কাজের মেয়ে চলচ্চিত্রটিও বেশ জনপ্রিয়তা অর্জন করে। এই দুটি চলচ্চিত্রেই রিয়াজের বিপরীতে অভিনয় করেন শাবনূর।\nরিয়াজ ১৯৯৯ মৌসুমে শাবনূরের বিপরীতে অভিনয় করেন বলিউড সুপারহিট চলচ্চিত্র দিওয়ানা অনুকরণে পরিচালক মতিন রহমান নির্মিত বিয়ের ফুল চলচ্চিত্রে এবং এটিও ব্যবসায়িকভাবে সফলতা অর্জন করে। প্রাণের চেয়ে প্রিয় চলচ্চিত্রটি ব্যাবসায়িক সাফল্য এনে দেয়ায় পরিচালক মহাম্মাদ হান্নান রিয়াজকে নিয়ে ধারাবাহিকভাবে চলচ্চিত্র নির্মাণ শুরু করেন। এগুলো হলো, শাবনূরের বিপরীতে ভালবাসি তোমাকে,  পপির বিপরীতে বিদ্রোহ চারিদিকে, রাভিনার বিপরীতে সাবধান, দলপতি, পূর্ণিমার বিপরীতে খবরদার এবং সর্বশেষ শাবনূরের বিপরীতে ভালবাসা ভালবাসা (২০০৭)।\n২০০০ সালের ঈদুল ফিতর-এ মুক্তি পায় এফ আই মানিক পরিচালিত চলচ্চিত্র এ বাঁধন যাবেনা ছিঁড়ে। এই চলচ্চিত্রের মধ্যে দিয়ে সাফল্যের স্রোতে আরো এগিয়ে যান তিনি। এরপর তিনি প্রথমবারের মতো জনপ্রিয় কথাসাহিত্যিক ও চলচ্চিত্রকার হুমায়ুন আহমেদের দুই দুয়ারী চলচ্চিত্রে অভিনয় করেন একজন রহস্য মানবের ভূমিকায়। এটিও ব্যবসা-সফল হয় এবং তিনি প্রথমবারের মতো শ্রেষ্ঠ অভিনেতা হিসেবে জাতীয় চলচ্চিত্র পুরস্কার লাভ করেন।\nঅতঃপর সাঈদুর রহমান সাঈদ নির্মাণ করেন এরই নাম দোস্তী যাতে রিয়াজ-শাবনূর ছাড়াও অভিনয় করেন বলিউড অভিনেতা শক্তি কাপুর। গল্প এবং অভিনয় মিলিয়ে এই চলচ্চিত্রটিও রিয়াজকে সাফল্য এনে দেয়।\n\n\n=== ২০০১-২০০৫ ===\n\n২০০১ সালে মুক্তি পায় পরিচালক মতিন রহমান এর এই মন চায় যে...!। এই চলচ্চিত্রটি আশানুরূপ ব্যবসা সফল হয়নি। গাজী মাহাবুব পরিচালিত প্রেমের তাজমহল চলচ্চিত্রটি সফলতা অর্জন করে এবং বাংলাদেশ চলচ্চিত্র প্রযোজক পরিবেশক সমিতি (বিএফপিডিএ) থেকে শ্রেষ্ঠ চলচ্চিত্র পুরস্কার লাভ করে। ২০০১ সালে ঈদুল ফিতরে মুক্তি পায় পরিচালক দিলীপ বিশ্বাস-এর পুত্র দেবাশীষ বিশ্বাস নির্মিত চলচ্চিত্র শ্বশুরবাড়ী জিন্দাবাদ। ব্যাপক প্রচার এবং নির্মাণশৈলীর কল্যাণে ছবিটি সাফল্য অর্জনে সমর্থ হয়। এই সিনেমায় রিয়াজের অভিনয় দর্শকদের কাছে বেশ আলোচিত হয়। লালন সাইয়ের বিখ্যাত গান \"মিলন হবে কতো দিনে\"-এর শিরোনামে পরিচালক জাকির হোসেন রাজু নির্মাণ করেন মিলন হবে কতো দিনে চলচ্চিত্র। একই বছর মুক্তি পায় বলিউড অভিনেত্রী রিয়া সেনর সঙ্গে অভিনীত চলচ্চিত্র মনে পড়ে তোমাকে। তবে মনতাজুর রহমান আকবর পরিচালিত এই চলচ্চিত্রটি আশানুরূপ ব্যাবসায়িক সাফল্য অর্জন করেনি।  পরের বছর জাকির হোসেন রাজুর ভালোবাসা কারে কয় চলচ্চিত্রে অভিনয় করে তিনি বিএফপিডিএ পুরস্কার-এ শ্রেষ্ঠ অভিনেতার পুরস্কার লাভ করেন।\n২০০৪ সালে মুক্তি পায় প্রেমের চলচ্চিত্র রং নাম্বার। চলচ্চিত্রটি পরিচালনা করেন মতিন রহমান। এটিতে রিয়াজের বিপরীতে অভিনয় করেছেন টিভি অভিনেত্রী শ্রাবন্তী। মোবাইল ফোন ব্যবহারে নিত্যদিনের ঘটনা নিয়ে নির্মিত এ চলচ্চিত্রটি সে সময় তরুণ-তরুণীসহ প্রায় সকল শ্রেণীর দর্শকদের কাছে জনপ্রিয়তা লাভ করে। এরপর তিনি কাজ করেন বাংলাদেশের জনপ্রিয় ও প্রয়াত কথাসাহিত্যিক হুমায়ুন আহমেদের মুক্তিযুদ্ধভিত্তিক চলচ্চিত্র শ্যামল ছায়াতে। এই চলচ্চিত্রে রিয়াজ একজন ইমামের চরিত্রে অভিনয় করে আলোচিত হন। এটি ২০০৬ সালে \"সেরা বিদেশী ভাষার চলচ্চিত্র\" বিভাগে একাডেমি পুরস্কার এর জন্য বাংলাদেশ থেকে নিবেদন করা হয়েছিল। এছাড়াও চলচ্চিত্রটি কয়েকটি আন্তর্জাতিক চলচ্চিত্র উৎসবে প্রদর্শিত হয়। একই বছর বিশ্ব বিখ্যাত কবি রবীন্দ্রনাথ ঠাকুর এর ছোট গল্প শাস্তি অবলম্বনে একই শিরোনামে নির্মিত হয় চলচ্চিত্র শাস্তি। এটি ছিল বাংলাদেশে রবিন্দ্রসাহিত্যের প্রথম অনুপম চলচ্চিত্রায়ন, দ্বিতীয়টি সুভা। রিয়াজ এখানে ছিদাম চরিত্রে অভিনয় করেন। চলচ্চিত্রটি পরিচালনা করেন বাংলাদেশের অন্যতম চলচ্চিত্রকার চাষী নজরুল ইসলাম। রিয়াজ-সহ এ চলচ্চিত্রের সকল শিল্পীর অভিনয় দর্শক-সমালোচকদের কাছে সমাদৃত হয় এবং তিনি মেরিল-প্রথম আলো পূরস্কার পুরস্কারে শ্রেষ্ঠ অভিনেতার (সমালোচক) পুরস্কার লাভ করেন।\n\n২০০৫ সালে প্রখ্যাত চলচ্চিত্র পরিচালক, ঔপন্যাসিক ও গল্পকার জহির রায়হান এর কালজয়ী উপন্যাস হাজার বছর ধরে অবলম্বনে একই শিরোনাম নির্মিত হয় হাজার বছর ধরে। ছবিটি পরিচালনা করেন জহির রায়হানের সহধর্মিনী এক সময়ের জনপ্রিয় চলচ্চিত্র অভিনেত্রী কোহিনুর আক্তার সুচন্দা। \nরিয়াজ এই চলচ্চিত্রে অভিনয়ের জন্য পারিশ্রমিক হিসাবে নিয়েছিলেন শুধুমাত্র ১০১ টাকা। রিয়াজ উপন্যাসের মন্টু চরিত্রে অভিনয় করে চলচ্চিত্র বোদ্ধাদের কাছে আলোচিত হন এবং জিতে নেন মেরিল-প্রথম আলো পুরস্কারের শ্রেষ্ঠ অভিনেতার পুরস্কার। এছাড়াও রিয়াজ ভারতীয় চলচ্চিত্রকার ও অভিনেতা মহেশ মাঞ্জরেকরের ইট ওয়াজ রেইনিং দ্যাট নাইট নামে একটি ইংরেজি চলচ্চিত্রে অভিনয় করেছেন। এই চলচ্চিত্রে রিয়াজ বলিউড অভিনেত্রী সুস্মিতা সেনের সাথে কাজ করেছেন। চলচ্চিত্রটি মুক্তি পায়নি।\n\n\n=== ২০০৬-২০১০ ===\n২০০৬ সালে চলচ্চিত্রকার মোরশেদুল ইসলাম নির্মাণ করেন খেলাঘর। বাংলা সাহিত্যের অন্যতম কথাশিল্পী মাহমুদুল হকের ১৯৮৪ সালে প্রকাশিত যুদ্ধকালের চিরন্তন প্রেমের গল্পের উপন্যাস খেলাঘর অবলম্বনে চলচ্চিত্রটি নির্মিত হয়। এই সিনেমায় রিয়াজের বিপরীতে অভিনয় করেন সোহানা সাবা। এই চলচ্চিত্রে অভিনয় করে রিয়াজ বিএফএফএস চলচ্চিত্র পুরস্কার-এ শ্রেষ্ঠ অভিনেতা বিবেচিত হয়েছিলেন। চলচ্চিত্রকার-প্রযোজক দিদারুল আলম বাদলের নির্মাণ করেন ত্রিভুজ প্রেমের না বোলনা। এই চলচ্চিত্রে রিয়াজের বিপরীতে অভিনয় করেন শিমলা ও সুমনা সোমা।\n২০০৭ সালে মুক্তি পায় জনপ্রিয় কথা সাহিত্যিক হুমায়ুন আহমেদ এর জনপ্রিয় উপন্যাস দারুচিনি দ্বীপ অবলম্বনে নির্মিত বহুল আলোচিত চলচ্চিত্র দারুচিনি দ্বীপ। চলচ্চিত্রটি পরিচালনা করেন টিভি নাটকের জনপ্রিয় অভিনেতা তৌকির আহমেদ। এ ছবিতে রিয়াজের বিপরীতে অভিনয় করেন লাক্স-চ্যানেল আই সুপার স্টার (২০০৬) জাকিয়া বারী মম। রিয়াজ এতে শুভ্র চরিত্রে অভিনয় করেন। তিনি এ চলচ্চিত্র অভিনয় করে আবারো জাতীয় চলচ্চিত্র পুরস্কার-এর শ্রেষ্ঠ অভিনেতার পুরস্কার লাভ করেন। জনপ্রিয় বাংলাদেশী সাহিত্যিক সৈয়দ শামসুল হক-এর 'একজন সঙ্গে ছিল' উপন্যাস অবলম্বনে একই শিরোনামে নির্মিত হয় চলচ্চিত্র একজন সঙ্গে ছিল। এটিতে রিয়াজের সাথে অভিনয় করেছেন মৌসুমী। চলচ্চিত্রটি পরিচালনা করেছেন শওকত জামিল।\n\n২০০৮ সালে রিয়াজ অভিনীত তিনটি চলচ্চিত্র বেশ আলোচিত ছিল। এর মধ্যে নবীন চলচ্চিত্রকার মুরাদ পারভেজ নির্মাণ করেন চন্দ্রগ্রহণ। ষাটের দশকের পটভূমিতে নির্মিত হয় ছবিটি। এটি জাতীয় চলচ্চিত্র পুরস্কার-এর শ্রেষ্ঠ চলচ্চিত্রসহ মোট সাতটি বিভাগে পুরস্কার লাভ করে। এটিতে রিয়াজ কাসু এবং সোহানা সাবা ফালানি চরিত্রে অভিনয় করেন। প্রখ্যাত নারী চলচ্চিত্রকার নার্গিস আক্তার নির্মাণ করেন এইচআইভি/এইডস সম্পর্কিত জনসচেতনতা ও নিয়ন্ত্রণমূলক চলচ্চিত্র মেঘের কোলে রোদ। মালয়শিয়ার মনোরম পরিবেশে চলচ্চিত্রটি চিত্রায়ন করা হয়। চলচ্চিত্রটি জাতীয় চলচ্চিত্র পুরস্কার এর শ্রেষ্ঠ অভিনেত্রীসহ (পপি) মোট পাঁচটি বিভাগে পুরস্কার লাভ করে। এরপর রিয়াজ আরও একটি ব্যক্তিগত সাফল্য লাভ করেন কি যাদু করিলা ছবিতে নিখুঁত অভিনয়ের কল্যাণে। চন্দন চৌধুরী পরিচালিত এ ছবিতে রিয়াজের বিপরীতে ছিলেন পপি। রিয়াজ তৃতীয়বারের মত জাতীয় চলচ্চিত্র পুরস্কারে শ্রেষ্ঠ অভিনেতা পুরস্কারে ভূষিত হন।\n২০০৯ সালে মুক্তি পায় প্রবীণ অভিনেতা এটিএম শামসুজ্জামান পরিচালিত প্রথম চলচ্চিত্র এবাদত। রিয়াজের বিপরীতে এখানে অভিনয় করেন শাবনূর। ছবিটি ব্যবসায়িক সাফল্য না-পেলেও রিয়াজ অনেকের কাছে তার অভিনয় জন্য প্রশংসিত হয়েছেন। এফআই মানিক পরিচালিত রোমান্টিক চলচ্চিত্র চিরদিন আমি তোমার। এখানে রিয়াজের বিপরীতে ছিলেন পূর্ণিমা ও রোমানা। এখানে রিয়াজ একজন মানসিক রোগীর চরিত্রে অভিনয় করেছেন। এটি এটিএন বাংলা প্রযোজিত প্রথম পূর্ণদৈর্ঘ্য চলচ্চিত্র।\n২০১০ সালে মুক্তি পায় মোহাম্মদ হোসেন জেমী পরিচালিত বাজাও বিয়ের বাজনা। এই চলচ্চিত্রে রিয়াজের বিপরীতে অভিনয় করেন অপু বিশ্বাস। এটি রিয়াজ-অপু বিশ্বাস জুটি অভিনীত দ্বিতীয় চলচ্চিত্র। শাহীন-সুমন পরিচালিত জমিদার চলচ্চিত্রটিও মুক্তি পায় একই বছর। এটিতে তার বিপরীতে অভিনয় করেছেন পূর্ণিমা।\n\n\n=== ২০১১-বর্তমান ===\n২০১১ সালের মুক্তি পায় কথাসাহিত্যিক রাবেয়া খাতুন-এর মধুমতি উপন্যাস অবলম্বনে নির্মিত চলচ্চিত্র মধুমতি। এখানে রিয়াজ 'মধুমতি' উপন্যাসের মূল চরিত্র আনু-এর ভূমিকায় অভিনয় করেন। এটিতে তার বিপরীতে অভিনয় করেছেন লাক্স-চ্যানেল আই সুপারস্টার প্রতিযোগিতা ২০০৮-এর চ্যাম্পিয়ন ইশরাত জাহান চৈতি। চলচ্চিত্রটি পরিচালনা করেছেন চলচ্চিত্র নির্মাতা শাহজাহান চৌধুরী। এরপর মুক্তি পায় চাষী নজরুল ইসলাম পরিচালিত দুই পুরুষ। এটিতে তার বিপরীতে অভিনয় করেছেন মৌসুমী ও নিপুণ। মুশফিকুর রহমান গুলজার পরিচালিত কুসুম কুসুম প্রেম ছবিতে তার সাথে অভিনয় করেন মৌসুমী ও ফেরদৌস। এছাড়া শাহিন-সুমন পরিচালিত কে আপন কে পর ছবিটিতে তিনি একটি গানে অতিথি শিল্পী হিসেবে উপস্থিত হন।\n২০১২ সালের প্রথম দিকে মুক্তি পায় নজরুল ইসলাম পরিচালিত বন্ধু তুমি আমার চলচ্চিত্রটি। এখানে তার বিপরীতে অভিনয় করেছেন পূর্ণিমা। ২০১৩ সালে মুক্তি লাভ করে ঐতিহাসিক গল্পে গাজী মাহবুব এর পুননির্মিত চলচ্চিত্র শিরি ফরহাদ যার বিপরীতে ছিলেন শাবনূর, এটি প্রযোজনা করেছে ইমপ্রেস টেলিফিল্ম এবং চলচ্চিত্রটি নির্মানে প্রায় ছয়-সাত বছর সময় লেগেছিল।\n২০১৪ সালের ১৪ ফেব্রুয়ারি বিশ্ব ভালোবাসা দিবসে মুক্তি পায় লোভে পাপ পাপে মৃত্যু। এটি পরিচালনা করেন সোহানুর রহমান সোহান। এই চলচ্চিত্রে সুদর্শন অভিনেতা হিসেবে পরিচিত আমিন খান প্রথম খলনায়কের ভূমিকায় অভিনয় করেছেন এছাড়াও  তার  উল্লেখযোগ্য ছবি গুলো হলো; এস এ হক অলিক এর এক পৃথিবী প্রেম - বিপরীতে পূর্ণিমা, এ জেড ফিরোজ পরিচালিত মাধবী - বিপরীতে আছেন রোমানা দীর্ঘ বিরতির পর অক্টোবর ২০১৪-এ রিয়াজ ও শাবনূর জুটি হয়ে চুক্তিবদ্ধ হয়েছেন সালাউদ্দীন লাভলুর 'জনম জনমে' চলচ্চিত্রে। এছারাও ২০০৫ সালে তারা দুজন এই নির্মাতার মোল্লা বাড়ীর বউ ছবিতে জুটি বেঁধে অভিনয় করেছিলেন।\nদীর্ঘ দুই বছর বিরতি দিয়ে ২০১৬ সালে আবারো চলচ্চিত্রে অভিনয়ে ফিরেন রিয়াজ। সুইটহার্ট নামের এই চলচ্চিত্রের একটি বিশেষ চরিত্র রিচার্ড বাড়ই ভূমিকায় অভিনয় করেন তিনি। ওয়াজেদ আলী সুমনের পরিচালনায় এই চলচ্চিত্রে আরও অভিনয় করবেন বিদ্যা সিনহা সাহা মীম এবং বাপ্পি চৌধুরী। একই বছরে ২৬ ফেব্রুয়ারি তার অভিনীত জনপ্রিয় কথাসাহিত্যিক হুমায়ূন আহমেদের উপন্যাস অবলম্বনে মেহের আফরোজ শাওন পরিচালিত ইমপ্রেস টেলিফিল্মের ছবি \"কৃষ্ণপক্ষ\" ছবিটি সারাদেশে মুক্তি পায়। এতে তিনি মুহিব চরিত্রে অভিনয় করেন এবং তার বিপরীতে অভিনয় করেন অভিনেত্রী মাহিয়া মাহি। এই ছবি চলাকালীন ২০১৫ সালের ১৯ অক্টোবর তিনি হৃদরোগে আক্রান্ত হন এবং তার হার্টে রিং পরানোর পর তিনি সুস্থ হয়ে বাকি কাজ শেষ করেন। অপারেশন সুন্দরবন চলচ্চিত্রের মাধ্যমে দীর্ঘ চার বছর বিরতি দিয়ে রিয়াজ অভিনয়ে ফিরেন। পরিচালক দীপঙ্কর দীপনের অপারেশন সুন্দরবন চলচ্চিত্রে র‍্যাপিড অ্যাকশন ব্যাটেলিয়ান-এর একজন কমান্ডিং অফিসারের ভুমিকায় দেখা যাবে রিয়াজকে।\n\n\n== জুটি ==\nরিয়াজ কয়েকজন অভীনেত্রীর সাথে জুটি বেঁধে কাজ করে জনপ্রিয়তা ও সফলতা পেয়েছেন এবং একইসাথে বাংলাদেশ চলচ্চিত্র শিল্পে রেখেছেন তার অসামান্য অবদান। বাংলাদেশের জনপ্রিয় অভিনেত্রী শাবনূর এর সাথে রিয়াজের প্রথম এবং সফল জুটি গড়ে উঠে। বাংলাদেশ চলচ্চিত্র শিল্পে এই জুটির রয়েছে অসংখ্য দর্শক নন্দিত চলচ্চিত্র। আরেক জনপ্রিয় অভিনেত্রী পূর্ণিমার সাথেও গড়ে উঠে রিয়াজের আরও একটি সফল জুটি। এই জুটিও বাংলাদেশ চলচ্চিত্রপ্রেমীদের উপহার দিয়েছেন বেশ কিছু ভালো চলচ্চিত্র। এছাড়াও রিয়াজ বেশ কয়েকজন অভিনেত্রীর সাথে জুটিবদ্ধ হয়ে কাজ করেছেন, কিন্তু এগুলো তেমন সফল হয়নি।\n\n\n=== রিয়াজ-শাবনূর জুটি ===\nরিয়াজ-শাবনূর বাংলাদেশের চলচ্চিত্রে একটি সফল জুটি গড়ে উঠে। তাদের এই জুটি দর্শকদের বেশ কিছু সুন্দর সিনেমা উপহার দিয়েছে। এই জুটি বাংলাদেশের চলচ্চিত্র ইতিহাসের অন্যতম জনপ্রিয় জুটি হিসেবে পরিচিত। ১৯৯৭ সালে এই জুটির প্রথম ছবি মন মানেনা মুক্তি পায। এটি পরিচালনা করেছেন চলচ্চিত্রকার মতিন রহমান। এবং চলচ্চিত্রটি আশানুরূপ দর্শকপ্রিয়তা পেয়েছিল। সালমান শাহ'র অকাল মৃত্যুর পর সালমানের পরিবর্তে এই ছবিতে অভিনয় করেন রিয়াজ। মৃত্যুর আগে ছবির প্রায় ৫০ শতাংশ কাজ শেষ করেছিলেন সালমান। ১৯৯৮ সালে মহাম্মদ হান্নান পরিচালিত ভালোবাসি তোমাকে চলচ্চিত্রটি দারুন জনপ্রিয়তা লাভ করে। ২০০১ সালে এই জুটির একটি সফল চলচ্চিত্র হল প্রেমের তাজমহল। গাজী মাহাবুব পরিচালিত এই চলচ্চিত্রটি বাংলা ছবির মন্দা কাটাতে দারুণ ভুমিকা রাখে। চলচ্চিত্রটি মুক্তির পর ব্যাপক জনপ্রিয়তা অর্জন করে এবং তারা নতুন করে আলোচনায় উঠে আসেন। এই জুটির আরো একটি চলচ্চিত্র ও প্রিয়া তুমি কোথায় এটি পরিচালনা করেছেন শাহাদাত হোসেন লিটন। এ চলচ্চিত্রে আরও অভিনয় করেন বর্তমান চলচ্চিত্রের জনপ্রিয় অভিনেতা শাকিব খান। এটির নামকরণ করা হয় তারকা সংগীত শিল্পী আসিফ আকবর এর জনপ্রিয় গান ও প্রিয়া তুমি কোথায় শিরোনাম অনুসরণ করে। ছবিটি সে সময় ব্যাবসায়িকভাবে ভালো সফলতা লাভ করে। হৃদয়ের বন্ধন এই জুটির অন্যতম একটি সফল চলচ্চিত্র। বিখ্যাত পরিচালক এফ আই মানিক পরিচালিত এই চলচ্চিত্রটি সেসময় দর্শকদের মাঝে ব্যাপক সাড়া ফেলতে সক্ষম হয়। ২০০৫ সালে মুক্তি পায় মোল্লা বাড়ীর বউ চলচ্চিত্রটি, রিয়াজ-শাবনূর জুটিকে বড় আকারের সফলতা এনে দেয় এটিও। চলচ্চিত্রটি পরিচালনা করেন টিভি নির্মাতা সালাউদ্দিন লাভলু। এটি প্রযোজনা করেন মনের মাঝে তুমি ছবির পরিচালক মতিউর রহমান পানু। এছাড়াও রয়েছে এই জুটির উল্লেখযোগ্য আরো বেশ কয়েকটি সফল চলচ্চিত্র। রিয়াজ-শাবনূর জুটি এই পর্যন্ত প্রায় চল্লিশটিরও বেশি চলচ্চিত্রে অভিনয় করেছেন। রিয়াজ-শাবনূর জুটি অভিনীত সর্বশেষ মুক্তিপ্রাপ্ত চলচ্চিত্র শিরি ফরহাদ মুক্তি পায় ২২শে মার্চ ২০১৩ সালে যা গাজী মাহবুব পরিচালনা করেন।\n\n\n=== রিয়াজ-পূর্ণিমা জুটি ===\n\nরিয়াজের আরেকটি সফল জুটি গড়ে উঠেছিল সে সময়ের নবাগতা, অভিনেত্রী পূর্ণিমার সাথে। ১৯৯৭-এ মুক্তি পায় রিয়াজ-পূর্ণিমা জুটি অভিনীত প্রথম চলচ্চিত্র এ জীবন তোমার আমার। চলচ্চিত্রটি পরিচালনা করেন পরিচালক জাকির হোসেন রাজু। এই চলচ্চিত্রে অভিনয়ের মধ্যে দিয়েই পূর্ণিমার অভিনয় জীবন শুরু হয়॥ ২০০৩ খ্রিষ্টাব্দে মুক্তি পায় রিয়াজ-পূর্ণিমা জুটির সব চাইতে সফল চলচ্চিত্র মনের মাঝে তুমি। এটি পরিচালনা করেন প্রবীণ পরিচালক মতিউর রহমান পানু। এই চলচ্চিত্রটি দর্শকপ্রিয়া অর্জনে সফল হয়েছিল। এটি বাংলাদেশ ও ভারত-এর যৌথ উদ্যোগে নির্মিত হয়েছিল। এটি রিয়াজ-পূর্ণিমা জুটির বড় সাফল্য এবং সেই সাথে এটি ছিল সকল শ্রেণীর দর্শকদের জন্য তাদের পক্ষ থেকে অন্যতম শ্রেষ্ঠ উপহার।\nএরপর ২০০৬ খ্রিষ্টাব্দে মুক্তি পায় প্রেমের গল্পের চলচ্চিত্র হৃদয়ের কথা। পরিচালক এস এ হক অলিক এটি পরিচালনা করেন। এটি রিয়াজ প্রযোজিত প্রথম চলচ্চিত্র। এ ছবির গানগুলো তরুণ দর্শকদের কাছে জনপ্রিয়তা লাভ করে। এর মধ্যে উল্লেখযোগ্য দুটি গান হলো হাবিব ওয়াহিদের গাওয়া ভালোবাসব বাসবোরে বন্ধু এবং এস আই টুটুলের গাওয়া যায় দিন যায় একাকি। রিয়াজ-পূর্ণিমা জুটির এই চলচ্চিত্রটি দর্শক সাদরে গ্রহণ করে। অতঃপর পরিচালক এস এ হক অলিক তার পরবর্তী চলচ্চিত্রের জন্য রিয়াজ-পূর্ণিমা জুটিকেই চুক্তিবদ্ধ করেন। ২০০৮-এ এস এ হক অলিকের পরিচালনায় মুক্তি পায় এই জুটির আকাশ ছোঁয়া ভালোবাসা। পারিবারিক প্রেক্ষাপটে প্রেমের গল্প ভিত্তি করে নির্মিত এই চলচ্চিত্রে ছিলো অসাধারণ সৌন্দর্যমণ্ডিত স্থানের ঝকঝকে চিত্রায়ন। এই চলচ্চিত্রের গানগুলোও তরুণ দর্শকদের কাছে দারুণ জনপ্রিয়তা লাভ করে। ছবিটি দর্শক মহলে প্রশংসিত হয়। এরপর পরিচালক এস এ হক অলিক তার পরবর্তী চলচ্চিত্র এক পৃথিবী প্রেম এর জন্য আবারও রিয়াজ-পূর্ণিমা জুটিকে বেছে নেন। ২০১২ খ্রিষ্টাব্দের প্রথম দিকে মুক্তি পায় নজরুল ইসলাম পরিচালিত চলচ্চিত্র বন্ধু তুমি আমার। রিয়াজ-পুর্ণিমা জুটি এই পর্যন্ত ত্রিশটিরও বেশি চলচ্চিত্রে অভিনয় করেছেন। ২০১৪ খ্রিষ্টাব্দের ১৪ ফেব্রুয়ারি বিশ্ব ভালোবাসা দিবসে মুক্তি পায় সোহানুর রহমান সোহান পরিচালিত লোভে পাপ পাপে মৃত্যু এবং এটিই রিয়াজ-পুর্ণিমা জুটির সর্বশেষ মুক্তিপ্রাপ্ত চলচ্চিত্র। এবং চলচ্চিত্রটি ব্যবসায়িক সাফল্য লাভ করে।\n\n\n== চলচ্চিত্রসমূহ ==\n\nরিয়াজ অভিনীত উল্লেখযোগ্য চলচ্চিত্রগুলো হলো: প্রাণের চেয়ে প্রিয় ও হৃদয়ের আয়না (১৯৯৭), ভালবাসি তোমাকে, পৃথিবী তোমার আমার, বুক ভরা ভালোবাসা ও কাজের মেয়ে (১৯৯৮), বিয়ের ফুল ও স্বপ্নের পুরুষ (১৯৯৯), এ বাঁধন যাবেনা ছিঁড়ে, সাবধান ও ভয়ঙ্কর বিষু (২০০০), হৃদয়ের বন্ধন, শ্বশুরবাড়ী জিন্দাবাদ,  মিলন হবে কতো দিনে ও প্রেমের তাজমহল (২০০১), নিঃশ্বাসে তুমি বিঃশ্বাসে তুমি, ও প্রিয়া তুমি কোথায় ও সুন্দরী বধু (২০০২), মাটির ফুল, ভালবাসা কারে কয়, মনের মাঝে তুমি, স্বপ্নের বাসর ও জামাই শ্বশুর (২০০৩), রং নাম্বার ও ছোট্ট একটু ভালবাসা (২০০৪), মোল্লা বাড়ীর বউ (২০০৫), হৃদয়ের কথা (২০০৬), আকাশ ছোঁয়া ভালোবাসা ও তোমাকেই খুঁজছি (২০০৮), চাঁদের মত বউ ও মন বসে না পড়ার টেবিলে (২০০৯), বাজাও বিয়ের বাজনা (২০১০) এবং লোভে পাপে পাপে মৃত্যু (২০১৪)।\nতিনি জনপ্রিয় কিছু গল্প-উপন্যাসের ভিত্তিতে নির্মিত চলচ্চিত্রে অভিনয় করেছেন। এগুলো হলো দুই দুয়ারী (২০০০), সুন্দরী বধু (২০০২), মেঘের পরে মেঘ, শ্যামল ছায়া ও শাস্তি (২০০৪), হাজার বছর ধরে (২০০৫), খেলাঘর ও বিদ্রোহী পদ্মা (২০০৬), দারুচিনি দ্বীপ ও একজন সঙ্গে ছিল (২০০৭) এবং মধুমতি (২০১১)।\nএছাড়াও রিয়াজ বিকল্প ধারার কয়েকটি চলচ্চিত্রে অভিনয় করেছেন যেমন টক ঝাল মিষ্টি (২০০৪),  না বোলনা ও বকুল ফুলের মালা (২০০৬), মেঘের কোলে রোদ, কি যাদু করিলা ও চন্দ্রগ্রহণ (২০০৮), এবাদত (২০০৯), কুসুম কুসুম প্রেম (২০১১),  টাকা(The Ultimate Magic) ইত্যাদি।\n\n\n== প্রযোজক ==\nরিয়াজ চলচ্চিত্র প্রযোজনা করেও সফলতা লাভ করেছেন। তিনি ২০০৫ সালে তুহিন বড়ুয়ার সাথে যৌথ ভাবে  পথিক  নামে একটি প্রযোজনা প্রতিষ্ঠান স্থাপন করেন। এই প্রতিষ্ঠানের অধীনে নির্মিত প্রথম চলচ্চিত্র হৃদয়ের কথা। এতে রিয়াজ নিজেই প্রধান ভূমিকায় অভিনয় করেন। এবং এই চলচ্চিত্র মুক্তি দেয়ার আগেই বাজারে মুক্তি দেওয়া হয় গানের অডিও এ্যালবাম, যা চলচ্চিত্র মুক্তির পূর্বেই শ্রুতারা সাদরে গ্রহণ করে। চলচ্চিত্রটি ২০০৬ সালের ১৮ অক্টোবর মুক্তি দেয়া হয় এবং বক্স অফিসে ব্যবসায়িকভাবে সফলতা অর্জন করে। পরে রিয়াজ চলচ্চিত্র প্রযোজনাতে আগ্রহী হয়ে উঠেন এবং মিডিয়ায় দেয়া বিভিন্ন সাক্ষাত্কারে তিনি জানান তাদের প্রতিষ্ঠানের পরবর্তী চলচ্চিত্রের নাম হৃদয় আছে যার সহ হৃদয় শিরোনামে আরো একটি চলচ্চিত্র হৃদয়ের মোহনায়। \"হৃদয় আছে যার\" ছবিটি পরিচালনা করার কথা ছিল ফেরদৌস হাসানের।\n\nপ্রযোজিত চলচ্চিত্র\nহৃদয়ের কথা - (২০০৬)\nহৃদয় আছে যার - (অসমাপ্ত উদ্যোগ)\nহৃদয়ের মোহনায় - (অসমাপ্ত উদ্যোগ)\n\n\n== টেলিভিশন ==\n\n\n=== নাটকে অভিনয় ===\nচলচ্চিত্রে অভিনয়ের পাশাপাশি বেশ কিছু টিভি নাটকে অভিনয় করেছেন রিয়াজ। অতিথি শিল্পী হিসেবে হুমায়ুন আহমেদ-এর হাবলঙ্গের বাজারে দিয়েই তার টেলিভিশন নাটকে যাত্রা শুরু হয়। এরপর বাদল দিনের প্রথম কদম ফুল-এ কাজ করেন। এটি পরিচালনা করেন সাইদুল আনাম টুটুল। বাংলাদেশের স্বাধীনতা যুদ্ধে বীরশ্রেষ্ঠ মতিউর রহমানের ভূমিকা ও কর্ম জীবন নিয়ে নির্মিত ডকুড্রামা অগ্নিবলাকা'য় মতিউর রহমান ভূমিকায় অভিনয় করেন রিয়াজ এবং মতিউর রহমানের স্ত্রী বীরজায়া মিলি রহমানের ভূমিকায় ছিলেন তারিন। এটি পরিচালনা করেছিলেন আব্দুল্লাহ রানা এবং প্রযোজনা করেছিলেন মাহমুদ ইকবাল। পরবর্তীতে হুমায়ুন আহমেদের পরিচালনায় যমুনার জল দেখতে কালো ও এই বর্ষায় নাটক দুটিতে অভিনয় করেন। এছাড়াও তিনি হুমায়ুন আহমেদের বেশ কয়েকটি নাটকে অভিনয় করে দর্শকপ্রিয়তা পেয়েছেন। এরমধ্যে উল্লেখযোগ্য হলো রহস্য, এটি পরিচালনা করেন মেহের আফরোজ শাওন। এস এ হক অলিকের টেলিছবি চিকেন টিক্কামাসালায় তার বিপরীতে অভিনয় করেন মডেল সারিকা। এছাড়াও তিনি অলিকের পরিচালনায় তুলিতে আঁকা স্বপ্ন ও মেম সাহেব টেলিছবি দুটিতে অভিনয় করেছেন। সাজ্জাদ সুমন পরিচালিত টেলিছবি অপরাহ্নের গল্প-তে তার বিপরীতে অভিনয় করেন ফারহানা মিলি। এসএম রিপন ও বদিউর রহমান সোহেলের যৌথ পরিচালনায় আন্তর্জাতিক মাতৃভাষা দিবসের পটভূমিতে নির্মিত প্রভাত ফেরী নাটকটিতে তিনি অভিনয় করেন। আহসান হাবীবের রচনা ও জুয়েল রানা'র পরিচালনায় প্রজেক্ট ট্রাফিক জ্যাম নাটকে সাবা'র বিপরীতে অভিনয় করেন তিনি।\nএরপর প্রায় দেড় বছরের বিরতির পর আবার টেলিভিশনের জন্য অভিনয় শুরু করেন রিয়াজ। মার্চ ২০১৪ থেকে মোহন খান পরিচালিত একটি নাটক ও একটি টেলিছবিতে কাজ করছেন তিনি। নাটক ও টেলিছবিতে রিয়াজের বিপরীতে অভিনয় করবেন রোমানা। নাটকটি হলো সৈকতে ঘর আর টেলিছবিটি ভালোবাসার এক ফোঁটা জল। ১৪২১ বাংলা নববর্ষ উপলক্ষে নির্মিত দুটি নাটকে তিশার বিপরীতে অভিনয় করেছেন রিয়াজ। নাটক দুটি হলো সকাল আহমেদের এক বছর পরের সন্ধ্যা এবং সুমন ধরের গল্পে গল্পে ভালোবাসা।\n\n\n=== টেলিভিশন উপস্থাপকের ভূমিকা ===\nরিয়াজ ২০০৭ সালের মেরিল-প্রথম আলো পূরস্কার অনুষ্ঠানে উপস্থাপকের দায়িত্ব পালন করেন। এতে জুটি হিসেবে তার সাথে ছিলেন অভিনেতা ফেরদৌস। এই অনুষ্ঠানটি চ্যানেল আই ও এটিএন বাংলা চ্যানেল দুটিতে প্রচার করা হয়। ২০০৯-২০১০ মৌসুমে তিনি শাহ সিমেন্ট ইন্ডাস্ট্রিজ লিমিটেড আয়োজিত এটিএন বাংলায় প্রচারিত নির্মাণ শ্রমিকদের জন্য সঙ্গীত প্রতিভা অন্বেষণমূলক প্রতিযোগিতা অনুষ্ঠান নির্মাণের তারকা এর টিভি উপস্থাপনা করেন তার স্ত্রী মুসফিকা তিনাকে সাথে নিয়ে। ২০১০-এর সেপ্টেম্বরে ঈদুল ফিত্‌র উপলক্ষে নির্মাণের তারকা এর শিল্পীদের নিয়ে আয়োজন করা হয় বিশেষ পর্ব শাহ সিমেন্ট নির্মাণের তারকা ঈদ স্পেসাল, এটিও স্ত্রী তিনা'কে নিয়ে উপস্থাপনা করেন রিয়াজ। এটিও এটিএন বাংলায় প্রচার করা হয়। ২০১১ সালে ডিসেম্বরের শেষের দিকে বাংলাদেশ চলচ্চিত্র পরিচালক সমিতির ৩০ বছর পূর্তি উপলক্ষে আয়োজিত অনুষ্ঠান পূর্তি উৎসব তারার মেলা এর উপস্থাপনাও করেন তিনি, এখনে তার সাথে ছিলেন অভিনেত্রী মৌসুমী। এটি প্রচার করা হয় বৈশাখী টিভিতে। ২০১২ সালে অনুষ্ঠিত জাতীয় চলচ্চিত্র পুরস্কার ২০১০-এর উপস্থাপনা করেন রিয়াজ, এখানে তার সাথে ছিলেন মৌসুমী।\n\nউপস্থাপক\nমেরিল-প্রথম আলো পূরস্কার - ২০০৭ (ফেরদৌস-কে সাথে নিয়ে)\nনির্মাণের তারকা - ২০০৯-২০১০ (স্ত্রী তিনা-কে সাথে নিয়ে)\nনির্মাণের তারকা ঈদ স্পেসাল - ২০১০ (বিশেষ পর্ব ঈদুল ফিত্‌র)\nপূর্তি উৎসব তারার মেলা - ২০১১ (চলচ্চিত্র পরিচালক সমিতির ৩০ বছর পূর্তি উপলক্ষে)\nজাতীয় চলচ্চিত্র পুরস্কার ২০১০ - ২০১২ (মৌসুমী-কে সাথে নিয়ে)\n\n\n== ব্যক্তিগত জীবন ==\n\nরিয়াজ চলচ্চিত্রে বিভিন্ন নায়িকার সাথে জুটি বেঁধে দীর্ঘদিন একসাথে অভিনয় করেছেন। এদের মধ্যে উল্লেখযোগ্য নাম হলো শাবনূর ও পূর্ণিমা। অনেক দিন একসাথে কাজ করার ফলে সখ্য গড়ে উঠে এই দুই অভিনেত্রীর সাথে। ফলশ্রুতিতে বিভিন্ন সময়ে চলচ্চিত্রাঙ্গনে রিয়াজ-শাবনূরের প্রেমের খবর প্রকাশ হতে থাকে। এমনকি তাদের প্রেম ও গোপন বিয়ের খবর ঝড় তুলেছিল ২০০০ সালের প্রথম পর্যন্ত চলচ্চিত্র এবং এ অঙ্গনের বাইরে। এছাড়া পূর্নিমার সাথেও তার সম্পর্কের খবরও কিছুদিন লোকমুখে শোনা গিয়েছিল। রিয়াজ ২০০৭ সালের ১৮ ডিসেম্বর ২০০৪-এর বিনোদন বিচিত্রার ফটো সুন্দরী বিজয়ী মডেল মুশফিকা তিনার সঙ্গে বিবাহ বন্ধনে আবদ্ধ হন। বিয়ের প্রায় আট বছর পর ২০১৫ সালের ১ জুন তিনি কন্যা সন্তানের পিতা হন। ২০২১ সালের ২৮শে মার্চ তিনি কোভিড-১৯ এ আক্রান্ত হন। তিনি বাসায় চিকিৎসা নেয়া শুরু করেছেন। এছাড়া এর আগে তিনি হৃদরোদে আক্রান্ত হয়েছিলেন। তার হৃৎপিন্ডে রিং পড়ানো হয়েছে।\n\n\n== সমালোচনা ==\n২০২৪ সালে সংঘটিত কোটা সংস্কার আন্দোলনে ছাত্র-জনতার উপর স্বৈরাচার আওয়ামী লীগ সরকারের দমন-পীড়ন চলাকালে সরকারের পক্ষে অবস্থান নিয়েছিলেন রিয়াজ। আন্দোলন চলাকালীন সময়ে রিয়াজ সহ স্বৈরাচার আওয়ামী পন্থী শিল্পীদের একাংশ চিত্রনায়ক ফেরদৌসের নেতৃত্বে হোয়াটসঅ্যাপে আলো আসবেই নামের একটি গ্রুপে আন্দোলনের বিরুদ্ধে সক্রিয় ছিলেন। অসহযোগ আন্দোলন পরবর্তী সময়ে ৩ সেপ্টেম্বর ২০২৪ তারিখে সামাজিক যোগাযোগ মাধ্যমে ঐ হোয়াটসঅ্যাপ গ্রুপ সংশ্লিষ্ট কিছু স্ক্রিনশট ছড়িয়ে পড়ে।\n\n\n== জন-সচেতনতা মূলক কর্মকাণ্ড ==\nরিয়াজ চলচ্চিত্রে ও টেলিভিশনে অভিনয়ের পাশাপাশি কিছু জন-সচেতনতা মূলক কর্মসূচিতে অংশগ্রহণ করে থাকেন। তিনি রাজবাড়িতে ব্যক্তিগত উদ্যোগে একটি দাতব্য চিকিৎসালয় প্রতিষ্ঠা করেছেন। তিনি বাংলাদেশের মানুষকে মহামারি এইচআইভি/এইডস ও মরণ ব্যাধি এবং বাংলাদেশের প্রধান জনস্বাস্থ্য সমস্যা যক্ষ্মা সম্পর্কে সচেতন করার লক্ষ্যে গণপ্রজাতন্ত্রী বাংলাদেশ সরকারের স্বাস্থ্য ও পরিবার পরিকল্পনা কল্যাণ মন্ত্রণালয়ের অধীনে জাতীয় এইচআইভি/এইডস নিয়ন্ত্রণ কার্যক্রম এর টেলিভিশন প্রচারনায় অংশগ্রহণ করেন। পাশাপাশি জাতীয় যক্ষ্মা নিয়ন্ত্রণ কার্যক্রম (এনটিসিপি) কর্মসূচিতে অংশগ্রহণ করেছেন তিনি। এই কর্মসূচির আওতায় তিনি টেলিভিশন বিজ্ঞাপনে অংশগ্রহণ, শহর/উপ-শহরের বাস টার্মিনাল, রেলস্টেশন ও অন্যান্য লোকমুখর স্থান সমূহে তার প্রতিকৃতি সংবলিত বিলবোর্ড স্থাপনের অনুমোদন ও হাসপাতাল/নগর চিকিৎসা কেন্দ্রে লিফলেট বিলি করে থাকেন।\n১৫ ফেব্রুয়ারি, ২০১২ তারিখে তিনি বাংলাদেশে হকি খেলাকে জনপ্রিয় করে তোলার লক্ষ্যে শুভেচ্ছা দূত হিসেবে বাংলাদেশ হকি ফেডারেশনের সাথে চুক্তিবদ্ধ হন।\n৫ এপ্রিল ২০১২ থেকে স্বেচ্ছায় রক্তদানকারী সংগঠন ‘মানুষ’-এর নতুন শুভেচ্ছা দূত হিসেবে রিয়াজ দায়িত্ব গ্রহণ করেন। এতে তিনি দেশে এবং বিদেশে সবাইকে এই সংগঠনের কার্যক্রমের বিষয়ে সচেতন, প্রচার ও প্রসারে ভূমিকা রাখবেন। এর আগে এই সংগঠনের শুভেচ্ছা দূত ছিলেন বিশিষ্ট চলচ্চিত্র নির্মাতা তারেক মাসুদ। নিরাপদ মাতৃত্ব 'শ্লোগান' নিয়ে ইউএনএফপিএ মাতৃস্বাস্থ্য উন্নয়ন ও মাতৃমৃত্যু রোধে বাস ব্রান্ডিং এ কার্যক্রমে ইউএনএফপিএ’র বাংলাদেশ প্রতিনিধিত্ব করছেন অভিনেত্রী মৌসুমী ও রিয়াজ।\n\n২০১৪ সালের শেষ দিকে রিয়াজ একটি তথ্যচিত্রে অভিনয় করেন। দেশের কমিউনিটি ক্লিনিকের কার্যক্রম নিয়ে তথ্যচিত্রটি নির্মিত হয়েছে। সৈয়দ আওলাদ পরিচালিত তথ্যচিত্রটির নাম 'কুসুমপুরের দুনিয়া। কুসুমপুরের দুনিয়া তথ্যচিত্রটি বাংলাদেশ টেলিভিশনে প্রচার করা হবে। বর্তমানে এটি সরকারিভাবে জেলায় উপজেলায় প্রদর্শন করা হচ্ছে। তথ্যচিত্রটিতে রিয়াজের সাথে অভিনয়  করেন হাজার বছর ধরে চলচ্চিত্রের টুনি খ্যাত অভিনেত্রী শশী।\n\n\n== মূল্যায়ন ==\n\nরিয়াজ তার অভিনয় পারদর্শিতার কারণে অভিনয় জীবন শুরুর প্রায় দুই বছরের মধ্যে একজন নির্ভরযোগ্য অভিনেতা হিসেবে নিজেকে প্রতিষ্ঠিত করেন এবং প্রযোজক ও নির্মাতাদের পছন্দের পাত্রে পরিনত হন। এর সুবাদে শুরু থেকেই খ্যাতিমান ও নতুন নির্মাতাদের পছন্দের শীর্ষে ছিলেন তিনি। এছাড়া চলচ্চিত্র নির্মাণ ছেড়ে দিয়েছিলেন এমন কয়েকজন গুণী নির্মাতা আবার চলচ্চিত্র নির্মানে আগ্রহী হয়ে উঠেন রিয়াজ অভিনীত কিছু চলচ্চিত্রের সাফল্য দেখে, এদেঁর মধ্যে উল্লেখযোগ্য নাম আমজাদ হোসেন (সুন্দরী বধু) এবং মতিউর রহমান পানু (মনের মাঝে তুমি)।\nরিয়াজ ২০০৪ সালে হুমায়ুন আহমেদ নির্মিত বাংলাদেশের স্বাধীনতা যুদ্ধ ভিত্তিক চলচ্চিত্র শ্যামল ছায়ায়  মাওলানা সোলেমান'র চরিত্রে অভিনয় করে সহশিল্পী হুমায়ুন ফরীদি ও চলচ্চিত্র বোদ্ধাদের প্রশংসা কুড়ান।\n২০০৫ সালের মুক্তিপ্রাপ্ত হাজার বছর ধরে চলচ্চিত্রে অভিনয়ের জন্য রিয়াজ পারিশ্রমিক হিসাবে নিয়েছিলেন শুধুমাত্র ১০১ টাকা। ভালো অভিনয় পারদর্শিতার ফলে তিনি তিনবার জাতীয় চলচ্চিত্র পুরস্কার লাভ করেন। সাধারণ মানুষের কাছে জনপ্রিয়তা থাকায় তিনি ক্রীড়া সংগঠনের শুভেচ্ছা দূত ও পণ্য উপস্থাপক (ব্র্যান্ড অ্যাম্বাসাডর) হিসেবে দায়িত্ব পালনসহ নানাবিধ জন-সচেতনতা মূলক কর্মসূচিতে অংশগ্রহণ করেছেন।\n\n\n== সম্মাননা ==\n\nরিয়াজ তার সুঅভিনয়ের জন্য দীর্ঘ অভিনয় জীবনে পেয়েছেন অসংখ্য সম্মাননা। এর মধ্যে উল্লেখযোগ্য হলো; বাংলাদেশ সরকার প্রদত্ত একমাত্র রাষ্ট্রীয় সম্মাননা জাতীয় চলচ্চিত্র পুরস্কার। সেরা চলচ্চিত্র অভিনেতা হিসেবে তিনি তিনবার এই পুরস্কার লাভ করেন। এবং মেরিল-প্রথম আলো পূরস্কার-এ দুইবার সমালোচকদের রায়ে সহ সর্বমোট সাত'বার  সেরা চলচ্চিত্র অভিনেতা হিসেবে নির্বাচিত হয়েছেন।\n\n\n=== জাতীয় চলচ্চিত্র পুরস্কার ===\nবিজয়ী\n\n\n=== মেরিল-প্রথম আলো পুরস্কার ===\nবিজয়ী\nসেরা অভিনেতা - প্রাণের চেয়ে প্রিয় (১৯৯৮)\nসেরা অভিনেতা - \"শ্বশুরবাড়ী জিন্দাবাদ (২০০১)\nসেরা অভিনেতা - প্রেমের তাজ মহল (২০০২)\nসেরা অভিনেতা - মনের মাঝে তুমি (২০০৩)\nসেরা অভিনেতা (সমালোচক) - শাস্তি (২০০৪)\nসেরা অভিনেতা (সমালোচক) - হাজার বছর ধরে (২০০৫)\nসেরা অভিনেতা - হৃদয়ের কথা (২০০৬)\n\n\n== আরও দেখুন ==\nরিয়াজ অভিনীত চলচ্চিত্রের তালিকা\nরিয়াজ অভিনীত নাটকের তালিকা\nরিয়াজ গৃহীত পুরস্কার এবং মনোনয়ন তালিকা\nজাতীয় চলচ্চিত্র পুরস্কার (বাংলাদেশ)\nবাংলাদেশের চলচ্চিত্র\n\n\n== তথ্যসূত্র ==\n\n\n== বহিঃসংযোগ ==\n\nরিয়াজ — অলমুভি\nরিয়াজ — ইয়াহু মুভিজ\nবাংলা মুভি ডেটাবেজে রিয়াজ \nরটেন টম্যাটোসে রিয়াজ (ইংরেজি)\nরিয়াজ — কমপ্লিট ইনডেক্স টু ওয়ার্ল্ডস ফিল্ম\nইন্টারনেট মুভি ডেটাবেজে রিয়াজ  (ইংরেজি)"}