{"pageid": 1035975, "title": "কলাবিদ্যায় স্নাতক", "url": "https://bn.wikipedia.org/wiki?curid=1035975", "content": "কলাবিদ্যায় স্নাতক একটি প্রথম স্তরের উচ্চশিক্ষায়তনিক উপাধি যা এমন একজন উচ্চশিক্ষার্থীকে প্রদান করা হয়, যে মানববিদ্যা, কলাবিদ্যা বা সামাজিক বিজ্ঞান ক্ষেত্রে তিন থেকে চার বছর মেয়াদী বহুসংখ্যক পূর্বনির্ধারিত পাঠক্রম (কোর্স) সফলভাবে সমাপ্ত করেছে। এটিকে ইংরেজি ভাষাভিত্তিক উচ্চশিক্ষা ব্যবস্থায় \"ব্যাচেলর অব আর্টস\" (Bachelor of Arts) বা সংক্ষেপে \"বিএ\" (BA) বলা হয়।\nকলাবিদ্যায় স্নাতক বিশ্বব্যাপী বিশ্ববিদ্যালয় বা বিশ্ববিদ্যালয় পর্যায়ের মহাবিদ্যালয়গুলিতে সর্বাধিক সংখ্যায় প্রদানকৃত উচ্চশিক্ষায়তনিক উপাধি। বেশিরভাগ বিশ্ববিদ্যালয়ে উদারপন্থী কলাবিদ্যা শিক্ষাক্রম (যেমন মানববিদ্যা, কলাবিদ্যা, সামাজিক বিজ্ঞান, ভাষাবিজ্ঞান, সাংস্কৃতিক বিদ্যা, ইত্যাদি) অনুসরণকারী শিক্ষার্থীদেরকে এই উপাধি প্রদান করা হয়। তবে কিছু কিছু ক্ষেত্রে তথ্যবিজ্ঞান ও ব্যবসায়িক বিজ্ঞানসমূহের জন্যও কলাবিদ্যায় স্নাতক উপাধি প্রদান করা হতে পারে। এছাড়া কিছু ঐতিহ্যবাহী বিশ্ববিদ্যালয় যেমন যুক্তরাজ্যের কেমব্রিজ বিশ্ববিদ্যালয় ও অক্সফোর্ড বিশ্ববিদ্যালয় তাদের সমস্ত পাঠ্যবিষয়ের জন্যই, এমনকি বৈজ্ঞানিক পাঠ্যবিষয়গুলির জন্যও কলাবিদ্যায় স্নাতক উপাধি প্রদান করে থাকে। যুক্তরাজ্যে ও ব্রিটিশ ঔপনিবেশিক বলয়ভুক্ত কিছু দেশে তিন বছর মেয়াদী শিক্ষাক্রম সমাপ্ত করলে সেটিকে প্রাথমিক স্নাতক বলা হয়, অন্যদিকে চার বছর মেয়াদী শিক্ষাক্রম শেষ করলে সেটিকে সম্মানসহ স্নাতক বলা হয়।\nকলাবিদ্যায় স্নাতক উপাধি প্রদানকারী শিক্ষাক্রমে পরিষ্কারভাবে যোগাযোগ স্থাপন, সমালোচনামূলক দৃষ্টিতে ধারণা ও তত্ত্বসমূহ বিশ্লেষণ করার উপরে প্রাধান্য দেওয়া হয়। এর বিপরীতে বিজ্ঞানে স্নাতক উপাধি প্রদানকারী শিক্ষাক্রমে গবেষণা ও গাণিতিক দক্ষতার উপরে বেশি জোর দেওয়া হয়। শেষ শিক্ষাবর্ষে সাধারণত একটি অভিসন্দর্ভ রচনা করতে হয়, যেখানে শিক্ষার্থী যুক্তির সাথে তার অভিমত ও সিদ্ধান্ত পেশ করে।\n\n\n== তথ্যসূত্র =="}