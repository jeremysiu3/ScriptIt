{"pageid": 1531886, "title": "জাদ বিন দিরহাম", "url": "https://bn.wikipedia.org/wiki?curid=1531886", "content": "জাদ ইবনে দিরহাম ( আরবি: الجعد بن درهم ) ছিলেন ৮ম শতাব্দীর একজন আলেম ও মুসলিম ধর্মতত্ত্ববিদ, যিনি খলকে কুরআন বা কুরআন সৃষ্টিত্ববাদের ধারণা প্রচার করেছিলেন। তিনি শেষ উমাইয়া খলিফা দ্বিতীয় মারওয়ানের ব্যক্তিগত শিক্ষকও ছিলেন। প্রাথমিক জীবনে তিনি মুতাজিলা মতবাদের অনুসারী ছিলেন। ধর্মদ্রোহিতার অভিযোগে ৭৪২ সালে ইরাকের কুফায় তাকে জনসম্মুখে শিরচ্ছেদ করে হত্যা করা হয়। \n\n\n== জীবনী ==\nজাদ ইবনে দিরহাম ৪৬ হিজরিতে (৬৬৬ খ্রি. ) বৃহত্তর খোরাসানে জন্মগ্রহণ করেন। তাঁর প্রাথমিক শিক্ষা ও বেড়ে উঠা সম্পর্কে বিস্তারিত তথ্য পাওয়া যায় না। তবে একটি সূত্রে জানা যায় যে, তিনি একটি খ্রিষ্টান অধ্যুষিত এলাকায় বসবাস করতেন। অনেকের ধারণা, জাদ বিন দিরহাম সেখানেই খ্রিষ্টানদের মধ্যে প্রচলিত দার্শনিক আলোচনার দ্বারা প্রভাবিত হন; বিশেষ করে সৃষ্টিকর্তার প্রকৃতি নিয়ে যে মতবিরোধ চলত সেগুলি সম্পর্কে তিনি উৎসাহী হয়ে উঠেন। তিনি প্রায়ই বিশিষ্ট তাবেঈ ওয়াহাব ইবনে মুনাব্বিহের কাছে যেতেন। জাদ যখনই ওয়াহাবের কাছে যেতেন, তখন আগে গোসল করতেন এবং বলতেন: তোমার মস্তিষ্ককে প্রস্তুত করো। তিনি আল্লাহ তাআলার গুণাবলী সম্পর্কে ওয়াহাবকে বিভিন্ন প্রশ্ন করতেন। কিন্তু ওয়াহাব তাকে এসব বিষয়ে জিজ্ঞেস করতে নিষেধ করতেন। এক বর্ণনায় এসেছে, জাদ একবার ওয়াহাব ইবনে মুন্নাব্বিহের কাছে এসে আল্লাহর গুণাবলী সম্পর্কে জানতে চাইলে তিনি তাকে বলেন:“হায় জাদ! ধ্বংস তোমার জন্য! তুমি এসব বিষয় এত গভীরভাবে ঘাঁটছো কেন? আমি মনে করি, তুমি ধ্বংসপ্রাপ্তদের অন্তর্ভুক্ত হবে। হে জাদ! যদি আল্লাহ স্বয়ং তাঁর কিতাবে চোখ, হাত ও মুখ থাকার কথা না বলতেন, তাহলে আমরা কখনো এসব বলতাম না। অতএব আল্লাহকে ভয় করো। উমাইয়া রাজবংশের রাজপুত্র মুহাম্মদ বিন মারওয়ান জাদ বিন দিরহামকে তার পুত্র মারওয়ানের ব্যক্তিগত শিক্ষক হিসেবে নিয়োগ দেন। মারওয়ান বিন মুহাম্মদই ছিলেন শেষ উমাইয়া খলিফা, যিনি ৭৪৪ সাল থেকে ৭৫০ সাল পর্যন্ত শাসন করেন। এরপরে আব্বাসীয়রা এসে তাকে ক্ষমতা থেকে সরিয়ে দেয়। তবে এই ঘনিষ্ঠ সম্পর্ক থাকা সত্ত্বেও উমাইয়া খলিফা হিশাম ইবনে আবদুল মালিক জাদকে গ্রেপ্তার করার নির্দেশ দেন। কারণ ছিল তার নতুন ধর্মতাত্ত্বিক মতবাদ, যাকে তার সময়ের বহু ইসলামি পণ্ডিত কুফরি ও বিভ্রান্তিকর মনে করতেন। \n\n\n== ধর্মতত্ত্ব ==\nজাদ ইবনে দিরহাম এক সময় মু’তাযিলা মতবাদের অনুসারী ছিলেন। কিন্তু পরে তিনি নিজে এমন একটি ধর্মতাত্ত্বিক দর্শন তৈরি করেন, যেখানে মহান আল্লাহর গুণাবলীকে অস্বীকার করা হয়।  জাদের মতে, আল্লাহর বাণীকে (কালাম) গুণ হিসেবে ধরা উচিত বরং এটি অস্বীকারযোগ্য। তার এই মতবাদ অনুসারে, কুরআন আল্লাহর চিরন্তন বাণী নয়; বরং একটি সৃষ্ট বস্তু। তার এই ধারণাকে “কুরআনের সৃষ্টিত্ববাদ” বলা হয়। আরও বিতর্কিতভাবে জাদ বলতেন যে, আল্লাহ মূসার সাথে সরাসরি কথা বলেননি এবং তিনি নবী ইব্রাহিমকে ‘বন্ধু’ হিসেবে গ্রহণ করেননি, যা সরাসরি কুরআনের মর্মার্থের বিপরীত ছিল।  \nতার এই মতবাদ পরবর্তীতে \"জাহমিয়া\" নামক একটি ধর্মতাত্ত্বিক দল গঠনের ভিত্তি হয়ে ওঠে, যার প্রতিষ্ঠাতা ছিলেন জাহম ইবনে সফওয়ান। তিনি ছিলেন জাদের একজন অনুসারী এবং তিনি তার ভাবধারাকে আরো প্রসারিত করেন। \nজাদের এই মতবাদ তৎকালীন বহু ইসলামি পণ্ডিতের সমালোচনার স্বীকার হয়েছিল। তাবেঈ ও ইতিহাসবিদ ওয়াহাব ইবনে মুন্নাব্বিহ তার এ মতবাদের বিরোধিতা করেন। তিনি বলেন যে, আল্লাহর গুণাবলীকে সরাসরি অস্বীকার করা কোরআন ও হাদীসের শিক্ষার সঙ্গে সাংঘর্ষিক। বিখ্যাত ইতিহাসবিদ ইবনে কাসির উল্লেখ করেছেন, জাদ বিন দিরহাম সম্ভবত বায়ান বিন সামান আল-তামীমির চিন্তাধারা দ্বারা প্রভাবিত হয়েছিলেন। বায়ানও কুরআনের সৃষ্টিত্ববাদে বিশ্বাস করতেন। \n\n\n== মৃত্যুদণ্ড ==\n৭৪২ খ্রিস্টাব্দে কুফায় জাদকে গ্রেপ্তার করা হয়। পরে ঈদুল আযহার দিন জনসম্মুখে তাকে শিরচ্ছেদ করে হত্যা করা হয়।  এই মৃত্যুদণ্ড কার্যকর করেন ইরাকের গভর্নর খালিদ আল-কাসরি। মৃত্যুর পূর্বে খালিদ ঘোষণা করেন:আজকের এই দিনে আমি জাদ বিন দিরহামকে কুরবানি করবো। কারণ সে বলেছে, আল্লাহ নবী ইব্রাহিমকে বন্ধু হিসেবে গ্রহণ করেননি এবং নবী মূসার সাথেও কথা বলেননি। আল্লাহ পবিত্র এবং তিনি এসব কথা থেকে বহু ঊর্ধ্বে।\n\n\n== আরো দেখুন ==\nকাদারিয়া\nকুরআন সৃষ্টিত্ববাদ\nজাহমিয়া\nজাহম বিন সাফওয়ান\n\n\n== তথ্যসূত্র =="}