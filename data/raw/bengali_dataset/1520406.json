{"pageid": 1520406, "title": "মেদবহুল যকৃৎ রোগ", "url": "https://bn.wikipedia.org/wiki?curid=1520406", "content": "মেদবহুল যকৃৎ রোগ এমন একটি রোগাবস্থা যেখানে যকৃতে অতিরিক্ত মেদ (স্নেহ পদার্থ) জমা হয়। এই রোগ হলে প্রায়শই কোনও লক্ষণ-উপসর্গ থাকে না অথবা খুবই কমসংখ্যক থাকে। মাঝে মাঝে উদরের (পেটের) উপরে ডান দিকে ক্লান্তিভাব বা ব্যথা হতে পারে। এই রোগ থেকে উদ্ভূত জটিলতার মধ্যে সিরোসিস, যকৃতের ক্যান্সার (কর্কটরোগ) এবং খাদ্যনালীর স্ফীত রক্তবাহ অন্তর্ভুক্ত থাকতে পারে।\nমেদবহুল যকৃৎ রোগের প্রধান উপপ্রকারগুলি হল বিপাকীয় বিকার-সম্পর্কিত মেদবহুল যকৃৎ রোগ (MASLD, পূর্বে \"অ্যালকোহলের সাথে সম্পর্কহীন মেদবহুল যকৃৎ রোগ\" (NAFLD)) এবং অ্যালকোহল-সম্পর্কিত যকৃৎ রোগ (ALD), যেখানে \"বিপাকীয় এবং অ্যালকোহল-সম্পর্কিত যকৃৎ রোগ\" (metALD) বিভাগটি উপরোক্ত দুইটির একটি উপরিপাতন বর্ণনা করে। \nএই রোগের মূল ঝুঁকি সৃষ্টিকারকের মধ্যে রয়েছে অ্যালকোহল সেবন, টাইপ ২ বহুমূত্র (ডায়াবেটিস) এবং অতিস্থূলতা। অন্যান্য ঝুঁকিযুক্ত কারণগুলির মধ্যে রয়েছে গ্লুকোকোর্টিকয়েড জাতীয় কিছু ঔষধ এবং হেপাটাইটিস সি নামক যকৃতের প্রদাহ রোগ। অ্যালকোহলের সাথে সম্পর্কহীন মেদবহুল যকৃৎ রোগে আক্রান্ত কিছু লোকের কেন সরল মেদবহুল যকৃত হয় এবং অন্যদের কেন অ্যালকোহলের সাথে সম্পর্কহীন মেদ-যকৃৎ প্রদাহ (স্টিটোহেপাটাইটিস) (NASH) হয়, তা স্পষ্ট নয়। শেষোক্তটির পরিণাম অধিকতর খারাপ হয়। রক্ত পরীক্ষা, চিকিৎসা চিত্রণ এবং কদাচিৎ যকৃতের জীবন্ত নমুনা পরীক্ষা (বায়োপসি) দ্বারা সমর্থিত চিকিৎসা ইতিহাসের উপর ভিত্তি করে এই রোগটি নির্ণয় করা হয়।\nঅ্যালকোহলের সাথে সম্পর্কহীন মেদবহুল যকৃত রোগের জন্য সাধারণত খাদ্যাভ্যাস পরিবর্তন ও ব্যায়ামের মাধ্যমে ওজন হ্রাস করে চিকিৎসা করা হয়। যারা গুরুতরভাবে আক্রান্ত, তাদের ক্ষেত্রে যকৃৎ প্রতিস্থাপন একটি বিকল্প হতে পারে। অত্যধিক মদ্যপানকারীদের ৯০%-এরও বেশি মেদবহুল যকৃৎ রোগে আক্রান্ত হয় এবং তাদের প্রায় ২৫% আরও গুরুতর অ্যালকোহলজনিত যকৃৎপ্রদাহের শিকার হয়। পশ্চিমা দেশগুলির প্রায় ৩০% এবং এশিয়ার ১০% মানুষ অ্যালকোহলের সাথে সম্পর্কহীন মেদবহুল যকৃৎ রোগের শিকার হতে পারেন। মার্কিন যুক্তরাষ্ট্রের প্রায় ১০% শিশু এই রোগের শিকার। এটি বয়স্ক ব্যক্তি এবং পুরুষদের মধ্যে বেশি দেখা যায়।\n\n\n== তথ্যসূত্র ==\n\n\n== বহিঃসংযোগ ==\n* টেমপ্লেট:Chorus\nঅ্যাটলাস অফ প্যাথলজিতে ছবি"}