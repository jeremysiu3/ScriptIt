{"pageid": 1489204, "title": "দ্য রেভন", "url": "https://bn.wikipedia.org/wiki?curid=1489204", "content": "\"দ্য রেভন\" (ইংরেজি: The Raven) হল মার্কিন কবি এডগার অ্যালান পো-এর লেখা একটি আখ্যানমূলক কবিতা। ১৮৪৫ সালের জানুয়ারি মাসে প্রথম প্রকাশিত এই কবিতাটি এর সংগীতময়তা, শৈলীভূত ভাষা এবং অতিপ্রাকৃত পরিবেশের জন্য বিশেষভাবে পরিচিত। কবিতাটিতে এক হতাশ প্রেমিকের কথা আছে। একটি রহস্যময় দাঁড়কাক তার কাছে আসে এবং একটিই শব্দ বারবার উচ্চারণ করতে থাকে। প্রেমিকটিকে প্রায়শই এক ছাত্র হিসেবে চিহ্নিত করা হয়। সে তার প্রেমিকা লেনোরিকে হারিয়ে বিলাপ করছে। পালাসের একটি আবক্ষ মূর্তির উপর বসে \"নেভারমোর\" কথাটি বারবার উচ্চারণ করে যেন কাকটি সেই প্রেমিককে আরো বিষণ্ণ করে তুলছে। কবিতাটিতে লোককথা, পৌরাণিক কাহিনি, ধর্মীয় ও ধ্রুপদী সাহিত্যের অনেক উল্লেখ পাওয়া যায়।\n১৮৪৬ সালে লেখা \"দ্য ফিলোজফি অফ কমপোজিশন\" প্রবন্ধে পো জানান যে, মননশীল ও সাধারণ উভয় শ্রেণির পাঠকের উপযোগী করে এক যুক্তিপূর্ণ ও প্রণালীবদ্ধ পদ্ধতিতে তিনি এই কবিতাটি রচনা করেছেন। চার্লস ডিকেন্সের ১৮৪১ সালে প্রকাশিত বার্নাবাই রাজ উপন্যাসে বর্ণিত একটি কথা-বলা দাঁড়কাক এই কবিতার আংশিক প্রেরণা। এলিজাবেথ বারেটের \"লেডি গেরাল্ডাইন’স কোর্টশিপ\" কবিতাটির ভিত্তিতে পো এই কবিতায় জটিল অন্তমিল ছন্দ ব্যবহার করেছেন এবং সেই সঙ্গে মধ্যমিল ছন্দ ও অনুপ্রাসের প্রয়োগও ঘটিয়েছেন।\n১৮৪৫ সালের ২৯ জানুয়ারি নিউ ইয়র্ক ইভনিং মিরর-এ \"দ্য রেভন\" কবিতাটি প্রথম পো-এর নামে প্রকাশিত হয়। এটির প্রকাশনা পো-কে তাঁর জীবদ্দশায় জনপ্রিয় করে তুলেছিল। অবশ্য এটি তাঁকে আর্থিক সাফল্য বেশি এনে দিতে পারেনি। কবিতায় শীঘ্রই পুনর্মুদ্রিত হয়, এটির প্যারোডি করা হয় এবং অলংকৃতও হয়। কবিতাটির সাহিত্যমূল্য সম্পর্কে সমালোচকদের মতামত দ্বিধাবিভক্ত, তবু কবিতাটি সর্বকালের সবচেয়ে বিখ্যাত কবিতাগুলির অন্যতম।\n\n\n== তথ্যসূত্র ==\n\n\n== বহিঃসংযোগ ==\n\n\n=== মূল পাঠ ===\n\"দ্য রেভন\" – প্রথম মুদ্রণের সম্পূর্ণ পাঠ, আমেরিকান রিভিউ থেকে, ১৮৪৫\nস্ক্যান-কৃত পৃষ্ঠা - ইন্টারনেট আর্কাইভ\n\"দ্য রেভন\" – চূড়ান্ত প্রামাণিক মুদ্রণের পূর্ণাঙ্গ পাঠ, রিচমন্ড সেমি-উইকলি একজামিনর থেকে, ১৮৪৯\n\n\n=== টীকা ===\nদ্য পো ডিকোডার – \"দ্য রেভন\"-এর প্রতীক, শব্দাবলি ও রচনাকৌশল\nদ্য রেভন। জন এইচ. ইংর‍্যাম কৃত সাহিত্যিক ও ঐতিহাসিক টীকা সহ (ইংরেজিতে)। লন্ডন জি. রেডওয়ে। ১৮৮৫।\nকুয়ইন্ট অ্যান্ড কিউরিয়াস – \"দ্য রেভন\" কবিতার উনিশ শতকীয় প্যারোডি ও প্যাস্টিচের একটি সংকলন\n\n\n=== অলংকরণ ===\nদ্য রেভন গুস্তাভ ডোর অলংকৃত। লাইব্রেরি অফ কংগ্রেসের সংগ্রহ থেকে।\nLe Corbeau = The Raven: Poëme এদোয়ার মানে কৃত অলংকরণ। লাইব্রেরি অফ কংগ্রেসের সংগ্রহ থেকে\n\n\n=== শ্রাব্য ===\n'দ্য রেভন' ও পাঠ ও মূল কবিতা – ক্লাসিক পোয়েট্রি অ্যালাউড (এমপি৩)\n'দ্য রেভন' কবিতাটি বিভিন্ন ভাষায় পাঠ, ইন্টারনেট আর্কাইভ\n The Raven লিব্রিভক্সে পাবলিক ডোমেইন অডিওবই (ইংরেজি)"}