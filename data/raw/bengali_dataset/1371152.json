{"pageid": 1371152, "title": "সবজাননেসা মহিলা কামিল মাদ্রাসা", "url": "https://bn.wikipedia.org/wiki?curid=1371152", "content": "সবজাননেসা মহিলা কামিল মাদ্রাসা ফরিদপুর জেলার সদর উপজেলার পূর্বখাবাসপুর এলাকার একটি উল্লেখযোগ্য মহিলা আলিয়া মাদ্রাসা। মাদ্রাসাটির দাখিল ও আলিম স্তর বাংলাদেশ মাদ্রাসা শিক্ষাবোর্ড ও ফাজিল ও কামিল স্তর ইসলামি আরবি বিশ্ববিদ্যালয় নিয়ন্ত্রণ করে থাকে। ১৯৭৯ সালে ফরিদপুর শহরের বিশিষ্ট ব্যক্তি আব্দুর রশিদ, বদিয়ার রহমান মোল্লাসহ অনেকে মিলে এই মাদ্রাসাটি প্রতিষ্ঠা করে। ১৯৮১ সালে আব্দুর রহিম মিয়া শীর্ণ মাদ্রাসাটি পুনঃস্থাপন করে। মাদ্রাসার বর্তমান ভারপ্রাপ্ত অধ্যক্ষের নাম মো: মনিরুজ্জামান। মাদ্রাসাটি ফরিদপুর জেলায় ইসলামি নারী শিক্ষায় বিশেষ অবদান রাখতে সক্ষম হয়েছে। মাদ্রাসাটি মাঝে মাঝে ফাজিল ও কামিল পরীক্ষার কেন্দ্র হিসাবে ব্যবহৃত হয়।\n\n\n== ইতিহাস ==\n১৯৭০-৮০ এর দশকে ফরিদপুর অঞ্চলে খ্রিস্টান মিশনারির তৎপরতা বৃদ্ধি পায়, মুসলমানদের মধ্যে ইসলামি শিক্ষার অভাবের সুযোগে তাদের ধর্মচুত্যির দিকে নিয়ে যেতে থাকে। এসব পরিস্থিতি বিবেচনা করে ১৯৭৯ সালে ফরিদপুর শহরের আব্দুর রশিদ, বদিয়ার রহমান মোল্লাসহ কিছু গন্যমান্য ব্যক্তি কর্তৃক একটা মিটিং-এর মাধ্যমে মাদ্রাসাটি প্রতিষ্ঠিত করে। এসব ব্যক্তিদের উদ্যোগে তৎকালীন ফরিদপুর পৌরসভা চেয়ারম্যান ফজলুল করিম চানমিয়া এক খণ্ড জমির ব্যবস্থা করে দেন। মাদ্রাসার কার্যক্রম কিছুটা শুরু হয়, সেই সময়ে ফুরফুরা দরবার শরীফের পীর আব্দুল কাহহার সিদ্দিকী মাদ্রাসাটি উদ্বোধন করেন।\nতবে বহু চেষ্টার পরেও মাদ্রাসাটি ধীরে ধীরে বন্ধ হবার উপক্রম অবস্থায় পৌঁছে যায়। সেই সময় আব্দুর রহিম মিয়া নামক এক ব্যবসায়ী ও ইসলামি শিক্ষানুরাগী ব্যক্তির উদ্যোগে মাদ্রাসাটি আবার পথ চলা শুরু করে। তার একক প্রচেষ্টায় ১৯৮১ সালে পূর্ব খাবাসপুরে মাদ্রাসাটি একটি বালিকা মাদ্রাসা নামে পুনঃস্থাপিত হয়, তখন আব্দুর রহিম মিয়া তার মায়ের নামে মাদ্রাসাটির নামকরণ করেন। ১৯৮৫ সালে মাদ্রাসায় স্থায়ী গৃহ নির্মাণের কাজ শুরু হয়, এবং অল্প দিনের মধ্যে দাখিল শ্রেণীর অনুমতি লাভ করে। এরপর মাদ্রাসাটি আলিম ও ফাজিল শ্রেণীর অনুমতি লাভ করে। ২০০৬ সালে ইসলামী বিশ্ববিদ্যালয় আইনের রূপ অনুযায়ী বাংলাদেশের সকল ফাজিল মাদ্রাসার সাথে এই মাদ্রাসাটিও কুষ্টিয়া ইসলামী বিশ্ববিদ্যালয়ের অধিভুক্তি লাভ করে। এরপরে ২০১৬ সালে মাদ্রাসাটি পুনরায় ইসলামি আরবি বিশ্ববিদ্যালয়ের অধিভুক্তি লাভ করে।\n\n\n== সুযোগ-সুবিধা ==\nএই মাদ্রাসায় ছাত্রীদের জন্য সম্পূর্ণ ইসলামি পর্দা ব্যবস্থার সুযোগ রয়েছে। এছাড়াও রয়েছে নানা শিক্ষা সহায়ক আধুনিক সুযোগ-সুবিধা।\n\nআবাসিক হোস্টেল: এই মহিলা মাদ্রাসাটির শিক্ষা কার্যক্রম বেগবান করার জন্য একটি আবাসিক হোস্টেল নির্মাণ করা হয়েছে। এখানে ছাত্রীরা বিনামূল্যে অথবা স্বল্পমূল্যে থাকা ও খাওয়ার সুযোগ পেয়ে থাকে।\nসবজাননেসা মুসলিম বালিকা এতিমখানা: এছাড়াও দুঃস্থ ও অভাবী পরিবারের মেয়েদের জন্য ১৯৯১ সালে মাদ্রাসা আলাদা প্রতিষ্ঠান সবজাননেসা মুসলিম বালিকা এতিমখানা নির্মাণ করা হয়েছে।\nনামাজের স্থান: মেয়েদের নামাজের জন্য আলাদা নির্ধারিত স্থান রয়েছে, যেখানে মেয়েরা একত্রিত হয়ে নামাজ আদায় করতে পারে।\n\n\n== টীকা ==\n\n\n== তথ্যসূত্র =="}