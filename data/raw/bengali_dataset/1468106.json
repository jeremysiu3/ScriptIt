{"pageid": 1468106, "title": "বাওয়াছড়া সেচ প্রকল্প", "url": "https://bn.wikipedia.org/wiki?curid=1468106", "content": "বাওয়াছড়া সেচ প্রকল্প হলো চট্টগ্রাম জেলার মীরসরাই উপজেলার ওয়াহেদপুর ইউনিয়নে অবস্থিত একটি সেচ প্রকল্প। এটি পরিচালনা ও রক্ষনাবেক্ষনের দায়িত্বে রয়েছে বাওয়াছড়া পানি ব্যবস্থাপনা সমবায় সমিতি।\n\n\n== ইতিহাস ==\n২০০৫ সালে ওয়াহেদপুর ইউনিয়নের ৫টি ওয়ার্ডের প্রায় দুই হাজার কৃষক একত্র হয়ে \"বাওয়াছড়া পানি ব্যবস্থাপনা সমবায় সমিতি\" গঠন করে। সমিতির মূল লক্ষ্য ছিল কৃষকদেরকে প্রশিক্ষণ দেয়া, অর্থ সঞ্চয়  করা এবং সঞ্চিত অর্থ হতে কৃষকদের ঋণ বিতরণ করা। পরবর্তীতে তারা পাহাড়ের পাদদেশে বাঁধ নির্মাণ ও সুইচ গেট স্থাপনের জন্য স্থানীয় সরকার প্রকৌশল অধিদপ্তরে যোগাযোগ করে। ২০০৫ সালে এলজিইডি ৬০ শতক জমি অধিগ্রহণ করে প্রায় ৪ কোটি টাকা ব্যয় করে প্রকল্পটি স্থাপন করে।\n\n\n== অবস্থান ==\nবাওয়াছড়া সেচ প্রকল্প চট্টগ্রাম জেলার মীরসরাই উপজেলার ছোট কমলদহ বাজার হতে ১.৫ কিলোমিটার পূর্বে পাহাড়ের পাদদেশে অবস্থিত। চট্টগ্রাম শহর হতে ছোট কমলদহের দূরত্ব প্রায় ৪৮ কিলোমিটার।\n\n\n== পর্যটন ==\nহ্রদের দুপাশে উঁচু পাহাড় থাকায় উপর থেকে শব্দ করে শীতল পানি হ্রদে গড়িয়ে পড়ে। পর্যটকেরা ঝর্নার ধারায় গা ভিজিয়ে তাদের অবসাদ দূর করে থাকেন। অনেকে রাতের বেলায় চাঁদের আলোয় ঝর্নার সৌন্দর্য উপভোগ করার জন্য পাহাড়ের পাদদেশে তাঁবু টাঙিয়ে অবস্থান করেন।\n\n\n== প্রভাব ==\nপূর্বে ছড়ার পানিতে বর্ষাকালে বসতি, রাস্তাঘাট ও ফসলি জমি ডুবে থাকত। পাহাড়ী ঢল মানুষের বাড়িঘর ও আসবাবপত্র তলিয়ে নিয়ে যেত। তাই এ ছড়াকে স্থানীয় লোকজন অভিশাপ মনে করত।\nকিন্তু প্রকল্পটি বাস্তবায়নের পর দুই হাজার একর অনাবাদি জমি চাষের আওতায় এসেছে। কৃষকেরা হ্রদের পানি দিয়ে চিচিঙ্গা, ঝিংগা, লাউ, বরবটি, ধুন্দল, চিনে বাদামসহ বিভিন্ন সবজির চাষ করছে। আউশ, বোরো ও আমন ধানের বীজতলা প্রস্তুতে হ্রদের পানি সহায়ক ভূমিকা রাখছে। এছাড়া, বাঁধ স্থাপনের ফলে স্থানীয় জনগণ পাহাড়ী ঢল থেকে রক্ষা পেয়েছেন।\n\n\n== আরও দেখুন ==\nমহামায়া হ্রদ\n\n\n== তথ্যসূত্র =="}