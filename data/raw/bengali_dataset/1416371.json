{"pageid": 1416371, "title": "অমিয় কুমার দাস", "url": "https://bn.wikipedia.org/wiki?curid=1416371", "content": "অমিয় কুমার দাস (২৫শে মে ১৮৯৫ - ২৩শে জানুয়ারী ১৯৭৫), যিনি লোক নায়ক নামেও পরিচিত ছিলেন, তিনি হলেন একজন ভারতীয় সমাজকর্মী, গান্ধীবাদী, শিক্ষাবিদ, লেখক এবং আসাম সরকারের একজন প্রাক্তন মন্ত্রী। তিনি আসাম রাজ্যে বিভিন্ন মেয়াদে শিক্ষা, শ্রম এবং খাদ্য ও বেসামরিক সরবরাহের মতো বিভিন্ন দপ্তরে মন্ত্রী হিসেবে অধিষ্ঠিত ছিলেন। তিনি মহাত্মা গান্ধীর আত্মজীবনী দ্য স্টোরি অফ মাই এক্সপেরিমেন্টস উইথ ট্রুথ কে অসমীয়া ভাষায় অনুবাদ করেন এবং রাজ্যে চা বাগান শ্রমিকের ভবিষ্যত তহবিল বাস্তবায়নে অবদান রাখেন। সমাজে তাঁর অবদানের জন্য ১৯৬৩ সালে ভারত সরকার তাঁকে তৃতীয় সর্বোচ্চ বেসামরিক সম্মান পদ্মভূষণে ভূষিত করে। ১৯৯৮ সালের ১৫ই মে ভারতীয় ডাক একটি স্মারক ডাকটিকিট জারি করে তাঁকে সম্মানিত করেছিল।\n\n\n== প্রাথমিক জীবন ==\nঅমিয় কুমার দাস ১৮৯৫ সালের ২৫শে মে উত্তর-পূর্ব ভারতের আসাম রাজ্যের নগাঁও জেলায় জন্মগ্রহণ করেন। তিনি তেজপুরের তেজপুর হাই স্কুলে পড়াশোনা করেন। তিনি গুয়াহাটির কটন বিশ্ববিদ্যালয়ে, এবং কলকাতার সিটি কলেজে তাঁর উচ্চশিক্ষা সমাপ্ত করেন। এই সময়েই তিনি গোপাল কৃষ্ণ গোখলে এবং বাল গঙ্গাধর তিলকের মতো ভারতীয় স্বাধীনতা কর্মীদের কার্যকলাপের প্রতি আকৃষ্ট হন এবং ছাত্র রাজনীতিতে যুক্ত হতে শুরু করেন।\n\n\n== রাজনৈতিক জীবন ==\nতিনি আসামের ১৯৩০ সালের আইন অমান্য আন্দোলনের অন্যতম নেতা ছিলেন এবং স্বাধীনতা সংগ্রামের সময় বহুবার জেল খেটেছিলেন। তিনি আসাম বিধানসভা নির্বাচনে এবং ১৯৩৭ ও ১৯৪৫ সালের গণপরিষদ নির্বাচনে সফলভাবে প্রতিদ্বন্দ্বিতা করেন। ভারতের স্বাধীনতার পর তিনি পরপর তিনবার, ১৯৫১, '৫৭ এবং '৬২ সালের জন্য ঢেকিয়াজুলি বিধানসভা কেন্দ্রের প্রতিনিধিত্ব করেন। এই সময়কালে তিনি বিভিন্ন দপ্তরে মন্ত্রী হিসেবে দায়িত্ব পালন করেন। তিনি শ্রমমন্ত্রী থাকাকালীন চা বাগানের শ্রমিকদের জন্য শ্রমিক ভবিষ্যত তহবিল প্রতিষ্ঠা করা হয়েছিল, এই উদ্যোগটি এশিয়ার প্রথম উদাহরণগুলির মধ্যে একটি বলে জানা গেছে। শিক্ষামন্ত্রী হিসেবে আসামে মৌলিক শিক্ষা প্রকল্প বাস্তবায়নে তাঁর অবদানের উল্লেখ করা হয়েছে। তিনি কিছু সময়ের জন্য খাদ্য ও বেসামরিক সরবরাহ মন্ত্রী হিসেবেও দায়িত্ব পালন করেন।\n\n\n== সাহিত্য কর্ম ==\nঅমিয় কুমার দাস মহাত্মা গান্ধীর আত্মজীবনী দ্য স্টোরি অফ মাই এক্সপেরিমেন্টস উইথ ট্রুথ কে অসমীয়া ভাষায় অনুবাদ করেন, যার নাম ছিলমোর সত্য অন্বেষনের কাহিনী। এছাড়াও বেশ কয়েকটি বই প্রকাশের কৃতিত্ব তাঁর রয়েছে। গান্ধীজীর জীবনী, মহাত্মা গান্ধীক আমি কিডোর বুজিলু এবং অসমত মহাত্মা তাঁর বিশেষ কাজগুলির মধ্যে অন্যতম। তিনি হরিজন সেবক সংঘ, ভারতীয় আদিম জাতীয় সেবক সংঘ, ভারত সেবক সমাজ, গান্ধী স্মারক নিধি, কস্তুরবা স্মারক নিধি এবং আসাম সেবা সমিতির মতো বিভিন্ন সামাজিক ও গান্ধীবাদী সংগঠনের সাথে জড়িত ছিলেন। তিনি তাদের মাদকের অপব্যবহারের বিরুদ্ধে প্রচারণা এবং কুষ্ঠ ও যক্ষ্মা রোগে আক্রান্ত রোগীদের পুনর্বাসনের মতো সামাজিক কর্মকাণ্ডের একটি অংশ ছিলেন।\n\n\n== ব্যক্তিগত জীবন ==\nতিনি ১৯৭৫ সালের ২৩শে জানুয়ারী, ৮১ বছর বয়সে মারা যান। প্রখ্যাত স্বাধীনতা কর্মী এবং সংসদ সদস্য পুষ্পলতা দাস তাঁর স্ত্রী ছিলেন। তাঁদের একটি কন্যা ছিলেন।\n\n\n== পুরস্কার ও সম্মাননা ==\nভারত সরকার তাঁকে ১৯৬৩ সালের প্রজাতন্ত্র দিবসের সম্মানের তালিকায় পদ্মভূষণ পুরস্কারের জন্য অন্তর্ভুক্ত করে। ১৯৯৫ সালে তাঁর জন্মশতবর্ষে, গুয়াহাটিতে ইণ্ডিয়ান কাউন্সিল অফ সোশ্যাল সায়েন্স রিসার্চ (আইসিএসএসআর) দ্বারা অর্থায়িত একটি স্বায়ত্তশাসিত প্রতিষ্ঠানঅমিয় কুমার দাস ইনস্টিটিউট অফ সোশ্যাল চেঞ্জ অ্যাণ্ড ডেভেলপমেন্ট (ওকেডি) তাঁর নামানুসারে নামকরণ করা হয়েছিল। ভারতীয় ডাক ১৯৯৮ সালে তাঁর নামে একটি স্মারক ডাকটিকিট জারি করে। তাঁর সম্মানে ঢেকীয়াজুলিতে একটি কলেজের নামকরণ করা হয়েছে, লোকনায়ক অমিও কুমার দাস কলেজ \n\n\n== আরও দেখুন ==\nচন্দ্রপ্রভা সাইকিয়ানি\nপুষ্পলতা দাস\nকুশল কোনয়ার\nভারতের ডাকটিকিটে ব্যক্তিত্বদের তালিকা\n\n\n== তথ্যসূত্র ==\n\n\n== বহিঃসংযোগ ==\n\"ডাকটিকিটে ব্যক্তিত্ব\"। ওয়েব তালিকা। স্ট্যাম্প সাথী। ২০১৬। সংগ্রহের তারিখ ৯ই মার্চ ২০১৬।  \n\"অমিয় কুমার দাস ইনস্টিটিউট অফ সোশ্যাল চেঞ্জ অ্যাণ্ড ডেভেলপমেন্ট\"। কর্মযোগ। ২০১৬। ২০শে জুলাই ২০১৮ তারিখে মূল থেকে আর্কাইভ করা। সংগ্রহের তারিখ ৯ই মার্চ ২০১৬।"}