{"pageid": 1093070, "title": "প্রীতম কোটাল", "url": "https://bn.wikipedia.org/wiki?curid=1093070", "content": "প্রীতম কোটাল (হিন্দি: प्रीतम कोटाल, ইংরেজি: Pritam Kotal; জন্ম: ৮ সেপ্টেম্বর ১৯৯৩) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব মোহনবাগান সুপার জায়ান্ট এবং ভারত জাতীয় দলের হয়ে রক্ষণভাগের খেলোয়াড় হিসেবে খেলেন। তিনি মূলত ডান পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে কেন্দ্রীয় রক্ষণভাগের খেলোয়াড় এবং রক্ষণাত্মক মধ্যমাঠের খেলোয়াড় হিসেবে খেলেন।\nভারতীয় ফুটবল ক্লাব ইউনাইটেডের যুব পর্যায়ের হয়ে খেলার মাধ্যমে প্রীতম ফুটবল জগতে প্রবেশ করেছেন এবং পরবর্তীকালে ওয়ারীর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১১–১২ মৌসুমে, ভারতীয় ক্লাব ইন্ডিয়ান অ্যারোসের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ইন্ডিয়ান অ্যারোসের হয়ে ২ মৌসুমে ৩২ ম্যাচে অংশগ্রহণ করার পর ২০১৩–১৪ মৌসুমে তিনি মোহনবাগানে যোগদান করেছেন। মোহনবাগানের হয়ে তার দ্বিতীয় মৌসুমে তিনি শঙ্করলাল চক্রবর্তীর অধীনে ২০১৪–১৫ আই-লিগের শিরোপা জয়লাভ করেছেন। মোহনবাগানে ৪ মৌসুম অতিবাহিত করার পর দিল্লি ডায়নামোসের সাথে চুক্তি স্বাক্ষর করেছেন, যেখানে তিনি ২৪ ম্যাচে ২টি গোল করেছেন। পরবর্তীকালে, তিনি এটিকের হয়ে খেলেছেন। ২০২০–২১ মৌসুমে, তিনি এটিকে হতে ভারতীয় ক্লাব মোহনবাগান সুপার জায়ান্টে যোগদান করেছেন।\n২০১১ সালে, প্রীতম ভারত অনূর্ধ্ব-১৯ দলের হয়ে ভারতের বয়সভিত্তিক পর্যায়ে অভিষেক করেছিলেন। ভারতের বয়সভিত্তিক দলের হয়ে খেলার পর, তিনি ২০১৫ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ৪৩ ম্যাচে অংশগ্রহণ করেছেন।\n\n\n== প্রারম্ভিক জীবন ==\nপ্রীতম কোটাল ১৯৯৩ সালের ৮ই সেপ্টেম্বর তারিখে ভারতের পশ্চিমবঙ্গের উত্তরপাড়ায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nপ্রীতম ভারত অনূর্ধ্ব-১৯ এবং ভারত অনূর্ধ্ব-২৩ দলের হয়ে খেলার মাধ্যমে ভারতের প্রতিনিধিত্ব করেছেন।\n২০১৫ সালের ১২ই মার্চ তারিখে, ২১ বছর, ৬ মাস ও ৪ দিন বয়সে, ডান পায়ে ফুটবল খেলায় পারদর্শী প্রীতম নেপালের বিরুদ্ধে অনুষ্ঠিত ২০১৮ ফিফা বিশ্বকাপ বাছাইপর্বের ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১৩ নম্বর জার্সি পরিধান করে ডান পার্শ্বীয় রক্ষণভাগের খেলোয়াড় হিসেবে খেলেছিলেন। ম্যাচটি ভারত ২–০ গোলের ব্যবধানে জয়লাভ করেছিল। ভারতের হয়ে অভিষেকের বছরে প্রীতম সর্বমোট ৯ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে প্রীতম কোটাল  (ইংরেজি)  \nট্রান্সফারমার্কেটে প্রীতম কোটাল (ইংরেজি) \nওয়ার্ল্ডফুটবল.নেটে প্রীতম কোটাল (ইংরেজি) \nইএসপিএন এফসিতে প্রীতম কোটাল (ইংরেজি) \nন্যাশনাল-ফুটবল-টিমস.কমে প্রীতম কোটাল (ইংরেজি)"}