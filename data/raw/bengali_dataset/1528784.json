{"pageid": 1528784, "title": "কমলাবাই হসপেট", "url": "https://bn.wikipedia.org/wiki?curid=1528784", "content": "কমলাবাই হসপেট, যিনি কমলাতাই হসপেট (১৮৯৬ – ১৯৮১) নামেও পরিচিত, তিনি ভারতের মহারাষ্ট্রের নাগপুরে অবস্থিত একটি অলাভজনক সামাজিক সংগঠন মাতৃ সেবা সংঘের সহ-প্রতিষ্ঠাতা ছিলেন।\n\n১৯২১ সালে ভেনুতাই নেনের (১৮৯৬ – ১৯৭৩) সাথে তিনি মাতৃ সেবা সংঘ প্রতিষ্ঠা করেন। ১৯৭১ সালে, তিনি বিদ্যা শিক্ষা প্রসারক মণ্ডলের সহ-প্রতিষ্ঠা করেন, যার এখন পঞ্চাশটিরও বেশি শিক্ষা প্রতিষ্ঠান রয়েছে।\n\n\n== প্রারম্ভিক জীবন ==\nকমলাবাই হসপেট ১৮৯৬ সালের ২৩শে মে ভারতের মহারাষ্ট্র রাজ্যের ধুলে শিরপুর গ্রামে জন্মগ্রহণ করেন। তাঁর জন্ম নাম ছিল যমুনা কৃষ্ণ মোহনি। তিনি ছিলেন কৃষ্ণজি তাতিয়া মোহনি এবং রাধাবাই মোহনির সপ্তম সন্তান। তখনকার রীতি অনুসারে ১২ বছর বয়সে তাঁর বিয়ে হয় গুরুরাও হসপেটের সাথে। কমলাবাইয়ের যখন মাত্র ১৫ বছর বয়স, তখন গুরুরাও মারা যান। হসপেট পরিবার খুবই রক্ষণশীল ছিল এবং সেই সময়ের রীতি অনুসারে কমলাবাইয়ের মাথা মুণ্ডন করার চেষ্টা হয়। কমলাবাইয়ের ভাই ডি কে মোহনি বিষয়টি বুঝতে পেরেছিলেন এবং স্থানীয় পুলিশের সহায়তায় তাঁকে নাগপুরে তাঁর মাতৃগৃহে ফিরিয়ে আনেন।\n\n\n== পরবর্তী জীবন ==\nআরও শিক্ষার জন্য তাঁকে পুনের হিঙ্গানায় মহর্ষি ধন্দ কেশব কর্বের প্রতিষ্ঠিত ইনস্টিটিউটে পাঠানো হয়েছিল। তবে, তাঁর ভাইদের পরিবারের উপর তাঁর শিক্ষার আর্থিক বোঝা এড়াতে তিনি এখানে তাঁর শিক্ষা সম্পন্ন করেননি। আর্থিকভাবে স্বাধীন হওয়ার চিন্তাভাবনা নিয়ে, তিনি নাগপুরের ডাফরিন হাসপাতালে নার্সিং পাঠ্যক্রমে যোগদান করেন। তিনি ১৯১৮ থেকে ১৯২০ সাল পর্যন্ত এখানে ছাত্রী ছিলেন।\nডাফরিন হাসপাতালে প্রশিক্ষণ চলাকালীন একজন দরিদ্র ভারতীয় রোগীকে বেড প্যান দেওয়ার জন্য একজন ব্রিটিশ ডাক্তার তাঁকে তিরস্কার করেছিলেন। এই ঘটনাটি তাঁর উপর গভীর প্রভাব ফেলে এবং তিনি একটি প্রসূতি কেন্দ্র শুরু করার সিদ্ধান্ত নেন যেখানে বৈষম্য ছাড়াই সমস্ত ভারতীয় মহিলাদের সেবা করা হবে। ফলস্বরূপ, তিনি প্রশিক্ষণ শেষ করার সাথে সাথে, ১৯২১ সালে, নাগপুরের সীতাবাল্ডি মেটারনিটি হোম নামে একটি প্রসূতি কেন্দ্র প্রতিষ্ঠা করেন, যেটি তার কার্যক্রম এবং পরিষেবার পরিধি বিস্তৃত করার জন্য মাতৃ সেবা সংঘ হিসাবে পুনর্গঠিত হয়েছিল। এই প্রসূতি কেন্দ্রটি এক জায়গায় চারটি শয়নকক্ষ দিয়ে শুরু হয়েছিল এবং তাঁর জীবদ্দশায় মহারাষ্ট্র, মধ্যপ্রদেশ এবং রাজস্থানের মতো একাধিক রাজ্যে ২১টি শাখায় বিস্তৃত হয়েছিল। তিনি তাঁর রোগীদের পাশাপাশি তাদের পরিবারের প্রতি ব্যক্তিগত যত্ন এবং মনোযোগ দিতেন। মাতৃসদন পরিচালনার পাশাপাশি, তিনি বেশ কিছু স্কুল এবং হোম শুরু করেছিলেন, যার মধ্যে আছে মাতৃ সেবা সংঘের তত্ত্বাবধানে একটি নার্সেস ট্রেনিং স্কুল; ইনস্টিটিউট অফ সোশ্যাল ওয়ার্ক; মানসিকভাবে প্রতিবন্ধী শিক্ষার্থীদের জন্য একটি স্কুল: নন্দনওয়ান; একটি প্রবীণ নাগরিক হোম: পঞ্চবটী; একটি প্রতিষ্ঠাতা হোম এবং একটি অনাথালয়।\nকমলাবাই ভারতের স্বাধীনতা সংগ্রামেও মহান সেবা প্রদান করেছিলেন। তিনি ১৯২০ সালে নাগপুরে অনুষ্ঠিত সর্বভারতীয় কংগ্রেস অধিবেশনে স্বেচ্ছাসেবক হিসেবে কাজ করেছিলেন।\n\n\n== মৃত্যু ==\nকমলবাই হসপেট ১৯৮১ সালের ১৫ই নভেম্বর মারা যান এবং তাঁর পরিবারের সদস্য সহ একদল নিবেদিতপ্রাণ কর্মী রেখে যান।\n\n\n== স্বীকৃতি ==\n১৯৫৯ সালে কমলাবাইকে ইণ্ডিয়ান রেড ক্রস সোসাইটি কর্তৃক নালাওয়া পদক প্রদান করা হয়, যা ভারতে নার্সিং-এ উৎকর্ষতার জন্য একটি পুরস্কার। ১৯৬১ সালে, ভারত সরকার তাঁর সামাজিক কাজের জন্য তাঁকে পদ্মশ্রী উপাধি এবং পরবর্তীতে ১৯৮০ সালে যমনালাল বাজাজ পুরস্কার প্রদান করে।\n\n\n== তথ্যসূত্র ==\n\n\n== বহিঃসংযোগ ==\nমাতৃ সেবা সংঘ, অফিসিয়াল ওয়েবসাইট\nটেমপ্লেট:Padma Shri Award Recipients in Social Workটেমপ্লেট:Jamnalal Bajaj Award winners"}