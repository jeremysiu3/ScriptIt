{"pageid": 1148633, "title": "লর্ড র‍্যান্ডাল", "url": "https://bn.wikipedia.org/wiki?curid=1148633", "content": "“লর্ড র‍্যান্ডাল” (ইংরেজি: Lord Randall বা Lord Randal; রাউড ১০, চাইল্ড ১২) হলো একটি ইঙ্গ-স্কটিশ গীতিকবিতা। এই কবিতায় তরুণ লর্ড ও তার মায়ের কথোপকথন রয়েছে। ডেনিশ, জার্মান, হাঙ্গেরীয়, আইরিশ, সুইডীয় ও সোর্বীয় প্রভৃতি ইউরোপীয় ভাষায় অনুরূপ গীতিকবিতা দেখা যায়।\n ইতালীয় ভাষায় কবিতাটি “লাভেলেনাতো” (“বিষাক্ত মানব”) বা “ইল তেস্তামেন্তো দেল’আভেলেনাতো” (“বিষাক্ত মানবের ইচ্ছা”) শিরোনামে পরিচিত। এখন পর্যন্ত জানা সবচেয়ে পুরনো সংস্করণটি ক্যামিলো ইল বিয়ানচিনো কর্তৃক ভেরোনার প্রেক্ষাপটে লিখিত।\n\n\n== সারাংশ ==\nলর্ড র‍্যান্ডাল তার প্রেমিকার সাথে সাক্ষাৎ করে মায়ের কাছে ফিরে আসে। র‍্যান্ডাল তার মাকে জানায় তার প্রেমিকা তাকে মাগুর মাছ খেতে দেয় এবং তার উচ্ছিষ্ট খেয়ে তার শিকারী কুকুরগুলো মারা যায়। এসব শুনে তার মা বুঝতে পারে তাকে বিষ দেওয়া হয়েছে। কিছু কিছু সংস্করণে র‍্যান্ডাল তার আসন্ন মৃত্যু বুঝতে পেরে তার দলিল পরিবর্তন করে এবং পরিবারের মাঝে তার সম্পত্তি বণ্টন করে দেয়। পাশাপাশি তার প্রেমিকাকে তার কৃতকর্মের জন্য অভিশাপ দেয়। তবে তাকে বিষ দেওয়ার পেছনে প্রেমিকার উদ্দেশ্য কখনো আলোচিত হয় না।\n\n\n== প্রথাগত সংগ্রহ ==\nএই গীতিকবিতার বহু প্রথাগত সংস্করণ লোকাচারবিদ ও লোকসঙ্গীতবিদদের হাতে থাকা রেকর্ডেএ মাধ্যমে সংরক্ষিত হয়েছে।\nঅধিকাংশ ইংরেজি সংস্করণগুলোতে লর্ডকে “Henry, My Son” বলে অভিহিত করা হয়েছে। ডরসেটের পর্যটক ক্যারোলাইন হিউজ ১৯৬৮ সালে পিটার কেনেডির কাছে গীতিকার একটি সংস্করণ এবং ১৯৬০-এর দশকের শুরুর দিকে ইওয়ান ম্যাককোল ও পেগি সিগারের কাছে আরেকটি সংস্করণে গান গেয়ে রেকর্ড করেন। এগুলো অনলাইনে ভগান উইলিয়ামস স্মৃতি গ্রন্থাগারের ওয়েবসাইটে পাওয়া যায়। ১৯৬৪ সালে শ্রপশায়ারের লাডলোর ফ্রেড জর্ডান মাইক ইয়েটসের কাছে ও ১৯৯৪ সালে গোয়াইলিম ড্যাভিসের কাছে “হেনরি মাই সন” গানটি রেকর্ড করেন। ১৯৪২ সালে বিবিসি ও ডগলাস ক্লেভারডন ইংল্যান্ডের সমারসেটের লুইসা হুপারের (লোকসঙ্গীতশিল্পী লুসি হোয়াইটের বোন) কণ্ঠে “লর্ড র‍্যান্ডাল” নামে গানটি রেকর্ড করে।\n১৯২৯ থেকে ১৯৩৫ সালের ভেতরে জেমস মেডিসন কার্পেন্টার স্কটিশ ভাষায় এর বহু সংস্করণ রেকর্ড করেন। এগুলোও ভগান উইলিয়ামস মেমোরিয়াল লাইব্রেরির ওয়েবসাইটে উপলব্ধ। ১৯৫৩ সালে স্কটিশ গায়িকা বেটসি মিলার তার বিখ্যাত ছেলে ইওয়ান ম্যাককোলের সাথে প্রথাগত সুরে গানটি গান এবং অ্যালান লোম্যাক্স তা ধারণ করেন। ১৯৬০ সালে তাদের প্রকাশিত অ্যা গারল্যান্ড অব স্কটস ফোকসং-এ গানটি অন্তর্ভুক্ত হয়। ১৯৫৩ সালে পিটার কেনেডি স্কটিশ পর্যটক জিয়ানি রবার্টসনের কণ্ঠে তার নিজস্ব ধারায় “লর্ড ডোনাল্ড” ধারণ করেন। ১৯৬৩ সালে বিবিসিও এই সংস্করণটি ধারণ করে। পরবর্তীতে তার ভাগ্নে স্ট্যানলি রবার্টসনকেও এই সংস্করণে গানটি গাইতে শোনা যায়। এর অডিও সংস্করণ অনলাইনে টপার আন টুয়েলগখিশ ওয়েবসাইটে পাওয়া যায়।\nআইরিশ লোকসঙ্গীতশিল্পী এলিজাবেথ ক্রোনিন বেশ কয়েকবার “লর্ড রেন্ডাল” শিরোনামে এই গানের একটি সংস্করণ ধারণ করেন। আইরিশ শ্যানোস শিল্পী জো হিনি Amhrán na hEascainne (“মাগুর মাছের গান”) শিরোনামে একটি সংস্করণে গানটি গান।\nঅনেক অ্যাপালেশীয় সঙ্গীতশিল্পী এই গীতিকবিতাটি ধারণ করেছেন। জ্যঁ রিচি তার জ্যঁ রিচি: ব্যালাডস ফ্রম হার অ্যাপালেশিয়ান ফ্যামিলি ট্র‍্যাডিশন অ্যালবামে রিচি পরিবারের ধারায় গানটি ধারণ করেন। অন্যদিকে ফ্র‍্যাঙ্ক প্রফিট ১৯৬১ সালে এর আরেকটি প্রথাগত সংস্করণে গানটি ধারণ করেন। এছাড়া আমেরিকার অন্যান্য অংশেও গীতিকবিতাটি ব্যাপকভাবে ধারণ করা হয়।\n\n\n== সাংস্কৃতিক নির্দেশনা ==\n১৯৬২ সালে বব ডিলান “লর্ড র‍্যান্ডাল”-এর অনুরূপে “অ্যা হার্ড রেইন’স আ-গোনা ফল” গানটি রচনা করেন। গানটির প্রতিটি স্তবকের শুরুতে লর্ড র‍্যান্ডালের বিভিন্ন স্তবকের অংশ যুক্ত করা হয়েছিল। ডিলানের গানটি অনেক সময় কিউবান ক্ষেপণাস্ত্র সঙ্কটের প্রতিক্রিয়ায় রচিত হয়েছিল বলে ধারণা করা হয়। তবে ডিলান এই ব্যাখ্যাকে “অতিসরল” বলে বর্ণনা করেন। বস্তুত, ডিলান সঙ্কটের এক মাস আগেই জনসম্মুখে প্রথম এই গানটি গেয়েছিলেন।\n\n\n== আরও দেখুন ==\nচাইল্ডের গীতিকবিতার তালিকা\n\n\n== তথ্যসূত্র ==\n\n\n== বহিঃসংযোগ ==\n\nজেমস জনসনের স্কটস মিউজিক্যাল মিউজিয়াম-এ লর্ড র‍্যান্ডাল-এর ডিজিটাল অনুলিপি (১৭৮৭ থেকে ১৮০৩-এর মধ্যে মুদ্রিত), স্কটল্যান্ডের জাতীয় জাদুঘর। জেপিইজি, পিডিএফ ও এক্সএমএল সংস্করণে উপলব্ধ।\n“Traditional English Lute Songs - Lord Randall” (ইউটিউব)\nকেন্টাকির চিত্রশিল্পী ও গীতিকবি ড্যানিয়েল ডাটনের ওয়েবসাইটে জিমি র‍্যান্ডালকে বিষ দেওয়ার একটি চিত্রাঙ্কণ পাওয়া যায়: “ব্যালাডস অব দ্য বেয়ারফুট মাইন্ড”\nইতালীয় সংস্করণ “L'avvelenato”"}