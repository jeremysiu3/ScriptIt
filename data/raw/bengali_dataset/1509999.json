{"pageid": 1509999, "title": "ভারতে সমাজতন্ত্র", "url": "https://bn.wikipedia.org/wiki?curid=1509999", "content": "ভারতে সমাজতন্ত্র হলো একটি রাজনৈতিক আন্দোলন যা ২০ শতকের গোড়ার দিকে শুরু হয়। এই আন্দোলন মূলত ভারতের স্বাধীনতা সংগ্রামেরই একটা অংশ ছিল, যেখানে দেশের মানুষ ব্রিটিশ ঔপনিবেশিক শাসনের বিরুদ্ধে লড়াই করছিল। জমিদার, রাজকীয় শ্রেণী এবং জমিদার, রাজপরিবারের বিরুদ্ধে ভারতের কৃষক ও শ্রমিকদের অধিকারের সমর্থন করার কারণে আন্দোলনটি দ্রুত জনপ্রিয়তা লাভ করে। স্বাধীনতার পর থেকে ১৯৯০-এর দশকের শুরু পর্যন্ত, ভারতের সরকার অনেক অর্থনৈতিক ও সামাজিক নীতিতে সমাজতন্ত্রের ছাপ রেখেছিল। যদিও তখনকার অর্থনীতি অনেকটাই সরকারি নিয়ন্ত্রণাধীন ছিল। এরপর থেকে ভারত ধীরে ধীরে বাজার-ভিত্তিক অর্থনীতির দিকে এগোতে থাকে। তবে সংবিধান অনুযায়ী, আজও ভারত নিজেকে আনুষ্ঠানিকভাবে একটি সমাজতান্ত্রিক রাষ্ট্র হিসেবে ঘোষণা করে রেখেছে।\n\n\n== ইতিহাস ==\n১৮৭১ সালে কলকাতার একটি দল কার্ল মার্ক্সের সাথে যোগাযোগ করেছিল। তাদের উদ্দেশ্য ছিল ভারতে ফার্স্ট ইন্টারন্যাশনালের (প্রথম আন্তর্জাতিক) একটি শাখা গঠন করা।  ভারতের কোনও প্রকাশনায় (ইংরেজিতে) প্রথমবারের মতো মার্ক্স ও এঙ্গেলসের নাম উল্লেখ করা হয় ১৯১২ সালের মার্চ মাসে মডার্ন রিভিউ পত্রিকায়। কার্ল মার্কস - একজন আধুনিক ঋষি শিরোনামের এই ছোট জীবনীমূলক নিবন্ধটি লিখেছিলেন জার্মানিতে বসবাসরত ভারতীয় বিপ্লবী লালা হর দয়াল।  ১৯১৪ সালে ভারতীয় ভাষায় কার্ল মার্ক্সের প্রথম জীবনী লেখেন আর. রামকৃষ্ণ পিল্লাই।\nরুশ বিপ্লবের সময় ভারতের গণমাধ্যমে মার্ক্সবাদ বড় প্রভাব ফেলে। বিশেষ করে, বিভিন্ন ভারতীয় সংবাদপত্র ও পত্রিকাগুলোর মধ্যে বলশেভিকদের প্রত্যেক জাতির আত্মনিয়ন্ত্রণের অধিকার নীতিটি বেশ আগ্রহ তৈরি করেছিল। বিপিন চন্দ্র পাল এবং বাল গঙ্গাধর তিলক ছিলেন সেই সময়ের কয়েকজন বিশিষ্ট ব্যক্তি, যারা লেনিনও রাশিয়ার নতুন শাসকদের প্রতি প্রশংসা প্রকাশ করেছিলেন। আবদুল সাত্তার খৈরি ও আবদুল জব্বার খৈরি রুশ বিপ্লবের খবর শুনেই মস্কো চলে যান। সেখানে গিয়ে তারা লেনিনের সঙ্গে দেখা করেন এবং তার কাছে অভিনন্দন বার্তা পৌঁছে দেন। রুশ বিপ্লবের প্রভাব শুধু ভারতে নয়, বিদেশে বসবাসরত ভারতীয় বিপ্লবীদের মধ্যেও পড়েছিল। বিশেষ করে, উত্তর আমেরিকার গদর পার্টির মতো বিপ্লবী সংগঠনগুলোর ওপর এর বড় প্রভাব ছিল।  ।\nখিলাফত আন্দোলন ভারতের প্রাথমিক কমিউনিস্ট আন্দোলনের বিকাশে গুরুত্বপূর্ণ ভূমিকা রেখেছিল। অনেক ভারতীয় মুসলমান খিলাফতের রক্ষা করতে ভারত ছেড়ে যান। তাদের মধ্যে অনেকেই সোভিয়েত ভূখণ্ডে গিয়ে কমিউনিস্ট আদর্শে বিশ্বাসী হয়ে ওঠেন। শুধু মুসলমানরাই নয়, কিছু হিন্দুও মুসলিম মুহাজিরদের (দেশত্যাগী) সঙ্গে সোভিয়েত এলাকায় গিয়েছিলেন।\nঔপনিবেশিক ব্রিটিশ শাসকরা ভারতে বলশেভিক ঔপনিবেশিক ব্রিটিশ শাসকরা ভারতে ফতোয়া জারি করা হয়, যেখানে মুসলমানদের কমিউনিজম বর্জন করতে বলা হয়। এরপর, স্বরাষ্ট্র বিভাগ (হোম ডিপার্টমেন্ট) একটি বিশেষ শাখা গঠন করে, যার কাজ ছিল ভারতে কমিউনিজমের প্রভাব পর্যবেক্ষণ করা।এছাড়াও, শুল্ক বিভাগকে আদেশ দেওয়া হয়, যাতে তারা ভারতীয় বন্দরে আসা মার্কসবাদী বই ও পত্রিকা আটকে দেয়। পাশাপাশি, কমিউনিজম বিরোধী প্রচারমূলক বহু বই ও পুস্তিকা প্রকাশ করা হয়।\nপ্রথম বিশ্বযুদ্ধের সময় ভারতে শিল্পকারখানার সংখ্যা দ্রুত বাড়তে থাকে। এর ফলে, একটি নতুন শিল্পশ্রমিক শ্রেণি তৈরি হয়। একই সঙ্গে নিত্যপ্রয়োজনীয় জিনিসের দামও বাড়তে থাকে, যা শ্রমিকদের মধ্যে অসন্তোষের সৃষ্টি করে। এই পরিস্থিতির মধ্যে ভারতের ট্রেড ইউনিয়ন আন্দোলনের ভিত্তি গড়ে ওঠে। দেশের বিভিন্ন শহরে শ্রমিক সংগঠন গঠিত হয় এবং একের পর এক ধর্মঘট সংগঠিত হতে থাকে। ১৯২০ সালে ভারতের প্রথম জাতীয় ট্রেড ইউনিয়ন সংগঠন, অল ইন্ডিয়া ট্রেড ইউনিয়ন কংগ্রেস (AITUC) প্রতিষ্ঠিত হয়।\nরাশিয়ার পরিবর্তন দেখে যারা অনুপ্রাণিত হয়েছিলেন, তাদের মধ্যে অন্যতম ছিলেন বোম্বের এস. এ. ডাংগে । ১৯২১ সালে তিনি গান্ধী বনাম লেনিন নামে একটি পুস্তিকা প্রকাশ করেন। এতে গান্ধী ও লেনিনের রাজনৈতিক দৃষ্টিভঙ্গির তুলনা করা হয়, যেখানে লেনিনকে বেশি কার্যকর নেতা হিসেবে তুলে ধরা হয়। ডাংগে স্থানীয় মিল-মালিক রাঁচোদ্ধাস ভাবান লোটভালার সঙ্গে মিলে একটি মার্কসবাদী গ্রন্থাগার প্রতিষ্ঠা করেন। এছাড়া, তিনি বিভিন্ন গুরুত্বপূর্ণ মার্কসবাদী রচনার অনুবাদ প্রকাশের উদ্যোগ নেন।  ১৯২২ সালে লোটভালার সহায়তায় ডাংগে ইংরেজি সাপ্তাহিক পত্রিকা সোশ্যালিস্ট প্রকাশ করেন, যা ছিল ভারতের প্রথম মার্ক্সবাদী সাময়িকী।\n১৯২০ সালে অনুষ্ঠিত কমিউনিস্ট ইন্টারন্যাশনালের দ্বিতীয় কংগ্রেসে সিদ্ধান্ত নেওয়া হয় যে ঔপনিবেশিক দেশগুলোর প্রলেতারিয়েত (শ্রমিক শ্রেণি), কৃষক এবং জাতীয় বুর্জোয়া শ্রেণির মধ্যে ঐক্য গড়ে তোলা উচিত। এই কংগ্রেসের জন্য লেনিন মোট ২১টি শর্ত তৈরি করেন। এর মধ্যে ১১তম শর্ত ছিল, কমিউনিস্ট দলগুলোকে ঔপনিবেশিক দেশগুলোর বুর্জোয়া-গণতান্ত্রিক মুক্তি আন্দোলনকে সমর্থন করতে হবে। তবে, কিছু প্রতিনিধি এই নীতির বিরোধিতা করেন। তারা বুর্জোয়া শ্রেণির সঙ্গে ঐক্য গড়ার পরিবর্তে সরাসরি কমিউনিস্ট বিপ্লবী আন্দোলনকে সমর্থন করতে চেয়েছিলেন। ভারতীয় বিপ্লবী এম এন রায় ই সমালোচকদের একজন ছিলেন। তিনি মেক্সিকোর কমিউনিস্ট পার্টির প্রতিনিধি হিসেবে কংগ্রেসে অংশ নিয়েছিলেন। এই বিতর্কের পর কংগ্রেস \"বুর্জোয়া-গণতান্ত্রিক\" শব্দটি বাদ দেয় এবং এটি ৮ নম্বর শর্ত হিসেবে পুনর্গঠিত হয়।\n১৭ অক্টোবর ১৯২০ সালে, কমিউনিস্ট ইন্টারন্যাশনালের দ্বিতীয় কংগ্রেসের পরপরই, এম এন রায় তাসখন্দে একটি কমিউনিস্ট দল গঠন করেন। তিনি বাংলার অনুশীলন ও যুগান্তর বিপ্লবী সংগঠনের সঙ্গে যোগাযোগ স্থাপন করেন।  এরপর, ভারতের বিভিন্ন অঞ্চলে ছোট ছোট কমিউনিস্ট দল গড়ে ওঠে। বাংলায় মুজাফফর আহমেদ, বোম্বেতে এসএ ডাঙ্গে , মাদ্রাজে সিঙ্গারাভেলু চেট্টিয়ার, যুক্ত প্রদেশে শওকত উসমানি এবং পাঞ্জাবে গুলাম হোসেন নেতৃত্ব দেন।\n১৯২৩ সালে ১ মে, হিন্দুস্তানের লেবার কিসান পার্টি মাদ্রাজেপ্রতিষ্ঠা করেন সিঙ্গারাভেলু চেট্টিয়ার। এই দল ভারতে প্রথমবারের মতো মে দিবস উদযাপন করে। এটি ছিল সেই সময়, যখন ভারতে প্রথম লাল পতাকা উত্তোলন করা হয়। \n১৯২৫ সালে ২৫ ডিসেম্বর, কানপুরে, শহরে প্রথম পার্টি সম্মেলনের মাধ্যমে ভারতের কমিউনিস্ট পার্টি গঠিত হয়।   এস. ভি. ঘাটে ছিলেন পার্টির প্রথম সাধারণ সম্পাদক। এই সম্মেলন ২৫ থেকে ২৮ ডিসেম্বর পর্যন্ত চলে এবং ব্রিটিশ প্রশাসনের হিসাবে, প্রায় ৫০০ জন প্রতিনিধি এতে অংশগ্রহণ করেন। সম্মেলনের আহ্বায়ক ছিলেন সত্যভক্ত, যিনি তখন বেশি পরিচিত ছিলেন না। তিনি \"জাতীয় কমিউনিজম\" ধারণার পক্ষে যুক্তি দিয়েছিলেন এবং আন্তর্জাতিক কমিউনিস্ট ইন্টারন্যাশনালের অধীনে থাকার বিরোধিতা করেছিলেন। তবে অধিকাংশ প্রতিনিধি তার মতের বিরোধিতা করেন। এতে হতাশ হয়ে সত্যভক্ত সম্মেলন ছেড়ে চলে যান এবং পরবর্তীতে পার্টি থেকেও বেরিয়ে আসেন। পরে তিনি ন্যাশনাল কমিউনিস্ট পার্টি নামে একটি দল গঠন করেন, তবে সেটি ১৯২৭ সালের মধ্যেই বিলুপ্ত হয়ে যায়।। এই সম্মেলনে 'ভারতের কমিউনিস্ট পার্টি' নামটি গৃহীত হয়। এছাড়া, লেবার কিষান পার্টি CPI-তে একীভূত হয়।  বিদেশে থাকা কমিউনিস্ট পার্টির সংগঠনগুলোর কার্যক্রমও ধীরে ধীরে ভারতের মধ্যেই সংগঠিত হতে থাকে।\n\nভারতে বহু ছোট ছোট মার্ক্সবাদী দল রয়েছে। এর মধ্যে অন্যতম হল ভারতের কমিউনিস্ট পার্টি (মার্কসবাদী-লেনিনবাদী), মার্কসবাদী কমিউনিস্ট পার্টি অফ ইন্ডিয়া, ঝাড়খন্ডের মার্কসবাদী সমন্বয় কমিটি, জনথিপাথিয়া সম্রাক্ষা সমিতি, কমিউনিস্ট মার্কসবাদী পার্টি এবং কেরালায় বিটিআর-ইএমএস-একেজি জনকীয়া বেদি। পশ্চিমবঙ্গে শ্রমিক মুক্তি  ও গণতান্ত্রিক সমাজতন্ত্র পার্টি, ত্রিপুরায় জনগণতান্ত্রিক মোর্চা, পাঞ্জাবের রাম পাসলা গোষ্ঠী এবং উড়িষ্যায় কমিউনিস্ট পার্টি উল্লেখযোগ্য দলগুলোর মধ্যে রয়েছে।\n\n\n== রাজনৈতিক দলসমূহ ==\n১৯৩১ সালে করাচি অধিবেশনে, ভারতীয় জাতীয় কংগ্রেস ভারতের উন্নয়নের লক্ষ্য হিসেবে সমাজতান্ত্রিক পথ অনুসরণের সিদ্ধান্ত নেয়। এরপর, ১৯৫৫ সালের আবাদি প্রস্তাবে কংগ্রেস দলের পক্ষ থেকে আনুষ্ঠানিকভাবে \"সমাজতান্ত্রিক উন্নয়নের ধারা\" গ্রহণের কথা ঘোষণা করা হয়। এর এক বছর পর, ভারতীয় সংসদ এটিকে দেশের সরকারি নীতি হিসেবে স্বীকৃতি দেয়। এই নীতির আওতায় ভূমি সংস্কার ও শিল্প খাতে নিয়ন্ত্রণমূলক ব্যবস্থা অন্তর্ভুক্ত করা হয়। ১৯৭৬ সালে জরুরী অবস্থার সময়, ৪২তম সংশোধনী আইনের মাধ্যমে ভারতীয় সংবিধানের প্রস্তাবনায় \"সমাজতান্ত্রিক\" শব্দটি যোগ করা হয়। এর অর্থ হলো সামাজিক ও অর্থনৈতিক সমতা নিশ্চিত করা। সামাজিক সমতার অর্থ হল জাত, বর্ণ, ধর্ম, লিঙ্গ, ধর্ম বা ভাষার ভিত্তিতে কোনো বৈষম্য থাকবে না। এতে প্রত্যেক নাগরিক সমান অধিকার ও সুযোগ পাবেন। অর্থনৈতিক সমতা নিশ্চিত করার জন্য সরকার সম্পদের সুষম বণ্টন ও সকলের জন্য মর্যাদাপূর্ণ জীবনযাত্রার ব্যবস্থা করার চেষ্টা করবে। \nকমিউনিস্টরা ভারতের স্বাধীনতা আন্দোলনে সক্রিয়ভাবে অংশগ্রহণ করেছিলেন এবং ভারতের রাজনৈতিক জীবনে তাদের একটি গুরুত্বপূর্ণ ভূমিকা ছিল, যদিও তারা বিভিন্ন দলে বিভক্ত। ভারতের সংসদে প্রতিনিধিত্বকারী কমিউনিস্ট দলগুলোর মধ্যে রয়েছে: (২০২৪ সালের সাধারণ নির্বাচনের পরিসংখ্যান অনুসারে) ভারতের কমিউনিস্ট পার্টি (মার্কসবাদী) (লোকসভায় ৪টি আসন), ভারতের কমিউনিস্ট পার্টি (২টি আসন), ভারতের কমিউনিস্ট পার্টি (মার্কসবাদী-লেনিনবাদী) মুক্তি (২টি আসন), বিপ্লবী সমাজতান্ত্রিক দল (১টি আসন)।\nকংগ্রেস এবং বামফ্রন্টের পাশাপাশি, ভারতের অন্যান্য সমাজতান্ত্রিক দলগুলিও সক্রিয় রয়েছে, তাদের মধ্যে উল্লেখযোগ্য হল সমাজবাদী পার্টি, যা জনতা দল থেকে উদ্ভূত হয়েছিল। এই দলটির প্রতিষ্ঠাতা ছিলেন মুলায়ম সিং যাদব যিনি  উত্তর প্রদেশের এবং কেন্দ্রীয় প্রতিরক্ষা মন্ত্রী ছিলেন, এবং বর্তমানে তার ছেলে অখিলেশ যাদব নেতৃত্ব দিচ্ছেন। অখিলেশ যাদবও উত্তরপ্রদেশের প্রাক্তন মুখ্যমন্ত্রী। সমাজবাদী পার্টি ১৮তম লোকসভায় ৩৭টি আসন জিতেছে।\n\n\n== এছাড়াও দেখুন ==\nভারতে নৈরাজ্যবাদ\nভারতে কমিউনিজম\nকেরালায় কমিউনিজম\nফ্যাবিয়ান সোসাইটি\nভারতের রাজনৈতিক দলের তালিকা\nমার্কসবাদী ইতিহাস রচনা\nভারতের রাজনীতি\nভারতে ধর্মনিরপেক্ষতা\nলাইসেন্স রাজ\nভারতের কমিউনিস্ট পার্টির তালিকা\n\n\n== তথ্যসূত্র =="}