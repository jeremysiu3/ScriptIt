{"pageid": 1082129, "title": "সানফ্লুরন হিমবাহ", "url": "https://bn.wikipedia.org/wiki?curid=1082129", "content": "সানফ্লুরন হিমবাহ (ফরাসি: Glacier de Tsanfleuron, জার্মান: Tsanfleurongletscher) সুইজারল্যান্ডের ভালেই ও ভো ক্যান্টনে অবস্থিত পশ্চিম বারনিজ আলপ্সের অন্তর্গত একটি হিমবাহ। ২০০৫ সালের হিসাব অনুযায়ী এটি ৩.৫ কিলোমিটার (২.২ মাইল) দীর্ঘ। ১৯৭৩ সালে হিমবাহটির আয়তন ছিল ৩.৮১ বর্গকিলোমিটার (১.৪৭ বর্গমাইল). সমুদ্রপৃষ্ঠ হতে ২৯৯০ মিটার উচ্চতায় অবস্থিত হিমবাহটি ডায়াব্লেরেটস গম্বুজ(Dôme) পর্বতের নিকট পর্যন্ত সীমিত,এরপর থেকে ডায়াব্লেরেটস হিমবাহের শুরু হয়েছে। এটির সর্বনিম্ন বিন্দু সমুদ্রপৃষ্ট হতে ২৫০০ মিটার উচ্চতায় অবস্থিত। সানফ্লুরনের উত্তরে সে রুজ ও ওল্ডহর্ন এবং দক্ষিণে কিয়া দ্যু দিয়াব্লে পর্বত দ্বারা আবদ্ধ।\n\n\n== ভূগোল ==\n\nহিমবাহটি ডায়াব্লেরেটস গম্বুজ পর্বত থেকে ২৯৯০ মিটার উচ্চতায় শুরু হয় এবং ওল্ডহর্ন পর্বতের দক্ষিণ মুখের পাদদেশে পূর্ব দিকে সামান্য ঝুঁকে একটি মালভূমির উপর দিয়ে প্রবাহিত হয়। এটি প্রধানত ভালেইয়ের শাভিয়া কমিউনের অঞ্চলে অবস্থিত। উত্তর-পশ্চিমে, এটি প্রশস্ত সানফ্লুরন গিরিপথ (২৮১৬ মিটার) জুড়ে, সরাসরি ছোট সে রুজ হিমবাহের সাথে যুক্ত যা ভো ক্যান্টনের সীমানার পাশে নেমে আসে। ১৯৭০ সালে সানফ্লুরন হিমবাহ ৩.৭ কিলোমিটার দীর্ঘ এবং এ আয়তন ছিল ৩.৮১ বর্গ কিলোমিটার। ক্রমাগত ক্ষয়ের ফলে ২০০৮ সালে এটির পৃষ্ঠভূমির ঘনত্ব ১০০ মিলিয়ন ঘনমিটার এবং দৈর্ঘ্য কমে ২.৮ কিলোমিটারে নেমে আসে।\n১৮৮৪ সাল হতে এটির আয়তন ও দৈর্ঘ্য পরিমাপ শুরু হয়, তখন থেকেই কার্যত কোন মানুষের হস্তক্ষেপ ছাড়া এটির নিয়মিত ক্ষয় এবং দৈর্ঘ্য কমেছে। তলদেশ হতে এটির ঘনত্ব গড়ে প্রতিবছর ১.৪ মিটার হারে কমেছে। অপেক্ষাকৃত কম উচ্চতা ও নিম্নমুখী অবস্থানের কারণে হিমবাহটি জলবায়ুগত বৈচিত্র্যের প্রতি তীব্র প্রতিক্রিয়াশীল। ১৮৫০ সালের দিকে ক্ষুদ্র তুষারযুগের মধ্যবর্তী সময়ে এটির আয়তন ৭.১৯ বর্গ কিলোমিটার বিস্তৃত এবং প্রায় ৩ কিলোমিটার নিম্নমুখী অবস্থানে ছিল।\n\n\n== ইতিহাস ==\n২০১৭ সালের জুলাই মাসে, ১৯৪২ সালে নিখোঁজ হওয়া সুইস দম্পতির নিথর দেহ হিমবাহে স্থানীয় স্কি-রিসর্ট কর্মচারী দ্বারা আবিষ্কৃত হয়েছিল, তাদের মৃতদেহগুলি হিমবাহের ক্রমাগত ক্ষয়ের কারণে উন্মুক্ত হয়েছিল।\n\n\n== পর্যটন ==\nসানফ্লুরন হিমবাহের বেশিরভাগ অংশই স্কিইং করার জন্য ব্যবহৃত হয় এবং স্কিইং এলাকা গ্লাসিয়ার ৩০০০ বা গ্লাসিয়ার দে ডিয়েবলেটস কোম্পানির নামে বেশি পরিচিত (পরেরটি আসলে ডায়াব্লেরেটসের শীর্ষস্থানের নিকটবর্তী একটি ছোট হিমবাহ)। আসনযুক্ত লিফটের সাহায্যে সে রুজ স্টেশন থেকে সহজেই এলাকায় পৌঁছানো যায়। পথচারীদের হিমবাহের উপর দিয়ে হাঁটার সুবিধার জন্য বেশ কয়েকটি সুরক্ষিত পথ আছে। হিমবাহে স্নো বাসও চলাচল করে।\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\nসুইস গ্লাসিয়ার মনিটরিং নেটওয়ার্ক"}