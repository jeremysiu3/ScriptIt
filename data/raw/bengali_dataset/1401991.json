{"pageid": 1401991, "title": "অনুপম মিত্তল", "url": "https://bn.wikipedia.org/wiki?curid=1401991", "content": "অনুপম মিত্তল (ইংরেজি: Anupam Mittal, হিন্দি: अनुपम मित्तल; জন্ম: ২৩ ডিসেম্বর ১৯৭৫) একজন ভারতীয় উদ্যোক্তা, ব্যবসায়িক নির্বাহী ও বিনিয়োগকারী। তিনি পিপল গ্রুপ ও শাদি.কম-এর প্রতিষ্ঠাতা এবং প্রধান নির্বাহী কর্মকর্তা (সিইও)। ভারতীয় অনলাইন বিবাহ পরিষেবা শাদি.কম শুরু করা ছাড়াও তিনি সনি টিভি'র ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র একজন বিচারক ও বিনিয়োগকারী। শার্ক ট্যাঙ্কের সিজন ১ ও ২-এ তিনি ৬০টিরও বেশি কোম্পানিতে বিনিয়োগ করেছেন। তিনি ২০০৬ থেকে ২০০৭ সাল পর্যন্ত ইন্টারনেট অ্যান্ড মোবাইল অ্যাসোসিয়েশন অফ ইন্ডিয়া (IAMAI) এর সহ-প্রতিষ্ঠাতা ও চেয়ারপার্সন ছিলেন এবং বর্তমানে এর পরিচালনা পরিষদে রয়েছেন। এছাড়াও তিনি ৯৯ ও ফ্লেভার্স এর মতো বলিউড চলচ্চিত্রে অভিনয় ও প্রযোজনা করেছেন।\n\n\n== প্রারম্ভিক জীবন ==\nঅনুপম মিত্তল ১৯৭৫ সালের ২৩ ডিসেম্বর ভারতের মুম্বইয়ে জন্মগ্রহণ করেন। তার পিতার নাম গোপাল কৃষ্ণ মিত্তল এবং মাতার নাম ভগবতী দেবী মিত্তল। তিনি দিল্লিতে তার স্কুলিং সম্পন্ন করেন। তিনি ম্যাসাচুসেটসের বোস্টন কলেজ থেকে স্নাতক হন। তিনি অপারেশনস এবং কৌশলগত ব্যবস্থাপনায় এমবিএ করেছেন।\n\n\n== কর্মজীবন ==\nস্নাতক হওয়ার পর মিত্তল মাইক্রোস্ট্র্যাটেজিতে প্রোডাক্ট ম্যানেজার হিসেবে কাজ করেন। তিনি ১৯৯৭ সালে সাগাই.কম (Sagai.com) শুরু করেন, যার নাম পরবর্তীতে পরিবর্তন করে শাদি.কম (Shaadi.com) করা হয়। শাদি.কম-এর পরে মিত্তল ভারতের প্রথম মোবাইল গেমিং কোম্পানি মৌজ মোবাইল (Mauj Mobile) এবং ভারতের সম্পত্তি মার্কেটপ্লেস মাকান.কম (Makaan.com) শুরু করেন। তিনি ২০০৬-২০০৭ সাল পর্যন্ত ইন্টারনেট অ্যান্ড মোবাইল অ্যাসোসিয়েশন অফ ইন্ডিয়া (IAMAI)-এর চেয়ারপারসন হিসেবে দায়িত্ব পালন করেছেন।\n\n\n=== শার্ক ট্যাঙ্ক ===\nমিত্তল সনি টিভি'র ব্যবসায়িক আপাতবাস্তব অনুষ্ঠান শার্ক ট্যাঙ্ক ইন্ডিয়া'র ১ এবং ২ উভয় সিজনেই একজন বিচারক ও বিনিয়োগকারী ছিলেন। তিনি সিজন ১-এ ২৫টি ব্যবসায় ৫৪,০০০,০০০ রুপি (US$680,000) এবং সিজন ২-এ প্রায় ৮০,০০০,০০০ রুপি (US$1.0 million) বিনিয়োগ করেছেন কোম্পানিগুলিতে।\n\n\n== ব্যক্তিগত জীবন ==\n২০১৩ সালে মিত্তল জয়পুরে তার দীর্ঘদিনের বান্ধবী মডেল আঁচল কুমারকে বিয়ে করেন। এই দম্পতির অ্যালিসা মিত্তল নামে একজন কন্যা সন্তান রয়েছে।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে অনুপম মিত্তল (ইংরেজি)"}