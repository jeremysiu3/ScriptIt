{"pageid": 1532578, "title": "জারা", "url": "https://bn.wikipedia.org/wiki?curid=1532578", "content": "জারা (; স্পেনীয়: [ˈθaɾa]) স্পেনীয় বহুজাতিক ফ্যাশন ডিজাইন, উৎপাদন ও বিপণনকারী এবং খুচরা বিক্রয়কারী প্রতিষ্ঠান ইন্ডিটেক্সের একটি অঙ্গপ্রতিষ্ঠান। জারা পোশাক, আনুষঙ্গিক সামগ্রী, সৌন্দর্য পণ্য ও সুগন্ধি বিক্রি করে। এর প্রধান কার্যালয় স্পেনের আর্তেইক্সো, আ করুনিয়া প্রদেশে অবস্থিত। ২০২০ সালেই তারা বিশটিরও বেশি নতুন পণ্য লাইন চালু করে।\n\n\n== ইতিহাস ==\n\n\n=== প্রাথমিক ইতিহাস ===\n১৯৭৫ সালে অ্যামেচিও ওর্তেগা গাওনা জারা প্রতিষ্ঠা করেন। স্পেনের গালিথিয়ার আ করুনিয়ার কেন্দ্রে তাদের প্রথম দোকানটি স্থাপিত হয় এবং কোম্পানিটির প্রধান কার্যালয় এখনও সেখানেই অবস্থিত। প্রাথমিকভাবে ১৯৬৪ সালের বিখ্যাত চলচ্চিত্র জোরবা দ্য গ্রীকের নামানুসারে এর নাম রাখা হয় 'জোরবা'। তবে, কাছাকাছি দুটি ব্লকের মধ্যে একই নামের একটি বার থাকার কথা জানতে পেরে তারা অক্ষরগুলো বদলে 'জারা' নামকরণ করে। ধারণা করা হয়, কোম্পানির জন্য তৈরি করা অতিরিক্ত কিছু অক্ষর থেকে একটি বাড়তি 'আ' যোগ করা হয়েছিল। প্রাথমিকভাবে, জারা জনপ্রিয় ও দামি পোশাকের ফ্যাশনের অনুকরণে কম দামে পণ্য বিক্রি করত। পরবর্তীতে অ্যামেচিও ওর্তেগা স্পেনে আরও অনেক দোকান খোলেন। ১৯৮০-এর দশকে, জারা নকশা, উৎপাদন ও বিতরণ প্রক্রিয়ায় পরিবর্তন আনে, যাতে বাজারের নতুন চাহিদা অনুযায়ী দ্রুত সাড়া দেওয়া যায় এবং উৎপাদন সময় কমানো যায়। ওর্তেগা এই পদ্ধতিকে \"তাত্ক্ষণিক ফ্যাশন\" নামে অভিহিত করেন। এই প্রক্রিয়ায় ব্যক্তিগত ডিজাইনারের পরিবর্তে তথ্য প্রযুক্তি এবং ডিজাইনারদের দল ব্যবহার করে নতুন প্রবণতা অনুযায়ী দ্রুত পোশাক তৈরি করা হতো।\n\n\n== সমালোচনা ও বিতর্ক ==\n\n\n=== ফিলিস্তিন বিরোধী উৎপীড়ন ও চিত্রকল্পের অভিযোগ ===\nজুন ২০২১ সালে, কোম্পানির নারী পোশাকের প্রধান নকশাকার ভ্যানেসা পেরিলম্যান ফিলিস্তিনি মডেল কাহের হার্শাশের একটি মন্তব্যের প্রতিক্রিয়ায় ফিলিস্তিন-বিদ্বেষী মন্তব্য করেন। কাহের হার্শাশ মন্তব্যগুলো জনসমক্ষে প্রকাশ করার পর তীব্র সমালোচনার মুখে পড়ে ভ্যানেসা পেরিলম্যান ক্ষমা চান। পরবর্তীতে, জারা কাহের হার্শাশকে পেরিলম্যানের ক্ষমা প্রার্থনার বার্তাটি তার সামাজিক যোগাযোগ মাধ্যমে প্রকাশ করার অনুরোধ করে। জারার পক্ষ থেকে দেরিতে প্রতিক্রিয়া জানানো এবং পেরিলম্যানকে বরখাস্ত না করার সিদ্ধান্তের কারণে, সামাজিক মাধ্যমে জারাকে বয়কট করার আহ্বান জানানো হয়।\nডিসেম্বর ২০২৩ সালে, জারা তাদের ZARA ATELIER. Collection 04_The Jacket নামক প্রচার কার্যক্রম প্রকাশের পর তীব্র সমালোচনার সম্মুখীন হয়। বিজ্ঞাপন মান নিয়ন্ত্রণ কর্তৃপক্ষ (এএসএ) উক্ত বিজ্ঞাপনটির বিরুদ্ধে মোট ৫০টি অভিযোগ গ্রহণ করে। এই অভিযোগগুলোতে উল্লেখ করা হয় যে, বিজ্ঞাপনটিতে এমন কিছু আলোকচিত্র ব্যবহার করা হয়েছে যেখানে একজন মডেলকে প্লাস্টিকে আবৃত একটি মানবদেহের প্রতিকৃতির সাথে এবং অন্যান্য চিত্রে ধ্বংসস্তূপ ও পাথরের মধ্যে এমন একটি কার্ডবোর্ডের প্রতিকৃতির পাশে দেখা যায় যা দৃশ্যত ফিলিস্তিনের মানচিত্রের অনুরূপ। সমালোচকরা এই প্রচারণামূলক ছবিগুলোর সাথে ফিলিস্তিনে বিমান হামলার পরবর্তী দৃশ্যগুলোর মিল খুঁজে পেয়েছেন এবং ফলস্বরূপ ব্র্যান্ডটিকে বয়কট করার জন্য আহ্বান জানান। পরবর্তীতে, এই প্রচারণা তাদের অ্যাপ ও ওয়েবসাইট থেকে সরিয়ে নেওয়া হয় এবং তাদের ইনস্টাগ্রাম অ্যাকাউন্ট থেকে কিছু ছবি অপসারণ করা হয়। ডিসেম্বরের ১২ তারিখে, জারা তাদের বিজ্ঞাপন প্রচারণার বিষয়ে একটি \"ভুল বোঝাবুঝি\" হয়েছে বলে \"দুঃখ\" প্রকাশ করে এবং জানায় যে ছবিগুলো সেপ্টেম্বর মাসে তোলা হয়েছিল।\n\n\n== আরও দেখুন ==\n\nহেন্নেস ও মাউরিৎস\n\n\n== টীকা ==\n\n\n== তথ্যসূত্র ==\n\n\n== বহিঃসংযোগ =="}