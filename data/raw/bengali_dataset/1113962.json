{"pageid": 1113962, "title": "নাজমুল আলম", "url": "https://bn.wikipedia.org/wiki?curid=1113962", "content": "নাজমুল আলম (৮ মার্চ ১৯২৭–১৪ মে ২০০৮) বাংলাদেশের ছোটগল্পকার, ঔপন্যাসিক ও নাট্যকার ছিলেন। ছোটগল্প লেখায় বিশেষ অবদানের জন্য তিনি ১৯৭৮ সালে বাংলা একাডেমি পুরস্কার পান। তিনি বাংলাদেশ বেতারের মহাপরিচালক ছিলেন।\n\n\n== প্রাথমিক জীবন ==\nনাজমুল আলম ৮ মার্চ ১৯২৭ সালে কুষ্টিয়ার কুমারখালীতে জন্মগ্রহণ করেন। তার পিতার নাম খোন্দকার আশরাফ আলী। তিনি কলকাতা বিশ্ববিদ্যালয় থেকে বিজ্ঞানে স্নাতক ডিগ্রি অর্জন করেন।\n\n\n== কর্মজীবন ==\nনাজমুল আলম তৎকালীন ব্রিটিশ ভারতে মহারাষ্ট্রের পুনায় আবহাওয়া বিভাগে কর্মজীবন শুরু করেন। তিনি ১৯৫১ সালে রেডিও পাকিস্তানে যোগ দেন। ১৯৬৮ সালে তিনি চট্টগ্রাম বেতার কেন্দ্রের আঞ্চলিক পরিচালক হিসেবে যোগ দেন। বাংলাদেশ বেতারের মহাপরিচালক পদ থেকে তিনি অবসর গ্রহণ করেন।\nতিনি বাংলা সাহিত্যের ছোটগল্প লেখক হিসেবে খ্যাতি অর্জন করেছিলেন। ষাটের দশকে শতদল নামে দেশের ২০ জন প্রখ্যাত লেখকের ছোটগল্প নিয়ে যে বড় আকারের সঙ্কলন প্রকাশিত হয়েছিল তাতে গল্প ছাপা হয়েছিল। শুভ্র শিশির প্রকাশনী থেকে ১৯৭৮ সালে স্বরচিত ও স্বনির্বাচিত ৪১টি গল্প প্রকাশ হয়। তার ১২টি উপন্যাস প্রকাশ হয়।\nতিনি বেতার, টিভি ও মঞ্চ নাটক রচনায়ও কৃতিত্ব অর্জন করেছিলেন। বেতারে তার সহকর্মীদের মধ্যে ছিলেন ফররুখ আহমদ, শাহাদাৎ হোসেন, সৈয়দ আলী আহসান, আবুল হোসেন, সিকান্দার আবু জাফর, শামসুর রাহমান, কবি হেমায়েত হোসেন, গীতিকার নাজির আহমদ, কথাশিল্পী আশরাফ-উজ-জামান খান প্রমুখ।\nতিনি সঙ্গীতজ্ঞও ছিলেন। দিলরুবা, এস্রাজ ও ক্লাসিক্যাল যন্ত্র বাদনে তার পারদর্শিতা ছিল।\n\n\n== গ্রন্থ ==\nনাজমুল আলমের উল্লেখযোগ্য প্রকাশিত গ্রন্থের মধ্যে রয়েছে:-\n\nএকটি অচল আনি (১৯৬৬),\nউপস্থিত সুধীম-লী (১৯৭৮),\nপান্ডুলিপি ও গয়নার বাক্স (১৯৭০),\nস্বনির্বাচিত গল্প (১৯৭৮),\nবুনোবৃষ্টি (১৯৮৪),\nনিজের বাড়ি (১৯৮৮)\n\n\n== পুরস্কার ও সম্মাননা ==\nবাংলা একাডেমী সাহিত্য পুরস্কার (১৯৭৮)\n\n\n== মৃত্যু ==\nনাজমুল আলম ১৪ মে ২০০৮ সালে মৃত্যুবরণ করেন।\n\n\n== তথ্যসূত্র =="}