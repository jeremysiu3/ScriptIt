{"pageid": 1487089, "title": "সাবেকুন নাহার সনি হত্যাকাণ্ড", "url": "https://bn.wikipedia.org/wiki?curid=1487089", "content": "বাংলাদেশ প্রকৌশল ও প্রযুক্তি বিশ্ববিদ্যালয়ের ছাত্রী সাবেকুন নাহার সনি ২০০২ সালের ৮ জুন বাংলাদেশ জাতীয়তাবাদী ছাত্রদলের দুই পক্ষের সংঘর্ষের মাঝখানে পড়ে গুলিবিদ্ধ হয়ে নিহত হন।\n\n\n== পরিচয় ==\nসনির বাবার নাম হাবিবুর রহমান ভূঁইয়া (মৃত্যু ২০২৩)। সনি বাংলাদেশ প্রকৌশল বিশ্ববিদ্যালয়ের রাসায়নিক প্রকৌশল বিভাগের দ্বিতীয় বর্ষের ছাত্রী ছিলেন।\n\n\n== ঘটনা ==\n২০০২ সালের ৮ জুন বাংলাদেশ প্রকৌশল ও প্রযুক্তি বিশ্ববিদ্যালয়ের ক্যাম্পাসে তৎকালীন ক্ষমতাসীন বাংলাদেশ জাতীয়তাবাদী দলের ছাত্র সংগঠন বাংলাদেশ জাতীয়তাবাদী ছাত্রদলের দুই উপদলের মধ্যে টেন্ডারবাজিকে কেন্দ্র করে বন্দুকযুদ্ধ হয়। সনি দুই পক্ষের সংঘর্ষের মাঝখানে পড়ে গুলিবিদ্ধ হয়ে নিহত হন। সনি সেই সময় বিশ্ববিদ্যালয়ের আহসানউল্লাহ হলের সামনে দাঁড়িয়ে ছিলেন। টেন্ডার নিয়ে দুই পক্ষের হাতাহাতির একটি অংশের নেতৃত্বে ছিলেন বাংলাদেশ জাতীয়তাবাদী ছাত্রদলের ক্যাম্পাস শাখার সভাপতি মোকাম্মেল হায়াত খান এবং অপর অংশের নেতৃত্বে ছিলেন ছাত্রদলের এসএম হলের নেতা মুশফিক উদ্দিন টগর।\nতার মৃত্যুর পর সারা বাংলাদেশে প্রতিবাদ হয়। সনি হত্যার বিচারের দাবিতে বুয়েটের শিক্ষার্থীরা আবিরাম আন্দোলন করে ও আন্দোলনের একপর্যায়ে ‘সন্ত্রাস বিরোধী বুয়েট ছাত্র ঐক্য’ গঠিত হয়।\n\n\n== বিচার ==\nসনির বাবা বাংলাদেশ জাতীয়তাবাদী দল সরকার, পুলিশ এবং বাংলাদেশ প্রকৌশল ও প্রযুক্তি বিশ্ববিদ্যালয়ের প্রশাসন অভিযুক্তদের মদদ দিচ্ছে বলে অভিযোগ জানান।\n\nবিচারক শাহেদ নূর উদ্দিনের নেতৃত্বে দ্রুত বিচার ট্রাইব্যুনাল-১ এ সনি হত্যা মামলার বিচার হয়। ২০০৩ সালের ২৯ জুন আদালত তিনজনকে মৃত্যুদণ্ড এবং পাঁচজনকে যাবজ্জীবন কারাদণ্ড দেয়।\n২০০৬ সালের মার্চে বাংলাদেশ হাইকোর্ট আপিলের ভিত্তিতে হত্যা মামলার তিন পলাতক আসামির মৃত্যুদণ্ড কমিয়ে যাবজ্জীবন কারাদণ্ড দেয়। মামলার চার আসামি কারাগারে এবং দুইজন পলাতক। যাবজ্জীবন কারাদণ্ডপ্রাপ্ত আসামিদের মধ্যে দুই আসামি খালাস পান।\n\n\n== উত্তরাধিকার ==\n৮ জুন সনি হত্যার দিনটিকে বিশ্ববিদ্যালয় ক্যাম্পাসে ‘সন্ত্রাসবিরোধী ছাত্র প্রতিরোধ দিবস’ হিসেবে পালন করা হয়। ২০২১ সালের ৪ নভেম্বর বাংলাদেশ প্রকৌশল ও প্রযুক্তি বিশ্ববিদ্যালয়ের একমাত্র মহিলা ছাত্রাবাসটির নামকরণ করা হয় সাবেকুন নাহার সনি হল।\nডেইলি স্টার দুঃখ প্রকাশ করে লিখে যে আবরার ফাহাদকে হত্যার পর তার পরিবারকে ক্ষতিপূরণ দেওয়া হয়েছিল কিন্তু আরিফ রায়হান দ্বীপের হত্যা এবং সাবেকুন নাহার সনির মৃত্যুর পর তা হয়নি। এতে আরও উল্লেখ করা হয় যে আরিফ রায়হান দ্বীপের মৃত্যুর একমাত্র আসামি গ্রেপ্তার হয়নি এবং সাবেকুন নাহার সনির মৃত্যুর দুই আসামিকে ২২ বছরেও আটক করা হয়নি। সনির মৃত্যুকে বাংলাদেশ প্রকৌশল ও প্রযুক্তি বিশ্ববিদ্যালয়ের ক্যাম্পাসকে ছাত্র রাজনীতিমুক্ত রাখার অন্যতম কারণ হিসেবে দেখা হয়ে থাকে।\n\n\n== তথ্যসূত্র =="}