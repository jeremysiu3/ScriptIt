{"pageid": 1384858, "title": "সান্ত'আগোস্তিনো নেল্লো স্তুদিও (বত্তিচেল্লি, অনিসান্তি)", "url": "https://bn.wikipedia.org/wiki?curid=1384858", "content": "সান্ত'আগোস্তিনো নেল্লো স্তুদিও (আক্ষরিক অর্থ: সাধু অগাস্টিন তার গবেষণায়) হচ্ছে আউরেলিয়ুস আউগুস্তিনুসর একটি ফ্রেস্কো চিত্রশিল্প; যা ১৪৮০ খ্রিস্টাব্দে ইতালীয় নবজাগরনের সময়কার চিত্রশিল্পী সান্দ্রো বত্তিচেল্লির তৈরী করেন। এটি ফ্লোরেন্সের অনিসান্তি গীর্জায় সংরক্ষিত আছে।\nগির্জাটি ভিয়া বোরগো অনিসান্তি সড়কে অবস্থিত। বত্তিচেল্লি এই সড়কের একটি বাড়িতে বসবাস করতেন। তিনি সারাটি জীবন এই গীর্জার কাছেই বাস করেছেন এবং তার মৃত্যুর পর তাকে এখানেই সমাধিস্থ করা হয়।\n\n\n== ইতিহাস ==\n১৪৬৪ খ্রিস্টাব্দে বত্তিচেল্লির পিতা ভিয়া ন্যুভা সড়কের (ভিয়া ডেল্লা পোরসেলিনা নামে এখন পরিচিত) কাছে একটি বাড়ি ক্রয় করেন; যা বত্তিচেল্লি ১৪৭০ খ্রিস্টাব্দে অধিগ্রহণ করেন এবং আমৃত্যু সেখানে বসবাস করেন। এই সড়কে বেশ কিছু প্রভাবশালী পরিবার বসবাস করত। যার মধ্যে উল্লেখযোগ্য ছিল ভেসপুচ্চি পরিবার। এই পরিবারেই ১৪৫৪ খ্রিষ্টাব্দে জন্মগ্রহণ করেন আমেরিগো ভেসপুচ্চি। তার নামে আমেরিকার নামকরণ করা হয়। তিনি পরবর্তীতে বত্তিচেল্লিকে নিয়মিত পৃষ্ঠপোষকতা করতেন।\nএই চিত্রকর্ম অংকনের দায়িত্ব বত্তিচেল্লির প্রতিবেশী ভেসপুচ্চি পরিবার বত্তিচেল্লিকে দিয়েছিলেন। গীর্জার কার্যক্রম পরিচালনার দায়িত্বে থাকা কোন ধর্মীয় সংগঠন সম্ভবত  ডমেনিকো ঘিরলানডায়োকে একই আকৃতির সাধু জিরোমের চিত্রাঙ্কনের দায়িত্ব দিয়েছিল, যা সাধু অগাস্টিনের চিত্রকর্মের বিপরীতে দেয়ালে ঝুলানো হয়েছিল। উভয় চিত্রকর্মে বিভিন্ন টুকিটাকি জিনিসের সাথে দুইজন সাধুকেই গবেষণায় চিন্তামগ্ন হিসেবে দেখানো হয়েছে। বিভিন্ন সময় দেখা গিয়েছে যখন চিত্রশিল্পীরা প্রতিযোগিতায় লিপ্ত হয় তখন তারা তাদের সর্বোচ্চটা দিয়ে চিত্রাঙ্কন করে। ব্যত্যয় ঘটেনি বত্তিচেল্লির ক্ষেত্রেও। রনাল্ড লাইটবোনের মতে ফ্রেস্কো শিল্প হিসেবে এটা বত্তিচেল্লির অন্যতম সেরা কাজ। উভয় চিত্রকর্মেই সাধু অগাস্টিন এবং সাধু জিরোমকে রেনেসা মানবতাবাদের অগ্রদূত এবং বিভিন্ন জিনিসপত্র দিয়ে ঘেরাও করে এমনভাবে দেখানো হয় যাতে চিত্রকর্মদুইটিতে তাদের পাণ্ডিত্য প্রকাশ পায়। কথিত আছে মেডিসি পরিবারের সংগ্রহশালায় জ্যান ভ্যান এইকের সাধু জিরোম গবেষনায় রত এই বিষয়ের উপর একটি চিত্রকর্ম ছিল। যা পরবর্তীতে হারিয়ে গিয়েছে। সম্ভবত এ চিত্রকর্মটিই ডমিনিকো ও বত্তিচেল্লির ফ্রেস্কো তৈরীতে অনুপ্রেরণা যুগিয়েছে।\nগীর্জায় গায়ক দল যেখানে সমবেতভাবে গান করে, সেই জায়গায় এই দুইটি চিত্রকর্মকে রাখা হয়েছিল। গীর্জার সংস্করণ বা অন্য কোনো কারণ বসত এই জায়গাটিকে ১৫৬৪-১৫৬৬ খ্রিষ্টাব্দে ধ্বংস করা হয়। তখন চিত্রকর্ম ২ টিকে গীর্জার যে স্থানে ভক্তগণ সমবেত হয় সেখানে সরিয়ে নেওয়া হয়। এরপর ১৯৬৬ সালের বন্যায় চিত্রকর্ম দুইটি কিছুটা ক্ষতিগ্রস্থ হলে তাদের সরিয়ে গীর্জার ভোজন শালায় নিয়ে যাওয়া হয়। প্রথম বার চিত্রকর্ম দুইটি প্রতিস্থাপনের সময় বত্তিচেল্লির চিত্রকর্মের ফ্রেমের কিছু অংশ হারিয়ে যায়। এই ফ্রেমটিতে চিত্রকর্মটির বিভিন্ন তথ্য (কবে তৈরী হয়েছে, কে পৃষ্ঠপোষকতা করেছে ইত্যাদি) অভিলিখিত ছিল। সাধু জিরোমের সম্পূর্ণ ফ্রেমটাই অভিলিখন সহ হারিয়ে গিয়েছে।\n\n\n== বর্ণনা ==\nবত্তিচেল্লির চিত্রকর্মে সাধু অগাস্টিনকে গবেষণায় চিন্তামগ্ন হিসেবে দেখানোর মাধ্যমে এমন একটি কিংবদন্তিকে ফুটিয়ে তোলা হয়েছে যা শত শত বছর ধরে লোকমুখে প্রচলিত। ৪২০ খ্রিষ্টাব্দে হিপ্পোতে বসে জিরোমকে চিঠি লিখার সময় অগাস্টিন একটি অলৌকিক ঘটনার সাক্ষী হন। চিত্রকর্মে অগাস্টিনের মাথার কাছে থাকা ঘড়িতে যে সময় দেখা যাচ্ছে তাতে বুঝা যায় রাত্রিকালীন প্রার্থনার সময় চলছে। ঠিক সে সময় একটি আলোক রেখা এবং মিষ্টি সুঘ্রাণে ঘর ভরে যায় এবং একটি কণ্ঠস্বর তাকে বলতে শুরু করে, \"যেমন করে সমুদ্রকে একটি ছোট পাত্রে আবদ্ধ করা যায় না, যেমন করে পৃথিবীকে হাতের মুঠোয় আটকানো যায় না, যেমন করে বিশ্বের গতিপ্রকৃতি স্তব্ধ করা যায় না, একইভাবে স্বর্গের সৌন্দর্য প্রত্যক্ষভাবে না দেখলে তা উপলব্ধি করা যায় না।\" সেই কণ্ঠদাতা স্বর্গকে প্রত্যক্ষ করছে বুঝতে পেরে অগাস্টিন তার পরিচয় জিজ্ঞেস করেন। সে কন্ঠস্বর তাকে প্রত্যুত্তরে জানায় তিনি জিরোম। অগাস্টিন পরবর্তীতে জানতে পারেন তিনি যে সময় এই অলৌকিক ঘটনার সাক্ষী হয়েছেন সে সময়টিতেই জিরোম জেরুজালেমে তার শেষ নি:শ্বাস ত্যাগ করেছেন।\nকুল চিহ্নের প্রতীক হিসেবে যে কোট অব আর্ম উপরের অংশে দেখা যাচ্ছে তা ভেসপুচ্চি পরিবারের ঐতিহ্য বহন করে। \n\n\n== আরও দেখুন ==\nসান্দ্রো বত্তিচেল্লির চিত্রকর্মের তালিকা\nসান্ত'আগোস্তিনো নেল্লো স্তুদিও (বত্তিচেল্লি উফফিজি), একই বিষয়ের উপর পরবর্তী কাজ\nSt. Augustine in His Study (Carpaccio)\n\n\n== তথ্যসূত্র =="}