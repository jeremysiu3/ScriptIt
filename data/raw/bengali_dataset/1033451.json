{"pageid": 1033451, "title": "ইসমাইল ইয়াকবস", "url": "https://bn.wikipedia.org/wiki?curid=1033451", "content": "ইসমাইল ইয়াকবস (জার্মান উচ্চারণ: [ɪsmaɪl ja:kɔps], জার্মান: Ismail Jakobs; জন্ম: ১৭ আগস্ট ১৯৯৯) হলেন একজন জার্মান পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব মোনাকো এবং জার্মানি অনূর্ধ্ব-২১ দলের হয়ে একজন রক্ষণভাগের খেলোয়াড় হিসেবে খেলেন। তিনি মূলত একজন বাম পার্শ্বীয় রক্ষণভাগের খেলোয়াড় হিসেবে খেললেও মাঝেমধ্যে বাম পার্শ্বীয় মধ্যমাঠের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৩–০৪ মৌসুমে, জার্মান ফুটবল ক্লাব ব্লিসহাইমের যুব পর্যায়ের হয়ে খেলার মাধ্যমে ইয়াকবস ফুটবল জগতে প্রবেশ করেছেন এবং পরবর্তীকালে কলনের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, জার্মান ক্লাব কলন ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; কলন ২-এর হয়ে তিনি ২৮ ম্যাচে ৩টি গোল করেছেন। অতঃপর ২০১৯–২০ মৌসুমে তিনি কলনের মূল দলে যোগদান করেছেন। ২০২১–২২ মৌসুমে, তিনি প্রায় ৬.৫ মিলিয়ন ইউরোর বিনিময়ে কলন হতে ফরাসি ক্লাব মোনাকোয় যোগদান করেছেন।\n২০২০ সালে, ইয়াকবস জার্মানি অনূর্ধ্ব-২১ দলের হয়ে জার্মানির বয়সভিত্তিক পর্যায়ে অভিষেক করেছিলেন। দলগতভাবে, ইয়াকবস এপর্যন্ত ২টি শিরোপা জয়লাভ করেছেন, যার মধ্যে ১টি কলন ২-এর হয়ে এবং ১টি জার্মানির বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nইসমাইল ইয়াকবস ১৯৯৯ সালের ১৭ই আগস্ট তারিখে জার্মানির কোলনে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবা হলেন সেনেগালীয় বংশোদ্ভূত।\n\n\n== আন্তর্জাতিক ফুটবল ==\nইয়াকবস জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০২০ সালের ৩রা সেপ্টেম্বর তারিখে তিনি মলদোভা অনূর্ধ্ব-২১ দলের বিরুদ্ধে ম্যাচে জার্মানি অনূর্ধ্ব-২১ দলের হয়ে আন্তর্জাতিক পর্যায়ে অভিষেক করেছেন। ২০২১ সালে জার্মানি অনূর্ধ্ব-২১ দলের হয়ে তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের শিরোপা জয়লাভ করেছেন, যেখানে তিনি ৫টি ম্যাচে অংশগ্রহণ করেছেন। ইয়াকবস জাপানে অনুষ্ঠিত ২০২০ গ্রীষ্মকালীন অলিম্পিকের জন্য ২০২১ সালের জুলাই মাসে প্রকাশিত জার্মানি অনূর্ধ্ব-২৩ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nডিএফবিতে ইসমাইল ইয়াকবস (ইংরেজি) (এছাড়াও জার্মান ভাষায় উপলব্ধ) \nসকারওয়েতে ইসমাইল ইয়াকবস  (ইংরেজি)  \nসকারবেসে ইসমাইল ইয়াকবস (ইংরেজি) \nবিডিফুটবলে ইসমাইল ইয়াকবস  (ইংরেজি)  \nট্রান্সফারমার্কেটে ইসমাইল ইয়াকবস (ইংরেজি) \nওয়ার্ল্ডফুটবল.নেটে ইসমাইল ইয়াকবস (ইংরেজি) \nইএসপিএন এফসিতে ইসমাইল ইয়াকবস (ইংরেজি)"}