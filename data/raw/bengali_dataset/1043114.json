{"pageid": 1043114, "title": "ইলঁ মেলিয়ে", "url": "https://bn.wikipedia.org/wiki?curid=1043114", "content": "ইলঁ স্তেফান মেলিয়ে (ফরাসি উচ্চারণ: ​[ilɑ̃ stefan melje], ফরাসি: Illan Meslier; জন্ম: ২ মার্চ ২০০০; ইলঁ মেলিয়ে নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব লিডস ইউনাইটেডের হয়ে একজন গোলরক্ষক হিসেবে খেলেন।\n২০০৬–০৭ মৌসুমে, ফরাসি ফুটবল ক্লাব মেরলেভেনেজের যুব পর্যায়ের হয়ে খেলার মাধ্যমে মেলিয়ে ফুটবল জগতে প্রবেশ করেছেন এবং পরবর্তীকালে লরিয়াঁর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৬–১৭ মৌসুমে, ফরাসি ক্লাব লরিয়াঁ ২-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; লরিয়াঁ ২-এর হয়ে তিনি ১৭ ম্যাচে অংশগ্রহণ করেছেন। মাঝে ২ মৌসুমের জন্য তিনি লরিয়াঁর মূল দলের হয়ে খেলেছেন। অতঃপর ২০১৯–২০ মৌসুমে তিনি ধারে ইংরেজ ক্লাব লিডস ইউনাইটেডে যোগদান করেছেন, লিডস ইউনাইটেডের হয়ে তিনি মার্সেলো বিয়েলসার অধীনে ইএফএল চ্যাম্পিয়নশিপ শিরোপা জয়লাভ করেছেন। ২০২০–২১ মৌসুমে, তিনি লরিয়াঁ হতে ইংরেজ ক্লাব লিডস ইউনাইটেডে যোগদান করেছেন।\n২০১৮ সালে, মেলিয়ে ফ্রান্স অনূর্ধ্ব-১৮ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন। দলগতভাবে, মেলিয়ে এপর্যন্ত ১টি শিরোপা জয়লাভ করেছেন, যা তিনি লিডস ইউনাইটেডের হয়ে জয়লাভ করেছেন।\n\n\n== প্রারম্ভিক জীবন ==\nইলঁ স্তেফান মেলিয়ে ২০০০ সালের ২রা মার্চ তারিখে ফ্রান্সের লরিয়াঁয় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nমেলিয়ে ফ্রান্স অনূর্ধ্ব-১৮, ফ্রান্স অনূর্ধ্ব-১৯ এবং ফ্রান্স অনূর্ধ্ব-২০ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৮ সালের ৭ই ফেব্রুয়ারি তারিখে তিনি ইতালি অনূর্ধ্ব-১৮ দলের বিরুদ্ধে ম্যাচে ফ্রান্স অনূর্ধ্ব-১৮ দলের হয়ে আন্তর্জাতিক পর্যায়ে অভিষেক করেছেন। তিনি ফ্রান্স অনূর্ধ্ব-২০ দলের হয়ে ২০১৯ ফিফা অনূর্ধ্ব-২০ বিশ্বকাপে অংশগ্রহণ করেছেন, তবে ১৬ দলের পর্বে তার দল মার্কিন যুক্তরাষ্ট্র অনূর্ধ্ব-২০ দলের কাছে ৩–২ গোলের ব্যবধানে পরাজিত হয়ে উক্ত প্রতিযোগিতা হয়ে বিদায় নিয়েছিল; উক্ত প্রতিযোগিতায় তিনি ২ ম্যাচে অংশগ্রহণ করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে ইলঁ মেলিয়ে  (ফরাসি)  \nসকারওয়েতে ইলঁ মেলিয়ে  (ইংরেজি)  \nসকারবেসে ইলঁ মেলিয়ে (ইংরেজি) \nবিডিফুটবলে ইলঁ মেলিয়ে  (ইংরেজি)  \nওয়ার্ল্ডফুটবল.নেটে ইলঁ মেলিয়ে (ইংরেজি) \nইএসপিএন এফসিতে ইলঁ মেলিয়ে (ইংরেজি)"}