{"pageid": 1338503, "title": "আল ইত্তিহাদ ক্লাব (জেদ্দা)", "url": "https://bn.wikipedia.org/wiki?curid=1338503", "content": "আল ইত্তিহাদ সৌদি আরবীয় ক্লাব (আরবি: نادي الإتحاد العربي السعودي, ইংরেজি: Al-Ittihad Club; সাধারণত ইত্তিহাদ জেদ্দা এবং সংক্ষেপে আল ইত্তিহাদ নামে পরিচিত) হচ্ছে জেদ্দা ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯২৭ সালের ২৬শে ডিসেম্বর তারিখে প্রতিষ্ঠিত হয়েছে। ৬২,৩৪৫ ধারণক্ষমতাবিশিষ্ট কিং আব্দুল্লাহ স্পোর্টস সিটিতে আল নুমুর নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন পর্তুগিজ সাবেক ফুটবল খেলোয়াড় নুনো এস্পিরিতো সান্তো এবং সভাপতির দায়িত্ব পালন করছেন আনমার আল-হা'ইলি। বর্তমানে মিশরীয় রক্ষণভাগের খেলোয়াড় আহমদ হিজাজি এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, আল ইত্তিহাদ এপর্যন্ত ২৯টি শিরোপা জয়লাভ করেছে; যার মধ্যে আটটি সৌদি পেশাদার লিগ, নয়টি সৌদি কিং কাপ এবং আটটি সৌদি ক্রাউন প্রিন্স কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৩টি শিরোপা জয়লাভ করেছে; যার মধ্যে দুইটি এএফসি চ্যাম্পিয়নস লিগ এবং একটি এশীয় কাপ উইনার্স কাপ শিরোপা রয়েছে। ফাহাদ আল-মুয়াল্লাদ, আহমদ আসিরি, মুহাম্মদ নুর, রোমারিনিয়ো এবং নাইফ হাজাজির মতো খেলোয়াড়গণ আল ইত্তিহাদের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৪৯ বছর পর, ১৯৭৬–৭৭ মৌসুমে আল ইত্তিহাদ প্রথমবারের মতো সৌদি আরবের পেশাদার ফুটবলের শীর্ষ স্তর সৌদি প্রিমিয়ার লিগে অংশগ্রহণ করতে সক্ষম হয়েছিল। ১৯৭৬ সালের সালের ১৭ই ডিসেম্বর তারিখে, সৌদি প্রিমিয়ার লিগে ক্লাব ইতিহাসে নিজেদের প্রথম ম্যাচে আলি সেলমির অধীনে আল ইত্তিহাদ আল শাবাবের সাথে ১–১ গোলে ড্র করেছিল। ১৯৭৬–৭৭ সৌদি প্রিমিয়ার লিগে আল ইত্তিহাদ ৬টি জয় এবং ৪টি ড্রয়ে সর্বমোট ১৬ পয়েন্ট অর্জন করে পয়েন্ট তালিকায় ৪র্থ স্থান অর্জন করেছিল।\nআল ইত্তিহাদ ২০০৪ এএফসি চ্যাম্পিয়নস লিগে অংশগ্রহণ করার মাধ্যমে প্রথমবারের মতো এএফসি চ্যাম্পিয়নস লিগে অংশগ্রহণ করেছে। ২০০৪ সালের ১১ই ফেব্রুয়ারি তারিখে, কুয়েতি ক্লাব আল আরাবির বিরুদ্ধে মুখোমুখি হওয়ার মাধ্যমে আল ইত্তিহাদ উক্ত প্রতিযোগিতায় অভিষেক করেছে; উক্ত ম্যাচে আল ইত্তিহাদ ২–০ গোলের ব্যবধানে জয়লাভ করেছিল। উক্ত মৌসুমের গ্রুপ পর্বে আল ইত্তিহাদ ৬ ম্যাচে চার জয় এবং এক ড্রয়ে ১৩ পয়েন্ট অর্জন করে পয়েন্ট তালিকায় প্রথম স্থান অধিকার করে নকআউট পর্বে উত্তীর্ণ হয়েছিল। নকআউট পর্বে, আল ইত্তিহাদ তালিয়েন শিতো এবং জেওনবুক হুন্দাই মোটরসের মতো ক্লাবকে পরাজিত করে ফাইনালে উত্তীর্ণ হয়েছিল, যেখানে তারা ক্লাব সংনামকে ৬–৩ গোলের ব্যবধানে জয়লাভ করে এএফসি চ্যাম্পিয়নস লিগের ইতিহাসে প্রথমবারের মতো শিরোপা জয়লাভ করেছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}