{"pageid": 10415, "title": "রাজধানী উন্নয়ন কর্তৃপক্ষ", "url": "https://bn.wikipedia.org/wiki?curid=10415", "content": "রাজধানী উন্নয়ন কর্তৃপক্ষ বা রাজউক বাংলাদেশের গণপূর্ত মন্ত্রণালয়ের অধীনে একটি সরকারি সংস্থা যা রাজধানী ঢাকার উন্নয়ন প্রকল্পসমূহের পরিকল্পনা ও বাস্তবায়ন করে থাকে। এর পূর্বনাম ছিল ঢাকা ইমপ্রুভমেন্ট ট্রাস্ট (ডিআইটি)।\n\n\n== ইতিহাস ==\nদ্য টাউন ইম্প্রুভমেন্ট অ্যাক্ট, ১৯৫৩ এর আওতায় ১৯৫৬ সালে ঢাকা, নারায়নগঞ্জ এবং এর আশপাশের অঞ্চলে উন্নয়ন কাঠামো সংশোধন, পরিবর্তন ও পরিবর্ধনের ক্ষমতা নিয়ে গঠিত হয় ঢাকা ইম্প্রুভমেন্ট ট্রাস্ট (ডিআইটি)। প্রতিষ্ঠাকালীন সময়ে ডিআইটির বোর্ড অভ ট্রাস্টিজ এর সদস্য ছিলেন ১৩ জন। ১৯৫৯ সালে ডিআইটি ৫৭০ বর্গকিলোমিটার এলাকা নিয়ে উন্নয়নের প্রথম মাস্টারপ্ল্যান প্রণয়ন করে; পরবর্তীতে অধিকৃত এলাকা ৮৩০ বর্গ কিলোমিটারে উন্নীত হয়। বাংলাদেশ স্বাধীনের পর ঢাকা, নারায়ণগঞ্জ এবং আশপাশের এলাকা নগরায়নের দিকে অতিমাত্রায় ঝুঁকে গেলে বিদ্যমান আইনে সংশোধনের প্রয়োজন পড়ে। তারই পরিপ্রেক্ষিতে সরকার দ্য টাউন ইম্প্রুভমেন্ট অ্যাক্ট, ১৯৮৭ জারি করে এবং বিদ্যমান ট্রাস্টকে একটি কর্তৃপক্ষে রূপদান করে। নতুন করে এর নামকরণ করা হয় রাজধানী উন্নয়ন কর্তৃপক্ষ (রাজউক)। এই আইনের অধীনে রাজউকের অধিকৃত এলাকার পরিমাণ বাড়িয়ে ১৯৯১ সালে ১৫২৮ বর্গ কিলোমিটার করা হয়। ১৯৯৫ সালে ২০ বছরের জন্য ঢাকা মেট্রোপলিটন ডেভেলপমেন্ট প্ল্যান (ড্যাপ) প্রণয়ন করে রাজউক। পরবর্তীতে এর মেয়াদ আরো ২০ বছর বাড়িয়ে ২০৩৫ সাল পর্যন্ত উন্নীত করা হয়। যদিও ২০২০ সালে গাজীপুর উন্নয়ন কর্তৃপক্ষ প্রতিষ্ঠার ফলে রাজউকের সীমানা ৪৩৪ বর্গকিলোমিটার কমে ১০৯৪ বর্গকিলোমিটার হয়েছে।\n\n\n== কার্যক্রম ==\nএটি ঢাকা শহরে বিল্ডিং কোড লঙ্ঘনের বিরুদ্ধে অভিযান চালায় । অবৈধ উন্নয়নের পুলিশিং সীমিত হওয়ায় এটি চ্যালেঞ্জিং। সংস্থাটি শহরের জমি থেকে রাজস্ব আয় করার কথা যা অনেকে এর কৌশলগত এবং পরিকল্পনার কার্যকারিতার সাথে দ্বন্দ্ব বোধ করে। \n\n\n== রাজউক প্রকল্প ==\nউত্তরা এপার্টমেন্ট প্রকল্প\nপূর্বাচল নতুন শহর প্রকল্প\nঝিলমিল আবাসিক প্রকল্প\nআরবান রেজিলিয়েন্স প্রজেক্ট\n\n\n== তথ্যসূত্র =="}