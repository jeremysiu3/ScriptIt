{"pageid": 1498009, "title": "নকলপত্র", "url": "https://bn.wikipedia.org/wiki?curid=1498009", "content": "নকলপত্র বা নকলের চিরকুট বলতে দ্রুত সন্ধানের জন্য ছোট কাগজের টুকরায় লিখিত বা মুদ্রিত টীকা-টিপ্পনী বা তথ্যের সংক্ষিপ্ত বিবরণকে বোঝায়। এগুলি মূলত পরীক্ষার্থী শিক্ষার্থীরা শিক্ষকের অগোচরে পরীক্ষায় প্রতারণা করার জন্য ব্যবহার করে থাকে।  তবে উচ্চশিক্ষা বা কারিগরি শিক্ষার প্রেক্ষিতে, যেসব বিষয়ে মুখস্থ করা গুরুত্বপূর্ণ নয়, সেখানে পরীক্ষার সময় এই ধরনের সংক্ষিপ্ত পত্র ব্যবহার করা অনুমোদিত থাকে, এমনকি এগুলির ব্যবহারকে উৎসাহিতও করা হতে পারে। এক্ষেত্রে এটিকে নকলপত্র না বলে সন্ধানপত্র বা টোকাপত্র বলা হয়।  এই ধরনের টোকাপত্র প্রস্তুত করাটাও এক ধরনের শিক্ষামূলক অনুশীলনী হতে পারে, যেখানে শিক্ষার্থীরা কেবলমাত্র নিজের প্রস্তুতকৃত সন্ধানপত্র বা টোকাপত্রগুলিই পরীক্ষায় ব্যবহার করতে পারে। কিছু কিছু বিশ্ববিদ্যালয় এরকম সন্ধানপত্র তৈরি করার নির্দেশিকা প্রকাশ করে থাকে।\n\n\n== সন্ধানপত্র হিসেবে ব্যবহার ==\n\nনকলপত্রকে যখন সন্ধানপত্র হিসেবে ব্যবহার করা হয়, তখন সেটি সাধারণত এক বা দুই পৃষ্ঠাতে রচিত পরিভাষা, প্রতীক, সূত্র, ইত্যাদির একটি সংকলন হয়ে থাকে। এক্ষেত্রে ব্যবহারকারীর সেটিকে মুখস্থ করার কোনও বাধ্যবাধকতা থাকে না, বরং পরিভাষাগুলির ব্যবহার সম্পর্কে জ্ঞান থাকতে হয়। অনেক কম্পিউটার অ্যাপ্লিকেশনের সাথে এইরূপ সন্ধানপত্র যুক্ত থাকে, যাতে কোন কোন চাবি টিপলে কোন আদেশ নির্বাহ হবে, তার একটি সংক্ষিপ্ত তালিকা থাকে। ফলে ব্যবহারকারী সমগ্র হাতবই তন্নতন্ন করে খুঁজে না দেখে দ্রুত কোনও অতিব্যবহৃত নির্দেশের সাথে সংশ্লিষ্ট চাবি-টেপার ক্রম পেয়ে যান। গিম্প নামক আলোকচিত্র সম্পাদনা সফটওয়্যারের জন্য এরকম সন্ধানপত্র আছে।\n\n\n== আরও দেখুন ==\nশিক্ষায়তনিক অসাধুতা\nসন্ধানপত্র\n\n\n== তথ্যসূত্র ==\n\n\n== বহিঃসংযোগ ==\n উইকিঅভিধানে নকলপত্র-এর আভিধানিক সংজ্ঞা পড়ুন।"}