{"pageid": 116986, "title": "অনড্রে গাইম", "url": "https://bn.wikipedia.org/wiki?curid=116986", "content": "অনড্রে কনস্ট্যানটিন গাইম (ইংরেজি: Andre Konstantin Geim; রুশ: Андрей Константинович Гейм আন্দ্রেই কোনস্তান্তিনোভিচ গেইম) একজন ইহুদী ও রুশ বংশোদ্ভূত ওলন্দাজ-ব্রিটিশ পদার্থবিজ্ঞানী। তিনি বর্তমানে যুক্তরাজ্যের ইংল্যান্ডের ম্যানচেস্টার বিশ্ববিদ্যালয়ের পদার্থবিজ্ঞান ও জ্যোতির্বিজ্ঞান বিদ্যালয় কাজ করছেন। তিনি যুক্তরাজ্যের জাতীয় গ্রাফিন গবেষণা প্রতিষ্ঠানের (ন্যাশনাল গ্রাফিন ইনস্টিটিউট) রয়াল সোসাইটি অধ্যাপক ও রিজিয়াস পদার্থবিজ্ঞান অধ্যাপক।\nগাইম গ্রাফিন সম্পর্কিত গবেষণার জন্য সর্বাধিক পরিচিত। তিনি গেকো টেপ ও তিরশ্চুম্বকীয় উত্তোলনের (ডায়াম্যাগনেটিক লেভিটেশন) উপরেও গবেষণাকর্ম সম্পাদন করেছেন। ২০১০ সালের ৫ই অক্টোবর তিনি ও তাঁর সহকর্মী কনস্টানটিন নভোসেলভ যুগ্মভাবে পদার্থবিজ্ঞানে নোবেল পুরস্কার অর্জন করেন। নোবেল কমিটি তার কর্মের স্বীকৃতি হিসেবে বলে যে \"দ্বিমাত্রিক গঠনবিশিষ্ট পদার্থ গ্রাফিনের উপর তাঁর অসাধারণ পরীক্ষার জন্য তাঁকে নোবেল পুরস্কারে ভূষিত করা হল\"। তিনি ২০০০ সালে একটি ব্যাঙকে সেটির অন্তর্নিহিত চুম্বকত্ব ব্যবহার করে উত্তোলন করার জন্য ইগ নোবেল পুরস্কার লাভ করেন; অপেক্ষাকৃত তুচ্ছ, হাস্যকর কিন্তু চিন্তা উদ্রেককারী গবেষণাকর্মের জন্য এই ব্যঙ্গাত্মক পুরস্কারটি প্রদান করা হয়। গাইম-ই একমাত্র বিজ্ঞানী যিনি একই সাথে নোবেল ও ইগ নোবেল পুরস্কার বিজয় করেছেন।\n\n\n== তথ্যসূত্র ==\n\n\n== বহিঃসংযোগ ==\n\nWeb page at Manchester University\nSelected research papers by Andre Geim and Konstantin Novoselov"}