{"pageid": 1480070, "title": "ভারতী লিপি", "url": "https://bn.wikipedia.org/wiki?curid=1480070", "content": "ভারতী (আইএসও : Bhārati) স্ক্রিপ্ট হল আইআইটি মাদ্রাজের ভি. শ্রীনিবাস চক্রবর্তীর নেতৃত্বে গবেষণা দলের নির্মিত একটি নির্মিত লিপি। এটি ভারতীয় ভাষাগুলোর জন্য একটি সাধারণ বা সংযোগকারী লিপি হিসেবে কাজ করার জন্য তৈরি করা হয়েছে। আবুগিডা ধরণের এই লিপিটি বাম-থেকে-ডানে পড়া হয়। এর স্বরবর্ণের কারচিহ্নগুলো প্রাথমিক অক্ষরের নীচে, উপরে বা ডানদিকে বসানো যেতে পারে।\nএই লিপিটি লাতিন লিপি, দেবনাগরী, তামিল লিপি, তেলুগু লিপি, কন্নড় লিপি, মালায়ালাম লিপি এবং বাংলা-অসমীয়া লিপি সহ একাধিক লিপি থেকে অক্ষর এবং ধারণা ধার করে তৈরি করা হয়েছে। ভারতে বহুল প্রচলিত দেবনাগরী এবং বাংলা-অসমীয়া লিপিতে অক্ষরের উপরে একটি চলমান অনুভূমিক রেখা তথা মাত্রা থাকলেও গুজরাটি লিপি থেকে অনুপ্রাণিত হয়ে এই লিপিতে বর্ণের উপর কোনো মাত্রা নেই।\n\n\n== তৈরি ==\nভারতী লিপিকে ভারতে প্রচলিত ইন্দো-আর্য এবং দ্রাবিড় পরিবারভূক্ত ভাষাগুলোর জন্য একটি সাধারণ বা সংযোগকারী লিপি হিসেবে প্রস্তাব করা হয়েছে। ঠিক যেমন লাতিন লিপি ইউরোপীয় ভাষাগুলোর জন্য একটি সাধারণ লিপি হিসেবে কাজ করে।\nএটি এমন কিছু উপজাতীয় ভাষার জন্যও লেখার মাধ্যম হিসেবে কাজ করতে পারে, যেগুলোর নিজস্ব কোনো লিখন পদ্ধতি নেই।\nভি. শ্রীনিবাস চক্রবর্তী আইআইটি মাদ্রাজে এই প্রকল্পটি শুরু করেন এবং তাঁর নেতৃত্বে একটি গবেষক দল লিপিটি তৈরি করে।\n\n\n== ইনপুট এবং ফন্ট ==\nভারতী দলের তৈরি করা দুটি ফন্ট নবভারতী ও সুন্দরভারতীর মাধ্যমে সব অপারেটিং সিস্টেমে এই লিপি প্রদর্শন সমর্থিত হয়। এই ফন্টগুলো সমর্থিত লিপির অক্ষরগুলোকে ভারতী লিপির সমতুল্য অক্ষরে প্রতিবর্ণীকরণ করে।\nনবভারতী হল একটি ট্রুটাইপ সানস-সেরিফ (TrueType sans-serif) ফন্ট যা দেবনাগরী, তামিল, তেলুগু এবং মালায়ালাম লিপির প্রতিবর্ণীকরণ সমর্থন করে। অন্যদিকে সুন্দরভারতী হল একটি ওপেন টাইপ সেরিফ ফন্ট যা বাংলা-অসমীয়া লিপি ছাড়াও নবভারতী দ্বারা সমর্থিত সমস্ত লিপির প্রতিবর্ণীকরণ সমর্থন করে।\nপাশাপাশি তিনটি অ্যান্ড্রয়েড অ্যাপও তৈরি করা হয়েছে, যেগুলো ভারতী-ভিত্তিক কিবোর্ড ও হাতের লেখার মাধ্যমে নির্বাচিত লিপিতে আউটপুট দিতে পারে এবং অন্যান্য লিপিকে ভারতীতে রূপান্তর করতে পারে।\nএই লিপির জন্য একটি অপটিক্যাল ক্যারেক্টার রিকগনিশন বা ওসিআর সিস্টেমও তৈরি করা হয়েছে। তবে এটি এখনও ইউনিকোডে অন্তর্ভুক্ত হয়নি।\n\n\n== মুদ্রা ভারতী ==\nসাংকেতিক বা ইশারা ভাষা হিসেবে ব্যবহারের জন্য মুদ্রা ভারতী নামে ভারতী লিপির পাশাপাশি একটি আঙুলের ইশারা ভিত্তিক পদ্ধতি প্রস্তাব করা হয়েছে।\nআমেরিকান সাইন ল্যাঙ্গুয়েজ কনভেনশনে এক হাতের আঙুল ব্যবহারের রীতি থাকলেও মুদ্রা ভারতীতে দুই হাত ব্যবহার করা হয়।\nস্ব-সংগঠিত মানচিত্র এবং কনভোলিউশনাল নিউরাল নেটওয়ার্ক ব্যবহার করে একটি প্রোটোটাইপ তৈরি করা হয়েছে, যা মুদ্রা ভারতীর ইশারা শনাক্ত করে দেবনাগরী এবং তামিল লিপিতে লিখিত রূপ দিতে পারে।\n\n\n== আরও দেখুন ==\nব্রাহ্মী লিপি\n\n\n== তথ্যসূত্র ==\n\n\n== বহিঃসংযোগ ==\nOfficial Website of the Bharati Script"}