{"pageid": 1145956, "title": "জাফরুল্লাহ খান", "url": "https://bn.wikipedia.org/wiki?curid=1145956", "content": "মুহাম্মদ জাফরুল্লাহ খান (জন্ম: ১৯৫১) একজন বাংলাদেশি দেওবন্দি ইসলামি পণ্ডিত ও রাজনীতিবিদ। তিনি হেফাজতে ইসলাম বাংলাদেশের সাবেক কেন্দ্রীয় নায়েবে আমির ও ঢাকা মহানগরীর যুগ্ম-আহ্বায়ক, বাংলাদেশ খেলাফত আন্দোলনের একাংশের আমির, কুরআন প্রচার সংস্থা বাংলাদেশের সভাপতি, জামিয়া নুরিয়া ইসলামিয়ার সাবেক মুহাদ্দিস, সমমনা ইসলামী ১২ দলের মহাসচিব ও ‘মাসিক হেদায়েত’ পত্রিকার সম্পাদকের দায়িত্ব পালন করেছিলেন।\n\n\n== জীবনী ==\nজাফরুল্লাহ খান ১৯৫১ সালে নেত্রকোণা পৌরসভার অন্তর্গত মালনী গ্রামে জন্মগ্রহণ করেন। ১৯৫৫ সনে নেত্রকোনার জামিয়া মিফতাহুল উলুম কওমি মাদ্রাসায় প্রাথমিক শিক্ষা বিভাগে ভর্তি হন এবং একটানা ১২ বৎসর সেখানে লেখাপড়া করেন। ১৯৬৭ সনে ময়মনসিংহের কওমি মাদ্রাসা জামিয়া ইসলামিয়া মোমেনশাহীর হাদিসের প্রথম বর্ষে ভর্তি হন, ১৯৬৮ সনে ঢাকার জামিয়া কুরআনিয়া আরাবিয়া লালবাগে হাদিসের শেষবর্ষ সমাপ্ত করেন। জাফরউল্লাহ খান ১৯৭২ সালে দারুল উলুম মুইনুল ইসলাম হাটহাজারীতে পুনরায় তাফসীর বিভাগে ভর্তি হন এবং ইলমে তাফসীর চর্চা করেন। তার শিক্ষকদের মধ্যে জাফর আহমদ উসমানি অন্যতম।\nচট্টগ্রামের দামপাড়া ব্যাটারি গলি মসজিদ বায়তুল আজিজের ইমাম তার কর্মজীবনের সূচনা হয়। একই সময়ে সেই এলাকার দামপাড়াস্থ আল-জামিয়াতুল ইসলামিয়া কওমি মাদ্রাসার প্রতিষ্ঠাতা মহাপরিচালক হিসেবে দীর্ঘদিন নিয়োজিত ছিলেন। ১৯৮৫ সালে ঢাকার কামরাঙ্গির চর জামিয়া নুরীয়া মাদ্রাসার শিক্ষক হিসেবে নিয়োগপ্রাপ্ত হন। দীর্ঘদিন উক্ত মাদ্রাসায় হাদিসের শিক্ষক হিসেবে নিয়োজিত ছিলেন। ১৯৭৩ সালে চট্টগ্রামে কুরআন প্রচার সংস্থা নামে যে সংগঠন প্রতিষ্ঠিত হয়েছিল তার প্রতিষ্ঠাতা সভাপতি তিনি।\nছাত্রজীবনে তিনি নেজামে ইসলাম পার্টির ছাত্র সংগঠন জমিয়তে তোলাবায়ে কওমিয়ার সাথে নিজেকে সম্পৃক্ত করেছিলেন। ১৯৮১ সালে বাংলাদেশ খেলাফত আন্দোলনে যোগদান করেন তিনি। তিনি খেলাফত আন্দোলনের প্রতিষ্ঠাতা মুহাম্মদুল্লাহ হাফেজ্জীর শিষ্য ছিলেন এবং রাজনৈতিক অঙ্গনেও তার মতাদর্শী। তিনি বাংলাদেশ খেলাফত আন্দোলন একাংশের আমির।\nতিনি ২০২২ সালের ২১ জানুয়ারি মৃত্যুবরণ করেন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}