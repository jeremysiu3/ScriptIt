{"pageid": 1097960, "title": "শেখ আন্দু", "url": "https://bn.wikipedia.org/wiki?curid=1097960", "content": "সেখ আন্দু  শৈলবালা ঘোষজায়া রচিত  জনপ্রিয়  বাংলা উপন্যাস। ১৯১৭ খ্রিস্টাব্দের (১৩২৪ বঙ্গাব্দের আশ্বিনে)  গুরুদাস চট্টোপাধ্যায় কর্তৃক কলকাতার গুরুদাস চট্টোপাধ্যায় এ্যান্ড সন্স্ হতে প্রথম প্রকাশিত হয়। তবে ১৯১৫ খ্রিস্টাব্দে ( ১৩২২ বঙ্গাব্দের বৈশাখ থেকে ফাল্গুন পর্যন্ত ) প্রবাসী পত্রিকায় ধারাবাহিক ভাবে প্রকাশিত হয়েছিল। \nএকজন মুসলমান ড্রাইভার ও তার হিন্দু মনিবের বিধবা কন্যার (জ্যোৎস্নার) ভালবাসা উপন্যাসটির বিষয়বস্তু। যথেষ্ট সাহসী কলমে দুই ভিন্নধর্মী নায়ক-নায়িকার পরিচ্ছন্ন সংযত এবং শাশ্বত  প্রেমকাহিনিকে অসামান্য দক্ষতায় পরিস্ফুট হয়েছে। সমকালীন পরিবেশ ও পরিমণ্ডলে এই ধরনের কাহিনী রচনা ছিল মোটের উপর বিস্ময়কর, প্রকৃতপক্ষে বৈপ্লবিক। মুক্ত বুদ্ধি ও সৎসাহসের যে পরিচয় এই উপন্যাসে আছে তার জন্য এই উপন্যাস বাংলা সাহিত্যে স্মরণীয় স্থান অধিকার করে আছে। লেখিকার জীবৎকালেই উপন্যাসটির তিনটি সংস্করণ প্রকাশিত হয়। এমনকি সম্প্রতি ১৯৯৪ খ্রিস্টাব্দে বিশিষ্ট সাহিত্য সমালোচক  শিবনারায়ণ রায়ের ভূমিকা সহ নূতন মুদ্রণ প্রকাশিত হয়েছে। \n\n\n== তথ্যসূত্র =="}