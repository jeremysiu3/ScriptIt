{"pageid": 1183141, "title": "হযরত শাহজালাল দারুচ্ছুন্নাহ ইয়াকুবিয়া কামিল মাদ্রাসা", "url": "https://bn.wikipedia.org/wiki?curid=1183141", "content": "হযরত শাহজালাল দারুসসুন্নাহ ইয়াকুবিয়া কামিল মাদ্রাসা বাংলাদেশের সিলেট জেলার একটি আলিয়া মাদ্রাসা। এটি সিলেট মহানগরীর সোবহানীঘাট বিশ্বরোডের পাশে শাহজালাল লতিফিয়া আবাসিক এলাকায় অবস্থিত একটি কামিল মাদ্রাসা। সিলেটের ইসলাম প্রচারক আব্দুল লতিফ চৌধুরী ফুলতলী (র.) এই মাদ্রাসাটি নির্মাণ করেছেন। মাদ্রাসাটি বর্তমানে ইসলামি আরবি বিশ্ববিদ্যালয়ের অধীনে রয়েছে। মাদ্রাসায় বর্তমানে ১৫৪৬ জন শিক্ষার্থী অধ্যয়ন করছে। এই মাদ্রাসার অধ্যক্ষের নাম মোঃ কমরুদ্দীন চৌধুরী ফুলতলী, তিনি ১৯৮৯ সাল থেকে এই দায়িত্ব পালন করছেন।\n\n\n== ইতিহাস ==\nআব্দুল লতিফ চৌধুরী ফুলতলী সিলেট অঞ্চলে ইসলামি শিক্ষার প্রসার ঘটানোর লক্ষ্যে ১৯৮১ সালের ২০ অগাস্টে রমিজ উদ্দিন সিদ্দীকীর দরবার শরীফে একটি মিটিং এর আয়োজন করেন। উক্ত মিটিং সিলেট শহরে অনেক ইসলামি ব্যক্তিত্ব ও শিক্ষাবিদ অংশগ্রহণ করেন। এই মিটিং জের ধরে ১৯৮৩ সালে আব্দুল লতিফ ফুলতলী মাদ্রাসাটি প্রতিষ্ঠা করেন। মাদ্রাসাটির নামকরণ করা হয় সিলেটের বিখ্যাত ধর্ম প্রচারক শাহজালালের নামে।\nমাদ্রাসা ও মসজিদ প্রতিষ্ঠা করার জন্য সোবহানীঘাটের অধিবাসী হাজী আব্দুস সোবহান তাপাদার ০.৭৫ শতক ভূমি দান করেন। এই মাদ্রাসা ও মাদ্রাসা সংলগ্ন মসজিদ প্রতিষ্ঠা করার জন্য সোসাইটি এক্টের বিধি মোতাবেক একটি ট্রাস্ট বোর্ড গঠন করা হয়। আব্দুল লতিফ চৌধুরী ফুলতলী এই বোর্ডের আজীবন সভাপতির দায়িত্ব গ্রহণ করেন, এবং তার অবর্তমানে তার জ্যৈষ্ঠ পুত্র বা বংশধরগন দায়িত্ব পালন করবেন। এই ট্রাস্ট বোর্ডের অধীনে ১৯৮৩ সালে শাহজালাল দারুচ্ছুন্নাহ ইয়াকুবিয়া মাদ্রাসা ও হাজী নওয়াব আলী জামে মসজিদ নামে দুটি প্রতিষ্ঠান স্থাপন করা হয়।\nমাদ্রাসার এই ট্রাস্টি বোর্ডের সদস্য ছিলেন:\n\nপরবর্তীতে বরাদ্দকৃত জমি ভরাট করে একাডেমিক কার্যক্রম শুরু করার জন্য ৬ জুন ১৯৮২ সালে একটি কাচা ঘর নির্মাণ করা হয়। আব্দুল লতিফ ফুলতলী এই মাদ্রাসার ভিক্তি প্রস্তর স্থাপন করেন এবং ২১ জানুয়ারি ১৯৮৩ সালে মাদ্রাসার প্রাতিষ্ঠানিক কার্ক্রম শুরু হয়।\n\n\n== শিক্ষা কার্যক্রম ==\n\n\n=== বিভাগ অনুমতি কার্যক্রম ===\n১৯৮৩ সালে মাদ্রাসার শিক্ষা কার্যক্রম একটি ইবতেদায়ী শাখা দিয়ে শুরু হলেও মাত্র দুই বছর পরেই ১৯৮৫ সালে মাদ্রাসাটি সরকারি অনুমতি লাভ করে। মাদ্রাসার শিক্ষার গতি দেখে পরের বছর দাখিল সেকশনের অনুমতি লাভ করে। এরপরে ১ জুলাই ১৯৯২ সালে মাদ্রাসাটি আলিম শ্রেণীর অনুমতি লাভ করে। এরপরে মাদ্রাসার শিক্ষার্থীর সংখ্যা আরো বৃদ্ধি পেতে থাকে, অবশেষে ১৯৯৮ সালে ফাজিল ও ২০০৩ সালে কামিল শ্রেণীতে পাঠদানের অনুমতি লাভ করে।\nএই মাদ্রাসায় ফাজিল ও কামিল শ্রেণীতে আল কুরআন, আল হাদিস ও আল ফিকহ বিভাগে পড়াশোনার সুযোগ রয়েছে। ২০০৪ সালে মাদ্রাসায় ফাজিল শ্রেণীতে এবং ২০০৬ সালে কামিল শ্রেণীতে আল ফিকহ বিভাগের ডিগ্রি দেওয়ার অনুমোদন লাভ করে। মাদ্রাসার দাখিল ও আলিম শ্রেণীতে মানবিক ও বিজ্ঞান উভয় শাখা চালু রয়েছে। মাদ্রাসায় ২০০৫ সালে দাখিল শ্রেণীতে এবং ২০০৭ সালে আলিম শ্রেণীতে বিজ্ঞান বিভাগ চালু করা হয়। \n\n\n=== অতিরিক্ত-শিক্ষা কার্যক্রম ===\nএই মাদ্রাসায় আলিয়া মাদ্রাসা শিক্ষা কার্যক্রমের সাথে আরো কিছু প্রতিষ্ঠান যুক্ত হয়েছে। এগুলোর মধ্যে উল্লেখযোগ্য প্রতিষ্ঠান\n\nহেফজ মাদ্রাসা: ১৯৯৯ সালে মাদ্রাসা ক্যাম্পাসেই লতিফিয়া হিফজুল কুরআন সেন্টার নামে একটি হেফজ প্রতিষ্ঠান চালু করা হয়, যাতে শিক্ষার্থীরা কুরআন তিলাওয়াত শুদ্ধভাবে শিখতে পারে।\nকিন্ডারগার্টেন: মাদ্রাসা কর্তৃপক্ষ থেকে শিশুশিক্ষার জন্য লতিফিয়া ইসলামিক কিন্ডারগার্টেন নামে শিশু শিক্ষাকেন্দ্র স্থাপন করা হয়।\nভোকেশনাল বিভাগ: ১ জানুয়ারি ২০০৬ সালে বাংলাদেশ কারিগরি শিক্ষাবোর্ড কর্তৃক এই মাদ্রাসার অভ্যন্তরে কম্পিউটার ও বিল্ডিং মেনটেইন্যান্স দুটি ট্রেডে দাখিল ভোকেশনাল বিভাগ এফিলিয়েশন লাভ করে।\n\n\n=== বিশ্ববিদ্যালয় অধিভুক্তি ===\n২০০৬ সালের পূর্বে বাংলাদেশের আলিয়া মাদ্রাসার পরীক্ষা মূলত বাংলাদেশ মাদ্রাসা শিক্ষাবোর্ড নিয়ন্ত্রণ করত। এরপরে ২০০৬ সালের ইসলামী বিশ্ববিদ্যালয় সংশোধনী আইন, ২০০৬ মোতাবেক আলিয়া মাদ্রাসার ফাযিল (স্নাতক ডিগ্রি) ও কামিল (স্নাতকোত্তর) ডিগ্রিকে কুষ্টিয়া ইসলামী বিশ্ববিদ্যালয়ের অধিভুক্ত হয়। তখন এই মাদ্রাসাটিও ইবি অধিভুক্তি লাভ করে। পরবর্তীতে কুষ্টিয়া ইসলামী বিশ্ববিদ্যালয় থেকে ৫ সেপ্টেম্বর ২০১০ সালে কামিলে হাদিস বিভাগ এবং ফাজিল বিএ অনার্স আল-হাদিস এন্ড ইসলামিক স্টাডিজ বিভাগের অনুমতি লাভ করে। এরপর ২০১৬ সালে মাদ্রাসা শিক্ষাকে আরও আধুনিকরন করার জন্য ইসলামি আরবি বিশ্ববিদ্যালয় প্রতিষ্ঠা করা হলে, এটি সেখানে স্থানান্তরিত করা হয়।\n\n\n== সুযোগ-সুবিধা ==\n\n\n=== লতিফিয়া ছাত্রাবাস ===\nমাদ্রাসার দূরবর্তী শিক্ষার্থীদের আবাসিক সুবিধা প্রদান করার জন্য প্রতিষ্ঠাকালীন সময় থেকেই লতিফিয়া ছাত্রাবাস নামে একটি আবাসন ভবন নির্মাণ করা হয়েছে। এই ছাত্রাবাসের নামকরণ করা হয়েছে আব্দুল লতিফ ফুলতলীর নামের প্রথমাংশ থেকে। এই ছাত্রাবাসে ২৫ জন শিক্ষার্থী অবস্থান করতে পারে। এই ছাত্রাবাস দেখাশোনার জন্য একটি শিক্ষক ও কর্মচারী রয়েছে।\n\n\n=== মসজিদ ===\nমাদ্রাসার শিক্ষক ও শিক্ষার্থীদের নামাজের সুবিধার জন্য মাদ্রাসা নির্মাণ প্রজেক্টের সাথেই হাজী নওয়াব আলী জামে মসজিদ নামে একটি মসজিদ নির্মাণ করা হয়েছে। মাদ্রাসা হোস্টেলে থাকা শিক্ষার্থী এবং মাদ্রাসা চলাকালে শিক্ষক-শিক্ষার্থীদের নামাজের সুবিধা নিশ্চিত করতে এই মসজিদ নির্মাণ করা হয়েছে।\n\n\n== অধ্যক্ষের তালিকা ==\n১৯৮৩ সাল থেকে অনেকেই এই মাদ্রাসার প্রধানের দায়িত্ব পালন করেছে।\n\n\n== তথ্যসূত্র =="}