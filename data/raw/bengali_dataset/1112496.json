{"pageid": 1112496, "title": "২০২১–২২ অস্ট্রেলিয়া ক্রিকেট দলের পাকিস্তান সফর", "url": "https://bn.wikipedia.org/wiki?curid=1112496", "content": "অস্ট্রেলিয়া পুরুষ ক্রিকেট দল ২০২২ সালের মার্চ ও এপ্রিল মাসে তিনটি টেস্ট, তিনটি একদিনের আন্তর্জাতিক (ওডিআই) ও একটি টোয়েন্টি২০ আন্তর্জাতিক (টি২০আই) ম্যাচ খেলার জন্য পাকিস্তান সফর করে। টেস্ট সিরিজটি ২০২১–২০২৩ আইসিসি বিশ্ব টেস্ট চ্যাম্পিয়নশিপের অংশ এবং ওডিআই সিরিজটি ২০২০–২০২৩ আইসিসি পুরুষ ক্রিকেট বিশ্বকাপ সুপার লিগের অংশ হিসেবে খেলা হয়। ১৯৯৮ সালের পর এটিই ছিল অস্ট্রেলিয়া দলের প্রথম পাকিস্তান সফর।\nটেস্ট সিরিজে অস্ট্রেলিয়া ১–০ ব্যবধানে জয়ী হয়। ওডিআই সিরিজে পাকিস্তান ২–১ ব্যবধানে জয়লাভ করে। একমাত্র টি২০আই ম্যাচে অস্ট্রেলিয়া জয়ী হয়।\n\n\n== প্রেক্ষাপট ==\n২০২১ সালের সেপ্টেম্বর মাসে নিরাপত্তা ব্যবস্থায় জটিলতার কারণে নিউজিল্যান্ড তাদের পাকিস্তান সফরটি বাতিল করলে ক্রিকেট অস্ট্রেলিয়া (সিএ) জানায় যে তারা পাকিস্তানের পরিস্থিতি পর্যবেক্ষণ করছে, এবং তারা আরও জানায় যে আরও তথ্য উন্মোচিত হলে তারা সংশ্লিষ্ট কর্তৃপক্ষের সাথে বিষয়টি নিয়ে আলোচনা করবে। ২০২১ সালের নভেম্বর মাসে পাকিস্তান ক্রিকেট বোর্ড (পিসিবি) সফরের সূচি নিশ্চিত করে। ২০২২ সালের ৪ ফেব্রুয়ারি পিসিবি সফরের সূচিতে কিছু পরিবর্তন আনে। সীমিত ওভারের ম্যাচগুলো লাহোর থেকে রাওয়ালপিন্ডিতে নিয়ে আসা হয়, এবং প্রথম দুটি টেস্ট ম্যাচের ভেন্যু একে অপরের সাথে বিনিময় করা হয়। ক্রিকেট অস্ট্রেলিয়া সে সময় সফরটিতে অনুমোদন দেয়।\nপ্রাথমিকভাবে অস্ট্রেলিয়া দলের কিছু খেলোয়াড়ের সফরে যাওয়ায় অপারগতা প্রকাশের শঙ্কা থাকলেও ২০২২ সালের ৮ ফেব্রুয়ারি অস্ট্রেলিয়া টেস্ট সিরিজের জন্য পূর্ণশক্তির দল ঘোষণা করে। টেস্ট ম্যাচগুলো প্রথমে সে সময় সূচিত থাকা অস্ট্রেলিয়া দলের নিউজিল্যান্ড সফরের সাথে একই সময়ে খেলা হওয়ার কথা ছিল। কিন্তু নিউজিল্যান্ডে কোয়ারেন্টিন সংক্রান্ত জটিলতার কারণে ২০২২ সালের ৯ ফেব্রুয়ারি নিউজিল্যান্ড সিরিজটি বাতিল করা হয়। ২০২২ সালের ২৭ ফেব্রুয়ারি অস্ট্রেলিয়া দল পাকিস্তানের ইসলামাবাদ আন্তর্জাতিক বিমানবন্দরে এসে পৌঁছায়। ২০২২ সালের ১৮ মার্চ ইসলামাবাদে রাজনৈতিক উত্তেজনার কারণে সিরিজের সীমিত ওভারের ম্যাচগুলোকে রাওয়ালপিন্ডি থেকে লাহোরে নিয়ে যাওয়া হয়।\n\n\n== দলীয় সদস্য ==\n\nপাকিস্তানের টেস্ট দলে ইয়াসির শাহ, কামরান গোলাম, নাসিম শাহ, মোহাম্মদ আব্বাস ও সরফরাজ আহমেদকে রিজার্ভ খেলোয়াড় হিসেবে রাখা হয়। টেস্ট সিরিজ শুরুর আগে পায়ের চোটের কারণে মোহাম্মদ নওয়াজ পাকিস্তানের টেস্ট দল থেকে ছিটকে যান। মোহাম্মদ হারিসকে পাকিস্তানের রিজার্ভ খেলোয়াড়ের তালিকায় যোগ করা হয়। চোট পাওয়ায় ফাহিম আশরাফ ও হাসান আলি টেস্ট সিরিজের প্রথম ম্যাচ খেলতে অসমর্থ বলে গণ্য হন, যে কারণে ইফতিখার আহমেদ ও মোহাম্মদ ওয়াসিমকে দলে যোগ করা হয়। ২০২২ সালের ১ মার্চ হারিস রউফের দেহে কোভিড-১৯ শনাক্ত হয়। এ কারণে রিজার্ভ খেলোয়াড় নাসিম শাহকে পাকিস্তানের প্রথম টেস্টের দলে যোগ করা হয়। মোহাম্মদ নওয়াজ পায়ের চোট থেকে সেরে না ওঠায় পাকিস্তানের ওডিআই ও টি২০আই দলে তাঁর বদলে জাহিদ মাহমুদকে নেয়া হয়।\nসফর শুরুর আগে অস্ট্রেলিয়ার টেস্ট দল থেকে মাইকেল নেসার ছিটকে যান ও তাঁর বদলি হিসেবে মার্ক স্টেকেটিকে দলে নেয়া হয়। অস্ট্রেলিয়া দলে ব্রেন্ডান ডগেট ও শন অ্যাবটকে স্ট্যান্ডবাই খেলোয়াড় হিসেবে রাখা হয়। হ্যামস্ট্রিং-এ চোট পাওয়ায় কেন রিচার্ডসন অস্ট্রেলিয়ার ওডিআই ও টি২০আই দল থেকে ছিটকে যান। তাঁর বদলি হিসেবে বেন ডোয়ারশুইসকে দলে নেয়া হয়। কনুইয়ের চোটের কারণে স্টিভেন স্মিথ অস্ট্রেলিয়ার ওডিআই ও টি২০আই দল থেকে ছিটকে গেলে তাঁর পরিবর্তে মিচেল সোয়েপসনকে দলে নেয়া হয়। চোটের কারণে মিচেল মার্শও অস্ট্রেলিয়ার সীমিত ওভারের দল থেকে ছিটকে যান। অস্ট্রেলিয়া দলের অ্যাশটন অ্যাগার কোভিড-১৯ আক্রান্ত হয়ে ওডিআই সিরিজে খেলার জন্য অসমর্থ বলে গণ্য হলে তাঁর বদলি হিসেবে ম্যাট রেনশকে দলে নেয়া হয়।\n\n\n== টেস্ট সিরিজ ==\n\n\n=== ১ম টেস্ট ===\n\n\n=== ২য় টেস্ট ===\n\n\n=== ৩য় টেস্ট ===\n\n\n== ওডিআই সিরিজ ==\n\n\n=== ১ম ওডিআই ===\n\n\n=== ২য় ওডিআই ===\n\n\n=== ৩য় ওডিআই ===\n\n\n== একমাত্র টি২০আই ==\n\n\n== তথ্যসূত্র ==\n\n\n== বহিঃসংযোগ ==\nইএসপিএনক্রিকইনফোতে সিরিজের প্রধান পাতা (ইংরেজি)"}