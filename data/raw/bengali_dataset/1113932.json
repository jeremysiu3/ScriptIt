{"pageid": 1113932, "title": "এ এইচ এম জেহাদুল করিম", "url": "https://bn.wikipedia.org/wiki?curid=1113932", "content": "এ এইচ এম জেহাদুল করিম (জন্ম: ১ সেপ্টেম্বর ১৯৪৯) একজন বাংলাদেশী শিক্ষাবিদ। তিনি রাজশাহী বিশ্ববিদ্যালয়ের সমাজবিজ্ঞান ও নৃবিজ্ঞান বিভাগে অধ্যাপনা করেছেন। তিনি কুমিল্লা বিশ্ববিদ্যালয়ের সাবেক উপাচার্য।\n\n\n== জন্ম ==\nতিনি ১৯৪৯ সালের ১ সেপ্টেম্বর জন্মগ্রহণ করেন।\n\n\n== শিক্ষাজীবন ==\nএ এইচ এম জেহাদুল করিম ঢাকা বিশ্ববিদ্যালয়ের সমাজবিজ্ঞান বিভাগ থেকে ১৯৬৯ সালে স্নাতক (সম্মান) এবং ১৯৭০ সালে স্নাতকোত্তর ডিগ্রি লাভ করেন। কানাডার লেকহেড বিশ্ববিদ্যালয়েও তিনি এক বছর এমএ স্তরে সমাজবিজ্ঞান অধ্যয়ন করেছেন। তিনি যুক্তরাষ্ট্রের সিরাকিউজ বিশ্ববিদ্যালয় থেকে ১৯৮৩ সালে নৃবিজ্ঞানে এমএ এবং ১৯৮৭ সালে পিএইচডি ডিগ্রি অর্জন করেন।\n\n\n== কর্মজীবন ==\nজেহাদুল করিম ১৯৭২ সালে রাজশাহী কলেজে সমাজবিজ্ঞান বিভাগের প্রভাষক ও প্রতিষ্ঠাতা প্রধান হিসেবে যোগ দেন। ১৯৭৪ সালে তিনি রাজশাহী বিশ্ববিদ্যালয়ের সমাজবিজ্ঞান বিভাগে প্রভাষক হিসেবে যোগদান করেন এবং ১৯৯২ সালে অধ্যাপক পদে উন্নীত হন। ১৯৯৮ সালে তিনি একই বিশ্ববিদ্যালয়ের নৃবিজ্ঞান বিভাগে অধ্যাপক ও প্রতিষ্ঠাতা সভাপতি হিসেবে যোগ দেন এবং ২০১১ সালে স্বেচ্ছা-অবসর গ্রহণ করেন। এছাড়াও দেশ ও বিদেশের একাধিক বিশ্ববিদ্যালয়ে শিক্ষকতার অভিজ্ঞতা রয়েছে তার।\nকর্মজীবনে অধ্যাপনার পাশাপাশি তিনি রাজশাহী বিশ্ববিদ্যালয়ের সমাজবিজ্ঞান বিভাগের সভাপতি, সামাজিক বিজ্ঞান অনুষদের ডিন, সিনেট সদস্য এবং বাংলাদেশ বিশ্ববিদ্যালয় মঞ্জুরী কমিশনের সদস্যসহ বিভিন্ন গুরুত্বপূর্ণ দায়িত্ব পালন করেন।\nএ এইচ এম জেহাদুল করিম ২০০৮ সালের ২০ অক্টোবর থেকে\t২০০৯ সালের ২২ নভেম্বর পর্যন্ত কুমিল্লা বিশ্ববিদ্যালয়ের উপাচার্য হিসেবে দায়িত্ব পালন করেন।\n\n\n== প্রকাশনা ==\nজেহাদুল করিম একাধিক গ্রন্থের প্রণেতা। এছাড়া দেশি-বিদেশি জার্নালে তার উল্লেখযোগ্য সংখ্যক গবেষণা প্রবন্ধ প্রকাশিত হয়েছে।\n\n\n== সদস্যপদ ==\nতিনি বিভিন্ন পেশাজীবী সংগঠনের সদস্য।\n\n\n== তথ্যসূত্র =="}