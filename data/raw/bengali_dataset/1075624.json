{"pageid": 1075624, "title": "জামিয়া ইসলামিয়া আহমাদিয়া কচুয়া", "url": "https://bn.wikipedia.org/wiki?curid=1075624", "content": "জামিয়া ইসলামিয়া আহমাদিয়া কচুয়া চাঁদপুর জেলার কচুয়া উপজেলায় অবস্থিত একটি কওমি মাদ্রাসা। ১৯২৫ সালে এটি প্রতিষ্ঠা করেন কারী আহমদ উল্লাহ। তিনি কারী ইব্রাহিমের ছাত্র ছিলেন। কচুয়া থানা ঘোষিত হওয়ার পর কচুয়ায় কয়েকটি সরকারি প্রতিষ্ঠান গড়ে উঠে। সেখান থেকে কিছু সরকারি চাকরিজীবী আহমদ উল্লাহকে কুরআন শিক্ষা দেওয়ার অনুরোধ করে। বিষয়টি কারী ইব্রাহিমকে জানালে তিনি একটি মাদ্রাসা প্রতিষ্ঠার পরামর্শ দেন। সে অনুযায়ী ১৯২৫ সালে কাজী আব্দুস সোবহানের বাড়িতে শুধু কিরাত শিক্ষাদানের মাধ্যমে এই মাদ্রাসা চালু হয়। বাংলাদেশের সকল জেলা হতে কিরাত শেখার জন্য ছাত্ররা এখানে আসত। এভাবে ২০ বছর অতিবাহিত হওয়ার ১৯৪৪ সালে কারী আহমদ উল্লাহ এলাকাবাসীদের নিয়ে মাদ্রাসাটি কাজী আব্দুস সোবহানের বাড়ি হতে কচুয়া বাজারের উপর বর্তমান স্থানটিতে স্থানান্তর করেন এবং কিরাতের সাথে দরসে নিজামির ক্লাস চালু করেন। মাদ্রাসা প্রতিষ্ঠার সাথে সাথে ১টি মসজিদও প্রতিষ্ঠা করেন।\n\n\n== ইতিহাস ==\nআহমদ উল্লাহ ১৯২৫ থেকে ১৯৭০ পর্যন্ত মাদ্রাসার পরিচালনা ও মসজিদের ইমামতির দায়িত্ব পালন করেন এবং মাদ্রাসাটিকে জামাতে পাঞ্জুম পর্যন্ত উন্নীত করেন। তারপর তার ছেলে এরশাদ উল্লাহ ১৯৭১ থেকে ২০০৩ পর্যন্ত মুহতামিমের দায়িত্বে থেকে মাদ্রাসাকে দাওরায়ে হাদিস (মাস্টার্স) পর্যন্ত উন্নীত করেন। এরপর ২০০৩ সাল থেকে অদ্যাবধি মুহতামিমের দায়িত্বে আছেন আবু হানিফ। বর্তমান জমির পরিমাণ ২ একর। দাওরায়ে হাদিস খোলার পর থেকে বর্তমান অবধি শায়খুল হাদিস ছিলেন পর্যায়ক্রমে ১৯৯৪ থেকে ১৯৯৭ পর্যন্ত আবু বকর, ১৯৯৭ থেকে ১৯৯৯ পর্যন্ত শাহ জালাল এবং ১৯৯৯ থেকে আব্দুল বর।\n\n\n== আরও দেখুন ==\nদেওবন্দি\nকওমি মাদ্রাসা\nদারুল উলুম দেওবন্দ\nআল জামিয়া আল ইসলামিয়া পটিয়া\nবাংলাদেশের কওমি মাদ্রাসার তালিকা\n\n\n== তথ্যসূত্র =="}