{"pageid": 1528290, "title": "পরিসংখ্যাত", "url": "https://bn.wikipedia.org/wiki?curid=1528290", "content": "পরিসংখ্যাত (ইংরেজি: Statistic, সংস্কৃত: পরি+সম্‌+√খ্যা+ত) বা নমুনা পরিসংখ্যাত হলো কোনো নমুনা থেকে করা হিসেব বা পরিমাপের ফলাফল যা পরিসংখ্যানের কাজে ব্যবহৃত হয়। অজানা পপুলেশন প্যারামিটারের মান অনুমান করতে, কোনো নমুনার বৈশিষ্ট্য বর্ণনা করতে, অথবা অনুকল্প পরীক্ষা করার কাজেও পরিসংখ্যাত ব্যবহৃত হয়ে থাকে। উদাহরণস্বরূপ: কোনো নমুনা থেকে প্রাপ্ত গড় মান একটি পরিসংখ্যাত।\nইংরেজি ভাষায় একবচনে statistic শব্দটি পরিসংখ্যাত বুঝাতে ব্যবহৃত হয়। অন্যদিকে বহুবচনে statistics শব্দটি পরিসংখ্যানও বুঝাতে পারে আবার একাধিক পরিসংখ্যাতও বুঝাতে পারে।\nযখন কোনো অজানা পপুলেশন প্যারামিটারের মান অনুমান করতে পরিসংখ্যাত ব্যবহার করা হয়, তখন সেই পরিসংখ্যাতকে অনুমানকারী বলে। পপুলেশন প্যারামিটারের মান সরাসরি হিসেব করা সম্ভব না হলে ওই পপুলেশন থেকে নেওয়া একটি নমুনা থেকে হিসেব করা পরিসংখ্যাতের ভিত্তিতে অজানা প্যারামিটারের মান অনুমান করা হয়। নমুনা ডেটাসেট সম্পর্কে সহজে সংক্ষিপ্ত তথ্য দিতে যে পরিসংখ্যাতগুলো ব্যবহৃত হয় (যেমন: গড়, মধ্যক, প্রচুরক, ভেদাঙ্ক ইত্যাদি), তাদেরকে বর্ণনামূলক পরিসংখ্যাত বলা যেতে পারে। এছাড়াও পরিসংখ্যানে অনুকল্প পরীক্ষা করার জন্য টেস্ট পরিসংখ্যাত ব্যবহার করা হয়। একটি পরিসংখ্যাতই একাধিক কাজে ব্যবহৃত হতে পারে।\n\n\n== তথ্যসূত্র =="}