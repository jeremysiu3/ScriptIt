{"pageid": 1023457, "title": "মোহাম্মদ আকরাম", "url": "https://bn.wikipedia.org/wiki?curid=1023457", "content": "মোহাম্মদ আকরাম অয়ান (উর্দু: محمد اکرم‎‎; জন্ম: ১০ সেপ্টেম্বর, ১৯৭৪) ইসলামাবাদ এলাকায় জন্মগ্রহণকারী পাকিস্তানি কোচ ও সাবেক আন্তর্জাতিক ক্রিকেটার। পাকিস্তান ক্রিকেট দলের অন্যতম সদস্য ছিলেন তিনি। ১৯৯০-এর দশকের মাঝামাঝি সময়কাল থেকে শুরু করে ২০০০-এর দশকের সূচনালগ্ন পর্যন্ত পাকিস্তানের পক্ষে আন্তর্জাতিক ক্রিকেটে অংশগ্রহণ করেছেন।\nঘরোয়া প্রথম-শ্রেণীর পাকিস্তানি ক্রিকেটে অ্যালাইড ব্যাংক ও রাওয়ালপিন্ডি এবং ইংরেজ কাউন্টি ক্রিকেটে এসেক্স, নর্দাম্পটনশায়ার, সারে ও সাসেক্স দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম হিসেবে খেলতেন। এছাড়াও, ডানহাতে নিচেরসারিতে ব্যাটিং করতেন মোহাম্মদ আকরাম।\n\n\n== প্রথম-শ্রেণীর ক্রিকেট ==\n১৯৯২-৯৩ মৌসুম থেকে ২০০৭ সাল পর্যন্ত মোহাম্মদ আকরামের প্রথম-শ্রেণীর খেলোয়াড়ী জীবন চলমান ছিল। দীর্ঘদেহী ডানহাতি ফাস্ট-মিডিয়াম বোলার মোহাম্মদ আকরাম উইকেটে দর্শনীয় বাউন্স সহযোগে বোলিং করতেন। ওয়াসিম আকরাম ও ওয়াকার ইউনুসের ন্যায় প্রতিভাবান বোলারসহ উদীয়মান শোয়েব আখতার ও মোহাম্মদ সামি’র কারণে তাকে নিয়মিতভাবে টেস্ট দলে ঠাইঁ করে নিতে যথেষ্ট বেগ পেতে হয়। তবে, বিকল্প বোলার হিসেবে তার জুড়ি মেলা ভার ছিল। কিন্তু, তার ব্যাটিং ও ফিল্ডিং বেশ জবুথবু ছিল।\n১৯৯৫ সালে সংক্ষিপ্ত সময়ের জন্যে ইংরেজ কাউন্টি দল নর্দান্টসের পক্ষাবলম্বন করেন। ওয়েস্ট ইন্ডিজ দলের সদস্য কার্টলি অ্যামব্রোসের স্থলাভিষিক্ত হয়েছিলেন তিনি। ওয়াল্থামস্টো’র অ্যাংলো-পাকিস্তানি রমণীকে বিয়ে করেন ও ইংল্যান্ডে বসবাস করতে থাকেন। ২০০৩ ও ২০০৪ সালে এসেক্স ও সাসেক্স দলে স্থানীয় খেলোয়াড় হিসেবে অংশ নেন। পরবর্তীতে, তিন বছরের চুক্তিতে সারে দলে খেলেন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে নয়টিমাত্র টেস্ট ও তেইশটি একদিনের আন্তর্জাতিকে অংশগ্রহণ করেছেন মোহাম্মদ আকরাম। ১৫ সেপ্টেম্বর, ১৯৯৫ তারিখে ফয়সালাবাদে সফরকারী শ্রীলঙ্কা দলের বিপক্ষে টেস্ট ক্রিকেটে অভিষেক ঘটে তার। ২৭ মার্চ, ২০০১ তারিখে হ্যামিল্টনে স্বাগতিক নিউজিল্যান্ড দলের বিপক্ষে সর্বশেষ টেস্টে অংশ নেন তিনি।\n\n\n== অবসর ==\n২৪ আগস্ট, ২০১২ তারিখে পাকিস্তান ক্রিকেট বোর্ড (পিসিবি) এক বছরের চুক্তিতে মোহাম্মদ আকরামকে পাকিস্তান দলের বোলিং কোচ হিসেবে নিযুক্ত করে। এপ্রিল, ২০১৩ সালে করাচীর জাতীয় স্টেডিয়ামে ওয়াসিম আকরামের সাথে শীর্ষ ফাস্ট বোলারদের নিয়ে ১০-দিনের প্রশিক্ষণ শিবিরে অংশ নেন।\nবর্তমানে তিনি পাকিস্তান সুপার লীগের দল পেশাওয়ার জালমি’র ক্রিকেট পরিচালকের দায়িত্বে রয়েছেন।\n\n\n== তথ্যসূত্র ==\n\n\n== আরও দেখুন ==\nমোহাম্মদ ওয়াসিম\nসরফরাজ নওয়াজ\nপাকিস্তানি টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nপাকিস্তানি একদিনের আন্তর্জাতিক ক্রিকেটারদের তালিকা\n\n\n== বহিঃসংযোগ ==\nইএসপিএনক্রিকইনফোতে মোহাম্মদ আকরাম  (ইংরেজি)\nক্রিকেটআর্কাইভে মোহাম্মদ আকরাম   (সদস্যতা প্রয়োজনীয়) (ইংরেজি)\nসারে সিসিসিতে মোহাম্মদ আকরাম (ইংরেজি)"}