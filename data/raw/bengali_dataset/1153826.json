{"pageid": 1153826, "title": "কক্ষীয় ক্ষয়", "url": "https://bn.wikipedia.org/wiki?curid=1153826", "content": "নভোগতিবিজ্ঞান তথা কক্ষীয় বলবিজ্ঞানের আলোচনায় কক্ষীয় ক্ষয় (Orbital decay) বলতে দুইটি কক্ষপথে ঘূর্ণায়মান খ-বস্তুর সবচেয়ে নিকটবর্তিতার সময় সেই দুইটির মধ্যবর্তী দূরত্ব (Periapsis) বহুসংখ্যক কক্ষীয় পর্যায় ধরে ধীরে ধীরে হ্রাস পাওয়াকে বোঝায়। এই কক্ষপথে ঘূর্ণায়মান বস্তুগুলি গ্রহ ও তার উপগ্রহ, নক্ষত্র ও সেটিকে প্রদক্ষিণকারী যেকোনও বস্তু কিংবা কোনও যুগ্মনক্ষত্র ব্যবস্থার অংশ হতে পারে। কক্ষীয় গতি থেকে শক্তি স্থানান্তরকারী কোনও ঘর্ষণ-সদৃশ কার্যপদ্ধতি ছাড়া কক্ষীয় ক্ষয় হয় না। যেকোনও প্রকারের যান্ত্রিক, মহাকর্ষীয় বা তড়িৎচুম্বকীয় প্রভাবের কারণে এমন হতে পারে। নিম্ন ভূ-কক্ষপথে অবস্থানকারী খ-বস্তুগুলির জন্য সবচেয়ে তাৎপর্যপূর্ণ প্রভাব হল আবহমণ্ডলীয় পিছুটান।\nযদি ব্যবস্থা না নেওয়া হয়, তাহলে এই কক্ষীয় ক্ষয়ের ফলে শেষ বিচারে কক্ষপথটি নাকচ হয়ে যায় এবং অপেক্ষাকৃত ক্ষুদ্রতর বস্তুটি অপেক্ষাকৃত বৃহত্তর প্রধান বস্তুটির পৃষ্ঠদেশে আঘাত করে। যদি প্রধান বস্তুটির একটি আবহমণ্ডল থাকে, তাহলে ক্ষুদ্রতর বস্তুটি আবহমণ্ডলে প্রবেশের পরে প্রজ্বলিত হয়ে পুড়তে থাকে, বিস্ফোরিত হয় কিংবা ভেঙে টুকরো হয়ে যায়। যদি প্রধান বস্তুটি একটি নক্ষত্র হয়, তাহলে ক্ষুদ্র বস্তুটি নক্ষত্রের বিকিরণের কারণে পুড়ে ভস্মীভূত হয়ে যায় (যেমন ধূমকেতুর ক্ষেত্রে)। দুইটি বস্তুই যদি নক্ষত্র হয়, তাহলে নাক্ষত্রিক সংঘর্ষ ঘটে এবং এর ফলে এক চরম বিধ্বংসী ঘটনার সৃষ্টি হয়, যা থেকে গামা রশ্মি স্ফুরণ ও শনাক্তযোগ্য মহাকর্ষীয় তরঙ্গসমূহের সৃষ্টি হতে পারে।\nআবহমণ্ডলীয় পিছুটান বলের কারণে, ভূ-পৃষ্ঠ থেকে সর্বনিম্ন যে উচ্চতায় একটি খ-বস্তু কোনও প্রচালন ছাড়া একটি বৃত্তাকার কক্ষপথে ন্যূনতম একটি পূর্ণ আবর্তন সম্পন্ন করতে পারে, সেটি হল প্রায় ১৫০ কিলোমিটার। অন্যদিকে উপবৃত্তাকার কক্ষপথের জন্য অনুভূ (পৃথিবীর সবচেয়ে নিকটবর্তী অবস্থান) প্রায় ৯০ কিলোমিটার।\n\n\n== তথ্যসূত্র =="}