{"pageid": 1179563, "title": "প্যাডি কনসিডাইন", "url": "https://bn.wikipedia.org/wiki?curid=1179563", "content": "প্যাট্রিক জর্জ কনসিডাইন (ইংরেজি: Patrick George Considine; জন্ম: ৫ সেপ্টেম্বর ১৯৭৩) একজন ইংরেজ অভিনেতা, পরিচালক, চিত্রনাট্যকার ও সঙ্গীতশিল্পী। তাকে প্রায়ই চলচ্চিত্র নির্মাতা শেন মেডোসের সাথে কাজ করতে দেখা যায়। তিনি দুটি বাফটা পুরস্কার, তিনটি ইভনিং স্ট্যান্ডার্ড ব্রিটিশ চলচ্চিত্র পুরস্কার, ব্রিটিশ ইন্ডিপেন্ডেন্ট চলচ্চিত্র পুরস্কার এবং ২০০৭ সালে ভেনিস চলচ্চিত্র উৎসব থেকে শ্রেষ্ঠ স্বল্পদৈর্ঘ্য চলচ্চিত্র বিভাগে একটি রৌপ্য সিংহ অর্জন করেন।\nতার প্রথম গুরুত্বপূর্ণ চরিত্রে কাজ ছিল মেডোসের আ রুম ফর রোমিও ব্রাস (১৯৯৯)-এ মোরেল চরিত্রে অভিনয়। তার প্রথম প্রধান চরিত্রে কাজ ছিল পাভেল পাভ্লিকভ্‌স্কির লাস্ট রিসোর্ট (২০০০)-এ অ্যালফি চরিত্র, যার জন্য তিনি তেসালোনিকি চলচ্চিত্র উৎসব থেকে শ্রেষ্ঠ অভিনেতার পুরস্কার লাভ করেন। ২০০০-এর দশকের শুরু জুড়ে তিনি ইন আমেরিকা (২০০৩), মাই সামার অব লাভ (২০০৪) চলচ্চিত্রে প্রধান চরিত্রে এবং ডক্টর স্লিপ (২০০২) ও টুয়েন্টিফোর আওয়ার পার্টি পিপল (২০০২) চলচ্চিত্রে পার্শ্ব চরিত্রে অভিনয় করেন। মেডোসের প্রতিশোধধর্মী চলচ্চিত্র ডেড ম্যান্‌স শুজ (২০০৪)-এ রিচার্ড চরিত্রের জন্য তিনি শ্রেষ্ঠ ব্রিটিশ অভিনেতা বিভাগে এম্পায়ার পুরস্কার অর্জন করেন এবং শ্রেষ্ঠ অভিনেতা বিভাগে ব্রিটিশ ইন্ডিপেন্ডেন্ট চলচ্চিত্র পুরস্কারের মনোনয়ন লাভ করেন।\nটেলিভিশনে কনসিডাইন পিইউ-২৩৯ (২০০৬), মাই জিঙ্ক বেড (২০০৮), রেড রাইডিং (২০০৯), ও বিবিসির ধারাবাহিক ইনফর্মার (২০১৮)-এ প্রধান চরিত্রে এবং দ্য সাসপিশন অব মিস্টার হুইচার-এ গোয়েন্দা ইনস্পেক্টর জ্যাক হুইচার চরিত্রে নাম ভূমিকায় অভিনয় করেন। এছাড়া তিনি বিবিসির গ্যাংস্টার ধারাবাহিক পিকি ব্লাইন্ডার্স (২০১৬)-এ ছোট পুনরাবৃত্তিমূলক চরিত্রে এবং এইচবিওর ছোট ধারাবাহিক দি আউটসাইডার (২০২০)-এ অভিনয় করেন। ২০২২ সালে তিনি এইচবিওর কল্পনাধর্মী মহাকাব্যিক ধারাবাহিক হাউজ অব দ্য ড্রাগন-এ রাজা ১ম ভিসেরিস টারগেরিয়ান চরিত্রে অভিনয় করেন।\n\n\n== প্রারম্ভিক জীবন ==\nকনসিডাইন ১৯৭৩ সালের ৫ই সেপ্টেম্বর স্ট্র্যাফোর্ডশায়ারের বার্টন আপন ট্রেন্টে জন্মগ্রহণ করেন এবং এখনও সেখানেই বসবাস করছেন। তিনি এবং তার ভাই ও চার বোন বার্টনের ছোট গ্রাম উইনশিলে বেড়ে ওঠেন। তার পিতা মার্টিন জোসেফ কনসিডাইন আইরিশ ছিলেন। কনসিডাইন অ্যাবট বেনে সিনিয়র স্কুল ও বার্টন কলেজে পড়াশোনা করেন। ১৯৯০ সালে কনসিডাইন বার্টন কলেজে প্রদর্শন কলায় জাতীয় ডিপ্লোমার জন্য ভর্তি হন, সেখানেই তার শেন মিডোসের সাথে পরিচয় হয়।\n১৯৯৪ সালে কনসিডাইন আলোকচিত্র নিয়ে পড়াশোনা করতে ব্রাইটন বিশ্ববিদ্যালয়ে ভর্তি হন। সেখানে তিনি প্রামাণ্যচিত্র নির্মাতা পল রিসের অধীনে অধ্যয়ন করেন। ব্রাইটনে পড়াকালীন তিনি এক সময় সেখান থেকে বাদ পড়ার ঝুঁকিতে পড়েন, কিন্তু অবশেষে প্রথম শ্রেণিতে স্নাতক সম্পন্ন করেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে প্যাডি কনসিডাইন  (ইংরেজি)"}