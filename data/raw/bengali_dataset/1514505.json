{"pageid": 1514505, "title": "বিধু ভিনসেন্ট", "url": "https://bn.wikipedia.org/wiki?curid=1514505", "content": "বিধু ভিনসেন্ট হলেন কেরালার একজন ভারতীয় চলচ্চিত্র পরিচালক, লেখক, সাংবাদিক এবং নাট্যকর্মী। তিনি মালয়ালম ছবি ম্যানহোল দিয়ে পূর্ণদৈর্ঘ্য চলচ্চিত্র ক্ষেত্রে তাঁর অভিষেক করেন, এই ছবি তাঁকে সেই বছর সেরা পরিচালকের জন্য কেরালা রাজ্য চলচ্চিত্র পুরস্কার এনে দিয়েছিল। কেরালার ২১তম আন্তর্জাতিক চলচ্চিত্র উৎসবে, ছবিটি বিধু ভিনসেন্টের জন্য সেরা নবাগত পরিচালকের পুরস্কার সহ দুটি পুরস্কার জিতেছে।\n\n\n== জীবনী ==\nকোল্লামে জন্মগ্রহণ করে, তিরুবনন্তপুরম সরকারি মহিলা কলেজে পড়াশোনা করার পর, বিধু ভিনসেন্ট এশিয়ানেটের সাথে টেলিভিশন সাংবাদিক হিসেবে তাঁর কর্মজীবন শুরু করেন। চ্যানেলের সাথে কাজ করার সময়, তিনি তথ্যচিত্র এবং চলচ্চিত্র নির্মাণের প্রতি আকৃষ্ট হন এবং অবশেষে তিরুবনন্তপুরমের সেন্টার ফর ডেভেলপমেন্ট অফ ইমেজিং টেকনোলজিতে যোগদান করেন। কেরালায় বালি খনির ঘটনা, কাসারগড়ে এণ্ডোসালফানের সংক্রমণ এবং মহিলাদের উপর আক্রমণ সম্পর্কে তাঁর প্রতিবেদন কেরালা বিধানসভা এবং রাজ্যের সাধারণ জনগণের মধ্যে ব্যাপক আলোচনার জন্ম দিয়েছে। ২০০৩ সালে মুথাঙ্গার ঘটনাটি যখন ঘটে (পুলিশ মুথাঙ্গা গ্রামে আদিবাসীদের (উপজাতি গোষ্ঠী) উপর গুলি চালায়) তখন তিনি এশিয়ানেট নিউজের একজন প্রতিবেদক ছিলেন এবং তিনি তাঁর চাকরি ছেড়ে আন্দোলনে যোগ দেন। পরে মুথাঙ্গা আন্দোলনে অংশগ্রহণের জন্য পুলিশ তাঁকে গ্রেপ্তার করে। ২০১৪ সালে সমাজকর্মে স্নাতকোত্তর এবং শিল্পকলা (দর্শন) বিষয়ে স্নাতকোত্তর ডিগ্রি অর্জনের জন্য তিনি তাঁর কর্মজীবন থেকে বিরতি নেন। এরপরে তিনি দৈনিক সাংবাদিকতায় যোগদান করেন এবং \"ভারতের মণিপুরে সমাজ ও বিদ্রোহ\" শীর্ষক একটি দীর্ঘ প্রতিবেদন রচনা করেন।\n২০১০ সালে, বিধু ভিনসেন্ট পেনকুট্টুর প্রথম সভাপতি হন, এই সংস্থাটি অসংগঠিত ক্ষেত্রের মহিলা কর্মীদের দুর্দশার কথা তুলে ধরে। ২০১৭ সালে, তিনি মালয়ালম চলচ্চিত্র শিল্পে মহিলা শিল্পী এবং কর্মীদের বিরুদ্ধে সহিংসতার প্রতিক্রিয়া হিসাবে \"উইমেন ইন সিনেমা কালেক্টিভ\" গঠনে নেতৃত্বের ভূমিকা গ্রহণ করেন।\n\nবিধু ভিনসেন্ট ২০১৫ সালে মিডিয়াওন টিভির জন্য একটি টেলিফিল্ম তৈরি করেন, যার নাম নাদাকান্থিয়াম। গল্পটি একজন থিয়েটার অভিনেতার জীবন এবং দৈনন্দিন জীবনের খাওয়া-পরা জোগাড় করার জন্য তার সংগ্রামের উপর ভিত্তি করে তৈরি হয়েছিল। এই স্বল্পদৈর্ঘ্য চলচ্চিত্রটি কেরালা স্টেট টেলিভিশন পুরস্কারের অধীনে চারটি প্রধান পুরস্কার জিতেছিল, যার মধ্যে তিনটি হল সেরা পরিচালনা, চিত্রনাট্য এবং ২০১৫ সালের সেরা স্বল্পদৈর্ঘ্য চলচ্চিত্র।\n\nবিধু ভিনসেন্ট একটি মালয়ালম সাপ্তাহিক পত্রিকায় নাৎসিবাদের উপর একটি গ্রাফিক সিরিজে তাঁর জার্মানি ভ্রমণের উপর ভিত্তি করে একটি ভ্রমণকাহিনী প্রকাশ করেছিলেন। এটি দাইভাম অলিভিল পোয়া নালুকাল শিরোনামে চিন্ত পাবলিশার্স কর্তৃক বই আকারে প্রকাশিত হয় এবং সমালোচকদের দ্বারা প্রশংসিত হয়। ২০১৪ সালে, তিনি মিডিয়া ওয়ানের জন্য একটি তথ্যচিত্র তৈরি করেন, যার নাম বৃথিউদে জাথি (২০১৪) ( অনু. জাত এবং পরিচ্ছন্নতা)। এটি কেরালার সেই মেথরদের দুর্দশার চিত্র তুলে ধরে, যারা হাতে করে মানুষের মলমূত্র পরিষ্কার করে। সত্য ঘটনা থেকে অনুপ্রাণিত হয়ে, ছবিটি কোল্লামের একটি পাড়ায় বসবাসকারী মেথরদের জীবনের উপর ভিত্তি করে তৈরি। বিধু ভিনসেন্ট তাঁর পুরস্কারপ্রাপ্ত তথ্যচিত্রটিকে একটি পূর্ণাঙ্গ চলচ্চিত্রে রূপান্তরিত করেন, এবং ম্যানহোল চলচ্চিত্রের মাধ্যমে মূল ধারার পরিচালনায় তাঁর আত্মপ্রকাশ ঘটে। ছবিটি কেরালার ২১তম আন্তর্জাতিক চলচ্চিত্র উৎসবের \"আন্তর্জাতিক প্রতিযোগিতা\" বিভাগে প্রবেশ করে। উৎসবের ইতিহাসে বিধু ভিনসেন্ট কেরালার প্রথম মহিলা, যাঁর চলচ্চিত্র প্রদর্শিত হয়েছিল। উৎসবে, ছবিটি দুটি পুরস্কার জেতে  –  সেরা মালয়ালম চলচ্চিত্রের জন্য ইন্টারন্যাশনাল ফেডারেশন অফ ফিল্ম ক্রিটিকস পুরস্কার এবং তাঁর জন্য \"সিলভার ক্রো ফিজ্যান্ট পুরস্কার\" (সেরা নবাগত পরিচালক)। ছবিটি জন আব্রাহাম পুরস্কার (বিশেষ উল্লেখ) পেয়েছে, যেটি ফেডারেশন অফ ফিল্ম সোসাইটিজ অফ ইণ্ডিয়ার কেরালা শাখা দ্বারা প্রতিষ্ঠিত। ২০১৭ সালে, বিধু ভিনসেন্ট ৪৭তম কেরালা রাজ্য চলচ্চিত্র পুরস্কারে সেরা পরিচালকের পুরস্কার পেয়েছিলেন এবং এই বিভাগে রাজ্য পুরস্কার জয়ী প্রথম মহিলা হয়েছিলেন। তিনি তাঁর লেকা ডাইভাম অলিভিল পোয়া নালুকালের  ভ্রমণকাহিনীর জন্য ২০২০ কেরালা সাহিত্য আকাদেমি পুরস্কার পেয়েছেন।\n\n\n== চলচ্চিত্র তালিকা ==\n\n\n== আরও দেখুন ==\nমহিলা চলচ্চিত্র ও টেলিভিশন পরিচালকদের তালিকা\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বিধু ভিনসেন্ট (ইংরেজি)\nটেমপ্লেট:Kerala State Film Award for Best Director"}