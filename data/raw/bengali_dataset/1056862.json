{"pageid": 1056862, "title": "পেরম্বুর", "url": "https://bn.wikipedia.org/wiki?curid=1056862", "content": "পেরম্বুর দক্ষিণ ভারতের তামিলনাড়ু রাজ্যের চেন্নাই জেলার উত্তর দিকে অবস্থিত একটি লোকালয়।\n\n\n== নামকরণ ==\nতামিল ভাষায় পিরম্বু (பிரம்பு) অর্থ বাঁশ এবং ঊর (ஊர்) অর্থ অঞ্চল। ভারতে ব্রিটিশ শাসনের পূর্বে হুজুর গার্ডেন এরিয়ার চারধারে ছিল বাঁশ বন, বসতি স্থাপনের পর এটি পেরম্বুরে পরিণত হয়, হুজুর গার্ডেন এরিয়া বর্তমানে সিম্পসন্স প্রাইভেট লিমিটেড‌। ১৭৪২ খ্রিস্টাব্দে চেন্নাই শহরের অন্তর্ভুক্ত হয়।\n\n\n== অবস্থান ==\nপেরম্বুরের অবস্থান সমুদ্রপৃষ্ঠ থেকে ১০ মিটার উঁচুতে। এর উত্তর দিকে মাধবরম, উত্তর-পূর্ব দিকে কোদুঙ্গাইয়ুর, পূর্ব দিকে ব্যাসরপাড়ি, দক্ষিণ-পূর্ব দিকে পট্টালম ও পুলিয়ান্তোপ, দক্ষিণ দিকে পুরসাইবক্কম, দক্ষিণ পশ্চিম দিকে অয়নাবরম, পশ্চিম দিকে জওহরনগর, উত্তর-পশ্চিম দিকে তিরু ভি কল্যাণসুন্দরম নগর অবস্থিত।\n\n\n=== সড়ক ===\nগুরুত্বপূর্ণ সংযোগকারী সড়কগুলি হল পেপার মিলস রোড, পেরম্বুর হাইরোড, মাধবরম হাইরোড, প্যাটেল রোড, ভারতী রোড, সিরুভেলুর হাই রোড, বন্দর গার্ডেন স্ট্রীট এবং অন্যান্য। এছাড়াও স্কাউট আন্দোলনের অন্যতম নেতা রবার্ট ব্যাডেন পাওয়েলের নামে এখানে একটি রাস্তায় রয়েছে।\n\n\n== পরিবহন ==\n\n\n=== সড়ক পরিবহন ===\nলোকালয়টি থেকে চেন্নাই এমটিসি বাস পরিষেবার মাধ্যমে শহরের বিভিন্ন অঞ্চলে সহজেই যাওয়া যায়। এখানে ৩৪ কোটি ভারতীয় মুদ্রা ব্যয় করে স্টেশন সংযোগকারী মুরসোলি মারন উড়ালপুল নির্মাণ করার পরিকল্পনা রয়েছে।\n\n\n=== রেলওয়ে স্টেশন ===\n\nপেরম্বুর একটি গুরুত্বপূর্ণ রেলশহর, এখানে অবস্থিত ইন্টিগ্রাল কোচ ফাক্টরিতে প্রস্তুত করা হয় বন্দে ভারত এক্সপ্রেসের কোচ। এছাড়া এখানে রয়েছে চেন্নাই রেল মিউজিয়াম। পেরম্বুর রেলওয়ে স্টেশন দূরপাল্লার ট্রেন গুলিকে নিয়ন্ত্রণ করাই চেন্নাই সেন্ট্রাল রেলওয়ে স্টেশনের ভার কিছুটা লাঘব হয়। এটি রায়পুরম রেলওয়ে স্টেশনের পর ১৮৫০ এর দশকে চালু হওয়া চেন্নাই শহরের অন্যতম পুরাতন রেলওয়ে স্টেশন।\nএটি চেন্নাই এর অন্যতম পুরানো ইংরেজ বসতিগুলির একটি। এটি চেন্নাইয়ের বৃহত্তম অ্যাংলো ইন্ডিয়ানদের বাসস্থান। ইন্টিগ্রাল কোচ ফ্যাক্টরি বা আইসিএফ কারখানা তৈরি সময়কাল থেকেই ব্রিটিশরা অধিকহারে বসবাস করা শুরু করে। চেন্নাইয়ের পেরম্বুর ব্যতীত আইসিএফের আরেকটি উপশাখা রয়েছে কলকাতায়। ভারতীয় রেলের দক্ষিণ শাখার পরিষেবারত তিনটি রেলওয়ে ওয়ার্কশপের মধ্যে দুটি তথা ক্যারেজ ওয়ার্কস এবং লোকো ওয়ার্কস রয়েছে পেরম্বুরে।\nলোকালয়ে রয়েছে তিনটি রেলওয়ে স্টেশন; পেরম্বুর, পেরম্বুর ক্যারেজ ওয়ার্কস ও পেরম্বুর লোকো ওয়ার্কস রেলওয়ে স্টেশন। যাত্রী সংখ্যার নিরিখে এটি চেন্নাই সেন্ট্রাল, চেন্নাই এগমোর, তাম্বরম মাম্বলমের পর চেন্নাইয়ের পঞ্চম বৃহত্তম রেলওয়ে স্টেশন।\n\n\n== তথ্যসূত্র =="}