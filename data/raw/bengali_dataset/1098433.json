{"pageid": 1098433, "title": "কাতার কেন্দ্রীয় ব্যাংক", "url": "https://bn.wikipedia.org/wiki?curid=1098433", "content": "কাতার কেন্দ্রীয় ব্যাংক (আরবি: مصرف قطر المركزي) হচ্ছে কাতারের কেন্দ্রীয় ব্যাংক।\n\n\n== ইতিহাস ==\nকাতার কেন্দ্রীয় ব্যাংক ১৯৭৩ সালের ১৩ মে প্রতিষ্ঠা লাভ করে। এটি ১৯৯৩ সাল পর্যন্ত কাতার আর্থিক কর্তৃপক্ষ নামে পরিচিত ছিল এবং এর আগে কাতার দুবাই কারেন্সি বোর্ড নামে পরিচিত ছিল। ১৩ মে, ১৯৭৩ সালে দুবাই সংযুক্ত আরব আমিরাতে যোগদানের ফলে  এবং ব্রিটিশ মুদ্রানীতি থেকে নিজেদের বিচ্ছিন্ন করার জন্য কাতার আর্থিক কর্তৃপক্ষ কেন্দ্রীয় ব্যাংকের দায়িত্ব গ্রহণ করে। ১৯৭৩ সালে, আমিরি ডিক্রি নং ২৪ দ্বারা ব্যাংকটিকে কাতারি রিয়াল (কিউআর) মুদ্রণ ও পরিচালনার দায়িত্ব দেওয়া হয়। \nপ্রতিষ্ঠার পর থেকে কাতার কেন্দ্রীয় ব্যাংক দেশেটির একটি স্থিতিশীল মুদ্রা ব্যবস্থা অর্জনের জন্য বিশ্বের অন্যান্য বড় কেন্দ্রীয় ব্যাংকের সাথে ক্রমবর্ধমানভাবে কাজ করে আসছে। বিশেষ করে সাম্প্রতিককালে উল্লেখযোগ্যভাবে সিঙ্গাপুর আর্থিক কর্তৃপক্ষের সাথে কাজ করছে।\n\n\n== উদ্দেশ্য ==\nকাতার কেন্দ্রীয় ব্যাংক আইনের ৫ নং অনুচ্ছেদ এবং ২০১২ সালের আর্থিক প্রতিষ্ঠান নিয়ন্ত্রণ আইনের ১৩ নং অনুচ্ছেদ অনুসারে কাতারের আর্থিক নীতি পরিচালনার ও অন্যান্য খাতের জন্য কেন্দ্রীয় ব্যাংকের উদ্দেশ্যগুলি হচ্ছে:\n\nঅর্থের মূল্য সংরক্ষণ এবং আর্থিক স্থিতিশীলতা নিশ্চিত করা।\nসর্বোত্তম আন্তর্জাতিক মান এবং অনুশীলন অনুসারে কাতার রাজ্যের ভিতরে সমস্ত আর্থিক পরিষেবা, ব্যবসা, বাজার এবং অন্যান্য আর্থিক কার্যক্রমের নিয়ন্ত্রক এবং উচ্চতর তত্ত্বাবধায়ক কর্তৃপক্ষ হিসাবে কাজ করা।\nবাজার নিয়মের উপর ভিত্তি করে আর্থিক পরিষেবা, ব্যবসা, বাজার এবং অন্যান্য আর্থিক কার্যক্রম পরিচালনার জন্য একটি স্থিতিশীল, স্বচ্ছ ও প্রতিযোগিতামূলক খাত প্রতিষ্ঠা করা এবং সুশাসন নিশ্চিত করা।\nআর্থিক পরিষেবা, ব্যবসা, বাজার এবং অন্যান্য আর্থিক কার্যক্রমের জন্য একটি অগ্রগামী গ্লোবাল হাব হিসাবে কাতারে জনসাধারণের আস্থা ফিরিয়ে আনা ও ধরে রাখা।\nকাতারে অর্থনৈতিক ও ব্যাপক উন্নয়নের লক্ষ্যের সাথে সামঞ্জস্যপূর্ণ পরিষেবা, বাজার এবং আর্থিক কার্যক্রমের ধারাবাহিক উন্নয়ন নিশ্চিত করা।\nএছাড়াও, কাতার কেন্দ্রীয় ব্যাংক অন্যান্য কেন্দ্রীয় ব্যাংকের মত প্রাথমিক দায়িত্ত্বসমূহ পালন করে। ১৩ নং আইনের ৬, ৭, এবং ৮ নং অনুচ্ছদে প্রাথমিক দায়িত্বের পাশাপাশি এই ব্যাংকের নিম্নলিখিত দায়িত্বগুলি অন্তর্ভুক্ত করা হয়েছে:\n\nকাতার রিয়েলের বিনিময় হারের ভারসাম্য রক্ষা এবং অন্যান্য মুদ্রার সাথে এর বিনিময়ের ক্ষমতা।\nনগদ অর্থ ছাপানো, প্রচলন এবং নিয়ন্ত্রণ।\nকাতারের সমস্ত ব্যাংক এবং আর্থিক প্রতিষ্ঠানের ব্যাংক হিসাবে কাজ করা।\nআর্থিক এবং ব্যাংকিং স্থিতিশীলতা নিশ্চিত করা।\nঅর্থ এবং রিজার্ভ ব্যবস্থাপনা ও বিনিয়োগ করা।\nকাতার কেন্দ্রীয় ব্যাংকের তত্ত্বাবধানে সমস্ত আর্থিক প্রতিষ্ঠানে সুশাসন, স্বচ্ছতা এবং সুষ্ঠু ব্যবস্থাপনার বিষয়ে প্রবিধান, নির্দেশাবলী এবং নির্দেশিকা তৈরি করা।\n\n\n== নেতৃত্ব ==\nকাতার কেন্দ্রীয় ব্যাংকের পরিচালনা পর্ষদ সাত সদস্যের সমন্বয়ে গঠিত। বর্তমান গভর্নর এবং পরিচালনা পর্ষদের চেয়ারম্যান হলেন শেখ আবদুল্লাহ বিন সৌদ আল-থানি। ডেপুটি গভর্নর এবং পরিচালনা পর্ষদের ভাইস-চেয়ারম্যান হলেন শেখ ফাহাদ ফয়সাল আল-থানি। ড. সালেহ এম. আল-নাবিত, ড. ইব্রাহিম আল-ইব্রাহিম এবং নাসের আহমেদ আল-শাইবি বর্তমান পরিচালক বোর্ডের সদস্য। এই পর্ষদে খালাফ আহমদ আলমানাই অর্থ মন্ত্রণালয়ের প্রতিনিধি এবং সুলতান রশিদ আল-খাতের অর্থনীতি ও বাণিজ্য মন্ত্রণালয়ের প্রতিনিধি হিসেবে দায়িত্ব পালন করছেন।\n\n\n== গভর্নরদের তালিকা ==\nমজিদ মুহাম্মদ মজিদ আল-সাদ (১৯৮৩-জানুয়ারী ১৯৯০)।\nআবদুল্লাহ বিন খালিদ আল-আত্তিয়াহ (জানুয়ারি ১৯৯০-মে ২০০৬)। \nআবদুল্লাহ বিন সৌদ আল-থানি (মে ২০০৬-বর্তমান)।\n\n\n== বিতর্ক ==\nকাতার কেন্দ্রীয় ব্যাংকের একজন প্রাক্তন কর্মকর্তা, খলিফা মুহাম্মাদ তুর্কি আল-সুবাই, মার্কিন যুক্তরাষ্ট্র কর্তৃক বিশেষভাবে মনোনীত বৈশ্বিক সন্ত্রাসী হিসেবে বিবেচিত।\n২০০৮ সালে, ৯/১১ কমিশন প্রতিবেদনে মার্কিন পররাষ্ট্র দফতর আল-সুবাইকে আল-কায়েদার সিনিয়র নেতৃত্বের সাথে কাজ করার জন্য \"কাতার-ভিত্তিক সন্ত্রাসী অর্থায়নকারী এবং সহায়তাকারী\" হিসাবে বর্ণনা করেছে, যেখানে খালিদ শেখ মোহাম্মদকে \"৯/১১ হামলার প্রধান কুশীলব\" হিসাবে বর্ণনা করা হয়েছে। এই প্রতিবেদনে বলা হয়, আল-সুবাই পাকিস্তানে আল-কায়েদার সিনিয়র সদস্যদের আর্থিক সহায়তা দিয়েছিলেন এবং চরমপন্থীদের পাকিস্তানে আল-কায়েদার প্রশিক্ষণ শিবিরে পৌঁছাতে সহায়তা করেছিলেন।\n২০০৮ সালে বাহরাইনের উচ্চ ফৌজদারি আদালত সন্ত্রাসে অর্থায়নের অভিযোগে আল-সুবাইকে তার অনুপস্থিতিতে দোষী সাব্যস্ত করে। ২০০৮ সালের মার্চ মাসে আল-সুবাইকে কাতারে গ্রেপ্তার করা হয়েছিল কিন্তু ২০০৯ সালের সেপ্টেম্বরে ছয় মাস পর তাকে ছেড়ে দেওয়া হয়েছে।\n২০১৪ সালে মার্কিন ট্রেজারি ডিপার্টমেন্ট আল-সুবাইকে আল-কায়েদার দুই জন বিদেশী সন্ত্রাসী ফাইটার ফ্যাসিলিটেটরের সাথে কাজ করার জন্য অভিযুক্ত করে, যারা আল কায়েদাকে \"শত হাজার ডলার\" এবং আল নুসরা ফ্রন্টকে \"দশ হাজার ডলার\" হস্তান্তর করে।\n২০১৪ সালে টেলিগ্রাফের একটি প্রতিবেদনে বলা হয় আল-সুবাই দোহাতে স্বাধীনভাবে জীবনযাপন করছে।\n\n\n== আরও দেখুন ==\nকেন্দ্রীয় ব্যাংকের তালিকা\nকাতারি রিয়াল\nকাতারের অর্থনীতি\n\n\n== তথ্যসূত্র =="}