{"pageid": 1346025, "title": "আল শাবাব ফুটবল ক্লাব (রিয়াদ)", "url": "https://bn.wikipedia.org/wiki?curid=1346025", "content": "আল শাবাব ফুটবল ক্লাব (আরবি: نادي الشباب, ইংরেজি: Al Shabab FC; সাধারণত আল শাবাব এফসি এবং সংক্ষেপে আল শাবাব নামে পরিচিত) হচ্ছে রিয়াদ ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯৪৭ সালে তারিখে প্রতিষ্ঠিত হয়েছে। ১৫,০০০ ধারণক্ষমতাবিশিষ্ট প্রিন্স ফয়সাল বিন ফাহদ স্টেডিয়ামে আল লাইস নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন স্পেনীয় সাবেক ফুটবল খেলোয়াড় ভিসেন্তে মোরেনো এবং সভাপতির দায়িত্ব পালন করছেন খালিদ আল বালতান। বর্তমানে আর্জেন্টিনীয় মধ্যমাঠের খেলোয়াড় এভার বানেগা এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, আল শাবাব এপর্যন্ত ১৩টি শিরোপা জয়লাভ করেছে; যার মধ্যে ছয়টি সৌদি পেশাদার লিগ, তিনটি সৌদি কিংস কাপ এবং তিনটি সৌদি ক্রাউন প্রিন্স কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ১২টি শিরোপা জয়লাভ করেছে; যার মধ্যে একটি এশিয়ান কাপ উইনার্স কাপ, দুইটি আরব চ্যাম্পিয়নস লিগ এবং দুইটি আরব সুপার কাপ শিরোপা রয়েছে। হাসান মুয়াথ ফাল্লাতাহ, আহমদ ইব্রাহিম উতাইফ, ওয়ালিদ আব্দুল্লাহ, নাসির আল শামরানি এবং ক্রিস্তিয়ান গুয়াঙ্কার মতো খেলোয়াড়গণ আল শাবাবের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ২৭ বছর পর, ১৯৭৪–৭৫ মৌসুমে আল শাবাব প্রথমবারের মতো সৌদি আরবের পেশাদার ফুটবলের শীর্ষ স্তর সৌদি ক্যাটাগরাইজেশন লিগে অংশগ্রহণ করতে সক্ষম হয়েছিল। ১৯৭৪ সালের সালের ২৪শে অক্টোবর তারিখে, সৌদি ক্যাটাগরাইজেশন লিগে ক্লাব ইতিহাসে নিজেদের প্রথম ম্যাচে আল শাবাব আল নাসরের সাথে ১–১ গোলে ড্র করেছিল। ১৯৭৪–৭৫ সৌদি ক্যাটাগরাইজেশন লিগে আল শাবাব ৮টি জয় এবং ৩টি ড্রয়ে সর্বমোট ১৯ পয়েন্ট অর্জন করে পয়েন্ট তালিকায় ৩য় স্থান অর্জন করেছিল।\nআল শাবাব ২০০৫–০৬ এএফসি চ্যাম্পিয়নস লিগে অংশগ্রহণ করার মাধ্যমে প্রথমবারের মতো এএফসি চ্যাম্পিয়নস লিগে অংশগ্রহণ করেছে। ২০০৫ সালের ৯ই মার্চ তারিখে, ইরানী ক্লাব সেপাহানের বিরুদ্ধে মুখোমুখি হওয়ার মাধ্যমে আল শাবাব উক্ত প্রতিযোগিতায় অভিষেক করেছে; বাদশাহ ফাহাদ আন্তর্জাতিক স্টেডিয়ামে অনুষ্ঠিত উক্ত ম্যাচ ১–১ গোলে ড্র হয়েছিল। উক্ত মৌসুমের গ্রুপ পর্বে আল শাবাব ৬ ম্যাচে তিন জয় এবং এক ড্রয়ে ১০ পয়েন্ট অর্জন করে পয়েন্ট তালিকায় তৃতীয় স্থান অধিকার করে আসর হতে বিদায় নিয়েছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}