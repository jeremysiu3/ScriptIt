{"pageid": 1023769, "title": "মইস কিন", "url": "https://bn.wikipedia.org/wiki?curid=1023769", "content": "বায়োটি মইস কিন (, ইংরেজি: Moise Kean; জন্ম: ২৮ ফেব্রুয়ারি ২০০০; মইস কিন নামে সুপরিচিত) হলেন একজন ইতালীয় পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লিগের শীর্ষ স্তর লিগ ১-এর ক্লাব পারি সাঁ-জেরমাঁ এবং ইতালি জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় খেলোয়াড় অথবা ডান পার্শ্বীয় খেলোয়াড় হিসেবে খেলে থাকেন।\n২০০৭ সালে, মাত্র ৭ বছর বয়সে, ইতালীয় ফুটবল ক্লাব আসতির যুব পর্যায়ের হয়ে খেলার মাধ্যমে কিন ফুটবল জগতে প্রবেশ করেন এবং পরবর্তীতে তোরিনো এবং ইয়ুভেন্তুসের যুব দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৬–১৭ মৌসুমে, ইতালীয় ক্লাব ইয়ুভেন্তুসের মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেন, যেখানে তিনি ৩ মৌসুম অতিবাহিত করেছেন; ইয়ুভেন্তুসের হয়ে সকল প্রতিযোগিতায় তিনি ২১ ম্যাচে ৮টি গোল করেছেন। মাঝে ১ মৌসুমের জন্য তিনি ধারে ভেরোনায় খেলেছেন। অতঃপর ২০১৯–২০ মৌসুমে তিনি প্রায় ৩৩ মিলিয়ন ইউরোর বিনিময়ে ইংরেজ ক্লাব এভার্টনে যোগদান করেন, যেখানে তিনি ৩১ ম্যাচে ২টি গোল করেছেন। সম্প্রতি ২০২০–২১ মৌসুমে, তিনি এভার্টন হতে ধারে ফরাসি ক্লাব পারি সাঁ-জেরমাঁয় যোগদান করেছেন।\n২০১৫ সালে, কিন ইতালি অনূর্ধ্ব-১৫ দলের হয়ে ইতালির বয়সভিত্তিক পর্যায়ে অভিষেক করেছিলেন, যেখানে তিনি ৬ ম্যাচে ২টি গোল করেছিলেন। প্রায় ৩ বছর যাবত ইতালির বয়সভিত্তিক দলের হয়ে খেলার পর, ২০১৮ সালে, ইতালির হয়ে আন্তর্জাতিক পর্যায়ে অভিষেক করেছেন; ইতালির জার্সি গায়ে তিনি এপর্যন্ত ৫-এর অধিক ম্যাচে একাধিক গোল করেছেন। দলগতভাবে, কিন এপর্যন্ত ৫টি শিরোপা জয়লাভ করেছেন, যার সবগুলো তিনি পারি সাঁ-জেরমাঁর হয়ে জয়লাভ করেছেন।\n\n\n== আন্তর্জাতিক ফুটবল ==\n২০১৮ সালের ২০শে নভেম্বর তারিখে, মাত্র ১৮ বছর ৮ মাস বয়সে, কিন মার্কিন যুক্তরাষ্ট্রের বিরুদ্ধে ম্যাচে অংশগ্রহণ করার মাধ্যমে আন্তর্জাতিক ফুটবলে ইতালির হয়ে অভিষেক করেছেন। উক্ত ম্যাচের ৬৩তম মিনিটে আক্রমণভাগের খেলোয়াড় দোমিনিক বেরার্দির বদলি খেলোয়াড় হিসেবে মাঠে প্রবেশ করেন; ম্যাচে তিনি একজন কেন্দ্রীয় আক্রমণভাগের খেলোয়াড় হিসেবে খেলেছেন। ম্যাচটি ইতালি ১–০ গোলের ব্যবধানে জয়লাভ করেছিল। জাতীয় দলের হয়ে অভিষেকের ৪ মাস পর, ইতালির জার্সি গায়ে প্রথম গোলটি করেন; ২০১৯ সালের ২৩শে মার্চ তারিখে, ফিনল্যান্ডের বিরুদ্ধে ম্যাচের দ্বিতীয় গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেন।\n\n\n== তথ্যসূত্র ==\n\n\n== বহিঃসংযোগ ==\nএভার্টন ফুটবল ক্লাবের ওয়েবসাইটে মইস কিন (ইংরেজি)\nমইস কিন – এফআইজিসি প্রোফাইল – ইতালি অনূর্ধ্ব-২১ (ইতালীয়)\nমইস কিন – এফআইজিসি প্রোফাইল – ইতালি (ইতালীয়)"}