{"pageid": 1532, "title": "ক্লড শ্যানন", "url": "https://bn.wikipedia.org/wiki?curid=1532", "content": "ক্লড শ্যানন (এপ্রিল ৩০, ১৯১৬ - ফেব্রুয়ারি ২৪, ২০০১) একজন মার্কিন গণিতবিদ, তড়িৎ ও কম্পিউটার প্রকৌশলী ও বিজ্ঞানী। তিনি তথ্যতত্ত্ব বা Information theory এবং ডিজিটাল বর্তনী বিষয়ে গবেষণার সূচনা করেন এবং তিনি \"তথ্য তত্ত্বের জনক\" হিসেবে পরিচিত। \n\n\n== প্রাথমিক জীবন ==\n\nশ্যাননের জন্ম মিশিগানের পেটস্কি শহরে। জীবনের প্রথম ১৬ বছর কাটিয়েছেন মিশিগানের গেলর্ড শহরে। তিনি সেখানকার গেলর্ড হাই স্কুল হতে ১৯৩২ খ্রীস্টাব্দে পাস করেন। কিশোর বয়সে তিনি ওয়েস্টার্ন ইউনিয়ন এর বার্তাবাহক হিসাবে কাজ করেছেন। তিনি টমাস আলভা এডিসন এর দূর সম্পর্কের আত্মীয়।\n\n\n== বুলিয়ান তত্ত্ব ==\n১৯৩২ খ্রীস্টাব্দে শ্যানন মিশিগান বিশ্ববিদ্যালয় এ প্রবেশ করেন। সেখানে তিনি জর্জ বূল এর তত্ত্ব সম্পর্কে জানতে পারেন। ১৯৩৬ খ্রীস্টাব্দে তিনি তড়িৎ প্রকৌশল ও গণিত - এই দুই বিষয়ে স্নাতক ডিগ্রী অর্জন করেন। এর পর তিনি ম্যাসাচুসেট্‌স ইন্সটিটিউট অফ টেকনোলজি (এমআইটি) তে গ্রাজুয়েট শিক্ষা শুরু করেন। সেখানে তিনি ভ্যানেভার বুশ এর ডিফারেন্সিয়াল এ্যানালাইজার (যা এক প্রকারের এনালগ কম্পিউটার) এর উপর কাজ করেন। এই গবেষণা করার সময় শ্যানন উপলব্ধি করেন যে, বূলের তত্ত্ব কম্পিউটার বিজ্ঞানে খুব কার্যকর ভাবে ব্যবহার করা যাবে। তার মাস্টার্স গবেষণার থিসিস এর উপর একটি গবেষণাপত্র, A Symbolic Analysis of Relay and Switching Circuits, ১৯৩৮ খ্রীস্টাব্দে ট্রান্সাকশন্স অফ আমেরিকান ইন্সটিটিউট অফ ইলেক্ট্রিকাল ইঞ্জিনিয়ারস নামক জার্নালে প্রকাশিত হয়। এই পত্রটির জন্য শ্যানন আমেরিকান ইঞ্জিনিয়ার্স ইন্সটিটিউটের আলফ্রেড নোবেল পুরস্কার লাভ করেন। হার্ভার্ড বিশ্ববিদ্যালয়ের গবেষক হাওয়ার্ড গার্ডনার শ্যাননের এই থিসিসকে বিংশ শতাব্দীর সবচেয়ে গুরুত্বপূর্ণ মাস্টার্স থিসিস বলে অভিহিত করেছেন।\n\n\n== তথ্যসূত্র =="}