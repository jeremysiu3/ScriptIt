{"pageid": 1527152, "title": "ওয়েলসে ইসলাম", "url": "https://bn.wikipedia.org/wiki?curid=1527152", "content": "ওয়েলসে ইসলাম একটি সংখ্যালঘু ধর্ম।  ওয়েলসে  ২.১% মানুষ ইসলাম ধর্ম অনুসরণ করে। খ্রিস্টধর্মের পর ইসলাম ওয়েলসের দ্বিতীয় বৃহত্তম ধর্ম।\nওয়েলসে ব্রিটিশ দ্বীপপুঞ্জের প্রাচীনতম মুসলিম সম্প্রদায়ের বসবাস রয়েছে। ১৯শ শতকের শুরুর দিকে দক্ষিণ ওয়েলসের শিল্পবন্দরে মুসলিম নাবিকরা বসতি গড়ে তোলে।\n\n\n== ইতিহাস ==\n\n\n=== প্রাথমিক ইতিহাস ===\nওয়েলস এবং মুসলিম বিশ্বের মধ্যে যোগাযোগের প্রমাণ দ্বাদশ শতাব্দীর শুরু থেকে পাওয়া যায়। ওয়েলসে মুসলিম জনগোষ্ঠী কমপক্ষে ১৮০০-এর দশকের মাঝামাঝি থেকে বাস করা শুরু করে। তখন মুসলিম শ্রমিক, বিশেষ করে সোমালি ও ইয়েমেনি নাবিকরা নতুন ওয়েলশ বন্দরে বসতি স্থাপন করে। তারা বেশিরভাগই কার্ডিফের বুটটাউন এলাকায় থাকত। \nওয়েলসের প্রথম  মসজিদ, পিল স্ট্রিট মসজিদটি ১৯৪৭ সালে কার্ডিফে তৈরি করা হয়েছিল। মসজিদটি প্রথমে গম্বুজ ও মিনারসহ তৈরি করা হয়েছিল। কিন্তু ১৯৮৮ সালে এটি একটি ইটের ভবন হিসেবে পুনর্নির্মাণ করা হয়। \n\n\n=== একবিংশ শতাব্দীতে ===\n\n২০০১ সালের শেষ দিকে নিউ মুসলিম নেটওয়ার্ক ওয়েলস প্রতিষ্ঠিত হয়। প্রতিষ্ঠানটির উদ্দেশ্য ছিল ইসলামে ধর্মান্তরিত ব্যক্তিদের এবং তাদের অমুসলিম পরিবারকে সহায়তা ও পরামর্শ প্রদান করা। এই দলটি মসজিদ এবং অন্যান্য ইসলামী সংগঠনগুলিকে দাওয়াহ কাজ এবং সম্প্রদায়ের সম্পর্কের বিষয়ে পরামর্শও প্রদান করে।\n২০০৩ সালে, মুসলিম কাউন্সিল অফ ওয়েলস প্রতিষ্ঠিত হয়। সারা ওয়েলসে প্রতিষ্ঠানটির সহযোগী সংগঠন রয়েছে। এটি দেশজুড়ে মুসলিম সম্প্রদায়ের প্রতিনিধিত্ব করে।\n২০০৬ সালে, কার্ডিফে ১০০ জনেরও বেশি সদস্য নিয়ে মুসলিমদের জন্য প্রথম স্কাউট গ্রুপ চালু করা হয়েছিল।\n২০০৭ সালে, যুক্তরাজ্যের প্রথম বিশ্ববিদ্যালয় হিসেবে সোয়ানসি বিশ্ববিদ্যালয় এফওএসআইএস (ফেডারেশন অফ স্টুডেন্টস ইসলামিক সোসাইটিজ, ইউকে অ্যান্ড আয়ার) থেকে ক্যাম্পাসে সেরা মসজিদ সুবিধার জন্য পুরস্কার লাভ করে।\n২০০৮ সালে, কারমার্থেনে একটি ইসলামী কেন্দ্র নির্মাণের পরিকল্পনা ঘোষণা করা হয়।  কারমারথেনশায়ারের ল্যানিবাইডারে মুসলিম ধর্মগুরুদের প্রশিক্ষণের জন্য একটি কলেজ প্রতিষ্ঠিত হয়েছে। \n২০১০-এর দশকে, আহমদিয়া মুসলিম সম্প্রদায় ওয়েলসে প্রথম আহমদিয়া মসজিদ নির্মাণের পরিকল্পনা ঘোষণা করে।\n\n\n== জনসংখ্যা ==\n২০২১ সালের যুক্তরাজ্যের আদমশুমারি অনুযায়ী, ওয়েলসে প্রায় ৬৪,০০০ মুসলিম আছে। ২০১১ সালে এই সংখ্যা ছিল ৪৬,০০০। এর মানে, মুসলিম জনসংখ্যা প্রায় ৫০% বেড়েছে। ওয়েলসের মুসলিমদের মধ্যে ৩৩,৬৫০ জন কার্ডিফে থাকে। এটি মোট মুসলিম জনসংখ্যার অর্ধেকেরও বেশি। \nনিউপোর্ট (১১,২৮০) এবং সোয়ানসি (৭,৬৯৪) যথাক্রমে ওয়েলসে মুসলিম জনসংখ্যার দিক থেকে দ্বিতীয় ও তৃতীয় বৃহত্তম শহর। এই তিনটি শহরে ওয়েলসের ৮০% এর বেশি মুসলিম বাস করে। এই শহরগুলির বাইরে, রেক্সহ্যামে সবচেয়ে বেশি মুসলিম জনসংখ্যা (১,৫৪০) বাস করে। তবে ওয়েলসের বেশিরভাগ এলাকায় মুসলিম জনগোষ্ঠী ছোট হলেও ক্রমশ বাড়ছে। ২০২১ সালের আদমশুমারিতে শুধুমাত্র কেরেডিজিয়ন এবং গুইনেথে মুসলিম জনসংখ্যার সামান্য হ্রাস দেখা গেছে।\nওয়েলসে মোট ৫৭টি মসজিদ আছে। বেশিরভাগ মসজিদ কার্ডিফে অবস্থিত। নিউপোর্টে ৭টি এবং সোয়ানসিতে ৪টি মসজিদ রয়েছে। এছাড়া অ্যাবেরিস্টউইথ, ব্যাঙ্গর, ব্যারি, হ্যাভারফোর্ডওয়েস্ট, ল্যাম্পেটার, নিথ, পোর্ট ট্যালবট ও রেক্সহ্যামের মতো বড় শহরগুলোতেও মসজিদ আছে।\n\n\n== তথ্যসূত্র ==\n\n\n== গ্রন্থপঞ্জি ==\nGilliat-Ray, S. and Mellor, J. (২০১০) ‘Bilad al-Welsh (Land of the Welsh): Muslims in Cardiff, South Wales – past, present, and future’, The Muslim World, 100 (4): 452–475\nGilliat-Ray, S (২০১০) ‘The First Registered Mosque in the UK, Cardiff, 1860’: the evolution of a myth. Contemporary Islam, 4 (2): 179–193\nMellor, J. and Gilliat-Ray, S. (প্রকাশের অপেক্ষায়) ‘The early history of migration and settlement of Yemenis in Cardiff, 1939 to 1970: Religion and ethnicity as social capital’, Ethnic and Racial Studies.\n\n\n== বহিঃসংযোগ ==\n\nইসলাম ওয়েলস - ওয়েলসের প্রিমিয়াম মুসলিম সম্প্রদায় পোর্টাল\nসোয়ানসি মসজিদ ও ইসলামি সম্প্রদায় কেন্দ্র\nসোয়ানসির নতুন মসজিদ প্রকল্প\nনিউ মুসলিম নেটওয়ার্ক ওয়েলস\nপশ্চিম ওয়েলস ইসলামি সাংস্কৃতিক সমিতি\nওয়েলসের মুসলিম কাউন্সিল\nপ্লাইডের জন্য মুসলিম\nউত্তর ওয়েলস ইসলামি সমিতি  ওয়েব্যাক মেশিনে আর্কাইভকৃত ২০১৩-০৪-২৬ তারিখে"}