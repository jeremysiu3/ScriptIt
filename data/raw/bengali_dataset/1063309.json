{"pageid": 1063309, "title": "আদি প্রত্যুৎপাদক পাপ", "url": "https://bn.wikipedia.org/wiki?curid=1063309", "content": "আদি প্রত্যুৎপাদক পাপ (ইংরেজি: Original antigenic sin) বলতে দেহের অনাক্রম্যতন্ত্রের একটি প্রবণতাকে বোঝায় যার দরুন যখন দেহ কোনও বহিরাগত রোগ সংক্রামক জীবাণুর (ব্যাকটেরিয়া বা ভাইরাস) একটি ঈষৎ পরিবর্তিত সংস্করণ দ্বারা আক্রান্ত হয়, তখন অনাক্রম্যতন্ত্রটি সেই জীবাণুর পূর্বতন সংস্করণের ভিত্তিতে সৃষ্ট অনাক্রম্য স্মৃতি ব্যবহার করতে পছন্দ করে। এটি প্রত্যুৎপাদক অন্তর্মুদ্রণ (antigenic imprinting) বা হসকিন্স ক্রিয়া (Hoskins effect) নামেও পরিচিত।\nএই ঘটনার ফলে অনাক্রম্যতন্ত্রটি প্রতিটি প্রত্যুৎপাদকের জন্য তার প্রথম প্রত্যুত্তরের মধ্যে \"আটকা\" পড়ে যায় এবং তৎপরবর্তী সংক্রমণগুলির জন্য অধিকতর কার্যকর প্রত্যুত্তর প্রদানে অসমর্থ হয়। কোনও রোগ সংক্রামক জীবাণুর প্রথম প্রকারণটির সংক্রমণের সময় যে প্রতিরক্ষিকা বা টি-কোষগুলি সৃষ্ট হয়, সেগুলি এই আদি প্রত্যুৎপাদক পাপের শিকার হয়। এ ঘটনাটিকে \"অস্ত্রভাণ্ডার জমে যাওয়া\" (Repertoire freeze) নামেও ডাকা হয়।\nআদি প্রত্যুৎপাদক পাপের ঘটনাটি ইনফ্লুয়েঞ্জা ভাইরাস, ডেঙ্গু জ্বর ও এইচআইভি-সহ আরও বেশ কিছু ভাইরাসের সংক্রমণের আলোচনায় ব্যবহার করা হয়েছে।\n\nটমাস ফ্রান্সিস জুনিয়র ১৯৬০ সালে তাঁর অন দ্য ডকট্রিন অভ অরিজিনাল অ্যান্টিজেনিক সিন (\"On the Doctrine of Original Antigenic Sin\", \"আদি প্রত্যুৎপাদক পাপ মতবাদ প্রসঙ্গে\") শীর্ষক গবেষণাপত্রে প্রথম এই ঘটনাটি বর্ণনা করেন। খ্রিস্টীয় ধর্মতত্ত্বে বর্ণিত আদমের আদি পাপের ধারণাটির সাথে সাদৃশ্য রেখে এই নামটি দেওয়া হয়।\n\n\"শৈশবের প্রতিরক্ষিকাগুলি প্রধানত কোনও ব্যক্তির জীবনের প্রথম \"এ\"-প্রকারের ইনফ্লুয়েঞ্জা সৃষ্টিকারী প্রকট প্রত্যুৎপাদকটির প্রত্যুত্তরে সৃষ্টি হয় [...] এই আদি ভাইরাস সংক্রমণের ফলে যে অন্তর্মুদ্রাটি প্রতিষ্ঠিত হয়, সেটিই পরবর্তীকালে প্রতিরক্ষিকার প্রত্যুত্তর নিয়ন্ত্রণ করে। এই ব্যাপারটিকেই আমরা আদি প্রত্যুৎপাদক পাপের মতবাদ নাম দিয়েছি।\"\n\n\n== তথ্যসূত্র =="}