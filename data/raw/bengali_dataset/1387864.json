{"pageid": 1387864, "title": "বলী (চলচ্চিত্র)", "url": "https://bn.wikipedia.org/wiki?curid=1387864", "content": "বলী (ইংরেজি শিরোনাম: The Wrestler) হলো ২০২৫ সালের একটি বাংলা ভাষার বাংলাদেশী থ্রিলারধর্মী নাট্য চলচ্চিত্র। অ্যাপলবক্স ফিল্মসের ব্যানারে প্রযোজনা করেছেন পিপলু খান এবং সহ-প্রযোজক হিসেবে আছেন সাইফুল আজিম ও গাউসুল আলম শাওন এবং পরিচালনা করেছেন ইকবাল হোসাইন চৌধুরী। ২০২০-২১ অর্থবছরে এটি বাংলাদেশ সরকারের অনুদান লাভ করে। এতে প্রধান চরিত্রে অভিনয় করেছেন নাসির উদ্দিন খান। এছাড়া পার্শ্ব চরিত্রে রয়েছেন একেএম ইতমাম, এঞ্জেল নূর ও প্রিয়ম অর্চি। এতে চট্টগ্রামের বলীখেলার ঐতিহ্য ও উপকূলীয় মিথ উঠে এসেছে।\n২০২২ সালে চট্টগ্রামের বাঁশখালীর প্রত্যন্ত অঞ্চলে সিনেমাটির শুটিং শুরু হয় । ২০২৪ সালের সেপ্টেম্বরে সেন্সর সার্টিফিকেশন সনদ পায় এবং ২০২৫ সালের ৭ ফেব্রুয়ারি বাংলাদেশের প্রেক্ষাগৃহে মুক্তি পায়।\n২০২৩ সালের ৭ই অক্টোবর বুসান আন্তর্জাতিক চলচ্চিত্র উৎসবে চলচ্চিত্রটির উদ্বোধনী প্রদর্শনী অনুষ্ঠিত হয় এবং উৎসবের সমাপনী দিনে নিউ কারেন্টস বিভাগে পুরস্কার অর্জন করে। ৯৭তম অস্কারে বাংলাদেশ থেকে পাঠানোর জন্য নির্বাচিত করা হয়।\n\n\n== অভিনয়শিল্পী ==\nখ্যাপাটে জেলে মজু চরিত্রে নাসির উদ্দিন খান\nএকেএম ইতমাম\nএঞ্জেল নূর\nপ্রিয়ম অর্চি\n\n\n== নির্মাণ ==\n২০১৪ সালে বলী চলচ্চিত্রের চিত্রনাট্যের প্রথম খসড়া লেখা হয়। পরিচালক ৪০ মিনিট দৈর্ঘ্যের স্বল্পদৈর্ঘ্য চলচ্চিত্র নির্মাণের পরিকল্পনা করেন। কিন্তু শুটিংয়ের পূর্বে মূল অভিনেতা সরে যাওয়ায় তখন এটি নির্মাণ করা হয়নি। পরবর্তীকালে ২০২১ সালে এটি বাংলাদেশ সরকারের অনুদান পায় এবং পিপলু আর. খানের প্রযোজনা প্রতিষ্ঠান অ্যাপলবক্স ফিল্মস এর সাথে যুক্ত হয়। লম্বা সময় নিয়ে অভিনয়শিল্পীদের অডিশন নেওয়া হয়। এই চলচ্চিত্রে চট্টগ্রাম ও ঢাকার মঞ্চের একদল নবীন অভিনয়শিল্পী কাজ করেছেন। অভিনয়শিল্পীদের বলীখেলা শেখানোর জন্য কুতুবদিয়া থেকে দুজন বলী খুঁজে আনা হয়। ২০২২ সালের এপ্রিল ও মে মাসে চট্টগ্রামের উপকূলীয় এলাকায় চলচ্চিত্রটির চিত্রগ্রহণ করা হয়। শুটিং সমাপ্ত হলে নির্মাণোত্তর কাজ হয় কানাডায়।\n\n\n== মুক্তি ==\n২০২৫ সালের ৭ ফেব্রুয়ারি বাংলাদেশের ৮টি প্রেক্ষাগৃহে মুক্তি পায়। \n\n\n=== প্রদর্শনী ===\n২০২৩ সালের ৭ অক্টোবর বুসান আন্তর্জাতিক চলচ্চিত্র উৎসবে প্রদর্শিত হয়। ২০২৫ সালের ফেব্রুয়ারিতে ঢাকা বিশ্ববিদ্যালয় চলচ্চিত্র সংসদের উদ্যোগে শুরু হওয়া ‘আমার ভাষার চলচ্চিত্র’ উৎসবে প্রদর্শিত হয়। এছাড়া সাংহাই আন্তর্জাতিক চলচ্চিত্র উৎসব এবং ২৩তম ঢাকা আন্তর্জাতিক চলচ্চিত্র উৎসবে প্রদর্শিত হয়।\n\n\n== পুরস্কার ==\nবুসান আন্তর্জাতিক চলচ্চিত্র উৎসব\nনিউ কারেন্টস - বলী\n\n\n== আরও দেখুন ==\nজব্বারের বলীখেলা\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বলী   (ইংরেজি)\nবাংলা মুভি ডেটাবেজে বলী"}