{"pageid": 1013191, "title": "বেলকুচি ইউনিয়ন", "url": "https://bn.wikipedia.org/wiki?curid=1013191", "content": "বেলকুচি ইউনিয়ন বাংলাদেশের সিরাজগঞ্জ জেলার অন্তর্গত বেলকুচি উপজেলার একটি ইউনিয়ন। যমুনা তীরবর্তী ৬৫৫৪ একর আয়তনের কৃষি প্রধান এই জনপদে প্রায় সাড়ে আঠাশ হাজার লোকের বাস, যাদের অধিকাংশই বাঙালি মুসলমান।\n\n\n== ভূগোল ==\nযমুনা নদীতে জেগে ওঠা এক চরে বেলকুচি ইউনিয়নের অবস্থান। ইউনিয়নটির উত্তরে রাজাপুর ইউনিয়ন, দক্ষিণে বড়ধুল ইউনিয়ন এবং পশ্চিমে বেলকুচি পৌরসভার অবস্থান। আর পূর্ব দিক দিয়ে বয়ে গিয়েছে যমুনা নদী। নদী তীরবর্তী হওয়ায় এ ইউনিয়ন প্রায়ই বন্যা ও নদীভাঙনের শিকার হয়।\nইউনিয়নটিতে মোট ৬টি মৌজা রয়েছে; গ্রাম আছে ১২টি। গ্রামগুলো হল:\n\nমুলকান্দি\nবারপাখিয়া\nহাটবয়রা\nদশখাদা\nছোটবেড়াখারুয়া\nবেলকুচি পূর্ব\nবেলকুচি পশ্চিম\nদেলুয়া উত্তর\nদ্বাড়িয়াপুর\nদেলুয়া মধ্য\nরানীপুরা\nমন্তলা\n\n\n== প্রশাসন ==\nবেলকুচি ইউনিয়ন পরিষদ বেলকুচি উপজেলার ১নং ইউনিয়ন পরিষদ। ইউনিয়নের ৯টি ওয়ার্ড থেকে নির্বাচিত ৯ জন সাধারণ সদস্য, প্রতি তিনটি ওয়ার্ড হতে একজন করে মোট ৩ জন সংরক্ষিত (মহিলা) সদস্য এবং একজন চেয়ারম্যানকে নিয়ে পরিষদটি গঠিত হয়। এছাড়াও পরিষদের কার্যক্রমে সহায়তা করার জন্য রয়েছেন একজন সচিব। বর্তমানে ইউনিয়ন পরিষদটির চেয়ারম্যানের দায়িত্ব পালন করছেন মীর্জা মোঃ সোলায়মান হোসেন এবং সচিব হিসেবে দায়িত্ব পালন করছেন ফয়সাল আহমেদ।\nবেলকুচি ইউনিয়ন জাতীয় সংসদের সিরাজগঞ্জ-৫ আসনের আওতাধীন। আব্দুল মমিন মন্ডল ২০১৯ সাল থেকে এ আসনের সংসদ সদস্য হিসেবে দায়িত্ব পালন করছেন।\n\n\n=== প্রাক্তন চেয়ারম্যানবৃন্দ ===\nইতঃপূর্বে বেলকুচি সদর ইউনিয়নে চেয়ারম্যান হিসেবে দায়িত্ব পালন করছেন:\n\nরায়হান উদ্দিন\nআব্দুল মজিদ সরকার\nমীর আব্দুল জলিল\nনুর নবী আক্তার লাভু\nমোঃ আব্দুল মজিদ প্রামানিক\nমোঃ আফজাল হোসেন মিয়া\nগাজী মোঃ নুরুল ইসলাম প্রামানিক\n\n\n== জনসংখ্যা ==\n\n২০১১ সালের আদমশুমারী অনুযায়ী বেলকুচি সদর ইউনিয়নে মোট ২৮,৪৫৭ জন মানুষ বসবাস করে। এর মধ্যে সর্বাধিক ৪০০০ জন দেলুয়া উত্তর গ্রামে এবং সর্বনিম্ন ১১০০ জন বারপাখিয়া গ্রামে বসবাস করে।\n১৯৯১ সালে তৎকালীন বেলকুচি ইউনিয়নের জনসংখ্যা ছিল ৩৫,৫৪৩ জন। ২০০১ সালে তা বেড়ে দাঁড়ায় ৩৬,২৬১ জনে, যার মধ্যে ১৯,২৬৫ জন ছিল পুরুষ এবং ১৬,৯৯৬ জন নারী। ২০০৪ সালে ইউনিয়নটির একাংশ নিয়ে বেলকুচি পৌরসভা গঠিত হলে ইউনিয়নটির আয়তন ও জনসংখ্যা হ্রাস পায়।\n\n\n=== ধর্ম ===\nইউনিয়নটির অধিকাংশ মানুষ ইসলাম ধর্মের অনুসারী। এখানে ১৮টি ঈদগাহ, ১০টি কবরস্থান এবং ৮ থেকে ১০টি মাদ্রাসা আছে।\n\n\n== শিক্ষা ==\nবেলকুচি ইউনিয়ন শিক্ষার হার ক্রমবর্ধমান। এ ইউনিয়নের সাক্ষরতার হার ১৯৯১ সালে ৩৭.৭% এবং ২০০১ সালে ৪৬.৫৬% থাকলেও ২০১১ সালে তা বেড়ে দাঁড়িয়েছে ৬০ শতাংশে। এখানে মোট ৩টি সরকারি ও ৩টি বেসরকারি প্রাথমিক বিদ্যালয়, ১টি মাধ্যমিক বিদ্যালয় এবং কয়েকটি মাদ্রাসা আছে। ইউনিয়নের উল্লেখযোগ্য শিক্ষাপ্রতিষ্ঠানগুলো হল:\n\nবেলকুচি নিম্ন মাধ্যমিক বিদ্যালয়\nডি. এস. এ. উচ্চ বিদ্যালয়\n\n\n== আরও দেখুন ==\nরাজাপুর ইউনিয়ন, বেলকুচি\nভাঙ্গাবাড়ী ইউনিয়ন\nদৌলতপুর ইউনিয়ন, বেলকুচি\n\n\n== তথ্যসূত্র ==\n\n\n== বহিঃসংযোগ ==\nজাতীয় তথ্য বাতায়নে বেলকুচি ইউনিয়ন"}