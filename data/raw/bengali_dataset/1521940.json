{"pageid": 1521940, "title": "মিনি বাসুদেবন", "url": "https://bn.wikipedia.org/wiki?curid=1521940", "content": "মিনি বাসুদেবন (জন্ম আনু. ১৯৬৫) কোয়েম্বাটুরে অবস্থিত একজন ভারতীয় প্রাণী অধিকার কর্মী। তিনি ২০১৯ সালে নারী শক্তি পুরস্কারে ভূষিত হন।\n\n\n== জীবন ==\nমিনি বাসুদেবনের জন্ম ১৯৬৫ সাল নাগাদ। তিনি বড় হয়েছেন বাড়িতে কোন পোষ্য প্রাণী ছাড়াই, কিন্তু এগারো বছর বয়সে একটি মুরগি জবাই হতে দেখে এবং তিনি সিদ্ধান্ত নেন নিরামিষভোজী হবার। তিনি ইঞ্জিনিয়ারিং কলেজ থেকে স্নাতক ডিগ্রি অর্জন করেছেন। তিনি একজন প্রকৌশলী। তিনি এবং তাঁর স্বামী তেরো বছর ধরে আমেরিকায় কাজ করেছেন।\nমিনি বাসুদেবন কাজাকুটমের ১৯৮২ ব্যাচের সৈনিক স্কুলের প্রাক্তন পড়ুয়া।\n২০০৪ সালে মিনি বাসুদেবন এবং তাঁর স্বামী মধু গণেশ, আমেরিকা থেকে কোয়েম্বাটুরে ফিরে আসেন বসবাসের জন্য। শহরের মধ্যে আহত ও অসুস্থ রাস্তার কুকুরদের ঘুরে বেড়ানো দেখে মিনি ভীত হয়ে পড়েন। তাঁর কাছে আগে কিছু পশুপাখি ছিল এবং তিনি সিদ্ধান্ত নেন যে এদের জন্য কিছু করা করা উচিত। তিনি আহত এবং গর্ভবতী প্রাণীদের সাহায্য করার জন্য পশুচিকিৎসকদের অর্থ প্রদান করতেন, কিন্তু কিছু পশুচিকিৎসক রাস্তার কুকুরদের চিকিৎসা করতেন না। এমনকি যখন তাদের চিকিৎসা করা হতো, পরে সুস্থ হওয়ার জন্য তাদের কোথাও যাবার ছিল না। এর প্রতিক্রিয়ায়, তিনি এবং তাঁর স্বামী ২০০৬ সালে হিউম্যান অ্যানিমেল সোসাইটি শুরু করেন। তিনি মানেকা গান্ধীর সাথে রাস্তার কুকুরদের প্রতি কি করা যায় সে বিষয়ে যোগাযোগ করেছিলেন। কিন্তু তিনি প্রবাসী বলে মানেকা গান্ধী প্রথমে তাঁকে বিশেষ গুরুত্ব দেননি। পরে মানেকা গান্ধী বুঝতে পারেন যে মিনি বাসুদেবন কোয়েম্বাটুরে বসবাস করছেন, তখন তিনি তাঁকেই কিছু সমাধান করার পরামর্শ দেন।\nমিনি বাসুদেবন কোয়েম্বাটুরে রাস্তার কুকুরদের নির্বীজকরণ করার কাজে জড়িত হয়েছিলেন। ২০১৯ সালে তাঁর নিজস্ব তিনটি কুকুর ছিল এবং তাঁদের সংস্থা হিউম্যান অ্যানিমেল সোসাইটি সতেরো জনকে নিয়োগ করেছিল।\n২০১৯ সালে নারী ও শিশু উন্নয়ন মন্ত্রক তাঁকে নারী শক্তি পুরস্কার প্রদানের জন্য নির্বাচিত করে, এটি ভারতের মহিলাদের জন্য সর্বোচ্চ বেসামরিক পুরস্কার।\n\n\n== তথ্যসূত্র =="}