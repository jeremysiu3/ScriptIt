{"pageid": 1190783, "title": "এ এস এম আলী কবীর", "url": "https://bn.wikipedia.org/wiki?curid=1190783", "content": "এ এস এম আলী কবীর (১৯৫২ - ২০২২) বাংলাদেশ সিভিল সার্ভিসের একজন সাবেক কর্মকর্তা। তিনি সংস্থাপন মন্ত্রণালয় এবং যোগাযোগ মন্ত্রণালয়ের সচিব ছিলেন। তিনি বাংলাদেশ অ্যাথলেটিক্স ফেডারেশনের সভাপতি এবং জাতীয় নদী রক্ষা কমিশনের চেয়ারম্যান হিসেবে দায়িত্ব পালন করেন।\n\n\n== প্রাথমিক জীবন ==\nআলী কবীর ১৯৫২ সালে ময়মনসিংহ জেলার হালুয়াঘাটে জন্মগ্রহণ করেন। সেখানে তার বাবার কর্মস্থল ছিল। তার নিজ জেলা বরিশাল। তিনি ঢাকা বিশ্ববিদ্যালয় থেকে ইংরেজি সাহিত্যে স্নাতক ও স্নাতকোত্তর ডিগ্রি লাভ করেন।\n\n\n== কর্মজীবন ==\nএ এস এম আলী কবীর একজন বীর মুক্তিযোদ্ধা। তিনি বিসিএস ১৯৭৯ ব্যাচের কর্মকর্তা ছিলেন। তিনি প্রশাসনের বিভিন্ন স্তরে কাজ করেছেন। কর্মজীবনে তিনি বাংলাদেশ অভ্যন্তরীণ নৌ-পরিবহন করপোরেশনের (বিআইডব্লিউটিসি) চেয়ারম্যান, জনপ্রশাসন মন্ত্রণালয় এবং সড়ক পরিবহন ও সেতু মন্ত্রণালয়ের সচিবসহ বিভিন্ন দায়িত্ব পালন করেছেন। ২০১১ সালে তিনি সরকারি চাকরি থেকে অবসর লাভ করেন। অবসর গ্রহণের পর এক দশকের বেশি সময় ধরে তিনি বাংলাদেশ অ্যাথলেটিক্স ফেডারেশনের সভাপতির দায়িত্ব পালন করেন। ক্রীড়াঙ্গনে অবদানের জন্য তিনি ২০১০ সালের (২০১৬ সালে প্রদত্ত) জাতীয় ক্রীড়া পুরস্কার লাভ করেন। তিনি জাতীয় নদী রক্ষা কমিশনের চেয়ারম্যান হিসেবেও দায়িত্ব পালন করেছেন।\n\n\n== মৃত্যু ==\nআলী কবীর ২০২২ সালের ১০ জানুয়ারি চিকিৎসাধীন অবস্থায় ঢাকায় মৃত্যুবরণ করেন।\n\n\n== তথ্যসূত্র =="}