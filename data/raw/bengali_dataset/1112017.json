{"pageid": 1112017, "title": "সাম্মানিক (উচ্চশিক্ষায়তনিক পদ)", "url": "https://bn.wikipedia.org/wiki?curid=1112017", "content": "উচ্চশিক্ষাক্ষেত্রে সাম্মানিক উচ্চশিক্ষায়তনিক পদ বলতে কোনও বিশ্ববিদ্যালয় কর্তৃক বহিরাগত কোনও উচ্চশিক্ষায়তনিক ব্যক্তি (যেমন অন্য কোনও বিশ্ববিদ্যালয়ের অধ্যাপক), বা কোনও বিশিষ্ট বিজ্ঞানী বা গবেষককে প্রদত্ত সম্মানসূচক শিক্ষকতা-সংশ্লিষ্ট পদ বোঝায়। এমনকি অন্য কোনও বিশ্ববিদ্যালয় বা গবেষণা প্রতিষ্ঠান থেকে সম্প্রতি অবসরপ্রাপ্ত ব্যক্তিকেও এই পদে নিয়োগ দেওয়া হতে পারে।\nএই প্রথাটি মূলত যুক্তরাজ্যে প্রচলিত। তবে মার্কিন যুক্তরাষ্ট্র, অস্ট্রেলিয়া, হংকং, নিউজিল্যান্ড, জাপান, কানাডা ইত্যাদি দেশেও এটির প্রয়োগ দেখা যায়।\nসাম্মানিক উচ্চশিক্ষায়তনিক পদগুলির কিছু উদাহরণ হল সাম্মানিক অধ্যাপক, সাম্মানিক প্রভাষক, সাম্মানিক বিশিষ্ট সভ্য (ফেলো), সাম্মানিক জ্যেষ্ঠ বিশিষ্ট গবেষক-সভ্য (রিসার্চ ফেলো), সাম্মানিক অধস্তন শিক্ষক (রিডার), অতিথি অধ্যাপক (ভিজিটিং প্রফেসর), অতিথি সভ্য (ভিজিটিং ফেলো), শিল্পখাতীয় বিশিষ্ট সভ্য (ইন্ডাস্ট্রি ফেলো) ইত্যাদি।\nসাম্মানিক পদে নিযুক্ত ব্যক্তিরা খণ্ডকালীন ও পরিবর্তনযোগ্য সময়সূচী অনুযায়ী শিক্ষকতামূলক কাজে (যেমন পাঠপ্রদানমূলক বক্তৃতা বা আলোচনাচক্র) অংশ নিতে পারেন, গবেষণায় সহযোগিতা করতে পারেন কিংবা স্নাতকোত্তর গবেষণাকর্মে যৌথ তত্ত্বাবধানে অংশ নিতে পারেন। কিন্তু সচরাচর তিনি কোনও নির্বাহী বা প্রশাসনিক কাজে জড়িত থাকেন না। তাঁরা বিশ্ববিদ্যালয়ের বিভিন্ন সুযোগ-সুবিধা ব্যবহারের অধিকার রাখেন, কিন্তু বিশ্ববিদ্যায়ের নির্বাহী সমিতি বা যেকোনও প্রশাসনিক সংগঠনের সদস্য হতে পারেন না।\nকোনও কোনও বিশ্ববিদ্যালয়ে, যেমন যুক্তরাজ্যের ইম্পেরিয়াল কলেজ লন্ডনে ইমেরিটাস অধ্যাপক (ইমেরিটাস প্রফেসর) পদটিকেও একটি সাম্মানিক পদ হিসেবে গণ্য করা হতে পারে, যদিও এক্ষেত্রে আলোচ্য ব্যক্তিটি নিজ বিশ্ববিদ্যালয়েই পদলাভ করেন।\n\n\n== তথ্যসূত্র =="}