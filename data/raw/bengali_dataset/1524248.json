{"pageid": 1524248, "title": "নাউরুতে ইসলাম", "url": "https://bn.wikipedia.org/wiki?curid=1524248", "content": "নাউরুতে ইসলাম একটি সংখ্যালঘু ধর্ম, যেখানে মোট জনসংখ্যার প্রায় ০.১% ইসলাম ধর্মাবলম্বী এবং এই ছোট মুসলিম সম্প্রদায়টি ইরানী, ইরাকি, সোমালীয় ও পাকিস্তানি বংশোদ্ভূত মানুষদের নিয়ে গঠিত। নাউরুতে এখনো কোনো মসজিদ নির্মিত হয়নি। যদিও মসজিদ বা কোনো ধর্মীয় প্রতিষ্ঠানে স্থাপনে রাষ্ট্রীয় নিষেধাজ্ঞা নেই।  \n\n\n== ইতিহাস ==\nনাউরুতে ইসলামের প্রথম উপস্থিতি বিংশ শতাব্দীর শেষের দিকে শুরু হয় এবং ২১ শতকের শুরুর দিকে তা আরো বৃদ্ধি পায়।  এটি প্রধানত মুসলিম দেশ; যেমন পাকিস্তান, ইরান, ইরাক ও সোমালিয়া থেকে অভিবাসী ও আশ্রয়প্রার্থীদের আগমনের ফলে হয়।  ২০০১ থেকে ২০০৮ সাল পর্যন্ত প্রশান্ত মহাসাগরীয় চুক্তির আওতায় নাউরু প্রায় ৩০০ ইরাকি এবং ১,৩০০ আফগান শরণার্থীকে আশ্রয় দিয়েছিল। তাদেরকে নাউরু রাজ্য প্রাসাদ ও পার্শ্ববর্তী মেনেং স্টেডিয়ামে স্থাপিত একটি শরণার্থী শিবিরে রাখা হয়েছিল।  \n\n\n== বর্তমান ==\nবর্তমানে নাউরুর মুসলিম জনসংখ্যা আনুমানিক ১০০ জন, যাদের মধ্যে সুন্নি ও শিয়া উভয় মাযহাবের লোক রয়েছে। তবে ধর্মীয় স্বাধীনতার সাংবিধানিক নিশ্চয়তা থাকা সত্ত্বেও দ্বীপটিতে কোনো মসজিদ নেই। নাউরুতে মুসলিমদের বিরুদ্ধে ব্যাপক সামাজিক বৈষম্যের কোন গ্রহণযোগ্য প্রমাণ নেই।  একটি বর্ণনা অনুসারে, এর সকল মুসলিম আহমদিয়া সম্প্রদায়ের অন্তর্ভুক্ত।  ইয়ারেনের আহমদিয়া মসজিদটি প্রথম ২০১৫ সালে নির্মিত হয়েছিল। ২০০১ সালের একটি প্রতিবেদন অনুসারে, নাউরুতে তখন প্রায় ৮ জন মুসলিম ছিল , যদিও সাম্প্রতিক প্রতিবেদনে দেখা গেছে যে দেশটিতে প্রায় ৩১ জন মুসলিম রয়েছে। তবে নাউরুতে মসজিদ তৈরি করা সম্ভব নয় অথবা দেশটি খুব সংকীর্ণ বিধায় মসজিদ করা সম্ভন হয়নি। নাউরুবাসীরা তাদের নিজ নিজ বাড়িতে নামাজ আদায় করে।  \n\n\n== ধর্মীয় স্বাধীনতা ==\nনাউরুর জাতীয় সংবিধান মুক্ত চিন্তা, আত্মবিশ্বাস ও ধর্মবিশ্বাসের স্বাধীনতা প্রদান করে। এই স্বাধীনতার মধ্যে রয়েছে নিজের ধর্ম বা বিশ্বাস পরিবর্তন করার অধিকারও।  ধর্ম প্রচার, ধর্মীয় সেবার আয়োজন, উপাসনালয় নির্মাণ বা বিবাহের আয়োজনের জন্য সরকারের কাছে নিবন্ধন করতে হয়। ২০২২ সালের হিসেবে নিবন্ধনের জন্য কমপক্ষে ৭৫০ জন সদস্যের প্রয়োজন। বাস্তবে নিবন্ধিত না হওয়া গোষ্ঠীগুলোর জন্য প্রধান সীমাবদ্ধতা হলো বিবাহ ধর্মীয়ভাবে করতে না পারা। দেশে ধর্মীয় গোষ্ঠীগুলোকে বেসরকারি স্কুল পরিচালনার অনুমতি দেয়া হয়েছে। এছাড়া সরকারি স্কুলগুলোতেও সপ্তাহে একদিন ক্লাস চলাকালে ধর্মীয় শিক্ষা পাঠদান করা যেতে পারে; কিন্তু তা বাধ্যতামূলক নয়। শিক্ষার্থীরা তাদের নিজের ধর্মীয় মতবাদ অনুযায়ী ধর্মীয় ক্লাসে অংশ নিতে পারে। তবে যারা কোন নির্দিষ্ট ধর্মীয় ক্লাসে অংশ নেয় না, তারা সে সময়টিকে স্বাধীন পাঠ্যের সময় হিসেবে ব্যবহার করতে পারে। ২০২২ সালে যুক্তরাষ্ট্র সরকারের একটি প্রতিবেদনে বলা হয়, নাউরুতে ধর্মীয় স্বাধীনতার ওপর সমাজের দিক থেকে তেমন কোনো বড় ধরনের সীমাবদ্ধতা নেই। \nইসলাম নাউরুতে একটি সংখ্যালঘু ধর্ম হলেও, দেশের সাংবিধানিক ধর্মীয় ও বিশ্বাসের স্বাধীনতার প্রতিশ্রুতি সংখ্যালঘুদের ধর্মীয় নিরাপত্তা নিশ্চিত করে। বর্তমান মুসলিমরা তাদের বিশ্বাস পালনে কোনো বড় বাধার সম্মুখীন হয় না।  তবে মুসলিমরা ছোট আকারের কিছু প্রতিবন্ধকতার সম্মুখীন হয়ে থাকে; যেমন ধর্মীয় পরিকাঠামোর অভাব এবং ধর্মীয় শিক্ষার অপ্রতুলতা। তবে এখানে মুসলিমদের মধ্যে একটি ঘনিষ্ঠ পরিবেশ রয়েছে এবং এর মাধ্যমে তারা পরস্পরে ইসলামি বিশ্বাস জানতে বা শিখতে পারে। \n\n\n== আরো দেখুন ==\nওশেনিয়ায় ইসলাম\nনাউরুতে ধর্ম\n\n\n== তথ্যসূত্র ==\n\n\n== বহিঃসংযোগ ==\nওশেনিয়ার মুসলিম জনসংখ্যা: ১৯৫০- ২০২০"}