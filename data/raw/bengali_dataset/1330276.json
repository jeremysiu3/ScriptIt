{"pageid": 1330276, "title": "কমলা চৌধুরী", "url": "https://bn.wikipedia.org/wiki?curid=1330276", "content": "কমলা চৌধুরী (১৯০৮ - ১৯৭০) ছিলেন ভারতীয় হিন্দি ভাষার একজন ছোট গল্প লেখক। তিনি তৃতীয় লোকসভায় হাপুর থেকে সংসদ সদস্য হয়েছিলেন।\n\n\n== প্রাথমিক জীবন ==\nকমলা চৌধুরী ১৯০৮ সালের ২২শে ফেব্রুয়ারি লখনউতে জন্মগ্রহণ করেন। তাঁর বাবা রাই মনমোহন দয়াল ছিলেন ডেপুটি কালেক্টর। তাঁর মাতামহ ১৮৫৭ সালের প্রথম স্বাধীনতা যুদ্ধে লখনউতে স্বাধীন অওধ বাহিনীর অধিনায়ক ছিলেন।\n\n\n== কর্মজীবন ==\n১৯৩০ সালের আইন অমান্য আন্দোলনের সময়, চৌধুরী ভারতীয় জাতীয় কংগ্রেসে যোগ দেন। তারপর থেকে তিনি সক্রিয়ভাবে ভারতের স্বাধীনতা আন্দোলনে জড়িত ছিলেন এবং ব্রিটিশ কর্তৃপক্ষের দ্বারা একাধিকবার কারারুদ্ধ হন। তিনি সর্বভারতীয় কংগ্রেস কমিটির ৫৪ তম অধিবেশনে বরিষ্ঠ উপ-সভাপতি হিসাবে কাজ করেছিলেন। তিনি ভারতের গণপরিষদের একজন নির্বাচিত সদস্য ছিলেন এবং সংবিধান গৃহীত হওয়ার পর তিনি ১৯৫২ সাল পর্যন্ত ভারতের প্রাদেশিক সরকারের সদস্য হিসেবে দায়িত্ব পালন করেন। তিনি উত্তরপ্রদেশ রাজ্য সমাজকল্যাণ উপদেষ্টা বোর্ডের সদস্যও ছিলেন।\n১৯৬২ সালে, চৌধুরী ১৯৬২ সালের ভারতীয় সাধারণ নির্বাচনে হাপুর থেকে ভারতীয় জাতীয় কংগ্রেসের একজন মনোনীত প্রার্থী হিসেবে জয়ী হয়ে তৃতীয় লোকসভার সদস্য হন। তিনি তাঁর নিকটতম প্রতিদ্বন্দ্বীকে ২৮,৬৩৩ ভোটের ব্যবধানে পরাজিত করেছিলেন। তাঁর গল্পের চারটি সংকলন প্রকাশিত হয়েছে, সেগুলি হল উন্মাদ (১৯৩৪), পিকনিক (১৯৩৬), যাত্রা (১৯৪৭) এবং বেল পত্র। লিঙ্গ বৈষম্য, কৃষকদের শোষণ এবং বিধবাদের দুর্ভাগা অবস্থা তাঁর রচনার প্রধান বিষয় ছিল।\n\n\n== ব্যক্তিগত জীবন ==\nতিনি ১৯২২ সালের ফেব্রুয়ারি মাসে জে এম চৌধুরীকে বিয়ে করেন। তাঁদের বেশ কয়েকটি সন্তান ছিল। তার মধ্যে আছেন লেখক ও গল্পকার ডঃ ইরা সাক্সেনা এবং প্রয়াত মাধবেন্দ্র মোহন ও ডঃ হেমেন্দ্র মোহন চৌধুরী। তাঁর শ্বশুর ছিলেন স্বরাজ্য পার্টির অন্যতম প্রতিষ্ঠাতা।\n\n\n== তথ্যসূত্র =="}