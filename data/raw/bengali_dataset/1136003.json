{"pageid": 1136003, "title": "বাহাউদ্দিন জাকারিয়ার মাজার", "url": "https://bn.wikipedia.org/wiki?curid=1136003", "content": "বাহাউদ্দিন জাকারিয়ার মাজার (উর্দু: بہاؤ الدین زکریا درگاہ‎‎) হলো পাকিস্তানের পাঞ্জাব প্রদেশের মুলতান শহরে অবস্থিত ১৩শ শতাব্দীর একটি মাজার। স্থাপনাটি সুফিবাদের সোহরাওয়ার্দিয়া ধারার প্রবর্তক মুসলিম সাধক বাহাউদ্দিন জাকারিয়ার সম্মানে নির্মিত। একে দক্ষিণ পাঞ্জাবের সবচেয়ে গুরুত্বপূর্ণ মাজারগুলোর অন্যতম বলে মনে করা হয়। এটিকে মুলতানের নিজস্ব স্থাপত্যরীতির আদিরূপ হিসেবে গণ্য করা হয়।\n\n\n== প্রেক্ষাপট ==\n১৩শ শতাব্দী নাগাদ মুসলিম বিশ্বে এই ধারণা প্রতিষ্ঠিত হয়ে যায় যে, মুসলিম সাধকদের আধ্যাত্মিক ক্ষমতা তাদের কবরের সাথে থেকে যায়। ফলে আধ্যাত্মিক নেতাদের কবর ঘিরে মাজার গড়ে উঠতে থাকে।\nপাঞ্জাবে সুফিবাদের প্রসারের সাথে সাথে মুলতানের আশেপাশের এলাকায় ছোট ছোট মাজারও গড়ে উঠতে থাকে। এই মাজারগুলো প্রধান মাজারের অধীনে বিলায়ত বা “আধ্যাত্মিক অঞ্চল” গঠন করে।  প্রধান মাজারের অংশ হিসেবে মুলতান বাহাউদ্দিন জাকারিয়ার বিলায়তের রাজধানী হিসেবে কাজ করতো। এই মাজারের বিলায়তের সীমানা পাকপত্তন-ভিত্তিক বাবা ফরিদের মাজারের সাথে সংযুক্ত ছিল বলে জানা যায়।\n\n\n== ইতিহাস ==\nমাজারটি বাহাউদ্দিন জাকারিয়ার মৃত্যুর (১২৬৮) আগে ১২৬২ সালে নির্মিত হয়। এই অবকাঠামোটি সম্পূর্ণভাবে বাহাউদ্দিন জাকারিয়ার নিজস্ব অর্থায়নের নির্মিত হয়, যা একজন দরবেশ হিসেবে তার স্বতন্ত্রতা ও অর্থনৈতিক স্বাধীনতার প্রতি ইঙ্গিত করে।\n১৬৫৮ সালে সমুগড়ের যুদ্ধে নিজের ভাইয়ের কাছে পরাজিত হয়ে দারা শিকো এই মাজারে ২৫,০০০ রুপি দান করে মুলতানের সাধারণ জনগণের মন জয় করার ব্যর্থ প্রচেষ্টা করেন।\nমাজারের সাজ্জাদা নাশিন বা উত্তরাধিকারী তত্ত্বাবধায়ক মখদুম মাহমুদ ১৮৪৮ সালে মুলতান অবরোধকালে শিখদের বিরুদ্ধে ব্রিটিশ বাহিনীকে সহায়তা করেন। অবরোধকালে মাজারের গম্বুজ ও উপরের অংশ ব্রিটিশদের গোলার আঘাতে ক্ষতিগ্রস্ত হয়। কিন্তু খুব দ্রুতই তা মেরামত করা হয়।\n\n\n== স্থাপত্য ==\n\nমাজারটি দুই স্তরের কাঠামো দিয়ে নির্মিত, যা দক্ষিণ পাঞ্জাবের শুরুর দিককার মাজারগুলোর স্বতন্ত্র রীতির আদিরূপ হয়ে ওঠে। সম্পূর্ণ কাঠামোটির ভিত্তি ৫১ ফু ৯ ইঞ্চি (১৫.৭৭ মি) আয়তনজুড়ে একটি বর্গাকার ক্ষেত্রের ওপরে গড়ে উঠেছে। বর্গাকার ভিতের ওপরে বর্গের প্রায় অর্ধেক উচ্চতায় একটি অষ্টভুজাকার কাঠামো উঠে গেছে, যার উপরে রয়েছে একটি অর্ধ-গোলাকার গম্বুজ। মাজারটির মূল অবকাঠামো ঘিরে প্রায় কয়েকশ বর্গমিটার জায়গা জুড়ে বিশাল প্রাঙ্গণ রয়েছে। প্রাঙ্গণের চারপাশ বেষ্টন করে উঠে যাওয়া দেয়ালগুলো ১৮শ শতকে মুলতানের দুররানি শাসক নওয়াব আলি মোহাম্মদ খান খাকওয়ানি কর্তৃক নির্মিত হয়।\nমাজারটি প্রধানত ইটের তৈরি। এই ভবনেই একদম শুরুর দিকে চকচকে নীল টালি বসানো হয়, যা পরবর্তীতে মুলতান ও দক্ষিণ পাঞ্জাবের সাধারণ রীতিতে পরিণত হতো। অবকাঠামোয় নীল টালির ব্যবহার তৎকালে মধ্য এশিয়া তথা বৃহত্তর খোরাসান থেকে আসা অভিবাসী স্থপতিদের প্রতি ইঙ্গিত করে, যারা ১৩শ শতকে পাঞ্জাব অঞ্চলে যথেষ্ট সক্রিয় ছিল। ১৯৫২ সালে কাঠের ওপর চিত্রযুক্ত ছাদের ইটনির্মিত একটি বারান্দা মাজারের সাথে যুক্ত করা হত। বারান্দা থেকে মাজারের মূল অংশে প্রবেশের জন্য প্রশস্ত কাঠের দরজা স্থাপন করা হয়েছে।\nবর্তমানে মূল মাজারটি আশেপাশে বাহাউদ্দিন জাকারিয়ার বংশধর ও মুরিদদের অসংখ্য কবর দ্বারা বেষ্টিত।\n\n\n== রেওয়াজ ও প্রথা ==\nমাজারে মাগরিবের নামাজের পর রাতব্যাপী কাওয়ালি ও নাচের আসর বসে। মাজারটি বেরলভী ধারার অনুসারীদের জন্য গুরুত্বপূর্ণ একটি স্থান। অন্যদিকে দেওবন্দিরা এধরনের মাজার ও এখানে পালিত বিভিন্ন রেওয়াজের কট্টর সমালোচনা করে থাকে। মাজারের ভক্তরা মান্নাত প্রথা মেনে চলে, অর্থাৎ মাজারে প্রার্থনার নিদর্শনস্বরূপ সুতা বেঁধে রেখে যায়। জনশ্রুতি অনুযায়ী, এই মাজার সিন্ধু নদ ও চেনাব নদীতে মাঝিদের বিপদ-আপদ থেকে রক্ষা করে থাকে।\nকুরেশী নামধারী শ্রেণির ভক্ত বাহাউদ্দিন জাকারিয়াকে অনুসরণ করে এবং নিজেদের মুহাম্মদি কুরাইশ বংশের বংশধর বলে দাবি করে। কুরাইশীরা পাকিস্তানের সরাইকি অঞ্চলে যথেষ্ট প্রভাবশালী। কুরাইশীদের অন্যতম শাহ মাহমুদ কোরেশী পাকিস্তানের পররাষ্ট্রমন্ত্রী হিসেবে অধিষ্ঠিত হয়েছিলেন।\n\n\n== প্রশাসন ==\nউত্তরাধিকারসূত্রে মাজারের তত্ত্বাবধায়ক, তথা সাজ্জাদা নাশিন নিজেদের বাহাউদ্দিন জাকারিয়ার বংশধর হিসেবে দাবি করে। তাদের কেউ কেউ অত্যন্ত প্রভাবশালী এবং মাজারের প্রভাবকে কাজে লাগিয়ে রাজনীতিতেও প্রভাব সৃষ্টি করেছেন। পাকিস্তান তেহরিক-ই-ইনসাফের সদস্য শাহ মাহমুদ কোরেশী এই মাজারের সাজ্জাদা নাশিন ছিলেন। ২০১৪ সালে রাজনৈতিক ক্ষমতাকে সংহত করতে মাজারকে ব্যবহারের অভিযোগ উঠলে ভক্তদের আপত্তির মুখে তাকে মাজারের পদ থেকে সরিয়ে দেওয়া হয়।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nপাকিস্তানের মাজারের তালিকা\nপাকিস্তানে সুফিবাদ\n\n\n== তথ্যসূত্র =="}