{"pageid": 1354739, "title": "নলপথে পরিবহন", "url": "https://bn.wikipedia.org/wiki?curid=1354739", "content": "নলপথে পরিবহন বা ইংরেজি পরিভাষায় পাইপলাইন পরিবহন বলতে কোনও তরল বা গ্যাসীয় পদার্থকে নলের তৈরি একটি ব্যবস্থার মাধ্যমে অধিক দূরত্বে অবস্থিত কোনও গন্তব্যে (সাধারণত ভোক্তাবাজার এলাকাতে) প্রেরণ করাকে বোঝায়। ২০১৪ সালের তথ্য অনুযায়ী সারা বিশ্বে ১২০টি দেশে সর্বমোট প্রায় ৩৫ লক্ষ কিলোমিটার দীর্ঘ পরিবাহী নলপথ ছিল। এর মধ্যে মার্কিন যুক্তরাষ্ট্রেই ছিল এগুলির ৬৫%, রাশিয়াতে ৮% এবং কানাডায় ৩%, অর্থাৎ বিশ্বের পরিবাহী নলপথের তিন-চতুর্থাংশই এই তিনটি দেশে অবস্থিত। নলপথ দিয়ে সাধারণত অশোধিত ও পরিশোধিত পেট্রোলিয়াম, জ্বালানি (যেমন তেল, প্রাকৃতিক গ্যাস ও জৈবজ্বালানি) পরিবহন করা হয়। এছাড়া অপেক্ষাকৃত কম দূরত্বে অন্যান্য প্রবাহী যেমন পয়োবর্জ্য, ব্যবহার্য পানি, উষ্ণ পানি, বাষ্প, নির্মাণমিশ্রণ, ইত্যাদি প্রেরণ করা হতে পারে। পানযোগ্য বা সেচে ব্যবহারযোগ্য পানিকে যদি অনেক দূরত্বে ও প্রতিবন্ধকতা (যেমন পাহাড়) অতিক্রম করে পাঠাতে হয়, এবং খাল বা জলপ্রণালীর মাধ্যমে তা করা বাস্তবায়নযোগ্য না হয় (বাষ্পীভবন, দূষণ, পরিবেশগত প্রভাব, ইত্যাদি কারণে) তাহলে সেক্ষেত্রে সেটিকে নলপথে পরিবহন করা হতে পারে। খনিজ তেলের নলপথগুলি ইস্পাত বা প্লাস্টিকের নল দিয়ে প্রস্তুত করা হয় ও সেগুলিকে সাধারণত ভূগর্ভে স্থাপন করা হয়। নলপথ ব্যবস্থার ভেতরে অবস্থিত সঞ্চালক (পাম্প) স্টেশনগুলির সঞ্চালক যন্ত্রের (পাম্প) মাধ্যমে তেল নলপথের মধ্য দিয়ে অগ্রসর হয়। প্রাকৃতিক গ্যাস (ও অন্যান্য সদৃশ জ্বালানি) উচ্চচাপে সংনমিত করে প্রাকৃতিক গ্যাস তরলে রূপান্তরিত করে পাঠানো হয়। প্রাকৃতিক গ্যাস নলপথগুলিকে কার্বন ইস্পাত বা অঙ্গারায়িত ইস্পাত দিয়ে তৈরি করা হয়। হাইড্রোজেন পরিবহন করা হলে তাকে নলপথে হাইড্রোজেন পরিবহন বলে।\nনলপথগুলি সড়কপথ ও রেলপথের তুলনায় পরিবহনের জন্য অধিকতর নিরাপদ। যুদ্ধবিগ্রহের সময় তাই প্রায়শই এগুলি সামরিক হামলার শিকার হয়।\n\n\n== তথ্যসূত্র =="}