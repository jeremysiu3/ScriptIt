{"pageid": 1497122, "title": "ফ্রিজ 'এম অল", "url": "https://bn.wikipedia.org/wiki?curid=1497122", "content": "ফ্রিজ 'এম অল (ইংরেজি: Freeze 'Em All, অনুবাদ 'সবাইকে 'হিম' করো') ২০১৩ সালের ৮ ডিসেম্বরে অ্যান্টার্কটিকায় আমেরিকান হেভি মেটাল ব্যান্ড মেটালিকা পরিবেশিত একটি একক কনসার্ট। এটি আর্জেন্টিনার অ্যান্টার্কটিকার কার্লিনি ঘাঁটির হেলিপোর্টের কাছে একটি গম্বুজে অনুষ্ঠিত হয়েছিল। ঘাঁটির গবেষণা দলের সদস্য এবং কোকা-কোলা কোম্পানির একটি প্রতিযোগিতার বিজয়ীসহ কনসার্টে মাত্র ১২০ জন শ্রোতা উপস্থিত ছিলেন। মেটালিকা এক ঘণ্টার ব্যবধানে তাদের দশটি গান পরিবেশন করে। শব্দদূষণ রোধে, অনুষ্ঠানটি কোনো প্রথাগত শব্দবর্ধক ছাড়াই চালানো হয়েছিল। বিকল্প হিসেবে দর্শকরা হেডফোনের মাধ্যমে গান শুনেছেন। এটি ছিল বিদেশি ব্যান্ড সঞ্চালিত ও পরিবেশিত অ্যান্টার্কটিকার প্রথম সঙ্গীতানুষ্ঠান। এর মাধ্যমে মেটালিকা সাতটি মহাদেশে সঙ্গীত পরিবেশন করা প্রথম ব্যান্ড দলের বিরল রেকর্ড নিজেদের দখলে নেয়। অনুষ্ঠানে পরিবেশিত গানগুলি পরে একটি সরাসরি পরিবেশনার অ্যালবাম হিসেবে প্রকাশ করা হয়।\n\n\n== পটভূমি এবং উৎপাদন ==\n\nফ্রিজ 'এম অল  অ্যান্টার্কটিকার একটি আর্জেন্টিনা-চালিত ঘাঁটি কার্লিনি ঘাঁটিতে ২০১৩ সালের ৮ ডিসেম্বর অনুষ্ঠিত হয়।  মেটালিকার ড্রামবাদক লারস আলরিক কনসার্ট সম্পর্কে একই বছর সেপ্টেম্বরে প্রথম ইঙ্গিত দেন। তার ভাষ্যে \"সেই বছরের ডিসেম্বরে আমাদের যাত্রাপথে খুব একটা আকর্ষণীয় জিনিস ছিল, এবং যা ছিল \"সামনে আরেকটি সীমান্ত।\" ২০১৩ সালের ২৫ অক্টোবর কনসার্টের আনুষ্ঠানিক ঘোষণা করা হয়েছিল। মেটালিকা বলেছিল যে তারা \"একটি বাদে পৃথিবীর প্রায় প্রতিটি কোণে ভ্রমণ করার জন্য অবিশ্বাস্যভাবে সৌভাগ্যবান।\" কোকা-কোলা কোম্পানির সহযোগিতায় অনুষ্ঠানের আয়োজন করা হয়। কোকা-কোলা ল্যাটিন আমেরিকার পাঁচটি দেশ-বিশেষ করে আর্জেন্টিনা, চিলি, কলম্বিয়া, কোস্টা রিকা এবং মেক্সিকোতে একটি প্রতিযোগিতার আয়োজন করেছিল। পুরস্কার হিসেবে দশজন বিজয়ী তিয়েরা দেল ফুয়েগো থেকে আট দিনের প্রমোদভ্রমণ করে অ্যান্টার্কটিকা গিয়ে কনসার্ট উপভোগ করবেন।\n২০০৭ সালে অ্যান্টার্কটিকার গবেষকদের তৈরি স্বল্পস্থায়ী ইন্ডি রক ব্যান্ড নুনাটাক বাদে ফ্রিজ এম' অল  ছিল প্রথমবারের মতো অ্যান্টার্কটিকায় বাইরে গঠিত সঙ্গীতদলের সরাসরি পরিবেশনা। ২০০৮ সালে ফল আউট বয় দক্ষিণ মেরু-মহাদেশে কনসার্ট করার কথা ছিল,যা খারাপ আবহাওয়ার কারণে বাতিল হয়।\n\n\n== সারসংক্ষেপ এবং উপস্থিতি ==\nফ্রিজ 'এম অল প্রায় এক ঘণ্টা দৈর্ঘ্যের পরিবেশনা ছিল। কার্লিনি ঘাঁটির হেলিপোর্টের কাছে একটি ছোট গম্বুজের ভিতরে অনুষ্ঠিত মেটালিকা দশটি গান পরিবেশন করে। সঞ্চালিত গানের মধ্যে \"এন্টার স্যান্ডম্যান\" এবং \" মাস্টার অফ পাপেটস\" ছিল, তেমনি  \"ট্র্যাপড আন্ডার আইস\"-এর মতো কিছু গান বাদ দেওয়া হয়েছিল। কনসার্টের ১২০ জন দর্শকরা শুধু গবেষক এবং প্রতিযোগিতা বিজয়ীদের হিসেবে আগত। অ্যান্টার্কটিকার পরিবেশন সংরক্ষণ চুক্তি মাদ্রিদ প্রোটোকল অনুসারে, অনুষ্ঠানটি কোনো প্রথাগত শব্দ পরিবর্ধক ছাড়াই চালানো হয়েছিল এবং পরিবর্তে হেডফোনের মাধ্যমে দর্শকদের কাছে শব্দ প্রক্ষেপণ করা হয়েছিল। কোলাহল ও শব্দদূষণ থেকে স্থানীয় পরিবেশ রক্ষার প্রয়াসে এটি করা হয়েছিল।\n\n\n== প্রকাশনা ==\nমেটালিকা তাদের এই প্রদর্শনী সফল বলে মনে করে। এটি তাদের করা \"সবচেয়ে অনন্য প্রদর্শনী\" ছিল এবং \"সবাই কতটা খুশি ছিল তা কথায় বর্ণনা হতে পারে না\"। ফ্রিজ 'এম অল দিয়ে, মেটালিকা সাতটি মহাদেশে পরিবেশন করা প্রথম এবং একইসাথে শুধু এক বছরে সকল মহাদেশে পরিবেশনা করা একমাত্র ব্যান্ড হিসেবে গিনেস ওয়ার্ল্ড রেকর্ড অন্তর্ভুক্ত হয়েছে।\n২০১৩ সালের ২০ ডিসেম্বর মেটালিকা তাদের ওয়েবসাইটে একটি সরাসরি পরিবেশনা অ্যালবাম হিসাবে কনসার্টটি প্রকাশ করে, যেখানে \"বাস সোলো\" এবং \"কার্ক সোলো\" নামে দুটি অতিরিক্ত সঙ্গীত রয়েছে। ফ্রিজ 'এম অল-এর পরিবেশিত গানগুলির তালিকা নিচে দেওয়া হয়েছে।\n\n\n== তথ্যসূত্র ==\n\n\n== বহিঃসংযোগ ==\nইউটিউবে ফ্রিজ 'এম অল"}