{"pageid": 1504352, "title": "উত্তরবঙ্গ প্রদেশ", "url": "https://bn.wikipedia.org/wiki?curid=1504352", "content": "উত্তরবঙ্গ প্রদেশ ১৯৬৮ সালে পাকিস্তানে এবং ১৯৭২ ও ২০১০ সালে বাংলাদেশে প্রস্তাবিত একটি প্রদেশ। ১৯৬৮ সালে পূর্ব পাকিস্তানের স্বায়ত্তশাসনের দাবিতে পরিচালিত ছয় দফা আন্দোলন চলাকালীন সময় অবাঙালি মুহাজির জনগোষ্ঠী প্রস্তাবিত প্রদেশটি বাস্তবায়নের লক্ষ্যে আন্দোলন শুরু করে যা মোহাজেরল্যান্ড আন্দোলন নামে পরিচিত ছিল। ১৯৬৯ সালে আন্দোলনকারীরা উত্তরবঙ্গ অঞ্চলের মুহাজির অধ্যুষিত জেলাগুলো নিয়ে একটি পৃথক প্রদেশ গঠনের প্রস্তাব করে। ছয় দফা আন্দোলনকে গুরুত্বহীন করে দিতে দক্ষিণপন্থী রাজনৈতিক দলগুলো উত্তরবঙ্গ প্রদেশ আন্দোলনকে সমর্থন প্রদান করেছিল।\nআন্দোলনকারীরা একটি ঘোষণাপত্র জারি করেছিল যেখানে উত্তরবঙ্গের উন্নয়নের পূর্বে প্রদেশ ঘোষণা করা ঝুঁকিপূর্ণ উল্লেখ করে ২০ দফা দাবি জানানো হয়। ১৯৭০ সালে পাকিস্তানের রাষ্ট্রপতি ইয়াহিয়া খান নতুন প্রদেশ গঠনের প্রস্তাব প্রত্যাখ্যান করেন। পরবর্তীতে ১৯৭২ সালে পূর্ব পাকিস্তান স্বাধীন বাংলাদেশ হওয়ার পর মন্ত্রিসভা সদস্য মফিজ আলী চৌধুরী উত্তরবঙ্গ অঞ্চল নিয়ে পদ্মা প্রদেশ গঠনের প্রস্তাব করেছিলেন। ২০১০ সালে জাতীয় পার্টির প্রতিষ্ঠাতা চেয়ারম্যান হুসেইন মুহাম্মদ এরশাদ প্রাদেশিক ব্যবস্থা নিয়ে নিজের রূপরেখায় রংপুর বিভাগ নিয়ে উত্তরবঙ্গ প্রদেশ গঠনের প্রস্তাব করেন এবং ২০১৮ সালে তার দল নির্বাচনী ইশতেহারে প্রদেশটি গঠনের পরিকল্পনা অন্তর্ভুক্ত করে।\n\n\n== পটভূমি ==\n১৯৪৭ সালে পাকিস্তান স্বাধীন হলে ব্রিটিশ ভারতের বঙ্গ প্রদেশের বিভাজন ঘটে এবং মুসলিম অধ্যুষিত পূর্ববঙ্গ তথা পূর্ব পাকিস্তান পাকিস্তানে যুক্ত হয়। তখন ভারত থেকে মুসলিম শরনার্থীরা (মুহাজির জনগোষ্ঠী) পূর্ববঙ্গে আশ্রয় নেয় যাদের অধিকাংশ এসেছিল বিহার প্রদেশ থেকে। ষাটের দশকে পরিচালিত জরিপ অনুযায়ী পূর্ব পাকিস্তানে তাদের সংখ্যা ছিল ২০ লাখ।\n২০১০ সালের পূর্বে রংপুর বিভাগের জেলাগুলো রাজশাহী বিভাগে অন্তর্ভুক্ত ছিল।\n\n\n== ইতিহাস ==\n১৯৬৮ সালে পূর্ব পাকিস্তানের স্বায়ত্তশাসনের দাবিতে ছয় দফা আন্দোলন শুরু হয়েছিল। সেই সময় অবাঙালি মুহাজির জনগোষ্ঠী পূর্ব পাকিস্তানের উত্তরবঙ্গ অঞ্চলে প্রদেশ বাস্তবায়নের লক্ষ্যে মোহাজেরল্যান্ড আন্দোলন শুরু করে। ১৯৬৯ সালের সেপ্টেম্বর থেকে পূর্ব পাকিস্তান মোহাজের ফ্রন্টের আহ্বায়ক এস কিউ হুদার নেতৃত্বে উত্তরবঙ্গ প্রদেশ আন্দোলন পরিচালিত হতে থাকে। আন্দোলনকারীরা মুহাজির অধ্যুষিত তৎকালীন রংপুর, দিনাজপুর ও বগুড়া জেলা (বর্তমান রংপুর বিভাগ, বগুড়া জেলা ও জয়পুরহাট জেলা) প্রস্তাবিত প্রদেশের অন্তর্ভুক্ত করার দাবি করেছিল। ছয় দফা আন্দোলনকে নিষ্ক্রিয় করে দেওয়ার উদ্দেশ্যে তখন দক্ষিণপন্থী রাজনৈতিক দলগুলো উত্তরবঙ্গ প্রদেশের প্রস্তাবে সমর্থন দান করে।\n২২ সেপ্টেম্বর ১৯৬৯ সালে রাজশাহীতে অনুষ্ঠিত সাংবাদিক সম্মেলনে কৃষক শ্রমিক পার্টির সাধারণ সম্পাদক এ এস এম সোলায়মান মত দিয়েছিলেন যে পূর্ব পাকিস্তানের খুলনা ও রাজশাহী বিভাগ (বর্তমান খুলনা, বরিশাল, রাজশাহী ও রংপুর বিভাগ) নিয়ে একটি প্রদেশ গঠন করা যেতে পারে। কারণ হিসেবে তিনি পঞ্চাশের দশক থেকে উত্তরবঙ্গে উন্নয়নের অভাব তুলে ধরেন। এছাড়া তিনি রাজশাহীতে ঢাকা হাইকোর্টের একটি নিয়মিত বেঞ্চ এবং স্টেট ব্যাংক অব পাকিস্তান ও ইন্ডাস্ট্রিয়াল ডেভেলপমেন্ট ব্যাংক অব পাকিস্তানের শাখা স্থাপনের প্রস্তাব করেন।\n১২ অক্টোবর ১৯৬৯ সালে আন্দোলনকারীরা উত্তরবঙ্গ প্রদেশ আন্দোলনের ঘোষণাপত্র প্রকাশ করে যেখানে উল্লেখ করা হয়েছিল যে উত্তরবঙ্গের উন্নয়নের আগে প্রদেশ ঘোষণা করা হলে পূর্ব পাকিস্তানের দুটি প্রদেশ কেন্দ্রের দৃষ্টি আকর্ষণের জন্য নেতিবাচক প্রতিযোগিতায় জড়িয়ে পড়বে, যার ফলে অসাধু গোষ্ঠী উদ্ভূত পরিস্থিতির সুযোগ নিবে এবং পূর্ব পাকিস্তানের স্বায়ত্তশাসনের পথ বন্ধ হয়ে যাবে। ঘোষণাপত্রে ২০টি দাবি ছিল যেগুলোর মধ্যে অন্যতম হচ্ছে যমুনা সেতু নির্মাণ, পাকিস্তানের দ্বিতীয় রাজধানী উত্তরবঙ্গে নির্মাণ ইত্যাদি। ৩ জানুয়ারি ১৯৭০ সালে ঈশ্বরদী বিমানবন্দরে উপস্থিতকালে রাষ্ট্রপতি ইয়াহিয়া খান প্রস্তাবিত প্রদেশ ঘোষণা করা অঞ্চলটির সমস্যার সমাধান আনবেনা জানিয়ে দাবি প্রত্যাখ্যান করেন। তবে তিনি রাজশাহীতে স্টেট ব্যাংক অব পাকিস্তানের শাখা স্থাপনে সম্মতি প্রদান করেছিলেন।\n১৯৭২ সালে স্বাধীন বাংলাদেশের বিদ্যুৎ, প্রাকৃতিক সম্পদ এবং বৈজ্ঞানিক ও কারিগরী গবেষণা মন্ত্রী মফিজ আলী চৌধুরী উত্তরবঙ্গের উন্নয়নের জন্য পদ্মা নামে পৃথক প্রদেশ গঠনের দাবি করেছিলেন। ১৯৯০ সালে রাজশাহী প্রদেশ বাস্তবায়ন কমিটির নেতাদের একজন সমতা পার্টির মুহম্মদ সাইদুর রহমান পরবর্তী রাষ্ট্রপতি নির্বাচনের প্রার্থী হোন। ২০১০ সালে জাতীয় পার্টির প্রতিষ্ঠাতা চেয়ারম্যান হুসেইন মুহাম্মদ এরশাদ বাংলাদেশে প্রাদেশিক ব্যবস্থা প্রবর্তনের একটি রূপরেখা প্রকাশ করেন। রূপরেখায় ৮টি প্রদেশের প্রস্তাব করা হয় যার মধ্যে অন্যতম ছিল রংপুর বিভাগ ভিত্তিক উত্তরবঙ্গ প্রদেশ যার রাজধানী রংপুরে প্রস্তাব করা হয়েছিল। ২০১৮ সালে জাতীয় পার্টির নির্বাচনী ইশতেহার প্রকাশ করা হয় যেখানে রংপুর ভিত্তিক উত্তরবঙ্গ প্রদেশ প্রতিষ্ঠার প্রতিশ্রুতি অন্তর্ভুক্ত ছিল। ২০২২ সালে বর্তমান রংপুর ও রাজশাহী বিভাগ (বিভাজন পূর্ববর্তী রাজশাহী বিভাগ) নিয়ে একটি প্রদেশ সহ মোট ৪টি প্রদেশ গঠনের জন্য হাইকোর্ট বিভাগে আইনি নোটিশ পাঠানো হয়েছিল। জাতীয় পার্টির ২০২৩ সালের ইশতেহারেও প্রদেশটি গঠনের অঙ্গীকার করা হয়। ২০২৫ সালে জনপ্রশাসন সংস্কার কমিশন সরকারের নিকট ৪টি প্রদেশ গঠনের প্রস্তাব করে। প্রস্তাবিত ৪টি প্রদেশের মধ্যে অন্যতম ছিল বিভাজন পূর্ববর্তী রাজশাহী বিভাগ।\n\n\n== প্রশাসনিক উপবিভাগ ==\n\n\n== তথ্যসূত্র =="}