{"pageid": 1508286, "title": "কনক্লেভ (চলচ্চিত্র)", "url": "https://bn.wikipedia.org/wiki?curid=1508286", "content": "কনক্লেভ (ইংরেজি: Conclave, অনুবাদ 'গুপ্ত আলোচনা') এডওয়ার্ড বার্গার পরিচালিত ২০২৪ সালের রাজনৈতিক রোমাঞ্চকর চলচ্চিত্র। রবার্ট হ্যারিসের ২০১৬ সালের একই নামের উপন্যাস অবলম্বনে চলচ্চিত্রটির চিত্রনাট্য লিখেছেন পিটার স্ট্রন। এতে শ্রেষ্ঠাংশে অভিনয় করেন রেফ ফাইঞ্জ, স্ট্যানলি টুচি, জন লিথগো, সের্জিও কাস্তেললিত্তো, ও ইজাবেল্লা রোসসেললিনি। এতে দেখা যায় কার্ডিনাল টমাস লরেন্স (ফাইঞ্জ) পরবর্তী পোপ নির্বাচনের জন্য পোপসংক্রান্ত গুপ্ত আলোচনার আয়োজন করেন এবং তার অনুসন্ধানে প্রত্যেক প্রার্থীর গোপন বিষয়াদি ও কেলেঙ্কারির তথ্য বেরিয়ে আসে।\n২০২৪ সালের ৩০শে আগস্ট ৫১তম টেলুরাইড চলচ্চিত্র উৎসবে কনক্লেভ চলচ্চিত্রের উদ্বোধনী প্রদর্শনী হয়। চলচ্চিত্রটি ২০২৪ সালের ২৫শে অক্টোবর ফোকাস ফিচার্সের ব্যানারে মার্কিন যুক্তরাষ্ট্রের প্রেক্ষাগৃহে এবং ২৯শে নভেম্বর ব্ল্যাক বেয়ার ইউকের ব্যানারে যুক্তরাজ্যের প্রেক্ষাগৃহে মুক্তি পায়। চলচ্চিত্রটি সমালোচকদের নিকট থেকে ইতিবাচক পর্যালোচনা লাভ করেন, বিশেষত এর অভিনয় পারদর্শিতা, পরিচালনা, চিত্রনাট্য ও চিত্রগ্রহণের জন্য প্রশংসিত হয়। এটি বিশ্বব্যাপী ৭৭.৬ মিলিয়ন মার্কিন ডলার আয় করে। ন্যাশনাল বোর্ড অব রিভিউ ও আমেরিকান ফিল্ম ইনস্টিটিউট চলচ্চিত্রটিকে তাদের ২০২৪ সালের শীর্ষ ১০ চলচ্চিত্রের তালিকায় স্থান দেয়। এটি ৯৭তম একাডেমি পুরস্কারে শ্রেষ্ঠ চলচ্চিত্র-সহ আটটি মনোনয়ন লাভ করে, ৮২তম গোল্ডেন গ্লোব পুরস্কারে ছয়টি মনোনয়ন থেকে শ্রেষ্ঠ চিত্রনাট্য বিভাগে একটি পুরস্কার অর্জন করে, এবং ৩০তম ক্রিটিকস চয়েস পুরস্কারে শ্রেষ্ঠ চলচ্চিত্র-সহ উইকেড-এর সাথে যৌথভাবে সর্বাধিক ১১টি মনোনয়ন লাভ করে।\n\n\n== অভিনয়শিল্পীদল ==\nরেফ ফাইঞ্জ - কার্ডিনাল টমাস লরেন্স, ব্রিটিশ উদারপন্থী ও কলেজ অব কার্ডিনালসের ডিন\nস্ট্যানলি টুচি - কার্ডিনাল আল্ডো বেললিনি, মার্কিন উদারপন্থী\nজন লিথগো - কার্ডিনাল জোসেফ ট্রেম্বলি, কানাডীয় মধ্যপন্থী\nসের্জিও কাস্তেললিত্তো - কার্ডিনাল গোফ্ফ্রেদো তেদেস্কো, ইতালীয় ঐতিহ্যবাদী\nইজাবেল্লা রোসসেললিনি - সিস্টার আইনেস, কার্ডিনালের প্রধান গৃহপরিচারিকা\nলুসিয়ান সামাতি - কার্ডিনাল জোশুয়া আদেয়েমি, জনপ্রিয় নাইজেরীয় প্রার্থী\nকার্লোস দিয়েজ - কার্ডিনাল ভিনসেন্ট বেনিতেজ, আফগানিস্তানে কর্মরত মেক্সিয়ান আর্চবিশপ\nব্রায়ান এফ. ও'বায়ার্ন - মোঁসিয়র রেমন্ড ও'মালি, লরেন্সের সহকারী ও বিরোধী গবেষক\nইয়াসেক কোমান - আর্চবিশপ ইয়ানুৎস ওয়োজনিয়াক, পোপগৃহের অধ্যক্ষ ও মৃত পোপের সহযোগী\nমেরাব নিনিদজে - কার্ডিনাল সাবাদিন\nটমাস লোইবল - আর্চবিশপ মানডর্ফ\nলোরিস লোদ্দি - কার্ডিনাল ভিল্লানোভা\nবালকিসসা মাইগা - সিস্টার শানুমি\n\n\n== নির্মাণ ==\n২০২২ সালের মে মাসে ঘোষণা দেওয়া হয় এডওয়ার্ড বার্গারের পরিচালনায় রেফ ফাইঞ্জ, জন লিথগো, স্ট্যানলি টুচি ও ইজাবেল্লা রোসসেললিনি এই চলচ্চিত্রে অভিনয় করবেন। ২০২৩ সালের জানুয়ারি মাসে রোমে নির্মাণকাজ শুরু হলে আরও অভিনয়শিল্পীদের নাম ঘোষণা করা হয়। চলচ্চিত্রটির দৃশ্যধারণ করা হয় চিনেচিততায়। ২০২৩ সালের মার্চ মাসে দৃশ্যধারণ সমাপ্ত হয়।\n\n\n=== সঙ্গীত ===\n\nজার্মান সুরকার ফোলকার বের্টেলমান কনক্লেভ চলচ্চিত্রের সুর করেন। এটি বার্গারের পরিচালিত চলচ্চিত্রে তার পঞ্চম কাজ। ইন্ডিওয়্যার-এ এক সাক্ষাৎকারে বের্টেলমান বলেন খ্রিস্টধর্মীয়ও নয় আবার ধ্রুপদীও নয় এমন সুর রচনার ক্ষেত্রে স্বল্প-পরিচিত বাদ্যযন্ত্র নিয়ে নিরীক্ষণ করতে হয়। ফলে বেশিরভাগ সুর তৈরিতে তিনি ক্রিস্টাল বাশে ব্যবহার করেন, যা ভেজা হাতে বাজাতে হয়। বের্টেলমান একই প্রক্রিয়া ব্যবহার করেন বার্গারের ইম ভেস্টেন নিশ্‌টস নইয়েস (২০২২) চলচ্চিত্রেও, সেখানে তিনি হারমোনিয়াম ব্যবহার করেছিলেন।\n\nসকল গানের গীতিকার ফোলকার বের্টেলমান.।\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে কনক্লেভ   (ইংরেজি)\nরটেন টম্যাটোসে কনক্লেভ (ইংরেজি)\nটেমপ্লেট:এডওয়ার্ড বার্গার\nটেমপ্লেট:রবার্ট হ্যারিস\nটেমপ্লেট:ইন্ডিয়ান পেইন্টব্রাশ"}