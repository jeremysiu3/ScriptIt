{"pageid": 1033115, "title": "কালিদাস ভট্টাচার্য", "url": "https://bn.wikipedia.org/wiki?curid=1033115", "content": "কালিদাস ভট্টাচার্য(ইংরেজি: Kalidas Bhattacharya) ( ১৯১১ - ১৫ মার্চ, ১৯৮৪) ছিলেন বিশিষ্ট চিন্তাবিদ ও  প্রখ্যাত ভারতীয় বাঙালি দার্শনিক। কলকাতায় সেন্টার ফর অ্যাডভান্সড স্টাডিজ ইন ফিলজফির প্রতিষ্ঠাতা-পরিচালক ছিলেন।\n\n\n== সংক্ষিপ্ত জীবনী ==\nকালিদাস ভট্টাচার্যের জন্ম অবিভক্ত বাংলার অধুনা পশ্চিমবঙ্গের হুগলির শ্রীরামপুরে। তাঁদের আদি নিবাস ছিল বর্তমানে বাংলাদেশের বরিশালে। পিতা ছিলেন ভারতীয় দর্শনের অগ্রণী অধ্যাপক কৃষ্ণচন্দ্র ভট্টাচার্য। কালিদাসের অগ্রজ গোপীনাথও ছিলেন বিখ্যাত দার্শনিক। অনন্য সাধারণ দর্শনের ছাত্র হিসাবে শিক্ষা শেষ করে অধ্যাপনা শুরু করেন কলকাতার বিদ্যাসাগর কলেজে। পরে কলকাতা বিশ্ববিদ্যালয় ও  সংস্কৃত কলেজে যুক্ত থাকার পর দর্শন বিভাগের প্রধানরূপে  বিশ্বভারতী বিশ্ববিদ্যালয়ে যোগ দেন। প্রধানত তারই উদ্যোগে ১৯৬৪ খ্রিস্টাব্দে প্রতিষ্ঠিত হয় সেন্টার ফর অ্যাডভান্সড স্টাডিজ ইন ফিলজফি এবং তিনি এর ডিরেক্টর হন। ১৯৬৬ খ্রিস্টাব্দ হতে ১৯৭০ খ্রিস্টাব্দ পর্যন্ত তিনি  বিশ্বভারতী বিশ্ববিদ্যালয়ের উপাচার্য ছিলেন। অবসর গ্রহণের পর দর্শনের জাতীয় অধ্যাপক নিযুক্ত হন। তিনি আধুনিক ভারতীয় দর্শনকে বৈজ্ঞানিক চেতনায় এক নূতন চিন্তার আলোকে উদ্ভাসিত করেছেন। তার দর্শনবিদ্যা মূলত অদ্বৈত বেদান্ত ও শৈব উপাসনায় আধারিত ছিল। সেই দৃষ্টিতে তাঁকে বিশ শতকের ভারতীয় দার্শনিকদের মধ্যে অন্যতম  উপমাবিজ্ঞানী  হিসাবে আখ্যায়িত করা যায়।\n\n\n== প্রকাশিত গ্রন্থ ==\nদর্শনের উপর তার বাংলা ও ইংরাজীতে প্রায় কুড়িটির মতো গ্রন্থ রচনা করেছেন। উল্লেখযোগ্য গ্রন্থগুলি হলো-\n\nভারতীয় সংস্কৃতি ও অনেকান্ত বেদান্ত\nমাণ্ডূক্যোপনিষদের কথা\nফিলজফি, লজিক অ্যান্ড ল্যাঙ্গুয়েজ\n এ মডার্ন আন্ডারস্ট্যান্ডিং অফ অদ্বৈত বেদান্ত\nদ্য ফান্ডামেন্টালস অফ কে সি ভট্টাচার্য'স ফিলজফি\nতিনি বিশ্বভারতী বিশ্ববিদ্যালয়ের \"দেশিকোত্তম\" উপাধিতে ভূষিত হয়েছিলেন। ১৯৮৪ খ্রিস্টাব্দের ১৫ ই মার্চ তিনি প্রয়াত হন।\n\n\n== তথ্যসূত্র =="}