{"pageid": 1420894, "title": "আব্দুল হাকিম হাক্কানি", "url": "https://bn.wikipedia.org/wiki?curid=1420894", "content": "আব্দুল হাকিম হাক্কানি (জন্মঃ ১৯৬৭) একজন আফগান ইসলামিক পণ্ডিত ও লেখক যিনি ২০২১ সালে আফগানিস্তানের ইসলামিক আমিরাতের সুপ্রিম কোর্টের প্রধান বিচারপতি হিসেবে নিযুক্ত হন। ২০২০ সালের কাতারে অনুষ্ঠিত শান্তি আলোচনায় তিনি তালেবানের আলোচনা দলের প্রধান ছিলেন। তিনি তালেবানের অন্যতম প্রতিষ্ঠাতা সদস্য এবং তালেবানের প্রতিষ্ঠাতা মোল্লা ওমরের ঘনিষ্ঠ সহযোগী ছিলেন। তিনি বিভিন্ন বিষয়ে মোল্লা ওমরের পরামর্শদাতা ছিলেন।\n\n\n== প্রাথমিক জীবন ==\nআবদুল হাকিম হাক্কানি ১৯৬৭ সালে আফগানিস্তানের কান্দাহার প্রদেশের পাঞ্জওয়াই জেলায় জন্মগ্রহণ করেন। তিনি স্নাতক সম্পন্ন করেন পাকিস্তানের দারুল উলূম হাক্কানিয়া থেকে যেটি কিনা দেওবন্দী ধারায় পরিচালিত। এবং পরবর্তীতে তিনি সেখানে শিক্ষকতা করান।\n\n\n== কর্মজীবন ==\n১৯৭৭ সালে আবদুল হাকিম হাক্কানি পেশোয়ারের দারুল উলূম হাক্কানিয়াতে ভর্তি হন এবং ১৯৮০ সালে স্নাতক ও আন্তর্জাতিক সার্টিফিকেট অর্জন করেন। তারপর তিনি কুরআন তাফসির অধ্যয়নের জন্য বেলুচিস্তানে যান। ১৯৮৯ সালে আফগানিস্তান থেকে সোভিয়েত প্রত্যাহারের পর তিনি দেশে ফিরে আসেন এবং কান্দাহার, হেলমান্দ রাজ্যে মাদরাসায় শিক্ষকতা শুরু করেন। এরপর তালেবানের প্রতিষ্ঠাতা মোল্লা মুহাম্মাদ ওমর তাকে কান্দাহার শহরে ফিরে সেখানের মাদরাসায় শিক্ষকতার নির্দেশ দেন। ২০০১ সালে তালেবান সরকারের পতনের পর শেখ হাক্কানি সাহেব আবার পাকিস্তানে চলে যান এবং কোয়েটা শহরে বসতি স্থাপন করেন এবং কোয়েটায় মাদরাসা প্রতিষ্ঠা করেন। এই প্রতিষ্ঠান থেকে বেশ কয়েকজন একনিষ্ঠ তালেবান সামরিক কমান্ডার গ্রাজুয়েশন সম্পন্ন করেছে। মরহুম তালেবান নেতা মোল্লা মুহাম্মাদ ওমরের ছেলে, ইসলামি আমিরাতের বর্তমান প্রতিরক্ষামন্ত্রী মোল্লা মুহাম্মাদ ইয়াকুবও তার ছাত্রদের মধ্যে একজন। প্রথম ইসলামী আমিরাতের শাসনামলে শিক্ষকতার পাশাপাশি তিনি আপিল আদালতে এবং কেন্দ্রীয় দারুল ইফতাতেও দায়িত্ব পালন করেন। হিবাতুল্লাহ আখুন্দজাদা সর্বোচ্চ নেতা হিসেবে নিয়োগের পর, আব্দুল হাকিম হাক্কানি প্রধান বিচারপতি নিযুক্ত হন। ২০২০ সালের সেপ্টেম্বরে আফগানিস্তানের সরকারের সাথে আমেরিকার কাতারে শান্তি আলোচনার জন্য মৌলভি আব্দুল হাকিম তালেবানের পক্ষ থেকে প্রধান আলোচক হিসেবে নিযুক্ত হন।\n\n\n== গ্রন্থপঞ্জি ==\nইসলামিক আইনশাস্ত্রে, বিশেষ করে ইসলামি বিচার ব্যবস্থার বিশেষত্ব নিয়ে, এছাড়াও আব্দুল হাকিম হাক্কানির বিভিন্ন বিষয়ে বই রয়েছে যা বাংলা সহ অনেক ভাষায় অনূদিত হয়েছে। আব্দুল হাকিম হক্কানি ২০২২ সালে একটি বই লিখেন যার নাম \"আল'ইমারাতুল ইসলামিয়াতু ওয়ানিজামুহা \" যা প্রচুর অলোচনার জন্ম দেয়। অনেক বিশেষজ্ঞ এবং গবেষকরা বলছেন, বইটি ২০২১ সালে মার্কিন বাহিনী প্রত্যাহারের পর ক্ষমতায় আসা তালেবান সরকারের জন্য একটি সংবিধান এবং তালেবান আন্দোলনের অধিকাংশ নেতা শাসন ও রাজনীতির ক্ষেত্রে যে দৃষ্টিভঙ্গি লালন করেন এ বইতে তাই ফুটিয়ে তোলা হয়েছে। কেউ কেউ বলছেন লেখক এখানে নতুন কোনো তত্ত্ব তুলে ধরেননি বরং ইসলামি ইমারাতের সংবিধান হিসেবে যা গৃহীত হতে পারে লেখক তার উপরই আলোকপাত করেছেন। তালেবান আন্দোলন বুঝার জন্য বইটি বেশ গুরুত্বপূর্ণ বলে দাবি করেছেন গবেষকরা। এ বইট ছাড়াও তিনি আরো বই লিখেছেন যার সংখ্যা ২৭টি।\n\n\n== তথ্যসূত্র =="}