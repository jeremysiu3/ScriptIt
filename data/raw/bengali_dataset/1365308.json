{"pageid": 1365308, "title": "ধনঞ্জয় দাশ", "url": "https://bn.wikipedia.org/wiki?curid=1365308", "content": "ধনঞ্জয় দাশ( ১২ ফেব্রুয়ারি ১৯২৭  -  ৫ এপ্রিল  ২০০৩) ছিলেন অবিভক্ত বাংলার বিশিষ্ট কবি ও সাহিত্যিক।  বিশ শতকরে চল্লিশের দশকের প্রারম্ভ হতে পঞ্চাশের দশকের মাঝামাঝি সময় পর্যন্ত মার্কসীয় দর্শনে বিশ্বাসী ধনঞ্জয় পূর্ববাংলার গণ আন্দোলন ও সাংস্কৃতিক আন্দোলনে যুক্ত থেকে বিভিন্ন সময়ে কারারুদ্ধ ছিলেন। \n\n\n== জন্ম ও প্রারম্ভিক জীবন ==\nধনঞ্জয় দাশের জন্ম  ব্রিটিশ ভারতের অধুনা  বাংলাদেশের খুলনা জেলার কালিকাপুর গ্রামে। পিতা ব্রজমোহন দাশ ও মাতা সুহাসিনী দেবী। তিনি খুলনার দৌলতপুর কলেজ থেকে আই.এ পাশের পর কলকাতায় পড়তে আসেন।  কলকাতার সিটি কলেজ থেকে তিনি  কলকাতা বিশ্ববিদ্যালয়ের  স্নাতক হন। ১৯৪৫ খ্রিস্টাব্দে খুলনায় আজাদ হিন্দ ফৌজ মুক্তি আন্দোলনে যুক্ত ছিলেন। খুলনায় কংগ্রেস-মুসলিম লীগ-কমিউনিস্ট পার্টির মিলিত উৎসবের সাংস্কৃতিক উপসমিতির অন্যতম সম্পাদক ছিলেন তিনি। প্রথমদিকে জাতিতত্ত্বের মার্কসীয় অপব্যাখ্যায় রাজনৈতিক চেতনা ও দলীয় শৃঙখলা অপরিণত ছিল। পরে  তিনি বুঝেছিলেন ধর্মের ভিত্তিতে জাতিগঠনের ব্যাখ্যা অবৈজ্ঞানিক, বিভ্রান্তিকর। তিনি পরে রচনা  করেন তিন খণ্ডের  'মার্কসবাদী সাহিত্য বিতর্ক'। \nতিনি ১৯৪৮ খ্রিস্টাব্দে  কমিউনিস্ট পার্টির সদস্যপদ লাভ করেন। ১৯৪৮ খ্রিস্টাব্দ থেকে ১৯৫৫ খ্রিস্টাব্দ পর্যন্ত বিভিন্ন জেলে নিরাপত্তা বন্দি হিসাবে কারারুদ্ধ থাকেন। ১৯৪৭ খ্রিস্টাব্দ হতে ১৯৭১ খ্রিস্টাব্দ পর্যন্ত এই দীর্ঘ চব্বিশ বৎসর সময়কালের মাত্র নয় বৎসর বিভিন্ন সময়ে তিনি অতিবাহিত করেন খুলনাসহ পূর্ববঙ্গের বিভিন্ন স্থানে। তিনি সেসময়ের কমিউনিস্ট পার্টির রাজনৈতিক ক্রিয়াকলাপ সহ বিভিন্ন বিষয় নিয়ে লেখেন  স্মৃতিকথা- আমার জন্মভূমি: স্মৃতিময় বাংলাদেশ।\nখুলনায় অবস্থানকালে প্রথম \"সপ্তর্ষি\" পত্রিকা সম্পাদনার কাজ পান অধ্যাপক পৃথ্বীশ নিয়োগীর সঙ্গে যৌথভাবে। \nকিছুদিন তিনি দৈনিক স্বাধীনতা, যুগান্তর, অমৃতবাজার পত্রিকায় কাজ করেন।  \n\n\n== সম্পাদিত ও রচিত গ্রন্থসমূহ ==\nধনঞ্জয় দাশ  সম্পাদিত ও রচিত কাব্য ও অন্যান্য গ্রন্থগুলি হল-\n\nসম্পাদিত গ্রন্থ-\nমহাচীন\nমার্কসবাদী সাহিত্য বিতর্ক (৩ খণ্ড)\nবস্তুবাদী সাহিত্য বিচার ও অন্যমত\nব্রেখটের কবিতা\nব্রেখটের নাট্যগুচ্ছ\nবাংলার সংস্কৃতিতে মার্কসবাদী চেতনার ধারা\nকবিতা-\nকাব্য সংকলন\nশরসন্ধান\nনির্বাচিত কবিতা\nপালাতে পারিনা\nস্মৃতি কথা-\nআমার জন্মভূমি: স্মৃতিময় বাংলাদেশ\nঅন্যান্য গ্রন্থ-\nভারতের যাদুঘর (বেধিসত্ত্ব ছদ্মনামে)\nরাধারমণ মিত্র: অবিস্মরণীয় এক ব্যক্তিত্ব\nপ্রোগ্রেসিভ কালচারাল মুভমেন্ট ইন বেঙ্গল\nটেরাকোটা অফ পাঁচমুডা: প্রাইমারি ইনভেস্টিগেশন\nভারত সোভিয়েত মৈত্রী সমিতি, জাতীয় সংহতি পরিষদ প্রভৃতির অন্যতম সংগঠক ছিলেন তিনি।  \n\n\n== তথ্যসূত্র =="}