{"pageid": 1481621, "title": "যুত", "url": "https://bn.wikipedia.org/wiki?curid=1481621", "content": "যুত হলো জাট শব্দের আরবি রূপ। জাট সম্প্রদায়ের লোকেরা প্রাথমিকভাবে সিন্ধু নদের নিচের অঞ্চলে বাস করত। তারপর তারা সাসানীয় সাম্রাজ্যের সময়ে, প্রায় ৫০০ খ্রিস্টাব্দ থেকে, মেসোপটেমিয়া অঞ্চলেও বসবাস শুরু করে। তবে তাদের বড় ধরনের স্থানান্তর উমাইয়া খিলাফত প্রতিষ্ঠিত হওয়ার পরে ঘটে। তারা ইসলামী স্বর্ণযুগের সময় নিম্ন ইরাকের অন্যতম প্রধান জাতিগোষ্ঠী ছিল এবং মুসলিম রাষ্ট্রগুলিকে ভাড়াটে সৈন্য সরবরাহ করত। তবে এই সম্প্রদায়ের উল্লেখ ১১শ শতাব্দীর পর আরবদের লেখা ইতিহাসে আর পাওয়া যায় না।\n\n\n== ইতিহাস ==\n\n\n=== মাতৃভূমি ===\n৮ম শতাব্দীর প্রথম দিকে উমাইয়া খিলাফতের সিন্ধু বিজয়ের সময়, যুত (জাট) সম্প্রদায়ের লোকেরা মকরান এবং তুরান (সহ কিকান, আধুনিক কালাত) অঞ্চলগুলিতে বাস করত, যা সিন্ধু নদীর পূর্ব তীরে অবস্থিত মনসুরা এবং মুলতান শহরগুলি পর্যন্ত বিস্তৃত ছিল। ইবনে খোরদাদবেহের মতে, জাটরা ওই অঞ্চলের সমগ্র বাণিজ্যপথ রক্ষা করত, যা বিলাদ আল-জাত (জাটদের ভূমি) নামে পরিচিত। মুসলিম বিজয়ের সময় (বা তার আগে) মকরানে উল্লেখযোগ্য সংখ্যক যুত বাস করত, যারা পরবর্তী শতাব্দীতে সিন্ধুতেও পূর্ব দিকে স্থানান্তরিত হয়। গোয়েজে বলেন যে যুতরা সিন্ধু থেকে উদ্ভূত একটি জনগোষ্ঠী এবং দাবি করেন যে তারা সাসানীয় সাম্রাজ্য জুড়ে ছড়িয়ে পড়ে। আল-খারেজমি তাদের উৎপত্তি ব্যাখ্যা করে বলেন যে তাদের শিকড় সিন্ধে এবং তাদের আসল নাম \"জিট\" আরবীকরণ হয়ে \"যুত\" হয়েছে। তিনি আরও জোর দিয়ে বলেন যে যুতরা বাদরকা (রাস্তা) রক্ষার কাজে নিয়োজিত ছিল। তবে আরবি সাহিত্যে সিন্ধ বর্তমান সিন্ধু প্রদেশ ও মকরানের চেয়ে বড় একটি অঞ্চলের দিকে ইঙ্গিত করত, এবং \"সিন্ধের ভূমি\" বলতে সিন্ধু উপত্যকা বা সিন্ধু নদ দিয়ে অতিক্রান্ত এলাকাকে বোঝানো হতো।\n\n\n=== প্রাথমিক ইসলামী আরব ===\nপ্রাথমিক ইসলামী যুগের আরবে, যুত জাতির বাণিজ্যিক কর্মকাণ্ড তাদের সেখানে বসতি স্থাপনে সহায়ক হয়। তারা ইসলামের আগমনকালের পূর্বেই আরবে বসবাস করত, বিশেষত পারস্য উপসাগরীয় অঞ্চলে এবং মুহাম্মদ এর সাথে তাদের যোগাযোগের কথা জানা যায়। মুহাম্মদ বর্ণনা করেন যে মূসা এর শারীরিক গঠন যুতদের অনুরূপ ছিল। তিনি উল্লেখ করেন যে মুসা এর গায়ের রং বাদামী, চুল সোজা এবং দেহের গড়ন লম্বা ছিল, যা যুতদের সাথে সাদৃশ্যপূর্ণ। আরেকটি ঘটনায়, আয়িশা অসুস্থ হয়ে পড়লে, তার ভাগ্নে তার চিকিৎসার জন্য একজন যুত চিকিৎসককে ডেকে আনেন। আল-তাবরির মতে, কিছু যুত রিদ্দার যুদ্ধে মুসলিমদের বিরুদ্ধে অংশ নেয়।\n\n\n=== সাসানীয় সাম্রাজ্য ===\nসাসানীয় সম্রাট পঞ্চম বাহরাম (৪৩১ – ৩৮) উপকূলীয় অঞ্চলে গোত্রীয় পুনর্বাসনের নীতি গ্রহণ করেন বলে জানা যায়। এর ফলে বহু যুত বিশাল মহিষের পাল নিয়ে দক্ষিণ ইরাকের জলাভূমি অঞ্চলে অভিবাসিত হয় এবং সেখানে তারা ব্যাপকভাবে ধান চাষের প্রচলন করে। তারা সম্ভবত চারণভূমির সন্ধানে সেখানে এসেছিল। ইরাকে 'নাহর আল-যুত' নামে একটি খাল এবং খুজিস্তান বা বাহরাইনে 'যুত' নামে একটি অঞ্চলের মাধ্যমে তাদের উপস্থিতির প্রমাণ পাওয়া যায়। তারা খুজিস্তানের 'হাওমাত আল-যুত' শহরেও বসবাস করত।\nসাসানীয় সাম্রাজ্যের শেষ সম্রাট তৃতীয় ইয়াযদগারদ আরবদের বিরুদ্ধে যুদ্ধে সাহায্যের জন্য সিন্ধু থেকে যুতদের ডেকে আনেন। তারা সাসানীয় সাম্রাজ্যের পক্ষে ভাড়াটে অশ্বারোহী সৈন্য হিসেবে লড়াই করে, পরবর্তীতে মুসলিমদের পক্ষে যোগ দেয়। ৬৪০ সালে মুসলিমরা ইরানের আহওয়াজ শহর অবরোধ করলে, যুতরা পারসিক আসওয়ারানদের সাথে একত্রে শহর রক্ষায় প্রবল প্রতিরোধ গড়ে তোলে। পরবর্তীতে, আসওয়ারানরা, যারা খিলাফত যুগে আসাওয়িরা নামে পরিচিত ছিল, বনু তামিমের মিত্র হিসেবে বসরায় বসতি স্থাপন করে।\n\n\n=== রাশিদুন ও উমাইয়া খিলাফত ===\nযুত সম্প্রদায় বসরা গ্যারিসন শহরে একটি বড় জনগোষ্ঠী গঠন করে এবং আন্ত-গোত্রীয় যুদ্ধে, আরব গোত্র বনু হানজালার মিত্র হয়ে উঠে।আলির শাসনামলে বসরার কোষাগার ৪০ বা ৪০০ জন যুত সৈন্য দ্বারা রক্ষিত ছিল। তাদের নেতা ছিলেন আবু সালামা আল-জুত্তি। আবু মিখনাফের বর্ণনা অনুযায়ী, তালহা ও জুবায়েরের নেতৃত্বে বিদ্রোহীরা শহর দখল করলে এই সৈন্যরা বাইতুল-মাল (কোষাগার) রক্ষা করতে গিয়ে নিহত হয়। ৬৫৬ সালে উটের যুদ্ধে যুত বাহিনী তাদের নেতা আলী বিন দানূরের অধীনে আলির পক্ষে যুদ্ধ করে।\n\n\n== গ্রন্থপঞ্জি ==\nজাকেরি, মোহসেন (১৯৯৫)। সাসানীয় সৈনিকরা প্রাথমিক মুসলিম সমাজে: আইয়ারান এবং ফুতুওয়ার উৎপত্তি (ইংরেজি ভাষায়)। অটো হ্যারাসোভিৎস ভার্লাগ। আইএসবিএন 978-3-447-03652-8। \nউইঙ্ক, আন্দ্রে (২০০২)। আল-হিন্দ: প্রাথমিক মধ্যযুগীয় ভারত এবং ইসলামের প্রসার (৭ম-১১শ শতাব্দী) (ইংরেজি ভাষায়)। ব্রিল। আইএসবিএন 978-0-391-04173-8। \nনিজামি, খালিক আহমদ। দক্ষিণ এশিয়ার সঙ্গে প্রাথমিক আরব সংযোগ। আইএসএসএন 0955-2340। \nবসওয়ার্থ, সি. ই. (২০১২), \"আল-জুৎট\", এনসাইক্লোপিডিয়া অব ইসলাম, দ্বিতীয় সংস্করণ (ইংরেজি ভাষায়), ব্রিল, ডিওআই:10.1163/1573-3912_islam_sim_8217 \nমালিক, জামাল (২০২০)। দক্ষিণ এশিয়ায় ইসলাম: সংশোধিত, সম্প্রসারিত এবং হালনাগাদ দ্বিতীয় সংস্করণ (ইংরেজি ভাষায়)। ব্রিল। আইএসবিএন 978-90-04-42271-1। \nঅ্যান্থনি, শন (২০১১)। খলিফা এবং বিদ্রোহী: ইবনে সাবা এবং শিয়ার উৎপত্তি (ইংরেজি ভাষায়)। ব্রিল। আইএসবিএন 978-90-04-21606-8। \nআথামিনা, খালিল (১৯৯৮)। \"উমাইয়া যুগে অ-আরব রেজিমেন্ট এবং ব্যক্তিগত মিলিশিয়া\"। পৃষ্ঠা ৩৪৭–৩৭৮। আইএসএসএন 0570-5398। \nবসওয়ার্থ, ক্লিফোর্ড এডমন্ড (১৯৭৬)। মধ্যযুগীয় ইসলামি আন্ডারওয়ার্ল্ড: আরবীয় সমাজ ও সাহিত্যে বানু সাসান (ইংরেজি ভাষায়)। ব্রিল। আইএসবিএন 978-90-04-04392-3। \nহাউগ, রবার্ট; জাড, স্টিভেন, সম্পাদকগণ (২০২৩-০২-০৬)। ইসলাম অন দ্য মার্জিনস: স্টাডিজ ইন মেমোরি অব মাইকেল বোনার (ইংরেজি ভাষায়)। ব্রিল। আইএসবিএন 978-90-04-52783-6। \nকডোনের, জুয়ান সিগনেস (২০১৬)। সম্রাট থিওফিলোস এবং প্রাচ্যের সীমান্ত: ৮২৯–৮৪২ (ইংরেজি ভাষায়)। রুটলেজ। আইএসবিএন 978-1-317-03427-8। \nএহসান ইয়ারশাতার, সম্পাদক (২০১৫)। তাবারীর ইতিহাস: আব্বাসীয় খিলাফতের উত্তাল সীমান্ত (ইংরেজি ভাষায়)। স্টেট ইউনিভার্সিটি অব নিউ ইয়র্ক প্রেস। আইএসবিএন 978-0-7914-9721-0। \nআনোশহার, আলি (২০০৮)। গাজি সুলতানস এবং ইসলামিক সীমান্ত (ইংরেজি ভাষায়)। রুটলেজ। আইএসবিএন 978-1-134-04134-3। \nকেনেডি, হিউ এন. (২০০৬)। বাইজানটাইন এবং প্রাথমিক ইসলামিক নিকটপ্রাচ্য (ইংরেজি ভাষায়)। অ্যাশগেট পাবলিশিং লিমিটেড। আইএসবিএন 978-0-7546-5909-9। \nওয়েস্টফাল-হেলবুশ, সিগরিড; ওয়েস্টফাল, হেইঞ্জ (১৯৬৪)। পাকিস্তানের জাট (ইংরেজি ভাষায়)। ডঙ্কার ও হম্বলট, বার্লিন। ওসিএলসি 581010797। \nম্যাকলিন, ডেরিল এন. (১৯৮৪)। আরব সিন্ধের ধর্ম এবং সমাজ (ইংরেজি ভাষায়)। ম্যাকগিল ইউনিভার্সিটি। আইএসবিএন 978-0-315-20821-6। \nদাফতারি, ফারহাদ (২০১১)। ইসমাইলি ইতিহাসের অভিধান (ইংরেজি ভাষায়)। স্কেয়ারক্রো প্রেস। পৃষ্ঠা ২৯। আইএসবিএন 978-0-8108-7970-6। \nঅ্যাশার, ক্যাথারিন এল্লা ব্লান্সহার্ড; ট্যালবট, সিনথিয়া (২০০৬)। ইউরোপের পূর্বে ভারত। ক্যামব্রিজ ইউনিভার্সিটি প্রেস। পৃষ্ঠা ২৬৯। আইএসবিএন 978-0-521-80904-7। \n\n\n== তথ্যসূত্র ==\n\n\n== টীকা =="}