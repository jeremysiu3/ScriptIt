{"pageid": 11792, "title": "রায়পুরা উপজেলা", "url": "https://bn.wikipedia.org/wiki?curid=11792", "content": "রায়পুরা উপজেলা বাংলাদেশের নরসিংদী জেলার অন্তর্গত একটি উপজেলা যা ২৪টি ইউনিয়ন ও ১টি পৌরসভা নিয়ে গঠিত। এটি ঢাকা বিভাগের অধীন নরসিংদী জেলার ৬টি উপজেলার মধ্যে একটি এবং নরসিংদী জেলার পূর্বে অবস্থিত। প্রশাসনিক, অর্থনৈতিক ও ঐতিহাসিকভাবে রায়পুরা উপজেলা নরসিংদী তথা দেশের একটি গুরুত্বপূর্ণ উপজেলা।\n\n\n== অবস্থান ও আয়তন ==\n\nরায়পুরা উপজেলার উত্তরে বেলাবো উপজেলা ও কিশোরগঞ্জ জেলার ভৈরব উপজেলা, দক্ষিণে নরসিংদী সদর উপজেলা, ব্রাহ্মণবাড়িয়া জেলার নবীনগর উপজেলা ও বাঞ্ছারামপুর উপজেলা, পূর্বে ব্রাহ্মণবাড়িয়া জেলার ব্রাহ্মণবাড়িয়া সদর উপজেলা, আশুগঞ্জ উপজেলা ও নবীনগর উপজেলা, পশ্চিমে শিবপুর উপজেলা ও নরসিংদী সদর উপজেলা। \nরায়পুরার চতুর্দিকে মেঘনা, রহ্মপুত্র, আড়িয়াল খাঁ ও কাঁকন নদী বয়ে গেছে। নদ-নদী বিধৌত এই উপজেলাটি রাজধানী ঢাকা ও নরসিংদী জেলা সদরের খুব সন্নিকটে অবস্থিত। এই উপজেলাটি রাজধানী ঢাকা থেকে ৭৯ কিলোমিটার এবং জেলা সদর নরসিংদী থেকে ৩২ কিলোমিটার পূর্বদিকে অবস্থিত। এর আয়তন ৩১২.৫০ বর্গ কিলোমিটার। তন্মধ্যে, জলাশয় ও প্রশস্ত নদী ৪৩.৭৭ বর্গ কিলোমিটার।\n\n\n== নামকরণের ইতিহাস ==\nকথিত আছে যে, ব্রিটিশ শাসন আমলে লর্ড কর্নওয়ালিশের চিরস্থায়ী বন্দোবস্ত প্রথা চালু হওয়ার সময় এ অঞ্চল ময়মনসিংহ মুক্তাগাছা জমিদারের আওতায় আসে। উক্ত জমিদারের কাছ থেকে সিকিমি পত্তন নেন এখানকার রায় উপাধিধারী কিছুসংখ্যক অমাত্য। এদের উল্লেখ্যযোগ্য হলো প্রকাশচন্দ্র রায়, পূর্ণচন্দ্র রায়, মহিমচন্দ্র রায়, ঈশ্বরচন্দ্র রায় এবং আরও অনেকে। এদের নাম‍ানুসারে প্রথমে এলাকার নাম হয় “রায়নন্দলালপুর”। পর্যায়ক্রমে এই ‍নাম থেকে রায়পুরা নামের উৎপত্তি হয়। এখানে উল্লেখ্য যে, পূর্বে এই এলাকা “কালীদহসাগরেরচর” নামে পরিচিত ছিল। পাকিস্তান আমলের প্রথম দিকেও এ অঞ্চল ময়মনসিংহ কালেকটরেটের আওতাভুক্ত ছিল। এ উপজেলাকে নিম্নবর্ণিত প্রধান তিন ভূ-প্রাকৃতিক অঞ্চলে ভাগ করা হয়েছে:\n(ক) মধুপুর গড় ভূমি যা ‍উপজেলার প্রায় ২ শতাংশ ভূমি\n(খ) ব্রহ্মপুত্র পলল ভূমি যা ‍উপজেলার প্রায় ৫৫ শতাংশ ভূমি এবং\n(গ) মেঘনা পলল ভূমি যা ‍উপজেলার প্রায় ৪৩ শতাংশ ভূমি।\n\n\n== ঐতিহাসিক ঘটনাবলী ==\nইংরেজ বিরোধী আন্দোলন, জমিদারি প্রথা, নীল চাষের বিরুদ্ধাচরণ, ইজারা প্রথা ও জমিদারদের ভৌতিক করের বিপক্ষে সাধারণ মানুষ ক্রমশঃ অধিকার সচেতন হতে থাকে। সুন্দর আলী গান্ধী, হাতেম আলী খান, বিপ্লবী সতীশ পাকরাশী, বিজয় চ্যাটার্জী, অনন্ত দাস, মধু ব্যানার্জী, আফতাব উদ্দিন খোন্দকার প্রমূখ সমগ্র নরসিংদী অঞ্চলে গোপনে ব্রিটিশ বিরোধী আন্দোলনের আগুন ছড়াতেন। রায়পুরার তরুণ বিপ্লবী রমানন্দ সূত্রধর, সৃষ্টিধর খলিফা, ডাঃ রমেন্দ্র নারায়ণ সাহা, আঃ ছাত্তারসহ অনেকেই উদ্বুদ্ধ হন। বামধারার বরেণ্য নেতৃবৃন্দ গ্রেফতারি পরোয়ানা মাথায় নিয়ে এখানে আত্মগোপন করেন। তন্মধ্যে, তেভাগা আন্দোলনের নেত্রী নাচোলের রাণী ইলা মিত্রের স্বামী রমেণ মিত্র হাসিমপুরের রমানন্দ সূত্রধরের বাড়ীতে, ত্যাগী ও নির্যাতিত বাম রাজনীতিবিদ সুনীল রায়, অনন্ত দাস, মধু ব্যানার্জী ও বারিণ দত্ত পিরিজকান্দির সৃষ্টিধর খলিফার বাড়ীতে অবস্থান করেন। তারা অনেকেই ব্রিটিশ বিরোধী সংগঠন অনুশীলন ও যুগান্তরের সক্রিয় সদস্য ছিলেন।\n১৯৪১ সালের সাম্প্রদায়িক দাঙ্গায় রায়পুরার ৬১টি গ্রাম ক্ষতিগ্রস্ত হয়েছিল। হিন্দু ধর্মাবলম্বীদের শত শত ঘরবাড়ি পুড়িয়ে দেয়া হয়। দাঙ্গা প্রশমনে শেরে বাংলা এ. কে. ফজলুল হকসহ কলকাতা থেকে শ্যামাপ্রসাদ মুখার্জী এসেছিলেন। ঐতিহাসিক গরুরবাজারে বিশাল সমাবেশে তারা ভাষণ দেন। তাদের উদার ও বলিষ্ঠ নেতৃত্বে হিন্দু-মুসলিম দাঙ্গা নিরসন হয়।\n১৯৫০ সালে খাজা নাজিমউদ্দিনের পাক শাসন আমলে রায়পুরার পূর্বদিকে দৌলতকান্দি ও ভৈরবে হিন্দু-সম্প্রদায়ের লোকজনকে জবাই করে অথবা জীবন্ত অবস্থায় চলন্ত ট্রেন থেকে ছুড়ে ফেলা হয়েছিল।\nপাক আমলে বিদ্রোহ বিপ্লবে লড়াই-সংগ্রাম ও নানা বিষয়ভিত্তিক আন্দোলনকে শাসকদলের ভিত নড়বড়ে করেছেন রাজনৈতিক নেতৃবৃন্দ। অনেকে মাথায় হুলিয়া নিয়ে এসে আত্মগোপন করতেন অথবা গোপনে সংগঠনের কাজ চালাতেন। ১৯৬৪ সালে ঐতিহাসিক গরুরবাজারে শেখ মুজিব ঐতিহাসিক ছয় দফার প্রস্তুতিস্বরূপ বিশাল জনসভায় ভাষণ দেন। এর পরের বছর একই স্থানে অগ্নিকন্যা মতিয়া চৌধুরী ভাষণ দিয়েছিলেন। ১৯৬৬ সালে জঙ্গী শিবপুরে পূর্ব পাকিস্তান কৃষক সমিতির জাতীয় সম্মেলন অনুষ্ঠিত হয়। ঐ সম্মেলনে অতিথি হিসেবে মজলুম জননেতা আব্দুল হামিদ খান ভাসানী, মতিয়া চৌধুরী, অধ্যাপক মোজাফফর আহমেদ প্রমূখ এসেছিলেন। এছাড়াও, তৎকালীন ছাত্রলীগের কেন্দ্রীয় রাজনীতির অন্যতম নেতা ও জগন্নাথ কলেজের পরপর দুইবার নির্বাচিত ভিপি রাজিউদ্দিন আহমেদ রাজু বলিষ্ঠ ভূমিকার স্বাক্ষর রেখেছিলেন।\n\n\n== রাজনীতি ==\nবাংলাদেশের স্বাধীনতা পূর্বকালে ১৯৭০ সালের প্রাদেশিক গণপরিষদের নির্বাচনে রায়পুরা থেকে রাজিউদ্দিন আহমেদ রাজু সদস্য নির্বাচিত হয়েছিলেন। স্বাধীনতা উত্তর রায়পুরার রাজনীতি দুটি প্রধান ধারায় বিভক্ত হয়ে এগিয়ে চলছে। প্রবল বাম ও প্রবল ডানের মাঝখানে জামায়াত-ই-ইসলামী বাংলাদেশ, নেজাম-ই-ইসলাম ও ইসলামী ঐক্য জোট রয়েছে।\nবাম নেতৃবৃন্দের মধ্যে কৃষকনেতা ফজলুল হক খোন্দকার (ন্যাপ, মোজাফফর), কমরেড শামছুল হক (সিপিবি) অন্যতম। অন্যদিকে, বাংলাদেশ আওয়ামী লীগের আফতাব উদ্দিন ভূঁইয়া, কাজী আক্তার উদ্দিন (নসা কাজী), আসাদুল হক খসরু, রাজিউদ্দিন আহমেদ রাজু এতদ্ঞ্চলের উজ্জ্বল নক্ষত্র। তন্মধ্যে, নরসিংদী-৫ (রায়পুরা) আসন থেকে রাজিউদ্দিন আহমেদ রাজু বর্তমান জাতীয় সংসদের অন্যতম সদস্য এবং ২০০৮ সালে ডাক ও টেলিযোগাযোগ মন্ত্রীর দায়িত্ব পালন করেছেন।\nঅন্যদিকে, ১৯৭৯ ও ১৯৮৮ সালে বাংলাদেশ জাতীয়তাবাদী দল (বিএনপি) থেকে মাঈন উদ্দিন ভূঁইয়া সংসদ সদস্য নির্বাচিত হন। দ্বিতীয়বার দায়িত্ব পালনকালে কৃষি উপমন্ত্রী ছিলেন। ১৯৯১ সালে আবদুল আলী মৃধা নির্বাচিত হন। বাংলাদেশ আওয়ামী লীগ থেকে ১৯৯৬, ২০০১, ২০০৮, ২০১৪ ও ২০১৮ সালে রাজিউদ্দিন আহমেদ রাজু সংসদ সদস্য নির্বাচিত হয়েছেন।\nআশির দশকের পর রায়পুরার রাজনীতির সাথে গণতন্ত্রী পার্টি ও গণফোরামের ফজলুল হক খোন্দকার, ন্যাপ-ভাসানী ও জাতীয় পার্টির আব্দুল হাই ফরাজী, বিএনপির আলহাজ্ব জামাল আমেদ চৌধুরী, ন্যাপের গোলাম সারোয়ার মাস্টার, সিপিবির আমিনুল হক, গণফোরামের ফরিদা ইয়াসমিন, ইঞ্জিনিয়ার হোসেন ভূঁইয়া খসরু, আঃ বাছেদ চৌধুরী, তাজুল ইসলাম, প্রকৌশলী শহীদুল ইসলাম প্রমূখ সম্পৃক্ত ছিলেন।\nঅতীতে নেজাম-ই-ইসলামী বাংলাদেশের মৌলবী আব্দুল খালেক, মুসলিম লীগের আব্দুল মতলেব ভূইয়া, জামায়াত-ই-ইসলামীর অধ্যক্ষ মাওঃ সোলায়মান মৃধা, ইসলামী ঐক্যজোটের মৌলানা আমিনুর রহমান রায়পুরা নির্বাচনী এলাকা থেকে প্রার্থী হয়েছিলেন।\n\n\n== প্রশাসনিক বিন্যাস ==\nএই উপজেলাটি ২৪টি ইউনিয়ন, ১টি পৌরসভা, ১১৩টি মৌজা ও ১৫২টি গ্রাম নিয়ে গঠিত।\n\nপৌরসভা - রায়পুরা পৌরসভা;\nইউনিয়ন -\nমরজাল ইউনিয়ন\nরায়পুরা ইউনিয়ন\nচান্দেরকান্দি ইউনিয়ন\nঅলিপুরা ইউনিয়ন\nউত্তর বাখরনগর ইউনিয়ন\nমির্জাপুর ইউনিয়ন\nরাধানগর ইউনিয়ন\nমুছাপুর ইউনিয়ন\nমহেশপুর ইউনিয়ন\nবাঁশগাড়ি ইউনিয়ন\nআড়ালিয়া ইউনিয়ন\nপলাশতলী ইউনিয়ন\nপাড়াতলী ইউনিয়ন\nআমিরগঞ্জ ইউনিয়ন\nআদিয়াবাদ ইউনিয়ন\nচরসুবুদ্ধি ইউনিয়ন\nহাইরমারা ইউনিয়ন\nশ্রীনগর ইউনিয়ন\nডৌকারচর ইউনিয়ন\nমির্জানগর ইউনিয়ন\nচরমুধুয়া ইউনিয়ন\nনিলক্ষ্যা ইউনিয়ন\nচাঁনপুর ইউনিয়ন\nমির্জারচর ইউনিয়ন\n\n\n== জনসংখ্যার উপাত্ত ==\n২০১১ সালের আদমশুমারি অনুযায়ী এখানকার মোট জনসংখ্যা ৪,১৩,৭৬৫ জন; যার মধ্যে পুরুষ ২,১৩,৪১৯ জন (৫১.৫৮%) এবং নারী ২,০০,৩৪৭ জন (৪৮.৪২%)। এখানকার অধিবাসীদের মধ্যে মুসলমান ৩,৯৪,২০৮ জন (৯২%), হিন্দু ১৮,৯২৮ জন (৭%) এবং বৌদ্ধ ১০০ জন, খ্রিস্টান ১২০ জন, উপজাতি ৩৩৯ জন এবং অন্যান্য ধর্মানুসারী ৪১৫ জন (১%)।\n\n\n== শিক্ষা ==\n২০১১ সালের আদমশুমারি অনুযায়ী এখানকার শিক্ষার হার ৩৭%। এখানে রয়েছে:\n\n৩ টি মহাবিদ্যালয়\n২৬ টি উচ্চ বিদ্যালয়\n৪ টি বালিকা উচ্চ বিদ্যালয়\n৪ টি সিনিয়র মাদরাসা\n৪ টি দাখিল মাদরাসা\n১৪৭ টি সরঃ প্রাঃ বিদ্যালয়\n১ টি প্রাথঃশিঃ প্রশিঃকেন্দ্র\n\n\n== স্বাস্থ্য ==\nস্বাস্থ্য সেবাদানের জন্য রয়েছে:\n\nউপজেলা স্বাস্থ্য কমপ্লেক্স (সরকারী) - ০১টি\nকমিউনিটি ক্লিনিকের সংখ্যা - ৩৮টি\nবেসরকারী ক্লিনিক - ৫টি\nএ্যাম্বুলেন্সের সংখ্যা - ০১টি\nপরিবার পরিকল্পনা ক্লিনিক সংখ্যা - ১৭টি\n\n\n== কৃষি ==\nএখানকার প্রায় দুই-তৃতীয়াংশ মানুষ কৃষক।\n\nপ্রধান ফসল: ধান, গম, আলু, সরিষা, চীনা বাদাম, বেগুন, বিভিন্ন ধরনের সবজি।\nলুপ্ত বা লুপ্ত প্রায় শস্যাদি: মসিনা, কাউন, আউশ ও আমন ধান, পাট ও আড়হর ডাল।\nপ্রধান ফল: কলা, কাঁঠাল, আম, জাম, পেঁপে, পেয়ারা, কুল, লটকন ও তরমুজ।\n\n\n== অর্থনীতি ==\nকুটির শিল্প - তাঁত শিল্প এখনও এলাকার উল্লেখযোগ্য শিল্প। আরও রয়েছে বাঁশ দ্বারা তৈরি সামগ্রীর শিল্প, লৌহ শিল্প, মৃৎ শিল্প, সূচী-শিল্প।\nরপ্তানী পণ্য - পাট, কলা, আলু ও শাক-সবজি।\nকোহিনূর জুট মিল।\n\n\n== যোগাযোগ ব্যবস্থা ==\nসড়ক পথ: ২৮১ কিলোমিটার (পাকা সড়ক - ২৯ কি.মি., আধ-পাকা সড়ক - ২৩ কি.মি., কাঁচা সড়ক - ২৩০ কি.মি.);\nনৌ- পথ: ২২ নটিক্যাল মাইল;\nরেলপথ: ২৭ কিলোমিটার।\nরেল স্টেশন- ০৬ টি (আমিরগঞ্জ, খানাবাড়ি, হাঁটুভাঙ্গা, মেথিকান্দা, শ্রীনিধি ও দৌলতকান্দি)\n\n\n== উল্লেখযোগ্য ব্যক্তিত্ব ==\nবীরশ্রেষ্ঠ মতিউর রহমান - বাংলাদেশের স্বাধীনতা যুদ্ধের বীর সেনানী;.\nফজলুল হক খোন্দকার - রাজনৈতিক ব্যক্তিত্ব;\nশামসুর রাহমান - প্রখ্যাত কবি;\nআলাউদ্দিন আল আজাদ - প্রখ্যাত সাহিত্যক;\nসফিউদ্দিন আহমদ - খ্যাতিমান সাহিত্যিক ও গবেষক;\nআ আ ম স আরেফিন সিদ্দিক - প্রখ্যাত শিক্ষাবিদ;\nরাজিউদ্দিন আহমেদ রাজু - রাজনীতিবিদ, সাবেক ডাক ও টেলিযোগাযোগ মন্ত্রী।\nশাহাবুদ্দীন আহমদ- প্রখ্যাত চিত্রশিল্পী এবং ক্র্যাক প্লাটুনের সাবেক সদস্য।\nনুরুজ্জামান (বীর উত্তম) - সাবেক সেক্টর কমান্ডার এবং সাবেক রক্ষীবাহিনীর প্রধান।\nফরিদা ইয়াসমিন - সভাপতি, জাতীয় প্রেসক্লাব।\nমাসুদ পথিক  জাতীয় চলচ্চিত্র পুরস্কার প্রাপ্ত পরিচালক।এছাড়া তিনি একাধারে কবি,লেখক,চলচ্চিত্র সমালোচক।\nহানিফ পাঠান - লোকসাহিত্য সংগ্রাহক ও গবেষক।\nমোঃ খোরশেদ আলম - বাংলাদেশ ব্যাংকের পঞ্চম গভর্নর।\nখালেদা আক্তার কল্পনা - অভিনেত্রী\nখন্দকার মতিউর রহমান-বীর বিক্রম\nআবদুল আলী মৃধা: রাজনীতিবিদ ও সাবেক সংসদ সদস্য।\nমাঈন উদ্দিন ভূঁইয়া - সাবেক হুইপ ও কৃষি উপমন্ত্রী\nমোহাম্মদ সাহাব উদ্দীন, বীর বিক্রম।\nমালু মিয়া, বীর প্রতীক\nমোবারক হোসেন, বীর প্রতীক\nসুরমা জাহিদ-স্বাধীনতা পুরস্কার প্রাপ্ত কথা সাহিত্যিক\n\n\n== উল্লেখযোগ্য স্থান ও স্থাপনা ==\nআমিরগঞ্জ জমিদার বাড়ি\nপান্থশালা(ফেরীঘাট)\nবীরশ্রেষ্ঠ মতিউর রহমানের জাদুঘর\nকবি শামসুর রাহমানের বাড়ি(পাড়াতলী)\nআটকান্দি [নীলকুটি মসজিদ]\nওয়ান্ডার পার্ক [মরজাল]\nনির্জন গার্ডেন শান্তিপুর, মির্জাচর\n\n\n== মুক্তিযুদ্ধে রায়পুরা ==\n১৯৭১ সালের ১৭ ই মার্চ রায়পুরা (বর্তমান বেলাব উপজেলাসহ) সিরাজনগর এমএ পাইলট উচ্চ বিদ্যালয় মাঠে জাতীয় পতাকা উত্তোলন করে সর্বদলীয় ছাত্রসংগ্রাম পরিষদ, বাংলাদেশ আওয়ামী লীগ ও ন্যাপ-সিপিবির নেতাকর্মীরা।\nরায়পুরা থানার মুক্তিযুদ্ধ যারা পরিচালনা করেন তাঁরা হলেন এ্যাডভোকেট আফতাব উদ্দিন ভুঞা, রাজিউদ্দিন আহমেদ রাজু ও আলহাজ্ব গয়েছ আলী মাস্টার । গয়েছ আলী মাস্টার রায়পুরা থানা মুক্তিযোদ্ধাদের কামান্ডার ছিলেন । রায়পুরার আরেক কৃতি সমত্মান কর্নেল নূরম্নজ্জামান ছিলেন মুক্তিযুদ্ধের অন্যতম সেক্টর কমান্ডার । বীরশ্রেষ্ঠ ফ্লাইট লেঃ মতিউর রহমান এই উপজেলারই সন্তান । এছাড়া রায়পুরার আরও অনেকে মুক্তিযুদ্ধে দুঃসাহসী অবদান রাখেন । রায়পুরা থানার বিভিন্ন স্থানে হানাদার বাহিনীর সাথে মুক্তিযোদ্ধাদের প্রত্যক্ষ যুদ্ধ হয়েছে । রায়পুরা থানার যে সমসত্ম স্থানে মুক্তিযুদ্ধ সংঘটিত হয়েছে এর বেশির ভাগই রায়পুরার পশ্চিম  অঞ্চলে, হাঁটুভাঙ্গা, আমিরগঞ্জ, বাদুয়ারচর রেলসেতুর পাশে । মুক্তিযুদ্ধের মাঝামাঝি সময়ে বাদুয়ার চর রেলসেতু মুক্তিযোদ্ধারা  মাইনের সাহায্যে উড়িয়ে দেয়। এতে পাক বাহিনী মারাত্মক বাধার সস্মুখীন হয় । এর কিছুদিন পর রামনগর রেলসেতুও মুক্তিবাহিনী মাইনের সাহায্যে উড়িয়ে দেয় । হাঁটুভাঙ্গা বর্তমানে রেলস্টেশনের নিকট পাক বাহিনীর সঙ্গে মুক্তবাহিনীর জোয়ানদের সামানাসামনি যুদ্ধ বাঁধে । এতে পাক বাহিনী টিকতে না পেরে হেরে যায় । এই যুদ্ধে বহু পাক সেনা নিহত হয়।\nথানার যে সমসত্ম স্থানে মুক্তিযুদ্ধ সংঘটিত হয়েছে এর বেশির ভাগই রায়পুরার পশ্চিম  অঞ্চলে, হাটুু ভাঙ্গা, আমিরগঞ্জ, বাদুয়ারচর রেলসেতুর পাশে । মুক্তিযুদ্ধের মাঝামাঝি সময়ে বাদুয়ার চর রেলসেতু মুক্তিযোদ্ধারা  মাইনের সাহায্যে উড়িয়ে দেয়। এতে পাক বাহিনী মারাত্মক বাধার সস্মুখীন হয় । এর কিছুদিন পর রামনগর রেলসেতুও মুক্তিবাহিনী মাইনের সাহায্যে উড়িয়ে দেয় । হাঁটুভাঙ্গা বর্তমানে রেলস্টেশনের নিকট পাক বাহিনীর সঙ্গে মুক্তবাহিনীর জোয়ানদের সামানাসামনি যুদ্ধ বাঁধে । এতে পাক বাহিনী টিকতে না পেরে হেরে যায় । এই যুদ্ধে রহু পাক সেনা নিহত হয়।\nরায়পুরা উপজেলা ১০ ডিসেম্বর ১৯৭১ তারিখে পাক হানাদার মুক্ত হয়। উপজেলায় সর্বমোট ১৪৩৮ জন মুক্তিযোদ্ধা রয়েছে।\n\n\n== চর অঞ্চল ==\nপাড়াতলী,বাঁশগাড়ী সহ মোট ৬ টি ইউনিয়ন নিয়ে রায়পুরা উপজেলার চরঅঞ্চল গঠিত।\nএগুলো হলো;\n\nপাড়াতলী\nবাঁশগাড়ী\nশ্রীনগর\nচাঁদপুর\nমির্জারচর\nচরমধুয়া\nরায়পুরার চরাঞ্চলের মানুষদের মধ্যে দ্বৈরথ দেখায় এর উন্নয়নে বিপর্যয় দেখা দেয়। এখানকার মানুষদের মধ্যে টেটা যুদ্ধের মতো প্রাণহানি ঘটনা ঘটলেও বর্তমানে প্রেক্ষাপট ভিন্ন।\nবীরশ্রেষ্ঠ মতিউর রহমান ও কবি শামসুর রহমান এর জন্ম/পৈতৃক নিবাস এখানেই।\n\nআয়তন ৯৭.০৬ বর্গকিলোমিটার\nশিক্ষার হার ২৬.১%\nজনসংখ্যা ১১৫৩৬২ জন\n\n\n== বিবিধ ==\nএনজিও\nব্রাক, আশা, গ্রামীণ ব্যাংক, মৌচাক ও পল্লী সঞ্চয় কর্মসূচী সক্রিয় এনজিওদের মধ্যে অন্যতম।\n\n\n== হাট-বাজার ও মেলা ==\nহাট-বাজারের সংখ্যা: ৪০টি।\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় রায়পুরা উপজেলা \nhttp://www.raipura.narsingdi.gov.bd"}