{"pageid": 1516578, "title": "সুশীলকুমার ঘোষ", "url": "https://bn.wikipedia.org/wiki?curid=1516578", "content": "সুশীলকুমার ঘোষ ( ফেব্রুয়ারি ১৮৯৪ – ৮ এপ্রিল ১৯৬৪) ছিলেন একজন ভারতীয় বাঙালি আইনজীবি, অসহযোগ আন্দোলনের কর্মী, সাহিত্যানুরাগী। অবিভক্ত বাংলায় গ্রন্থাগার আন্দোলনের পুরোধা ব্যক্তি ছিলেন তিনি। \n\n\n== জীবনী ==\nসুশীলকুমার ঘোষের জন্ম  ব্রিটিশ ভারতের অবিভক্ত বাংলার উত্তর কলকাতার বিডন স্ট্রিটের সুপরিচিত বাসিন্দা কাশীনাথ ঘোষের বংশে। তিনি ১৯০৯ খ্রিস্টাব্দে এন্ট্রান্স, ১৯১৪ খ্রিস্টাব্দে বি.এ এবং ১৯১৭ খ্রিস্টাব্দে আইন পরীক্ষা পাশ করেন। কর্মজীবন শুরু করেন আইন ব্যবসায়। কিন্ত ১৯২১ খ্রিস্টাব্দে গান্ধীজি প্রবর্তিত অসহযোগ আন্দোলনে এবং ভারতীয় জাতীয় কংগ্রেসের কাজে যুক্ত হন। পরে ১৯২৫ খ্রিস্টাব্দে বঙ্গবাণী এক বিদ্যালয় স্থাপন করে শিক্ষকতা শুরু করেন। সাহিত্যের প্রতি সুশীলকুমারের গভীর অনুরাগ ছিল। তিনি বাল্যকালে প্রায়শই বউবাজারের অক্রুর দত্তের বাড়িতে প্রতিষ্ঠিত সাবিত্রী লাইব্রেরি-তে যাতায়াত করতেন। সেই সুবাদে লাইব্রেরিতে সমাগত বিদ্বজনের প্রভাব পড়ে তার উপর। নাট্যকার  দীনবন্ধু মিত্রের পুত্র ললিতচন্দ্র মিত্র পরিচালিত পূর্ণিমা মিলন নামের সাহিত্যসভায় যোগ দিতেন এবং স্বরচিত কবিতা, প্রবন্ধাদি পাঠ করতেন। সুশীলকুমার ললিতচন্দ্র মিত্রের কন্যাকে বিবাহ করেন। \n১৯২৪ খ্রিস্টাব্দে মহীশূর রাজ্যের অধুনা  কর্ণাটকের বেলগাঁও-এ দেশবন্ধু চিত্তরঞ্জন দাশের সভাপতিত্বে অনুষ্ঠিত সর্বভারতীয় গ্রন্থাগার সম্মেলনে যোগ দেন এবং তিনিই ভারতের প্রতিটি প্রদেশে গ্রন্থাগার সমিতি স্থাপনের প্রস্তাব উত্থাপন করেন এবং সভায় তার প্রস্তাব গৃহীত হয়।  ১৯২৫ খ্রিস্টাব্দে কলকাতার আলবার্ট ১৯২৫ সালে ২০শে ডিসেম্বর কলকাতার অ্যালবার্ট হলে এক কনভেনশনের মাধ্যমে যে নিখিল বঙ্গ গ্রন্থাগার সমিতি বা অল বেঙ্গল লাইব্রেরি অ্যাসোসিয়েশন অধুনা বঙ্গীয় গ্রন্থাগার পরিষদ  গঠিত হয় তার প্রথম সম্পাদক হন সুশীলকুমার। রবীন্দ্রনাথ ঠাকুর হয়েছিলেন সভাপতি। বাংলার বিভিন্ন অঞ্চলে বিক্ষিপ্তভাবে গড়ে ওঠা গ্রন্থাগারগুলিকে সংঘবদ্ধ করার জন্য তার প্রয়াস ছিল একনিষ্ঠ। দেশের কিছু শিক্ষিত ও গণ্যমান্য বিদ্বজনের সহায়তায় গ্রন্থাগার আন্দোলনকে সফল করেন এবং আমৃত্যু সংগঠনের সাথে ঘনিষ্ঠভাবে যুক্ত থাকেন। \n১৯৬৪ খ্রিস্টাব্দের ৮ এপ্রিল তিনি ৭০ বছর বয়সে কলকাতায় প্রয়াত হন।\n\n\n== তথ্যসূত্র =="}