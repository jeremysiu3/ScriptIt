{"pageid": 1529890, "title": "শাহীন মিস্ত্রি", "url": "https://bn.wikipedia.org/wiki?curid=1529890", "content": "শাহীন মিস্ত্রি (জন্ম: ১৬ই মার্চ ১৯৭১) একজন ভারতীয় সমাজকর্মী এবং শিক্ষাবিদ। তিনি আকাঙ্ক্ষা ফাউণ্ডেশনের প্রতিষ্ঠাতা, এটি মুম্বাই ও পুনেতে অবস্থিত একটি ভারতীয় অলাভজনক শিক্ষামূলক উদ্যোগ হিসেবে পরিচিত। তিনি ২০০৮ সাল থেকে টিচ ফর ইণ্ডিয়ার সিইও হিসেবে দায়িত্ব পালন করছেন। শাহীনের লেখা কিছু বই হল রিড্রয়িং ইন্ডিয়া: দ্য টিচ ফর ইন্ডিয়া স্টোরি, মিস মুগলি গোজ টু মুম্বাই।\n\n\n== প্রারম্ভিক জীবন ==\nশাহীন মিস্ত্রি ১৯৭১ সালের ১৬ই মার্চ ভারতের মুম্বাইয়ে জন্মগ্রহণ করেন। তাঁর বাবা সিটিগ্রুপের একজন বরিষ্ঠ ব্যাংকার ছিলেন। বাবার কর্মসূত্রে শাহীন তাঁর সাথে ৫টি ভিন্ন দেশে থেকে বড় হয়ে উঠেছেন। আঠারো বছর বয়সে তিনি মুম্বাই ফিরে আসেন এবং শহর ও এর বস্তি সম্পর্কে আরও জানতে আগ্রহী হন। এই সময় তিনি মুম্বাই বিশ্ববিদ্যালয়ে ভর্তি হওয়ার সিদ্ধান্ত নেন। শাহীন সবসময় ভারতের শিক্ষা ব্যবস্থায় বৈষম্যের কথা শুনেছিলেন, কিন্তু তিনি যা দেখেছিলেন তা তাঁকে হতবাক করেছিল। তিনি মুম্বাই বিশ্ববিদ্যালয়ের সেন্ট জেভিয়ার্স কলেজ থেকে সমাজবিজ্ঞানে বিএ ডিগ্রি অর্জন করেন এবং পরে ম্যানচেস্টার বিশ্ববিদ্যালয় থেকে এমএ ডিগ্রি অর্জন করেন। শাহীন একজন অশোকা ফেলো, ওয়ার্ল্ড ইকোনমিক ফোরামে একজন গ্লোবাল লিডার ফর টুমরো এবং এশিয়া সোসাইটি ২১ লিডার ছিলেন। শাহীন \"রি-ড্রয়িং ইণ্ডিয়া\" বইটির লেখক।\n\n\n== কর্মজীবন ==\nশাহীন মিস্ত্রি, একজন তরুণ কলেজ ছাত্রী হিসেবে, মুম্বাইয়ের বস্তিতে গিয়েছিলেন এবং রাস্তায় ঘুরে বেড়ানো সুবিধাবঞ্চিত শিশুদের পড়ানোর ইচ্ছা প্রকাশ করেছিলেন। তিনি ১৯৮৯ সালে প্রথম আকাঙ্ক্ষা কেন্দ্র প্রতিষ্ঠা করেন, যেখানে ১৫ জন শিশুকে ভর্তি করা হয় এবং কলেজের বন্ধুদের স্বেচ্ছাসেবক হিসেবে নিয়োগ করা হয়। এটি অবশেষে আকাঙ্ক্ষা ফাউণ্ডেশনে রূপান্তরিত হয়। এটি একটি অলাভজনক শিক্ষা প্রকল্প, যারা নিম্ন আয়ের শিশুদের স্কুল-পরবর্তী শিক্ষা প্রদান করে। আজ, আকাঙ্ক্ষা তাদের স্কুল প্রকল্প মডেলের মাধ্যমে ৬৫০০ জনেরও বেশি শিশুর কাছে শিক্ষা পৌঁছে দিয়েছে। কেন্দ্র এবং স্কুলগুলি মুম্বাই ও পুনেতে অবস্থিত। শিক্ষকরা একটি উদ্ভাবনী পদ্ধতি ব্যবহার করে শিশুদের পড়ান, যা ফাউণ্ডেশনকে আন্তর্জাতিক সম্মান এনে দিয়েছে।\n২০০৮ সালের গ্রীষ্মে, শাহীন টিচ ফর ইণ্ডিয়া প্রতিষ্ঠা করেন, যার একটি সাহসী লক্ষ্য ছিল ভারত জুড়ে সকল শিশুকে একটি চমৎকার শিক্ষা প্রদান করা, ভারতে শিক্ষাগত বৈষম্য দূর করার জন্য প্রতিশ্রুতিবদ্ধ নেতাদের একটি তালিকা তৈরি করা। টিচ ফর ইণ্ডিয়া ফেলোশিপ ভারতের সবচেয়ে প্রতিশ্রুতিশীল কলেজ স্নাতক এবং তরুণ পেশাদারদের দেওয়া হয়, যাতে তাঁরা নিম্ন-আয়ের স্কুলগুলিতে দুই বছর শিক্ষকতা করেন এবং দেশের বিভিন্ন শ্রেণীর মধ্যে শিক্ষাগত বৈষম্য দূর করার প্রচেষ্টায় অগ্রসর হতে সাহায্য করেন।\n\n\n== বোর্ড সদস্যপদ ==\nশাহীন আকাঙ্ক্ষা ফাউণ্ডেশন এবং সিম্পল এডুকেশন ফাউণ্ডেশনের বোর্ডে কাজ করেন। তিনি ডিজাইন ফর চেঞ্জ, থার্ম্যাক্স ফাউণ্ডেশন এবং টিচ ফর অল বোর্ডের প্রাক্তন সদস্য।\n\n\n== প্রকাশিত রচনা ==\nরিড্রয়িং ইন্ডিয়া: দ্য টিচ ফর ইন্ডিয়া স্টোরি (২০১৪)\n\n\n== পুরস্কার ==\nঅশোক ফেলো (২০০১)\nবিশ্ব অর্থনৈতিক ফোরামে আগামীকালের জন্য বিশ্ব নেতা (২০০২)\nএশিয়া সোসাইটি ২১ লিডার (২০০৬)\n\n\n== তথ্যসূত্র ==\n\n\n== বহিঃসংযোগ ==\nটিচ ফর ইণ্ডিয়ার অফিসিয়াল সাইট\nআকাঙ্ক্ষা ফাউণ্ডেশনের অফিসিয়াল ওয়েবসাইট\nশাহীন মিস্ত্রি সম্পর্কে\nআইএসবিতে মিস্ত্রি"}