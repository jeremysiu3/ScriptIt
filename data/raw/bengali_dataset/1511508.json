{"pageid": 1511508, "title": "সুক্রালোজ", "url": "https://bn.wikipedia.org/wiki?curid=1511508", "content": "সুক্রালোজ হলো একটি কৃত্রিম মিষ্টিকারক এবং চিনির বিকল্প। গ্রহণ করা সুক্রালোজের বেশিরভাগ অংশ শরীর দ্বারা বিপাক হয় না, তাই এটি খুব কম খাদ্য শক্তি প্রদান করে (১৪ কিলোজুল [৩.৩ kilocalorie] প্রতি গ্রামে) ইউরোপীয় ইউনিয়নে এটি ই৯৫৫ নামেও পরিচিত। এর উৎপাদন প্রক্রিয়াটি হলো সুক্রোজের হ্যালোজেন সংযোগ বিক্রিয়া, যেখানে সুক্রোজ অণুর ফ্রুক্টোজ অংশের C1 ও C6 অবস্থানে এবং গ্লুকোজ অংশের C4 অবস্থানে তিনটি হাইড্রোক্সি গ্রুপকে প্রতিস্থাপন করা হয়। এই প্রতিস্থাপনের ফলে ১,৬-ডিক্লোরো-১,৬-ডিডিওক্সিফ্রুক্টোজ-৪-ক্লোরো-৪-ডিওক্সি গ্যালাকটোজ নামক একটি দ্বি-শর্করা যৌগ তৈরি হয়। সাধারণ চিনির (সুক্রোজ) তুলনায় সুক্রালোজ প্রায় ৬০০ গুণ বেশি মিষ্টি।  \n এটি অ্যাসপার্টাম এবং অ্যাসেসালফেম পটাশিয়াম উভয়ের চেয়েও প্রায় তিন গুণ বেশি মিষ্টি, এবং সোডিয়াম স্যাকারিনের চেয়ে প্রায় দুই গুণ বেশি মিষ্টি।\nসুক্রালোজ ভিত্তিক পণ্যগুলোর বাণিজ্যিক সাফল্যের প্রধান কারণ হলো এগুলোর স্বাদ, স্থিতিশীলতা এবং নিরাপত্তার ক্ষেত্রে অন্যান্য স্বল্প ক্যালোরি মিষ্টতা যুক্ত দ্রব্যগুলোর তুলনায় উল্লেখযোগ্যভাবে ভালো অবস্থানে থাকা। এটি সাধারণত স্প্লেন্ডা ব্র্যান্ড নামে বিক্রি হয়।\n\n\n== ব্যবহার ==\nসুক্রালোজ বহু খাদ্য ও পানীয় দ্রব্যে ব্যবহৃত হয়। এর প্রধান কারণ হলো এটি একটি পুষ্টিকরহীন মিষ্টিদ্রব্য (প্রতি এক গ্রাম পরিবেশনে ১৪ কিলোজুল [৩.৩ কিলোক্যালরি])। এটি দন্তক্ষয় সৃষ্টি করে না, ডায়াবেটিস রোগী এবং ডায়াবেটিস নেই এমন উভয় ব্যক্তির ব্যবহারের জন্য নিরাপদ, এবং এটি ইনসুলিনের মাত্রাকে প্রভাবিত করে না। স্প্লেন্ডা নামক সুক্রালোজ-ভিত্তিক মিষ্টিজাত পণ্যের গুঁড়ো আকারে ডেক্সট্রোজ ও মল্টোডেক্সট্রিন নামক ভরের উপাদান মেশানো থাকে। এতে সুক্রালোজের পরিমাণ প্রায় ১.১% এবং বাকি অংশটুকু ভরের উপাদান।\nসুক্রালোজ প্রায়শই অন্যান্য কৃত্রিম অথবা প্রাকৃতিক মিষ্টি দ্রব্য, যেমন - অ্যাসপার্টাম, অ্যাসেসালফেম পটাশিয়াম অথবা উচ্চ-ফ্রুক্টোজ কর্ন সিরাপের বিকল্প হিসেবে (কিংবা এদের সাথে একত্রে) ব্যবহার করা হয়। ক্যান্ডি, ব্রেকফাস্ট বার, কফি পড এবং কোমল পানীয়ের মতো বিভিন্ন পণ্যে এটি ব্যবহৃত হয়। এমনকি টিনজাত ফল যেখানে জল এবং সুক্রালোজ উচ্চ-শক্তির কর্ন সিরাপ-ভিত্তিক যৌগগুলোর জায়গা নেয়, সেখানেও এটি ব্যবহৃত হয়। ডেক্সট্রোজ বা মল্টোডেক্সট্রিনের (উভয়ই ভুট্টা থেকে তৈরি) সাথে মিশ্রিত সুক্রালোজ, যা ভরের উপাদান হিসেবে কাজ করে, তা ম্যাকনিল নিউট্রিশনালস কর্তৃক স্প্লেন্ডা ব্র্যান্ড নামে বিশ্বব্যাপী বাজারজাত করা হয়।\n\n\n=== রান্না ===\nসুক্রালোজ দানাদার আকারে পাওয়া যায়, যা একই আয়তনে চিনির বিকল্প হিসেবে ব্যবহার করা যায়। এই দানাদার সুক্রালোজের মিশ্রণে কিছু ভরাটকারী উপাদান থাকে, যা সবই খুব সহজে জলে দ্রবীভূত হয়ে যায়। যখন বায়ুমণ্ডলের আর্দ্রতা ৮০% এর নিচে থাকে, তখন সুক্রালোজ তেমন একটা জলগ্রাহী হয় না। এর ফলে, সুক্রোজ দিয়ে তৈরি খাবারের তুলনায় সুক্রালোজ দিয়ে তৈরি বেক করা খাবারগুলো তুলনামূলকভাবে বেশি শুকনো এবং কম ঘন হতে পারে।\nউচ্চ তাপমাত্রায় (যেমন ১৮০ ডিগ্রি সেলসিয়াস বা ৩৫০ ডিগ্রি ফারেনহাইট তাপমাত্রার ওভেনে) বেক করা হলে সুক্রোজ গলে গেলেও, সুক্রালোজ তার দানাদার গঠন বজায় রাখে। এর কারণ হলো সুক্রালোজ শুকনো ও উচ্চ তাপেও স্থিতিশীল থাকে। শুধু তাই নয়, বিশুদ্ধ সুক্রালোজ ১১৯ ডিগ্রি সেলসিয়াস (২৪৬ ডিগ্রি ফারেনহাইট) তাপমাত্রায় পচন ধরতে শুরু করে। কিছু বিশেষ খাদ্য যেমন ক্রেম ব্রুলিতে চিনির একটি স্তর তৈরি করতে হয় যা আংশিকভাবে বা সম্পূর্ণরূপে গলিয়ে স্ফটিকের আকার ধারণ করে। কিন্তু সুক্রালোজ ব্যবহার করলে এই ধরণের খাদ্যবস্তুর উপরে চিনির মতো স্তর তৈরি করা যায় না, যা ওই খাদ্যবস্তুর স্বাদ ও গড়নকে ভিন্ন করে তোলে।\n\n\n== নিরাপত্তা মূল্যায়ন ==\nবিশ্বের বেশ কয়েকটি খাদ্য নিরাপত্তা নিয়ন্ত্রণকারী সংস্থা সুক্রালোজকে নিরাপদ বলে স্বীকৃতি দিয়েছে। এদের মধ্যে উল্লেখযোগ্য হলো মার্কিন যুক্তরাষ্ট্রের খাদ্য ও ওষুধ প্রশাসন (এফডিএ), খাদ্য সংযোজন বিষয়ক যৌথ এফএও/ডাব্লিউএইচও বিশেষজ্ঞ কমিটির প্রতিবেদন, ইউরোপীয় ইউনিয়নের খাদ্য বিষয়ক বৈজ্ঞানিক কমিটি, কানাডার স্বাস্থ্য ও কল্যাণ মন্ত্রণালয়ের স্বাস্থ্য সুরক্ষা শাখা এবং অস্ট্রেলিয়া নিউজিল্যান্ড খাদ্য মান সংস্থা।\nসাধারণ তাপমাত্রায় বেকিং করার সময় সুক্রালোজ প্রায়শই তাপ-স্থিতিশীল থাকে, অর্থাৎ এর মিষ্টিতা বজায় থাকে এবং বেক করা খাবারে চিনির বিকল্প হিসেবে এটি ব্যবহার করা যায়। তবে, সুক্রালোজকে উত্তপ্ত করলে ডাইঅক্সিন গঠিত হওয়ার সম্ভাবনা নিয়ে উদ্বেগ রয়েছে। বিশেষ করে, যখন সুক্রালোজ ১২০° সেলসিয়াসের বেশি তাপমাত্রায় উত্তপ্ত করা হয়, তখন পলিক্লোরিনেটেড ডিবেনজো-পি-ডাইঅক্সিন (পিসিডিডি), ডিবেনজোফুরান (পিসিডিএফ) অথবা ক্লোরোপ্রোপানলের মতো ক্লোরিনযুক্ত জৈব যৌগ তৈরি হতে পারে।\n\n\n=== দৈনিক সর্বোচ্চ গ্রহণসীমা ===\nবিভিন্ন গবেষণায় দৈনিক সর্বোচ্চ গ্রহণসীমার (এডিআই) ভিন্ন ভিন্ন মানের কথা উল্লেখ করা হয়েছে, যা সাধারণত শরীরের ওজন প্রতি কিলোগ্রামে মিলিগ্রাম (এমজি/কেজি) হিসাবে পরিমাপ করা হয়। কানাডিয়ান ডায়াবেটিস অ্যাসোসিয়েশনের মতে, একজন ব্যক্তি তার জীবনকালে যে পরিমাণে সুক্রোজ গ্রহণ করতে পারে এবং কোনো প্রকার স্বাস্থ্যঝুঁকি ছাড়াই সুস্থ থাকতে পারে, তা হলো প্রতিদিন শরীরের ওজন প্রতি কিলোগ্রামে ৯ মিলিগ্রাম। মার্কিন খাদ্য ও ওষুধ প্রশাসন (এফডিএ) তাদের অনুমোদন প্রক্রিয়ায় জানিয়েছে যে মিষ্টি হিসেবে সাধারণ পরিমাণে সুক্রোজ গ্রহণ করা নিরাপদ। তারা আরও উল্লেখ করে যে পরিমাণে সুক্রোজ গ্রহণ করলে স্বাস্থ্যঝুঁকি দেখা যেতে পারে তা হলো প্রতিদিন শরীরের ওজন প্রতি কিলোগ্রামে ১৫০০ মিলিগ্রাম। এই পরিমাণটি দৈনিক গড় গ্রহণের তুলনায় অনেক বেশি যা সুক্রোজের নিরাপত্তা সম্পর্কে একটি স্পষ্ট ধারণা দেয়। ইউরোপীয় খাদ্য নিরাপত্তা কর্তৃপক্ষ (ইএফএসএ) শরীরের ওজন প্রতি কিলোগ্রামে ৫ মিলিগ্রাম এডিআই প্রস্তাব করেছে, অন্যদিকে এফডিএ এই মান ১৫ মিলিগ্রাম নির্ধারণ করেছে। এর অর্থ হলো ৭০ কেজি ওজনের একজন ব্যক্তির জন্য দৈনিক গ্রহণের সর্বোচ্চ সীমা ৩৫০ থেকে ১০৫০ মিলিগ্রাম পর্যন্ত হতে পারে।\n\n\n=== বিপাক ===\nগৃহীত সুক্রোজের সিংহভাগই সরাসরি মলের মাধ্যমে শরীর থেকে বেরিয়ে যায়। তবে এর প্রায় ১১ থেকে ২৭ শতাংশ পরিপাকতন্ত্র অর্থাৎ অন্ত্র দ্বারা শোষিত হয়। এই শোষিত সুক্রোজের অনেকটাই কিডনি দ্বারা রক্ত থেকে ছেঁকে নেওয়া হয় এবং মূত্রের মাধ্যমে শরীর থেকে বেরিয়ে যায়। শোষিত সুক্রোজের ২০ থেকে ৩০ শতাংশ শরীরে বিপাকীয় প্রক্রিয়ার মাধ্যমে ভেঙে যায়।\n\n\n=== সম্ভাব্য স্বাস্থ্য প্রভাব ===\n১৯৮৭ সালে ম্যাকনিল নিউট্রিশনালসের খাদ্য সংযোজন বিষয়ক একটি আবেদনের পর্যালোচনায় এফডিএ তাদের প্রতিবেদনে উল্লেখ করে যে, \"দুই বছর ধরে ইঁদুরের উপর চালানো জৈব পরীক্ষায় সুক্রালোজ অথবা এর থেকে উৎপন্ন পদার্থগুলোর মধ্যে কোনো ক্যান্সার সৃষ্টিকারী কার্যকলাপের প্রমাণ পাওয়া যায়নি।\n২০২৩ সালে, বিশ্ব স্বাস্থ্য সংস্থা প্রক্রিয়াজাত মিষ্টিযুক্ত খাদ্যপণ্যের খাদ্যমান নিয়ে উদ্বেগের কারণে সুক্রালোজসহ অন্যান্য কৃত্রিম মিষ্টি ব্যবহারের বিরুদ্ধে একটি শর্তসাপেক্ষ সুপারিশ করে।\n২০২৪ সাল পর্যন্ত সুক্রালোজের নিরাপত্তা এবং বিষাক্ততা নিয়ে অসংখ্য গবেষণার পর্যালোচনার মাধ্যমে এই সিদ্ধান্তে পৌঁছানো গেছে যে, এটি বিষাক্ত নয় বা ক্যান্সার সৃষ্টিকারী নয়, এমনকি যদি দৈনিক গ্রহণের মাত্রা স্বাভাবিক ব্যবহারের চেয়ে অনেক বেশিও হয়।\n\n\n== ইতিহাস ==\nসুক্রালোজ ১৯৭৬ সালে টেট অ্যান্ড লাইলের বিজ্ঞানীরা কুইন এলিজাবেথ কলেজের (বর্তমানে কিংস কলেজ লন্ডনের অংশ) গবেষক লেসলি হাউ এবং শশীকান্ত ফডনিসের সাথে যৌথভাবে কাজ করার সময় আবিষ্কার করেন। সুক্রোজ এবং এর কৃত্রিম যৌগগুলোর নতুন ব্যবহার নিয়ে গবেষণা করার সময় ফডনিসকে একটি ক্লোরিনযুক্ত শর্করা যৌগ \"পরীক্ষা\" করতে বলা হয়। একটি প্রচলিত গল্প অনুসারে, ফডনিস মনে করেছিলেন হাউ তাকে এটি \"চেখে\" দেখতে বলেছেন এবং যৌগটি অত্যধিক মিষ্টি বলে বুঝতে পারেন।\nটেট অ্যান্ড লাইল ১৯৭৬ সালে পদার্থটির পেটেন্ট করেন; ২০০৮ সাল পর্যন্ত শুধুমাত্র নির্দিষ্ট উৎপাদন প্রক্রিয়া সম্পর্কিত পেটেন্টগুলো অবশিষ্ট ছিল।\nসুগার অ্যাসোসিয়েশন কর্তৃক অর্থায়িত ডিউক বিশ্ববিদ্যালয়ের একটি গবেষণায় দেখা গেছে যে স্প্লেন্ডা (যার মধ্যে প্রায় ১% সুক্রালোজ এবং ৯৯% মাল্টোডেক্সট্রিন থাকে) ইঁদুরকে দৈনিক ১০০ থেকে ১০০০ মিলিগ্রাম/কেজি বডিওয়েট (অর্থাৎ প্রতি কেজি দৈহিক ওজনের জন্য ১০০ থেকে ১০০০ মিলিগ্রাম স্প্লেন্ডা) পরিমাণে খাওয়ালে কিছু ক্ষতিকর প্রভাব দেখা যায়। এই ডোজে সুক্রালোজের পরিমাণ ছিল ১.১ থেকে ১১ মিলিগ্রাম/কেজি বডিওয়েট। গবেষণায় দেখা গেছে, এর ফলে ইঁদুরের আন্ত্রিক অণুজীবসমগ্র কমে যায়, অন্ত্রের অম্লতার মাত্রা বেড়ে যায়, শরীরের ওজন বৃদ্ধি পায় এবং পি-গ্লাইকোপ্রোটিন নামক একটি প্রোটিনের মাত্রা বেড়ে যায়। এই ফলাফলগুলো স্প্লেন্ডা ব্যবহারের সম্ভাব্য ঝুঁকি সম্পর্কে ইঙ্গিত দেয়। এই প্রভাবগুলো মানুষের মধ্যে দেখা যায়নি। ডিউক বিশ্ববিদ্যালয়, রাটগার্স বিশ্ববিদ্যালয়, নিউ ইয়র্ক মেডিকেল কলেজ, হার্ভার্ড স্কুল অব পাবলিক হেলথ এবং কলাম্বিয়া বিশ্ববিদ্যালয়ের বিজ্ঞানীদের অন্তর্ভুক্ত একটি বিশেষজ্ঞ প্যানেল রেগুলেটরি টক্সিকোলজি অ্যান্ড ফার্মাকোলজি সাময়িকীতে প্রতিবেদনে উল্লেখ করেছে যে ডিউক বিশ্ববিদ্যালয়ের গবেষণাটি \"বৈজ্ঞানিকভাবে কঠোর নয় এবং এতে কয়েকটি গুরুত্বপূর্ণ ক্ষেত্রে ত্রুটি রয়েছে যা গবেষণার ফলাফলের নির্ভরযোগ্য ব্যাখ্যাকে ব্যাহত করে।\"\nসুক্রালোজ সর্বপ্রথম ১৯৯১ সালে কানাডায় ব্যবহারের জন্য অনুমোদিত হয়। পরবর্তীতে ১৯৯৩ সালে অস্ট্রেলিয়া, ১৯৯৬ সালে নিউজিল্যান্ড, ১৯৯৮ সালে মার্কিন যুক্তরাষ্ট্র এবং ২০০৪ সালে ইউরোপীয় ইউনিয়নে এর অনুমোদন আসে। ২০০৮ সাল নাগাদ, এটি মেক্সিকো, ব্রাজিল, চীন, ভারত এবং জাপান সহ ৮০টিরও বেশি দেশে অনুমোদিত হয়। ২০০৬ সালে মার্কিন খাদ্য ও ওষুধ প্রশাসন (এফডিএ) খাদ্য সম্পর্কিত তাদের নিয়মকানুন সংশোধন করে সুক্রালোজকে খাদ্যপণ্যে \"অ-পুষ্টিকর মিষ্টি\" হিসেবে তালিকাভুক্ত করে। এর দুই বছর পর, অর্থাৎ ২০০৮ সালের মে মাসে, ফিউশন নিউট্রাসিউটিক্যালস নামের একটি প্রতিষ্ঠান টেট অ্যান্ড লাইলের পেটেন্ট করা প্রযুক্তি ব্যবহার করে বাজারে সুক্রালোজের একটি জেনেরিক সংস্করণ নিয়ে আসে।\nএপ্রিল ২০১৫ সালে পেপসিকো ঘোষণা করে যে মার্কিন যুক্তরাষ্ট্রে তাদের বেশিরভাগ ডায়েট পানীয়তে অ্যাসপারটেমের পরিবর্তে সুক্রালোজ ব্যবহার করা হবে, কারণ দেশটিতে ডায়েট পেপসির বিক্রয় ৫% এর বেশি হ্রাস পেয়েছিল। কোম্পানিটি জানায় যে এই সিদ্ধান্ত সম্পূর্ণভাবে বাণিজ্যিক এবং এটি ভোক্তাদের পছন্দের প্রতিক্রিয়াস্বরূপ নেওয়া হয়েছে।\nফেব্রুয়ারি ২০১৮ সালে, পেপসিকো পুনরায় ডায়েট পেপসিতে অ্যাসপারটেম ব্যবহার শুরু করে কেননা আগের বছরে বিক্রয় ৮% হ্রাস পেয়েছিল।\n\n\n== রসায়ন এবং উৎপাদন ==\n\nসুক্রালোজ একটি দ্বি-শর্করা যা ১,৬-ডিক্লোরো-১,৬-ডিডিওক্সিফ্রুক্টোজ এবং ৪-ক্লোরো-৪-ডিওক্সি গ্যালাক্টোজ নামক দুটি মনোস্যাকারাইড অণু দ্বারা গঠিত। এটি সুক্রোজ থেকে তৈরি করা হয়, যা একটি সাধারণ চিনি।সুক্রোজকে প্রথমে একটি রাসায়নিক প্রক্রিয়ার মাধ্যমে এমনভাবে পরিবর্তন করা হয় যাতে এর তিনটি হাইড্রোক্সিল গ্রুপের মধ্যে দুটিকে ক্লোরিন পরমাণু দিয়ে প্রতিস্থাপন করা যায়। এই কাজটি করার জন্য প্রথমে সুক্রোজের একটি হাইড্রোক্সিল গ্রুপকে একটি এস্টার (অ্যাসিটেট বা বেনজোয়িক অ্যাসিড) দিয়ে সুরক্ষিত করা হয়। এরপর, দুটি অবশিষ্ট হাইড্রোক্সিল গ্রুপকে ক্লোরিনেটিং এজেন্টের (যেমন থায়োনিল ক্লোরাইড) সাহায্যে ক্লোরিন পরমাণু দ্বারা প্রতিস্থাপন করা হয়। সবশেষে সুরক্ষাকারী গ্রুপটিকে অপসারণ করার জন্য একটি আর্দ্র বিশ্লেষণ প্রক্রিয়া ব্যবহার করা হয়।\n\n\n=== সংরক্ষণ ===\nসুক্রালোজ স্বাভাবিক তাপমাত্রা, চাপ এবং আর্দ্রতার পরিস্থিতিতে স্থিতিশীল থাকে। তবে, যদি সুক্রালোজকে দীর্ঘদিন ধরে উচ্চ তাপমাত্রায় (যেমন ৩৮ ডিগ্রি সেলসিয়াস বা ১০০ ডিগ্রি ফারেনহাইট) রাখা হয়, তাহলে এটি ভেঙে যেতে পারে। এই ভাঙ্গনের ফলে কিছু গ্যাস তৈরি হয়, যার মধ্যে রয়েছে কার্বন ডাই অক্সাইড, কার্বন মনোক্সাইড এবং সামান্য পরিমাণে হাইড্রোজেন ক্লোরাইড।\n\n\n== খাদ্য শক্তির উপাদানের উপর প্রভাব ==\nযদিও সুক্রালোজে প্রতি গ্রামে ১৪ কিলোজুল (৩.৩ কিলোক্যালরি) শক্তি থাকে, তবুও ডেক্সট্রোজ এবং মাল্টোডেক্সট্রিনের মতো যৌগ পদার্থ মিশ্রিত পণ্যে প্রতি চা চামচ বা পৃথক প্যাকেটে প্রায় ২-৪ কিলোক্যালরি (৮.৪-১৬.৭ কিলোজুল) যোগ হয়। এই ক্যালোরির পরিমাণ পণ্যের উপাদান, ব্যবহৃত মিশ্রণ, মার্কা এবং পণ্যের উদ্দেশ্যের উপর নির্ভরশীল। যুক্তরাষ্ট্রের খাদ্য ও ঔষধ প্রশাসনের (এফডিএ) নিয়ম অনুযায়ী কোনো খাদ্যপণ্যের প্রতি পরিবেশনে যদি ৫ কিলোক্যালরির (২১ কিলোজুল) কম শক্তি থাকে, তাহলে সেই পণ্যকে \"শূন্য ক্যালোরি\" হিসেবে চিহ্নিত করা যায়। অন্যদিকে, এক গ্রাম সুক্রালোজের একটি সাধারণ প্যাকেটে ১৪ কিলোজুল (বা ৩.৩ কিলোক্যালরি) শক্তি থাকে। এই শক্তি মূলত সুক্রালোজের রাসায়নিক গঠন থেকে আসে যার মধ্যে প্রায় ০.৯ গ্রাম শর্করা এবং ০.১ গ্রাম পানি থাকে।\n\n\n== গবেষণা ==\nসুক্রালোজের দীর্ঘমেয়াদী ওজন হ্রাস বা বডি মাস ইনডেক্সের উপর কোনো প্রভাবের প্রমাণ নেই। একাধিক গবেষণায় ওজন বৃদ্ধি এবং হৃদরোগের ঝুঁকির উপর সামান্য প্রভাব দেখা গেছে।\n\n\n== পরিবেশগত প্রভাব ==\nএকটি গবেষণা অনুযায়ী সুক্রালোজ অনেক জীবাণু দ্বারা হজমযোগ্য এবং পরিবেশে নির্গত হওয়ার পরে ভেঙে যায়। তবে সুইডিশ এনভায়রনমেন্টাল রিসার্চ ইনস্টিটিউট কর্তৃক পরিমাপে দেখা গেছে যে পয়ঃশোধন প্রক্রিয়ার সুক্রালোজের উপর সামান্য প্রভাব পড়ে, যা বর্জ্য জলের প্রবাহে বেশ কয়েক μg/L (পিপিবি) মাত্রায় উপস্থিত থাকে। এই মাত্রায় কোন পরিবেশগত বিষাক্ত প্রভাব জানা যায়নি, তবে সুইডিশ পরিবেশ সুরক্ষা সংস্থা সতর্ক করে দিয়েছে যে যৌগটি যদি প্রকৃতিতে ধীরে ধীরে হ্রাস পায় তবে এর মাত্রা ক্রমাগত বাড়তে পারে। ধাতব পাত্রে অতি উচ্চ তাপমাত্রায় (350 °C বা 662 °F এর বেশি) উত্তপ্ত করা হলে সুক্রালোজ থেকে নির্গত ধোঁয়ায় পলিক্লোরিনেটেড ডিবেনজো-পি-ডাইঅক্সিন এবং অন্যান্য স্থায়ী জৈব দূষণকারী পদার্থ তৈরি হতে পারে।\nপ্রাকৃতিক পানিতে সুক্রালোজের উপস্থিতি শনাক্ত করা গেছে, কিন্তু গবেষণা ইঙ্গিত দেয় যে পরিবেশে যে পরিমাণ সুক্রালোজ পাওয়া যায় তা নির্দিষ্ট ধরণের জলজ জীবনের উপর ক্ষতিকর প্রভাব ফেলার জন্য প্রয়োজনীয় মাত্রার চেয়ে অনেক কম।\n\n\n== তথ্যসূত্র =="}