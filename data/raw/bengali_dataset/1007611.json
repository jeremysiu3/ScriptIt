{"pageid": 1007611, "title": "তুমি যেখানে আমি সেখানে", "url": "https://bn.wikipedia.org/wiki?curid=1007611", "content": "তুমি যেখানে আমি সেখানে ১৯৮৩ সালে মুক্তিপ্রাপ্ত বাংলাদেশের ছায়াছবি নাগ পূর্ণিমা-এর একটি সঙ্গীত। রক ধাচের নিরীক্ষাধর্মী এই গানের সুর ও সঙ্গীতায়োজন করেছিলেন আলম খান। গীতিকার মনিরুজ্জামান মনিরের গীতিতে গানটি গেয়েছিলেন এন্ড্রু কিশোর। চলচ্চিত্রে সোহেল রানা এই গানের সাথে ঠোঁট মিলিয়েছিলেন। সোহেল রানা ও ববিতাকে নিয়ে এই গানের চিত্রায়ণ করা হয়েছিল। গানটি সঙ্গীত পরিচালক আলম খানের সুরারোপিত এবং এন্ড্রূ কিশোরের গাওয়া অন্যতম জনপ্রিয় গান হিসেবে বিবেচিত।\n\n\n== পটভূমি ==\nনাগ পূর্ণিমা ছিল লোককাহিনী ভিত্তিক চলচ্চিত্র। চলচ্চিত্রটি মাসুদ পারভেজ (সোহেল রানা'র মূলনাম) প্রযোজনা ও পরিচালনা করেছিলেন। এই চলচ্চিত্রের জন্য লোকসঙ্গীত বেশি জুতসই হলেও লোকগানের পাশাপাশি সোহেল রানা একটি রক সঙ্গীত রাখতে চেয়েছিলেন। সঙ্গীত পরিচালক আলম খান এই ছায়াছবির লৈকিক গল্পকে প্রাধাণ্য দিয়ে অন্যান্য গানের সুরারোপ করছিলেন। আলম খানের মতে লোককাহিনির চলচ্চিত্রে একটি রক গান বেমানান ছিল। তবে সোহেল রানা তার ছায়াছবিতে রক গান ব্যবহারের ধারণায় অটল ছিলেন। কাহিনীর বর্ণনাক্রমবিন্যাস অনুযায়ী মনিরুজ্জামান মনির 'তুমি যেখানে আমি সেখানে' রচনা করেছিলেন। গীত অনুযায়ী আলম খান নিরীক্ষাধর্মী সঙ্গীত রচনা করেছিলেন।\n\n\n== সঙ্গীত ধারণ ==\nতুমি যেখানে আমি সেখানে এন্ড্রু কিশোরের কণ্ঠে ধারণ করা হয়। এই গানটির সুর উঁচু অকটেভের সঙ্গীত স্কেলে রচিত। এন্ড্রু কিশোর সাধারণত উঁচু স্কেলের সঙ্গীতে কণ্ঠ দিতেন না। গানে কণ্ঠ দিতে এন্ড্রু কিশোরের সমস্যা হচ্ছিল। সঙ্গীত ধারণের সময় তিনি আলম খানকে স্কেল নামিয়ে দেয়ার জন্য অনুরোধ করেছিলেন। সোহেল রানার অনুপ্রেরণায় এন্ড্রু কিশোর উঁচু অকটেভে কণ্ঠ দিয়েছিলেন। ৩০ বারের প্রচেষ্টায় সম্পূর্ণ গান ধারণ করা হয়েছিল। এতবার গাওয়ার ফলে এন্ড্রু কিশোরের গলা ব্যথা হয়ে যায়। এই গান ধারণের পরের এক সপ্তাহ তিনি কোন গান গাইতে পারেননি।\n\n\n== পুনরুৎপাদন ==\nতুমি যেখানে আমি সেখানে গানটি ২০১৯ সালে অনুপম রেকর্ডিং মিডিয়া'র ব্যানারে মাহাতিব শাকিবের কণ্ঠে পুনরুৎপাদন করা হয়। এই সংস্করণটি ২০১৯ সালের ৩ জুন হতে ইউটিউবে উন্মুক্ত রয়েছে।\n\n\n== তথ্যসূত্র ==\n\n\n== বহিঃসংযোগ ==\nইউটিউবে 'তুমি যেখানে আমি সেখানে' গান নিয়ে সুরকার আলম খানের সাক্ষাতকার"}