{"pageid": 1031550, "title": "হুদুড় দুর্গা", "url": "https://bn.wikipedia.org/wiki?curid=1031550", "content": "হুদুর দুর্গা হল খেরওয়াল সাঁওতাল জনগোষ্ঠীর উপাস্য দেবতা, যাকে সাঁওতালরা হিন্দুধর্মের মহিষাসুর বলে দাবি করে থাকে। সাঁওতালরা হিন্দুধর্মের দেবী দুর্গাকে খলনায়িকা হিসেবে বিবেচনা করে থাকে এবং এর বিপরীতে তারা মহিষাসুরপূজা করে থাকে। অধিকাংশের মতে, এটি সম্পূর্ণ রুপেই গল্পকথা এবং এর কোন ঐতিহাসিক ভিত্তি নেই, তাদের মতে, হুদুর দুর্গার গল্প আদতে রাজনৈতিক মদতপুষ্ট এবং দেবপক্ষ ও অসুরপক্ষের সংগ্রামকে আর্য ও অনার্য দ্বন্দ্ব বলে দাগিয়ে দেওয়ার একটি ভিত্তিহীন প্রয়াস। এই বর্ননার বিরোধীগণ এই বিষয়টিকে মূলনিবাসী তত্ত্ব ও এই ঘটনার সমর্থনকারী, বিশেষ করে এ ঘটনার সমর্থনকারী সাঁওতালদের মূলনিবাসীতাত্ত্বিক বলে অভিহিত করে থাকে।\n২০১৩ সালের ১৭ই অক্টোবর দিল্লির জওহরলাল নেহরু বিশ্ববিদ্যালয়ের কিছু ছাত্র ক‍্যাম্পাসের এসএসএস-১ প্রেক্ষাগৃহে \"মহিষাসুর শাহাদাত দিবস\" পালন করেন এবং ব্রাহ্মণ‍্যবাদের বিরুদ্ধ মত হিসেবে এটিকে তুলে ধরার চেষ্টা করা হয়। অল ইন্ডিয়া ব্যাকওয়ার্ড স্টুডেন্টস ফোরাম অনুষ্ঠানটির আহ্বায়ক ছিল এবং এই অনুস্থানে দেবী দুর্গাকে গনিকা হিসেবে উল্লেখ করা হয়েছিল। এই বিষয়টি নিয়ে তৎকালীন শিক্ষামন্ত্রী স্মৃতি ইরানি ২৪শে ফেব্রুয়ারি, ২০১৬ সালে সংসদে তীব্র ক্ষোভ প্রকাশ করেন। অধিকাংশ বিশ্লেষকদের মতে, দাসাই নৃত্য হল সম্পূর্ণরূপে কৃষিভিত্তিক পর্ব ও প্রকৃতিবন্দনার উৎসব এবং ইদানিং এটিকে হুদুড় দুর্গার কাহিনীর সাথে জুড়ে দেওয়া হয়েছে, তাদের মতে, হুদুড় দুর্গা আসলে সাম্প্রতিককালের একটি অর্বাচীনতত্ত্ব এবং আদিবাসী অঞ্চলে যাঁরা দীর্ঘদিন ক্ষেত্রসমীক্ষা করেছেন, সেইসব বিশেষজ্ঞরাও এই তত্বকে অস্বীকার করেছেন বলে তারা দাবি করেন।\nএকটি পক্ষের মতে, সাম্প্রতিককালে অর্থাৎ ২০১০ এর দশকে কিছু বাম রাজনৈতিক দল হুদুর দুর্গার ভ্রান্ত তত্বকে কাজে লাগিয়ে হিন্দুধর্মের দেবী দুর্গাকে গণিকা প্রমাণে উদ্যোগী হয়েছে।\n\n\n== শব্দতত্ত্ব ==\nএক শ্রেণীর মতে, হুদুর শব্দটির অর্থ বজ্র। আর দুর্গা শব্দটির অর্থ রক্ষক। শব্দটির সমন্বিত অর্থ হল বজ্রকঠিন দুর্গরক্ষক। আরেক শ্রেণীর মতে, হুদুড় বা হুডুর শব্দটির প্রকৃত অর্থ মেঘ। তাদের মতে, দাসাই উৎসবের গানে আদতে প্রকৃতি দেবীরই বন্দনা করা হয়েছে এবং এই হুদুর দুর্গা শব্দটির প্রকৃতপক্ষে কোন অস্তিত্বই নেই। সাঁওতাল বুদ্ধিজীবী বিবেকানন্দ সোরেনের মতে, “দাঁশায়” অর্থ- দা: + আঁশ + আয়, (কারো কারো মতে দা: + সাঁওহায়) “ইতিহাসের খোঁজে নয় জলের আশায় প্রকৃতি দেবীকে পুজা করাই দাঁশায়ের মূল উদ্দেশ্য ছিল”। আর হুদুড় বা হুডুর শব্দটা মেঘের সাথে তুলনা করা হয়েছে। হুডুর বিজলী, হুদুড় হুদুড় হয় ইত্যাদি অর্থে ব্যবহৃত হয়েছে।\nদাঁশায় উৎসবের প্রথম গানটার মূল অর্থ হল - “প্রচন্ড অনাবৃষ্টির ফলে দেশ দিশম জ্বলে পুড়ে যায়, হে ঠাকুর বৃষ্টি দাও”। এখানে কৃষিজীবী মানুষের করুণ আর্তি বোঝাতে “হায় হায়” শব্দটা ব্যবহার করা হয়েছে এবং এর সাথে মহিষাসুরের শহীদ-স্মরণের সঙ্গে এর সম্পর্ক নেই। ভারতের আদিকালে যত ধর্মীয় উৎসব, তার প্রত্যেকটাই কৃষির সাথে প্রত্যক্ষ বা পরোক্ষ ভাবে যুক্ত।\n\n\n== উপকথা ==\nভারতের ঝাড়খণ্ডের খেরওয়াল সাঁওতাল ও অসুর নামক আদিবাসী সম্প্রদায়ের মতে, হুদুর দুর্গা ছিলেন তাদের সহস্র বছরের পুরনো পূর্বপুরুষ, চাইচাম্পা নামক গ্রামের রাজা। তিনি অত্যন্ত বলশালী ও ক্ষমতাধর রাজা ছিলেন। আর্যরা ভারতে আসার পর কোনমতেই তাকে পরাজিত করতে পারছিল না। তখন তারা বিভিন্নভাবে রাজাকে মারার উপায় ভাবতে লাগল। তারা জানতে পারল রাজা অত্যন্ত নারীবৎসল এবং তাদের সমাজেও নারীদের অত্যন্ত উঁচু চোখে দেখা হয়। তাই আর্যগণ রাজাকে হত্যা করার জন্য গুপ্তচর হিসেবে এক গৌরবর্ণের রূপবতী নারীকে পাঠাল, কোন কোন বর্ণনামতে, উক্ত নারী গণিকা পেশাবৃত্তির সঙ্গে জড়িত ছিল। আর্যগণ রাজার কাছে উক্ত নারীকে বিয়ে করার প্রস্তাব দিল এবং রাজাও নারীর রূপে মুগ্ধ হয়ে তাকে বিয়ের প্রস্তাবে রাজি হলেন। বিয়ের পর নয়দিন রাজা উক্ত নারীর সাথে রাত্রি যাপন করেন এবং নবম দিনে উক্ত নারী রাজাকে হত্যা করে। রাজার মৃত্যুর খবর শুনে আর্যগণ রাজ্য দখলের উদ্দেশ্যে রাজ্যে আক্রমণ করে এবং রাজ্যের পুরুষগণ তাদের ধর্মগুরুর পরামর্শ অনুসারে সরস্বতী নদীতে স্নান করে নারীদের বেশ ধারণ করে দাসাই নৃত্য করতে করতে রাজ্য থেকে পালিয়ে যায়। উক্ত ঘটনার নারীকেই আর্যগণ বা হিন্দুগণ দেবী দুর্গা হিসেবে এবং রাজাকে মহিষাসুর হিসেবে অতিরঞ্জিত করে বর্ণনা করে তাদের ধর্মগ্রন্থে উল্লেখ করেছে বলে সাঁওতালগণ দাবি করে থাকে, এবং তাদের আরও দাবি তাদের রাজা হুদুর দুর্গার নামই উক্ত নারীর নাম হিসেবে ভুলভাবে বর্ণিত হয়েছে। দুর্গাপূজার সময় তারা দুর্গাকে পূজা না করে মহিষাসুর পূজা করে থাকে এবং নারীদের বেশ ধরে পথে পথে দাসাই নৃত্য করে শোক পালন করে থাকে। \n\n\n== বিতর্ক ==\nঅনেকের মতে, প্রকৃতপক্ষে  'সাঁওতাল' এবং 'অসুর' দুটি সম্পূর্ণ ভিন্ন জনগোষ্ঠী এবং এক্ষেত্রে এক গোষ্ঠীর উপকথা অন্য গোষ্ঠীর মিথে সাথে মিশিয়ে যে উদ্ভট কল্পনার সৃষ্টি করা হয়েছে তা যুক্তিযুক্ত নয়। পুরাণ অনুসারে 'মহিষাসুরের পিতা রম্ভাসুর ছিলেন কশ্যপ-পত্নী দনুর সন্তান। কশ্যপ ঋষি ছিলেন ব্রহ্মাপুত্র মরীচির পুত্র এবং তাঁর পত্নী দানব কুলজননী দনু হলেন ব্রহ্মানন্দন প্রজাপতি দক্ষের তনয়া। ফলে উক্ত দাবীকৃতদের মতে, পুরান অনুসারে মহিষাসুরের শরীরে ছিল ব্রাহ্মণ্য রক্ত এবং মহিষাসুর ও দুর্গার লড়াইকে আর্য ও অনার্য দ্বন্দ্ব হিসেবে দেখাতে গিয়ে এখানে এক বিকৃত উপকথার সৃষ্টি করা হয়েছে।\n\n\n== আরও দেখুন ==\nইন্দো-আর্য অভিপ্রায়ণ\nহিন্দু, বৌদ্ধ, জৈন ও শিখ ধর্মের ইতিহাস (বই)\n\n\n== তথ্যসূত্র =="}