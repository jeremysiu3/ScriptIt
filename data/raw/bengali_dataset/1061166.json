{"pageid": 1061166, "title": "মতিয়ার রহমান হাওলাদার", "url": "https://bn.wikipedia.org/wiki?curid=1061166", "content": "মতিয়ার রহমান হাওলাদার (জন্ম: ৩১ ডিসেম্বর ১৯৫৭) একজন বাংলাদেশী কৃষিবিদ। তিনি সিলেট কৃষি বিশ্ববিদ্যালয়ের (সিকৃবি) ফিজিওলজি বিভাগের অধ্যাপক এবং বিশ্ববিদ্যালয়টির সাবেক উপাচার্য। তিনি সিকৃবির অভ্যন্তরীণ শিক্ষকদের মধ্য থেকে নিয়োগপ্রাপ্ত প্রথম উপাচার্য।\n\n\n== প্রাথমিক জীবন ও শিক্ষা ==\nমতিয়ার রহমান ১৯৫৭ সালের ৩১ ডিসেম্বর বাগেরহাট জেলার রামপাল উপজেলার মল্লিকেরবেড়-এ জন্মগ্রহণ করেন। তার বাবা হাশেম আলী এবং মা রহিমুন্নেসা।\nতিনি ১৯৭৩ সালে বাগেরহাটের ফুলহাতা মাধ্যমিক বিদ্যালয় থেকে মাধ্যমিক এবং ১৯৭৫ সালে সুন্দরবন আদর্শ সরকারি কলেজ, খুলনা থেকে উচ্চ মাধ্যমিক পাস করেন। তিনি ময়মনসিংহের বাংলাদেশ কৃষি বিশ্ববিদ্যালয় (বিএইউ) থেকে ১৯৭৯ সালে ডক্টর অব ভেটেরিনারি মেডিসিন (ডিভিএম) এবং ১৯৮০ সালে স্নাতকোত্তর (এমএসসি) ডিগ্রি লাভ করেন। ১৯৯০ সালে তিনি উচ্চশিক্ষার জন্য বাংলাদেশ কৃষি গবেষণা কাউন্সিল (বিএআরসি)/ইউএসএইড কর্তৃক ফেলোশিপ গ্রান্ট লাভ করেন এবং ফিলিপাইনের অবস্থিত ফিলিপাইন বিশ্ববিদ্যালয়, লস বানোস (ইউপিএলবি) থেকে ১৯৯৩ সালে পিএইচডি ডিগ্রি অর্জন করেন। এছাড়াও তিনি দেশে-বিদেশে একাধিক পেশাগত প্রশিক্ষণ লাভ করেছেন।\n\n\n== কর্মজীবন ==\nমতিয়ার রহমান হাওলাদার ১৯৮২ সালে বাংলাদেশ সিভিল সার্ভিস (বিসিএস-লাইভস্টক ক্যাডার) পরীক্ষায় উত্তীর্ণ হয়ে বাগেরহাটের চিতলমারীতে উপজেলা প্রাণিসম্পদ কর্মকর্তা (ইউএলও) হিসেবে কর্মজীবন শুরু করেন। ১৯৮৩ সালে তিনি বাংলাদেশ কৃষি ব্যাংকে (বিকেবি) ঊর্ধ্বতন কর্মকর্তা নিযুক্ত হন। সেখানে তিনি ১৯৮৭ সাল পর্যন্ত শাখা ব্যবস্থাপক এবং ঊর্ধ্বতন কর্মকর্তা হিসেবে কাজ করেন। ১৯৮৭ সালে তিনি বাংলাদেশ প্রাণিসম্পদ গবেষণা ইনস্টিটিউটে (বিএলআরআই) বৈজ্ঞানিক কর্মকর্তা হিসেবে যোগদান করেন এবং ১৯৯১ সালে ঊর্ধ্বতন বৈজ্ঞানিক কর্মকর্তা হিসেবে পদোন্নতি লাভ করেন।\nতিনি ২০০০ সালে তৎকালীন সিলেট সরকারি ভেটেরিনারি কলেজে ফিজিওলজি বিভাগে সহযোগী অধ্যাপক হিসেবে শিক্ষকতা জীবন শুরু করেন। ২০০৩ সালে তিনি অধ্যাপক পদে পদোন্নতি পান। ২০০৬ সালে বাংলাদেশ সরকার সিলেট সরকারি ভেটেরিনারি কলেজকে বিলুপ্ত করে সিলেট কৃষি বিশ্ববিদ্যালয় প্রতিষ্ঠা করলে যেখানেও তিনি ফিজিওলজির অধ্যাপক হিসেবে নিযুক্ত হন।\nদীর্ঘ কর্মজীবনে হাওলাদার সিকৃবির ফিজিওলজি বিভাগের প্রধান, মৎস্য বিজ্ঞান অনুষদ এবং ভেটেরিনারি, এনিম্যাল ও বায়োমেডিক্যাল সায়েন্সেস অনুষদের ডিন, সিন্ডিকেট সদস্য, ছাত্র পরামর্শ ও নির্দেশনা দপ্তরের পরিচালকসহ বিভিন্ন গুরুত্বপূর্ণ পদে দায়িত্ব পালন করেছেন। এছাড়াও তিনি একাধিক শিক্ষক ও ছাত্র সংগঠনের নেতৃত্ব দিয়েছেন।\nমতিয়ার রহমান হাওলাদার ২০১৮ সালের ২৪ সেপ্টেম্বর পরবর্তী চার বছরের জন্য সিলেট কৃষি বিশ্ববিদ্যালয়ের উপাচার্য হিসেবে নিয়োগ লাভ করেন এবং ২৮ সেপ্টেম্বর আনুষ্ঠানিকভাবে বিশ্ববিদ্যালয়টির উপাচার্যের দায়িত্বভার গ্রহণ করেন।\n\n\n== গবেষণাকর্ম ও প্রকাশনা ==\nহাওলাদার দেশীয় ও আন্তর্জাতিক জার্নালে প্রকাশিত প্রায় একশ গবেষণা নিবন্ধ ও একটি বইয়ের লেখক/সহ-লেখক। তিনি বহু সম্মেলনে গবেষণা প্রবন্ধ উপস্থাপন করেছেন। অধ্যাপক মতিয়ার উল্লেখযোগ্য সংখ্যক স্নাতকোত্তর ও পিএইচডি পর্যায়ের শিক্ষার্থীর তত্ত্বাবধায়ক। এছাড়াও একাধিক গবেষণা প্রকল্প বাস্তবায়নের অভিজ্ঞতা রয়েছে তার।\n\n\n== সদস্যপদ ==\nতিনি বঙ্গবন্ধু কৃষিজীবী পরিষদ, বাংলাদেশ সোসাইটি ফর প্যারাসাইটোলজি, বাংলাদেশ সোসাইটি ফর ভেটেনারি এডুকেশন এন্ড রিসার্চ এবং কৃষিবিদ ইনস্টিটিউশন বাংলাদেশ-সহ বিভিন্ন পেশাজীবী সংগঠনের সক্রিয় সদস্য।\n\n\n== পুরস্কার ও সম্মাননা ==\nমতিয়ার রহমান গবেষণা কাজের জন্য একাধিক ফেলোশিপ ও বৃত্তি লাভ করেছেন।\n\n\n== তথ্যসূত্র =="}