{"pageid": 1523789, "title": "আয়েশা দত্ত", "url": "https://bn.wikipedia.org/wiki?curid=1523789", "content": "আয়েষা দত্ত (জন্ম ৫ই জুন ১৯৬০), যিনি তাঁর বিবাহিত নাম আয়েষা শ্রফ নামেও পরিচিত, একজন ভারতীয় চলচ্চিত্র প্রযোজক, এবং প্রাক্তন মডেল ও অভিনেত্রী। তিনি বলিউড অভিনেতা জ্যাকি শ্রফের স্ত্রী এবং টাইগার শ্রফ ও কৃষ্ণা শ্রফের মা।\n\n\n== প্রারম্ভিক জীবন ==\nআয়েষা দত্ত জন্মসূত্রে একজন বাঙালি। তাঁর পিতা হলেন ভারতীয় বিমান বাহিনীর আধিকারিক এবং বীরচক্র পুরস্কারপ্রাপ্ত এয়ার ভাইস মার্শাল রঞ্জন দত্ত, তাঁর মা হলেন বেলজিয়ান নাগরিক ক্লদ মেরি দত্ত ডি কেভি।\nআয়েষা ম্যানিলায় মিস ইয়ং ওয়ার্ল্ড প্রতিযোগিতায় প্রতিদ্বন্দ্বিতা করেছিলেন।\nতিনি ১৯৮৪ সালে মোহনিশ বেহলের সাথে একটি বলিউড ফিল্ম তেরি বাহোঁ মে- তে অভিনয় করেছিলেন।\n\n\n== ব্যক্তিগত জীবন ==\n১৯৮৭ সালের ৫ই জুন, আয়েষা দত্ত তাঁর দীর্ঘদিনের প্রেমিক এবং বলিউড অভিনেতা জ্যাকি শ্রফকে নিজের জন্মদিনে বিয়ে করেন। পরে তিনি একজন চলচ্চিত্র প্রযোজক হয়ে ওঠেন। এই দম্পতি জ্যাকি শ্রফ এন্টারটেইনমেন্ট লিমিটেড নামে একটি মিডিয়া কোম্পানি চালান। সনি টিভি চালু হওয়ার পর থেকে ২০১২ সাল পর্যন্ত তাঁরা যৌথভাবে ১০% শেয়ারের মালিক ছিলেন, এরপর তাঁরা নিজেদের শেয়ার বিক্রি ক'রে সনি টিভির সাথে তাঁদের ১৫ বছরের দীর্ঘ সম্পর্ক শেষ করেন। তাঁর দুই সন্তান, একজন টাইগার শ্রফ (জন্ম ১৯৯০), যিনি একজন বলিউড অভিনেতা এবং অন্যজন কন্যা, কৃষ্ণা শ্রফ (জন্ম ১৯৯৩), একজন চলচ্চিত্র নির্মাতা ও সামাজিক যোগাযোগ মাধ্যম ব্যক্তিত্ব।\n২০০৯ সালে, যখন আয়েষার সঙ্গে সাহিল খান একসাথে একটি প্রযোজনা সংস্থা শুরু করেন তখন দুজনের মধ্যে সম্পর্কের অভিযোগ ওঠে। ২০১৪ সালের শেষের দিকে যখন আয়েষা তাঁর বিরুদ্ধে একটি আইনি মামলা দায়ের করেন, তখন দুজনের কথিত সম্পর্ক এবং তাঁদের ব্যবসায়িক অংশীদারিত্ব এক কুৎসিত মোড় নেয়। বিনিময়ে, অভিনেতার আইনজীবী আদালতে কিছু অন্তরঙ্গ ছবি জমা দেন, যেখানে সাহিল এবং আয়েশা উভয়কেই একটি আপোষজনক পরিস্থিতিতে দেখানো হয়েছিল, যেটি ইঙ্গিত দেয় যে তাঁদের মধ্যে কেবল পেশাদারী প্রতিশ্রুতির চেয়েও অনেক বেশি কিছু ছিল।\n\n\n== চলচ্চিত্র তালিকা ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে আয়েশা দত্ত (ইংরেজি)\nইন্সটাগ্রামে আয়েশা দত্ত"}