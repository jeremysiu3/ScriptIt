{"pageid": 13451, "title": "এটিপি মাস্টার্স সিরিজ", "url": "https://bn.wikipedia.org/wiki?curid=13451", "content": "এটিপি মাস্টার্স সিরিজ (ইংরেজি: ATP Masters Series) নয়টি টেনিস টুর্নামেন্টের একটি সিরিজ। সিরিজটি এটিপি পেশাদার টেনিস টুরের একটি অংশ এবং সিরিজের টুর্নামেন্টগুলি প্রতিবছর সারা বছর ধরে ইউরোপ ও উত্তর আমেরিকার বিভিন্ন ভেন্যুতে অনুষ্ঠিত হয়। শীর্ষস্থানীয় পুরুষ টেনিস খেলোয়াড়দের এই টুর্নামেন্টগুলিতে অংশগ্রহণ বাধ্যতামূলক। চার গ্র‌্যান্ড স্ল্যাম টুর্নামেন্টের পরে মাস্টার্স সিরিজ টুর্নামেন্টগুলি পেশাদার টেনিসের সবচেয়ে মর্যাদাপূর্ণ টুর্নামেন্ট।\n১৯৯০ সালে এটিপি টুরের শুরু থেকেই এই সিরিজটি চালু করা হয়। ১৯৯৬ থেকে ১৯৯৯ সালে এটি মার্সেডিস বেঞ্জ সুপার নাইন নামে পরিচিত ছিল। এরপর ২০০০ সালে এর নাম দেওয়া হয় টেনিস মাস্টার্স সিরিজ এবং ২০০৪ সাল থেকে এটি বর্তমান নামে পরিচিত।\nএটিপি মাস্টার্স সিরিজের টুর্নামেন্টের ফলাফল সাধারণ টুর্নামেন্টের চেয়ে বেশি র‌্যাংকিং পয়েন্ট প্রদান করে। তবে এর পরিমাণ গ্র‌্যান্ড স্ল্যাম এবং বছরশেষের টেনিস মাস্টার্স কাপের চেয়ে কম। বর্তমানে সব ম্যাচ তিন সেটের হয়ে থাকে।\nআন্দ্রে আগাসি সবচেয়ে বেশি সংখ্যক মাস্টার্স সিরিজ টুর্নামেন্ট জিতেছেন (১৭টি)।"}