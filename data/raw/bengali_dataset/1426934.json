{"pageid": 1426934, "title": "কোড়াগিনা গৌরাম্মা", "url": "https://bn.wikipedia.org/wiki?curid=1426934", "content": "গৌরাম্মা (১৯১২ - ১৯৩৯), যিনি কোড়াগিনা গৌরাম্মা নামে বেশি পরিচিত, একজন ভারতীয় লেখক ছিলেন। তিনি কন্নড় ভাষায় লিখেছেন এবং কোড়গুতে থাকতেন। তিনি ছিলেন একজন নারীবাদী এবং ভারতীয় স্বাধীনতা আন্দোলনের সমর্থক।\n\n\n== জীবনী ==\nকোড়াগিনা গৌরাম্মা ১৯১২ সালে মাদিকেরীতে এন এস রামাইয়া এবং নানজাম্মার কাছে জন্মগ্রহণ করেন। তিনি কোড়গুর সোমবারপেট তালুকের বি টি গোপাল কৃষ্ণকে বিয়ে করেন। তখন কোড়গু অঞ্চলটি ব্রিটিশ ভারতের একটি প্রদেশ কুর্গ নামে পরিচিত ছিল। মহাত্মা গান্ধীর কুর্গে প্রচারের সময় তিনি  গান্ধীজীকে তাঁদের পারিবারিক বাড়িতে আমন্ত্রণ জানান, এবং তাঁর সমস্ত সোনার অলঙ্কার হরিজন (দলিত) কল্যাণ তহবিলে দান করেন।\n১৯৩৯ সালের ১৩ই এপ্রিল, ২৭ বছর বয়সে তিনি একটি ঘূর্ণিতে ডুবে মারা যান।\n\n\n== কাজ ==\nগৌরাম্মা কন্নড় ভাষায় লিখতেন 'কোড়াগিনা গৌরাম্মা' নামে। তাঁর গল্পগুলি, যেমন \"অপরাধী ইয়ারু\" (কে অপরাধী), \"ভানিয়া সমাস্যে\", \"আহুথি\" এবং \"মানুভিনা রানি\" আধুনিক এবং প্রগতিশীল ছিল। তাঁর ‘মনুভিনা রানি’ গল্পটি তাঁকে বিখ্যাত করেছে। তাঁর সবচেয়ে পরিচিত গল্পের একটি খণ্ড, গৌরাম্মা কাঠেগালু নাম দিয়ে মাদিকেরী থেকে প্রকাশিত হয়েছিল। গৌরাম্মার গল্পের একটি খণ্ড মারেয়ালগাদা কাঠেগালু নামে প্রকাশিত হয়েছিল এবং কন্নড় লেখক বৈদেহী এর মুখপত্র লিখেছিলেন। গৌরাম্মার ছোটগল্পগুলি দীপা ভাস্তি ২০২৩ সালে ইংরেজিতে অনুবাদ করেছেন, সেগুলি ইয়োডা প্রেস দ্বারা \"ফেট'স গেম অ্যাণ্ড আদার স্টোরিজ\" শিরোনামে প্রকাশিত হয়েছে।\nকন্নড় সমালোচক এবং লেখিকা এম এস আশা দেবী বলেছেন, \"তিনি গান্ধী দ্বারা সম্পূর্ণ প্রভাবিত ছিলেন এবং বিশ্বাস করতেন যে মানুষের পক্ষে প্রেম, ত্যাগ এবং অহিংসার মাধ্যমে সমাজ পরিবর্তন করা সম্ভব। তিনি সাহসীভাবে পরীক্ষামূলক ছিলেন। তিনি প্রথম মহিলার ছোটগল্প সংকলন সম্পাদনা করেছিলেন, যেটির নাম রাঙ্গাভাল্লী। [...] তাঁর নিজের গল্প হিসাবে, ডি আর বেন্দ্রে সেগুলিকে সবচেয়ে ভালো বর্ণনা করেছেন যখন তিনি তাদের খাতু-মাদুরা বলেছেন, এটিকে ইংরেজিতে অনুবাদ করলে হবে, ইংরেজি: bittersweet  ('তিক্ত মিষ্টি')। তিনি আমাদের সবচেয়ে গুরুত্বপূর্ণ লেখকদের মধ্যে একজন ছিলেন, কিন্তু তিনি কখনই তাঁর প্রাপ্য ক্রেডিট পাননি।\"\n\n\n== প্রভাব ==\nকয়েক দশক পরে, তাঁর কাজগুলি কন্নড় ভাষার লেখক ত্রিবেণীকে অনুপ্রাণিত করেছিল। লেখক শান্তি কে আপান্না গৌরাম্মাকে অনুপ্রেরণা হিসেবে উল্লেখ করেছেন। কবি ডি আর বেন্দ্রে তাঁর এবং তাঁর মৃত্যু সম্পর্কে \"টাঙ্গি গৌরাম্মা\" কবিতা রচনা করেন, যেটি ১৯৫৮ সালে প্রকাশিত।\n\n\n== উত্তরাধিকার ==\nগৌরাম্মার পরিবারের সদস্যরা লেখকদের সমর্থন করার জন্য কোড়াগিনা গৌরাম্মা এনডাউমেন্ট অ্যাওয়ার্ড তৈরি করেছে।\n\n\n== তথ্যসূত্র =="}