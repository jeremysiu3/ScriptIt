{"pageid": 1531009, "title": "পূর্ব পাকিস্তানের গভর্নর", "url": "https://bn.wikipedia.org/wiki?curid=1531009", "content": "পূর্ব পাকিস্তানের গভর্নর, (পূর্বে পূর্ববঙ্গের গভর্নর) ছিলেন পূর্ব পাকিস্তান (পূর্বে পূর্ববঙ্গ)  প্রদেশের নিয়োগপ্রাপ্ত প্রধান এবং প্রদেশে পাকিস্তানের রাষ্ট্রপতির প্রতিনিধি। ১৯৫৪–১৯৫৫ এবং ১৯৫৮–১৯৭২ সালের মধ্যে প্রাদেশিক আইনসভা বিলুপ্ত অবস্থায় গভর্নর পূর্ব পাকিস্তান সরকারের সরকারপ্রধান হিসেবে দায়িত্ব পালন করেছেন। মুখ্যমন্ত্রী নির্বাহী ক্ষমতা ধারণ করার সময় গভর্নর নিয়মতান্ত্রিক আনুষ্ঠানিক প্রধান হিসেবে ভূমিকা পালন করেছেন।\n\n\n== পাকিস্তানের অধিরাজ্যের অধীনে (১৯৪৭–১৯৫৪) ==\n১৯৪৭ থেকে ১৯৫৪ সাল পর্যন্ত পূর্ব বাংলার শাসনভার ভারতীয় স্বাধীনতা আইন, ১৯৪৭ এবং ভারত শাসন আইন, ১৯৩৫-এর ভিত্তিতে পরিচালিত হয়, কিছু পরিবর্তনসহ, যা প্রাদেশিক প্রশাসনের জন্য আইনি কাঠামো প্রদান করেছিল। পূর্ব বাংলার গভর্নরের দপ্তর ছিল প্রদেশের সর্বোচ্চ নির্বাহী কর্তৃপক্ষ, যা পাকিস্তানের গভর্নর-জেনারেলের প্রতিনিধি হিসেবে কাজ করত। গভর্নর প্রশাসনিক কার্যক্রম তদারকি, কেন্দ্রীয় নির্দেশনা বাস্তবায়ন এবং আইন-শৃঙ্খলা রক্ষা করার দায়িত্বে নিয়োজিত ছিলেন।\n\n\n=== নিয়োগ ===\n পূর্ব বাংলার গভর্নরকে পাকিস্তানের গভর্নর-জেনারেল মনোনীত ও নিয়োগ করতেন, যিনি রাষ্ট্রপ্রধানের প্রতিনিধি হিসেবে কাজ করতেন (প্রাথমিকভাবে রাজা ষষ্ঠ জর্জ এবং পরে রানি দ্বিতীয় এলিজাবেথ, যতক্ষণ না ১৯৫৬ সালে পাকিস্তান প্রজাতন্ত্রে পরিণত হয়)। এই নিয়োগ ভারত শাসন আইন, ১৯৩৫-এর অধীনে করা হতো। সাধারণত, গভর্নর পদে এমন ব্যক্তিদের নিয়োগ দেওয়া হতো, যারা শীর্ষস্থানীয় প্রশাসনিক কর্মকর্তা, সামরিক কর্মকর্তা বা অভিজ্ঞ রাজনীতিবিদ ছিলেন।\nগভর্নর-জেনারেলের ইচ্ছানুযায়ী গভর্নরের মেয়াদ নির্ধারিত হতো, অর্থাৎ গভর্নরের কার্যকাল নির্দিষ্ট ছিল না এবং যেকোনো সময় এটি বাতিল করা যেতে পারত। দায়িত্ব গ্রহণের আগে, গভর্নর পাকিস্তান রাষ্ট্রের প্রতি আনুগত্যের শপথ নিতেন এবং গভর্নর-জেনারেলকে কেন্দ্রীয় নির্বাহী কর্তৃপক্ষ হিসেবে গ্রহণ করতেন। পাশাপাশি, তিনি সেই সময়কার পূর্ব বাংলার আইন ও সংবিধানের প্রতি শ্রদ্ধাশীল থাকার অঙ্গীকার করতেন।\nযদি গভর্নরের পদ শূন্য হয়ে যেত, তাহলে গভর্নর-জেনারেল একজন ভারপ্রাপ্ত গভর্নর নিয়োগ করতে পারতেন, যা সাধারণত ঢাকা হাইকোর্টের প্রধান বিচারপতি হতেন, যতক্ষণ না একজন স্থায়ী গভর্নর মনোনীত করা হতো।\n\n\n=== গভর্নরের নির্বাহী ক্ষমতা ===\n গভর্নর ছিলেন প্রদেশে গভর্নর-জেনারেলের প্রতিনিধি এবং সর্বোচ্চ নির্বাহী ক্ষমতার অধিকারী। যদিও তিনি অধস্তন কর্মকর্তাদের কিছু ক্ষমতা অর্পণ করতে পারতেন, তার ক্ষমতা কেন্দ্রীয় বা প্রাদেশিক আইনসভা থেকে পৃথক থাকত। তার নির্বাহী ক্ষমতা প্রাদেশিক আইনসভার আইনগত অধিক্ষেত্রের মধ্যে সীমাবদ্ধ থাকত, যাতে প্রশাসনিক সিদ্ধান্তগুলো বিদ্যমান আইনের সঙ্গে সামঞ্জস্যপূর্ণ হয়।\nএছাড়া, পাকিস্তানের আইনের অধীনে পূর্বে আদালত, বিচারক, কর্মকর্তা বা স্থানীয় কর্তৃপক্ষকে যে ক্ষমতা প্রদান করা হয়েছিল, তা গভর্নরের নির্বাহী নিয়ন্ত্রণের দ্বারা প্রভাবিত হতো না।\nযে ক্ষেত্রে কোনো প্রদেশের গভর্নরকে তার নিজস্ব বিবেচনায় কাজ করতে হতো বা ব্যক্তিগত সিদ্ধান্ত নিতে হতো, সে ক্ষেত্রে তিনি গভর্নর-জেনারেলের সাধারণ নিয়ন্ত্রণ ও নির্দিষ্ট নির্দেশাবলী (যদি থাকে) অনুসরণ করতে বাধ্য থাকতেন। তবে গভর্নরের নেওয়া কোনো পদক্ষেপকে শুধুমাত্র এই কারণে চ্যালেঞ্জ করা যেত না যে, তা উল্লিখিত বিধান অনুসারে হয়নি।\nমন্ত্রীপরিষদ\nগভর্নরের শাসনকার্যে সহায়তা করার জন্য মুখ্যমন্ত্রীর নেতৃত্বে একটি মন্ত্রীপরিষদ গঠন করা হতো। মন্ত্রীদের নিয়োগ ও বরখাস্তের সম্পূর্ণ নিয়ন্ত্রণ গভর্নরের হাতে থাকত, এবং তারা গভর্নরের ইচ্ছানুযায়ী দায়িত্ব পালন করতেন। গভর্নর তার বিবেচনায় প্রাদেশিক পরিষদের সদস্যদের মধ্য থেকে এমন একজনকে মুখ্যমন্ত্রী হিসেবে নিয়োগ দিতেন, যিনি তার মতে, প্রাদেশিক পরিষদের সংখ্যাগরিষ্ঠ সদস্যের আস্থাভাজন হতে পারেন। তবে, গভর্নর নির্দিষ্ট কিছু বিষয়ে তার নিজস্ব বিবেচনাধিকার সংরক্ষণ করতেন।\nগভর্নরের ইচ্ছানুযায়ী তিনি মন্ত্রীপরিষদের সভায় সভাপতিত্ব করতে পারতেন। যদি কোনো সিদ্ধান্ত গভর্নরের স্বতন্ত্র বিবেচনার প্রয়োজন কিনা তা নিয়ে বিরোধ দেখা দিত, তাহলে গভর্নরের সিদ্ধান্তই চূড়ান্ত বলে গণ্য হতো এবং তা আইনি চ্যালেঞ্জের সম্মুখীন করা যেত না। বিশেষ দায়িত্বপ্রাপ্ত ক্ষেত্রগুলোতে বা যেখানে আইন গভর্নরকে বিশেষ বিবেচনাধিকার দিয়েছিল, সেখানে তিনি মন্ত্রীপরিষদের পরামর্শ উপেক্ষা করতে পারতেন।\nযদি কোনো মন্ত্রী প্রাদেশিক আইনসভার সদস্য না হয়ে ছয় মাস অতিবাহিত করতেন, তাহলে তিনি তার পদ হারাতেন। মন্ত্রীদের বেতন প্রাদেশিক আইন দ্বারা নির্ধারিত হতো, তবে যদি এ বিষয়ে কোনো আইন না থাকত, তাহলে গভর্নর নিজেই বেতন নির্ধারণ করতেন, যা মন্ত্রীর কার্যকালের মধ্যে পরিবর্তন করা যেত না। গভর্নরের প্রতি মন্ত্রীপরিষদের দেওয়া পরামর্শ আদালতে প্রশ্নবিদ্ধ করা যেত না, যার ফলে নির্বাহী সিদ্ধান্তগুলো বিচারিক পর্যালোচনার বাইরে থাকত।\nগভর্নরের বিশেষ দায়িত্ব\nসাধারণ প্রশাসনিক দায়িত্ব ছাড়াও, গভর্নরের বিশেষ দায়িত্ব ছিল:\n\nআইন শৃঙ্খলা রক্ষা: প্রদেশে শান্তি ও স্থিতিশীলতার জন্য যেকোনো গুরুতর হুমকি প্রতিরোধ করা।\nসংখ্যালঘু অধিকার রক্ষা: সংখ্যালঘু সম্প্রদায়ের বৈধ স্বার্থ রক্ষা করা।\nসরকারি চাকরির অধিকার: বর্তমান এবং প্রাক্তন সরকারি চাকরির কর্মচারীদের জন্য নিরাপত্তা এবং সুবিধা নিশ্চিত করা।\nআইনগত নীতি বাস্তবায়ন: নির্বাহী সিদ্ধান্তগুলি আইনসভার উদ্দেশ্যের সাথে সামঞ্জস্যপূর্ণ তা নিশ্চিত করা।\nগভর্নর-জেনারেলের আদেশ বাস্তবায়ন\nবিশেষ দায়িত্ব পালনের সময়, সিদ্ধান্ত গ্রহণের ক্ষেত্রে গভর্নরের একক বিচক্ষণতা ছিল। গভর্নর-জেনারেল গভর্নরকে নির্দেশ জারি করতে পারতেন, তবে এই নির্দেশগুলিকে আইনত চ্যালেঞ্জ করা যেত না।\n\n\n=== আইনি ক্ষমতা ===\n প্রাদেশিক সরকারের সমস্ত নির্বাহী কার্যক্রম আনুষ্ঠানিকভাবে গভর্নরের নামে সম্পাদিত হতো। যে কোনো আদেশ, সরকারি নথি বা বিধি গভর্নরের নির্ধারিত নিয়ম অনুযায়ী প্রমাণিত হতে হতো। সঠিকভাবে জারি হলে, এই নথিগুলোর বৈধতা প্রক্রিয়াগত কারণে চ্যালেঞ্জ করা যেত না। আইনসভায় গভর্নর গভর্নর-জেনারেলের প্রতিনিধি হিসেবে দায়িত্ব পালন করতেন। আইনসভার কাঠামো দ্বিকক্ষবিশিষ্ট ছিল। গভর্নর আইনসভায় একটি গুরুত্বপূর্ণ ভূমিকা পালন করতেন এবং প্রাদেশিক পরিষদের সাংবিধানিক প্রধান হিসেবে কাজ করতেন। তাঁর দায়িত্বগুলোর মধ্যে অন্তর্ভুক্ত ছিল:\n\nপ্রাদেশিক আইনসভাকে আহ্বান, স্থগিত ও ভঙ্গ করা।\nপরিষদ কর্তৃক গৃহীত আইন অনুমোদন বা প্রত্যাখ্যান করা।\nপ্রাদেশিক আইনসমূহকে জাতীয় নীতির সঙ্গে সামঞ্জস্যপূর্ণ রাখা।\nআর্থিক বরাদ্দ ও বাজেট অনুমোদন পর্যবেক্ষণ করা।\nগভর্নরের ক্ষমতা ছিল প্রাদেশিক আইন প্রত্যাখ্যান করার, যদি তিনি মনে করতেন যে তা জাতীয় স্বার্থ বা নিরাপত্তার পরিপন্থী।\nগভর্নর পুলিশের বিধিবিধান নিয়ন্ত্রণ করতেন, বিশেষত এর সংগঠন ও শৃঙ্খলা সংক্রান্ত বিষয়ে। জনশৃঙ্খলার জন্য হুমকির পরিস্থিতিতে তাঁর ক্ষমতার মধ্যে ছিল:\n\nবিশেষ নিরাপত্তা ব্যবস্থা কার্যকর করা।\nনির্বাহী কার্যক্রম পরিচালনার জন্য নির্দেশনা জারি করা।\nআইনসভার আলোচনায় সরকারি কর্মকর্তাদের অংশগ্রহণের অনুমতি দেওয়া, তবে তারা ভোটাধিকার পেতেন না।\nগোয়েন্দা সংস্থার গোপনীয়তা বজায় রাখার নিয়ম প্রণয়ন করা, যাতে নিরাপত্তা সংক্রান্ত তথ্য কেবল অনুমোদিত ব্যক্তিদের মধ্যেই সীমাবদ্ধ থাকে।\nগভর্নর দক্ষ প্রশাসনিক পরিচালনা নিশ্চিত করার জন্য দায়িত্ব পালন করতেন, যার মধ্যে অন্তর্ভুক্ত ছিল:\n\nপ্রশাসনিক কার্যক্রমের জন্য নিয়ম প্রণয়ন।\nমন্ত্রীদের মধ্যে দায়িত্ব বণ্টন করা।\nমন্ত্রী ও সচিবদের নিয়মিতভাবে প্রাদেশিক বিষয়ে আপডেট দেওয়ার নির্দেশনা দেওয়া।\nগুরুত্বপূর্ণ বিষয়গুলোর বিষয়ে মন্ত্রীদের সরাসরি তাঁকে রিপোর্ট করতে বাধ্য করা।\nউক্ত সমস্ত দায়িত্ব পালনের ক্ষেত্রে গভর্নর মন্ত্রীদের সঙ্গে পরামর্শ করতেন, তবে চূড়ান্ত সিদ্ধান্ত নেওয়ার অধিকার তাঁর নিজস্ব বিবেচনার ওপর নির্ভরশীল ছিল।\n\n\n=== বিচারিক ক্ষমতা ===\n প্রদেশে একজন অ্যাডভোকেট-জেনারেল ছিলেন, যিনি গভর্নর কর্তৃক নিয়োগপ্রাপ্ত ছিলেন।\n\nযোগ্যতা: অ্যাডভোকেট-জেনারেলকে অবশ্যই হাইকোর্টের বিচারক হওয়ার যোগ্যতা সম্পন্ন হতে হতো।\nদায়িত্ব: তিনি সরকারকে আইনগত পরামর্শ দিতেন এবং গভর্নর কর্তৃক নির্ধারিত দায়িত্ব পালন করতেন।\nকার্যকাল ও বেতন: অ্যাডভোকেট-জেনারেল গভর্নরের ইচ্ছানুযায়ী দায়িত্ব পালন করতেন, এবং তাঁর বেতন গভর্নর দ্বারা নির্ধারিত হতো।\n\n\n== গভর্নরের শাসন (১৯৫৪ – ১৯৫৫) ==\nপটভূমি\n১৯৪৭ সালে পাকিস্তান স্বাধীন হওয়ার পর প্রথম নির্বাচন, পূর্ববঙ্গ আইনসভা নির্বাচন ৮ থেকে ১২ মার্চ ১৯৫৪ সালের মধ্যে অনুষ্ঠিত হয়। নিখিল পাকিস্তান আওয়ামী মুুসলিম লীগ এবং কৃষক শ্রমিক পার্টি নেতৃত্বাধীন যুক্তফ্রন্ট জোট ৩০৯টি আসনের মধ্যে ২২৩টি আসন দখল করে নিরঙ্কুশ বিজয় অর্জন করে। পূর্ব পাকিস্তানের মুসলিম লীগ প্রধানমন্ত্রী নুরুল আমিন তার নিজের নির্বাচনী এলাকায় খালেক নওয়াজ খান এর কাছে ৭,০০০ এর বেশি ভোটে পরাজিত হন, এবং সমস্ত মুসলিম লীগ মন্ত্রীরা তাদের আসন হারান।\nযুক্তফ্রন্টের বিজয় তবে দীর্ঘস্থায়ী হয়নি। ২৫ মার্চ, পূর্ব পাকিস্তানের গভর্নর চৌধুরী খালিকুজ্জামান কৃষক শ্রমিক পার্টির নেতা এ. কে. ফজলুল হককে মন্ত্রিসভা গঠনের আহ্বান জানান। তবে ৩ এপ্রিল গঠিত মন্ত্রিসভায় আওয়ামী মুসলিম লীগকে অন্তর্ভুক্ত হয়নি। এর ফলে যুক্তফ্রন্টের মধ্যে আভ্যন্তরীণ সংকট সৃষ্টি হয় এবং ১৫ মে ফজলুল হককে বাধ্য করা হয় তার মন্ত্রিসভা সম্প্রসারণ করতে, যাতে আবুল মনসুর আহমদ, আতাউর রহমান খান, শেখ মুজিবুর রহমান, আব্দুস সালাম খান এবং হাশিম উদ্দিন আহমেদ অন্তর্ভুক্ত হন। একই দিনে নারায়ণগঞ্জের আদমজী জুট মিল্‌সে এ বাঙালি ও অ-বাঙালি শ্রমিকদের মধ্যে এক মারাত্মক দাঙ্গায় প্রায় ১৫০০ শ্রমিক নিহত হয়। পাকিস্তান কেন্দ্রীয় সরকার কমিউনিস্ট পার্টির কর্মীদের এই সহিংসতার জন্য দায়ী করে এবং ফজলুল হকের সরকারকে এই ব্যর্থতার জন্য অভিযুক্ত করা হয়।\nগভর্নরের শাসন\nপাকিস্তানের কেন্দ্রীয় সরকার গণতান্ত্রিকভাবে নির্বাচিত প্রাদেশিক সরকারকে কমিউনিস্ট সহানুভূতির মিথ্যা অভিযোগ তুলে অপসারণে করে। ১৯৫৪ সালের ৩০ মে গভর্নর-জেনারেল মালিক গোলাম মুহাম্মদের নির্দেশে পূর্ববঙ্গে সরাসরি গভর্নরের শাসনের আওতায় আনা হয় এবং যুক্তফ্রন্ট মন্ত্রিসভা ও প্রাদেশিক আইনসভা বিলুপ্ত ঘোষণা করা হয়। প্রধানমন্ত্রী মোহাম্মদ আলী বগুড়া যুক্তরাষ্ট্রকে অবগত করার সময় ফজলুল হকের প্রশাসন নিরাপত্তা ঝুঁকি মোকাবেলায় যথেষ্ট সক্ষম নয় বলে অভিযোগ করেন। যুক্তফ্রন্ট মন্ত্রিসভা হতে সংবেদনশীল তথ্য সোভিয়েত ইউনিয়ন বা চীনের কাছে ফাঁস হতে পারে বলে অভিযোগ তোলেন তিনি। গভর্নরের শাসন কার্যকর হওয়ার পর, প্রথম পদক্ষেপ হিসেবে উল্লেখযোগ্য বিরোধী নেতাদের গ্রেপ্তার করা হয়। সামরিক শাসন জারি যথাসম্ভব এড়ানোর চেষ্টা করা হয় সেসময়।\nনিয়োগ\nপূর্ববঙ্গে প্রাদেশিক সরকারের পরিবর্তে সরাসরি কেন্দ্রীয় সরকারের শাসন নিশ্চিত করার লক্ষ্যে ইস্কান্দার মির্জাকে গভর্নর হিসেবে নিয়োগ দেওয়া হয়। ইস্কান্দার মির্জা ব্রিটিশ বাংলার মুর্সিদাবাদে জন্মগ্রহণ করেছিলেন। তিনি একজন সিনিয়র প্রশাসনিক কর্মকর্তা এবং সাবেক প্রতিরক্ষা সচিব, যিনি পূর্ব বাংলার প্রশাসনে পূর্ব অভিজ্ঞতা সম্পন্ন ছিলেন । তাকে সুপরিকল্পনার সাথে নিয়োগ দেওয়া হয়েছিল যাতে বাঙালির উপর বাহিরের শক্তি চাপিয়ে দেওয়ার অভিযোগ না উঠে। তার চিকিৎসকরা তাকে ভ্রমণের বিরুদ্ধে সতর্ক করা সত্ত্বেও তাকে লন্ডন থেকে চিকিৎসা চলাকালীন তড়িঘড়ি করে ফিরিয়ে আনা হয়।\nগভর্নরের শাসনের নীতিমালা\nপাকিস্তান সরকার পূর্ব পাকিস্তানে নিয়ন্ত্রণ প্রতিষ্ঠার জন্য মনস্তাত্ত্বিক ও অর্থনৈতিক উদ্যোগ গ্রহণ করে। কেন্দ্রীয় সরকার কথিত কমিউনিস্ট হুমকির মোকাবেলায় গুরুত্ব দেওয়ার ঘোষণা দেয়। সরকার পূর্ব বাংলায় দুটি নতুন রেডিও স্টেশন স্থাপন এবং প্রোপাগান্ডা প্রচার কার্যক্রম জোরদার করার উদ্যোগ নেয়।\nঅর্থনৈতিকভাবে, সরকার জনগণের সমর্থন লাভের জন্য খাদ্য, বস্ত্র, কেরোসিন, সরিষার তেল এবং লবণসহ মৌলিক পণ্যসামগ্রী ভর্তুকিযোগে সুলভ মূল্যে সরবরাহের ব্যবস্থা গ্রহণ করে।\nপরিণতি\nসরকারের ঘোষণা অনুযায়ী, এক বছরের মধ্যে সংসদীয় শাসন পুনঃপ্রতিষ্ঠার পরিকল্পনা করা হয়েছিল। তবে গভর্নরের শাসনের ফলে ব্যাপক রাজনৈতিক দমন-পীড়ন শুরু হয়, যার ফলে প্রায় ১,৬০০ জন যুক্তফ্রন্ট নেতা-কর্মী গ্রেপ্তার হন যার মধ্যে ৩০ জন আইনসভা সদস্যও অন্তর্ভুক্ত ছিলেন। পরবর্তীতে আওয়ামী লীগ ৩০ আগস্ট ১৯৫৬ সালে এককভাবে ক্ষমতায় ফিরে আসে, আতাউর রহমান খান মুখ্যমন্ত্রী হন, যদিও কয়েক মাস পরেই তিনি পদত্যাগ করেন।\n\n\n== ১৯৫৬ সালের পাকিস্তান সংবিধানের অধীনে (১৯৫৪-১৯৫৮) ==\n\n\n== সামরিক শাসন (১৯৫৮-১৯৬২) ==\n\n\n== ১৯৬২ সালের পাকিস্তান সংবিধানের অধীনে (১৯৬২-১৯৬৯) ==\n\n\n== সামরিক শাসন (১৯৬৯-১৯৭১) এবং আইনি কাঠামো আদেশ, ১৯৭০ ==\n\n\n== গভর্নরের তালিকা ==\n\n\n=== পূর্ববঙ্গের গভর্নরের তালিকা ===\nরাজনৈতিক দল\n\nচিহ্ন\n\n\n=== পূর্ব পাকিস্তানের গভর্নরের তালিকা ===\nরাজনৈতিক দল\n\nচিহ্ন\n\n\n== তথ্যসূত্র =="}