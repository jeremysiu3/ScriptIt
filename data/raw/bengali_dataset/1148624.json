{"pageid": 1148624, "title": "শাহ আহরারুজ্জামান", "url": "https://bn.wikipedia.org/wiki?curid=1148624", "content": "শাহ আহরারুজ্জামান (১৯৩৩ – ১৯৯৫) ছিলেন একজন বাংলাদেশি ইসলামি পণ্ডিত ও রাজনীতিবিদ। তিনি স্বাধীন বাংলাদেশে জমিয়তে উলামায়ে ইসলাম বাংলাদেশের প্রথম মহাসচিব ছিলেন।\n\n\n== প্রারম্ভিক জীবন ==\nআহরারুজ্জামান ১৯৩৩ খ্রীষ্টাব্দে শ্রীহট্ট জেলার হবিগঞ্জ মহকুমার বানিয়াচং থানার গুণই গ্রামের শাহ বাড়ীতে জন্মগ্রহণ করেন। তার বাবার নাম শাহ মুহম্মদ আমীর।\n\n\n== শিক্ষা ==\nতিনি ১৯৪৪ সালে করিমগঞ্জ মহকুমার বদরপুর ইসলামিয়া মাদ্রাসায় ভর্তি হন। ১৯৪৭ সালে তিনি নবীগঞ্জের জামেয়া ইসলামিয়া ইমামবাড়ী মাদ্রাসায় ভর্তি হয়ে চার বছর লেখাপড়া করেন। ১৯৫১ সালে দারুল উলুম দেওবন্দে গমন করেন। তিনি দুইবার দারুল উলুম দেওবন্দে সিলেটি ছাত্রদের সংগঠন জমিয়তে তোলাবার দুইবার সাধারণ সম্পাদক ও একবার সভাপতি নির্বাচিত হন। ১৯৫৮ সালে তিনি দারুল উলুম করাচিতে ভর্তি হন। ১৯৬১ সালে তিনি শফি উসমানির কাছ থেকে ফতোয়ার প্রশিক্ষণ লাভ করেন। ১৯৬৪ সালে তিনি মদিনা বিশ্ববিদ্যালয়ে ভর্তি হন।\n\n\n== কর্মজীবন ==\nশিক্ষাজীবন সমাপ্তির পর তিনি ১৯৬২ সালে করাচির মাহমুদাবাদ জামে মসজিদের ইমাম, খতিব এবং তৎসংলগ্ন মাদ্রাসার সদর মোদাররেছের দায়িত্ব পালনের মাধ্যমে কর্মজীবনের সূচনা করেন। ১৯৬৪ সালে মদিনা গমনের পর ১৯৭২ সালে স্বদেশ প্রত্যাবর্তন করে তিনি গুণই ফয়জে আম মাদ্রাসা পরিচালনার দায়িত্বভার গ্রহন করেন। তিনি ১৯৭৪ সালে জমিয়তে উলামায়ে ইসলাম বাংলাদেশের মহাসচিব ছিলেন। ১৯৭৯ সালে তিনি ইংল্যান্ড গমন করেন। রাজধানী লন্ডনে তিনি জামেয়া ইসলামিয়ার প্রধান মুফতি ছিলেন।\n\n\n== মৃত্যুবরণ ==\nতিনি ১৯৯৫ সালের ১৬ মার্চ লন্ডনে মৃত্যুবরণ করেন।\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}