{"pageid": 1347149, "title": "অপসংকেত (ইলেকট্রন বিজ্ঞান)", "url": "https://bn.wikipedia.org/wiki?curid=1347149", "content": "ইলেকট্রন বিজ্ঞানে অপসংকেত বলতে কোনও বৈদ্যুতিক সংকেতের ভেতরে অবাঞ্ছিত গোলযোগকে বোঝায়। ইলেকট্রনীয় কলকৌশলগুলি দ্বারা উৎপাদিত অপসংকেতগুলি বহু বিভিন্ন ধরনের হতে পারে, কেননা এগুলি একাধিক ভিন্ন ভিন্ন ক্রিয়ার প্রভাবে ঘটে থাকে। অপসংকেত পদার্থবিজ্ঞানের স্বাভাবিক একটি ধারণা এবং বিশেষত তাপগতিবিজ্ঞানের কেন্দ্রীয় একটি ধারণা। বৈদ্যুতিক রোধবিশিষ্ট যেকোনও পরিবাহী পদার্থ স্বাভাবিকভাবেই তাপীয় অপসংকেত উৎপাদন করবে। কেবলমাত্রা হিমজননের মাধ্যমে তাপীয় অপসংকেত সম্পূর্ণ দূর করা সম্ভব, তবে এর পরেও স্বাভাবিকভাবেই কোয়ান্টামীয় অপসংকেত অবশিষ্ট রয়ে যাবে। ইলেকট্রনীয় অপসংকেত সংকেত প্রক্রিয়াজাতকরণে পর্যবেক্ষণকৃত অপসংকেতের একটি সাধারণ উপাংশ। টেলিযোগাযোগ ব্যবস্থাগুলিতে অপসংকেত হল যোগাযোগ প্রণালীর ভেতরে উপকারী তথ্য সংকেতের মধ্যে কোনও ত্রুটি বা অবাঞ্ছিত দৈব গোলযোগ। এই অপসংকেত হল প্রাকৃতিক বা কদাচিৎ মানবনির্মিত উৎস থেকে আগত অবাঞ্ছিত বা গোলযোগ সৃষ্টিকারী শক্তির যোগফল। তবে অপসংকেতকে সাধারণত বিঘ্নতা থেকে পৃথক গণ্য করা হয়। বিঘ্নতা হল আড়কথন (ক্রসটক), ইচ্ছাকৃত বেতারসংকেত প্রেরণে বাধাসৃষ্টি (রেডিও জ্যামিং) কিংবা নির্দিষ্ট সম্প্রচারযন্ত্র থেকে আগত অন্য কোনও অবাঞ্ছিত তড়িৎচুম্বকীয় বিঘ্নতা। তাই সংকেত-অপসংকেত অনুপাত ছাড়াও সংকেত-বিঘ্নতা অনুপাত এবং সংকেত বনাম অপসংকেত ও বিঘ্নতা অনুপাত নামক রাশিগুলির ব্যবহার বিদ্যমান। অধিকন্তু অপসংকেত ও বিকৃতির মধ্যেও পার্থক্য করা হয়। বিকৃতি হল যোগাযোগ যন্ত্রপাতির দ্বারা সংকেতের তরঙ্গরূপের অবাঞ্ছিত প্রণালীবদ্ধ পরিবর্তন সাধন। এ কারণে সংকেত বনাম অপসংকেত ও বিকৃতি অনুপাত এবং সম্পূর্ণ সমমেল বিকৃতি ও অপসংকেত রাশিগুলির ব্যবহার বিদ্যমান। যদিও অপসংকেত সাধারণত অবাঞ্ছিত হয়ে থাকে, তথাপিও এটি কিছু কিছু প্রযুক্তিতে উপকারী ভূমিকা পালন করতে পারে, যেমন দৈব সংখ্যা উৎপাদন এবং ঐচ্ছিক অপসংকেত (ডিদার) প্রযুক্তি।\n\n\n== তথ্যসূত্র ==\n\n\n== পরিভাষা (বাংলা থেকে ইংরেজি) ==\nআড়কথন - crosstalk\nইলেকট্রন বিজ্ঞান - electronics\nইলেকট্রনীয় অপসংকেত - electronic noise\nইলেকট্রনীয় কলকৌশল - electronic device\nঐচ্ছিক অপসংকেত - dither\nকোয়ান্টামীয় অপসংকেত - quantum noise\nগোলাপী অপসংকেত - pink noise\nতড়িৎচুম্বকীয় বিঘ্নতা - electromagnetic interference\nদৈব গোলযোগ - random disturbance\nদৈব সংখ্যা উৎপাদন - random number generation\nবিকৃতি - distortion\nবিঘ্নতা - interference\nবেতারসংকেত প্রেরণে বাধাসৃষ্টি -radio jamming\nবৈদ্যুতিক সংকেত - electrical signal\nযোগাযোগ যন্ত্রপাতি - communication equipment\nসংকেত প্রক্রিয়াজাতকরণ - signal processing\nসংকেত বনাম অপসংকেত ও বিকৃতি অনুপাত - signal-to-noise and distortion ratio\nসংকেত বনাম অপসংকেত ও বিঘ্নতা অনুপাত - signal-noise plus interference ratio\nসংকেত-অপসংকেত অনুপাত - signal-noise ratio\nসংকেতের তরঙ্গরূপ - signal waveform\nসম্পূর্ণ সমমেল বিকৃতি ও অপসংকেত - total harmonic distortion plus noise\nসম্প্রচারযন্ত্র - transmitter"}