{"pageid": 1346563, "title": "শিখা উবেরয়", "url": "https://bn.wikipedia.org/wiki?curid=1346563", "content": "শিখা দেবী উবেরয় (জন্ম ৫ই এপ্রিল ১৯৮৩) হলেন একজন ভারতীয়-আমেরিকান প্রাক্তন পেশাদার টেনিস খেলোয়াড়, যিনি আগে আন্তর্জাতিক টুর্নামেন্টে ভারতের প্রতিনিধিত্ব করেছিলেন এবং তিনি একজন প্রাক্তন ভারতীয় এক নম্বর খেলোয়াড়। নিরুপমা সঞ্জীবের পর, তিনি ইতিহাসের দ্বিতীয় ভারতীয় মহিলা খেলোয়াড় যিনি ডব্লিউটিএ দ্বারা শীর্ষ ২০০ এর মর্যাদাক্রমে জায়গা করে নিয়েছেন৷\n\n\n== জীবনী ==\nশিখা মহারাষ্ট্রের মুম্বাইতে জন্মগ্রহণ করেন। তাঁর বাবা মহেশ একজন ভারতীয় টেবিল-টেনিস খেলোয়াড় ছিলেন এবং মায়ের নাম মধু। তাঁর শৈশবাবস্থায় তাঁর পরিবার নিউ জার্সির প্রিন্সটনে চলে আসে। তাঁর একটি বড় বোন (দিয়া) এবং তিনটি ছোট বোন ( নেহা, নিকিতা এবং নিমিতা) রয়েছে। তাঁর চার বোনও টেনিস খেলোয়াড়, তবে শিখা এখনও পর্যন্ত সবচেয়ে সফল, এবং একমাত্র ভারতের প্রতিনিধিত্বকারী (অন্য বোনেরা মার্কিন যুক্তরাষ্ট্রের প্রতিনিধিত্ব করে)। শিখা হলেন অভিনেতা সুরেশ ওবেরয়ের ভাইঝি এবং অভিনেতা বিবেক ওবেরয় এবং অক্ষয় ওবেরয়ের খুড়তুত বোন।\nতিনি ২০০৭ সালের জি অস্তিত্ব অ্যাথলিট নির্বাচিত হন। তিনি বিশ্বের শীর্ষ ১০ জন দ্রুততম সার্ভিস করা খেলোয়াড়দের একজন ছিলেন। তিনি নৃবিজ্ঞান এবং দক্ষিণ এশিয়ান স্টাডিজে প্রিন্সটন বিশ্ববিদ্যালয় থেকে উচ্চ শিক্ষাগত অবস্থানের সাথে স্নাতক ডিগ্রি অর্জন করেন। তিনি নেতৃত্ব এবং নৈতিকতার জন্য প্রিন্সটনের মর্যাদাপূর্ণ কিট হ্যারিস মেমোরিয়াল পুরস্কার জেতেন।\nশিখা তাঁর মিডিয়া এবং লাইফস্টাইল কোম্পানি, এসডিইউ সেবা, ইনকর্পোরেশন চালু করেছেন। ২০১৩ সালের হিসাবে, তিনি বর্তমানে আন্তর্জাতিক সামাজিক সমস্যা নিয়ে টেলিভিশন শো তৈরি ও প্রযোজনা করছেন এবং তিনি একজন সামাজিক উদ্যোক্তা। তিনি খেলাধুলার মাধ্যমে নারীর ক্ষমতায়নের বিষয়ে বিভিন্ন কূটনৈতিক সম্মেলনে আন্তর্জাতিকভাবে বক্তব্য রাখেন। তাঁকে সম্প্রতি ভোপালের জন্য বিশ্ব ইকোনমিক ফোরামের \"গ্লোবাল শেপার্স ইনিশিয়েটিভ\"-এর পরিচালনা পর্ষদে বসার জন্য আমন্ত্রণ জানানো হয়েছে। তিনি একজন সংবাদ ও ক্রীড়া উপস্থাপক এবং টেনিস ও দক্ষতার সকল স্তরের প্রশিক্ষক।\n\n\n== টেনিস জীবন ==\nশিখা ১৯৯৮ সালে আইটিএফ মহিলা সার্কিটে প্রতিযোগিতা শুরু করেছিলেন। ২০০২ সালের আগস্টে, তিনি ২০০২ মরশুমে নিউ হ্যাভেন ওপেনে ওয়াইল্ডকার্ড (পর্যাপ্ত মর্যাদাক্রম না থাকলেও যে খেলোয়াড় একটি টুর্নামেন্টে খেলার অনুমতি পান) হিসেবে তাঁর প্রথম ডব্লিউটিএ ট্যুর -লেভেল টুর্নামেন্টে খেলেছিলেন। তিনি তাঁর প্রথম বাছাইপর্বের ম্যাচে এলেনা বোভিনার কাছে হেরেছিলেন। তিনি পরবর্তীতে, এক বছর পরে ২০০৩ সালের মার্চ মাসে একটি ডব্লিউটিএ টুর্নামেন্টে প্রতিদ্বন্দ্বিতা করেন, সারাসোটা ক্লে কোর্ট ক্লাসিকে। আবার তিনি প্রথম কোয়ালিফাইং রাউন্ডে হেরে যান, এবার তারা স্নাইডারের কাছে। ২০০৩ সালের প্রধান লক্ষ্যনীয় বিষয় ছিল আগস্টে তাঁর প্রথম শিরোপা জেতা। তিনি ভার্জিনিয়ার হ্যারিসনবার্গে $১০কে টুর্নামেন্ট জিতেছিলেন, পাঁচটি ম্যাচ জয়ের মাধ্যমে। পরে একই বছরের নভেম্বরে, তিনি ফিলাডেলফিয়ার অ্যাডভান্টা চ্যাম্পিয়নশিপের প্রথম যোগ্যতা নির্ণায়ক রাউন্ডে অনিকো কাপ্রোসের কাছে হেরে যান।\nশিখা ২০০৪ সালে তাঁর প্রথম ডব্লিউটিএ ট্যুর-লেভেল ম্যাচ জিতেছিলেন, যদিও বাছাইপর্বের পর্যায়ে। হায়দরাবাদ ওপেনের বাছাইপর্বের ফাইনালে বোন নেহার কাছে হারার আগে তিনি লিজা ভিপ্লাভ এবং আইকো নাকামুরাকে পরাজিত করেন। দুই সপ্তাহ পর, তিনি কাতার লেডিস ওপেনে বাছাইপর্বের প্রথম রাউন্ডে লি টিং- এর কাছে হেরে যান। শিখা অবশেষে বুদাপেস্ট গ্র্যান্ড প্রিক্সে একটি পেশাদার -স্তরের টুর্নামেন্টের মূল ড্রতে প্রতিদ্বন্দ্বিতা করতে পেরেছিলেন। সেখানে তিনি ক্রিশ্চিয়ান হপম্যান, ক্রিস্টিনা টরেন্স ভ্যালেরো এবং এডিনা গ্যালোভিটদের বিরুদ্ধে জয়লাভ করেছিলেন; পরে তিনি টুর্নামেন্টের প্রথম রাউন্ডে মেরিয়ন বার্তোলির কাছে হেরে যান।\n২০০৪ ইউএস ওপেনে, শিখা তাঁর প্রথম গ্র্যান্ড স্ল্যাম টুর্নামেন্টে ওয়াইল্ডকার্ড হিসেবে বাছাইপর্বের ড্রতে প্রতিদ্বন্দ্বিতা করছিলেন। ইভানা আব্রামোভিচ, অ্যান ক্রেমার এবং ভিলমারি ক্যাসেলভির বিরুদ্ধে তিনটি জয় দিয়ে তিনি মূল পর্বে প্রবেশ করেন। এরপর তিনি সাওরি ওবাতাকে হারিয়ে তাঁর প্রথম রাউন্ডের ম্যাচে জয়লাভ করেন। তিনি দ্বিতীয় রাউন্ডে ভেনাস উইলিয়ামসের কাছে হেরে যান। একাধিক গ্র্যান্ড স্ল্যাম চ্যাম্পিয়ন ভেনাসের বিরুদ্ধে তিনি প্রথম সেটে ৪-১ পয়েন্টে এগিয়ে ছিলেন। ২০০৪ মরশুমে শিখা ফোর্ট ওয়ার্থ এবং এডমন্ডে আরও দুটি আইটিএফ একক শিরোপা জিতেছিলেন, এই দুটিই ছিল তাঁর শেষ শিরোপা।\n২০০৫ ডব্লিউটিএ ট্যুরের শুরুতে অস্ট্রেলিয়ান সুইং চলাকালীন, শিখা ২০০৫ গোল্ড কোস্ট হার্ডকোর্টস, হোবার্ট ইন্টারন্যাশনাল এবং অস্ট্রেলিয়ান ওপেনের বাছাই পর্বে যথাক্রমে ইয়ান জি, সুনীতা রাও এবং টেরিন অ্যাশলির কাছে পরাজিত হন। যাইহোক, ফেব্রুয়ারির শুরুতে, তিনি থাইল্যান্ডের পাটায়া ওপেনের মূল পর্বে খেলার জন্য ওলগা সাভচুক, ইউয়ান মেং এবং তাতিয়ানা পাউচেকের বিরুদ্ধে জয়লাভ করেন, কিন্তু প্রথম রাউন্ডে কনচিটা মার্টিনেজের কাছে হেরে যান। পরের সপ্তাহে, তিনি প্রথমবারের মতো একটি ডব্লিউটিএ ইভেন্টের মূল পর্বে সরাসরি প্রবেশের সুযোগ পান (হায়দ্রাবাদ ওপেনে), যদিও তিনি তাঁর উদ্বোধনী ম্যাচে মেলিন্ডা সিজিঙ্কের কাছে তিনটি সেটে হেরেছিলেন। মার্চ মাসে ইন্ডিয়ান ওয়েলস ওপেনে তাঁর কিছুটা ভালো ফর্ম ছিল, তিনি সাওরি ওবাটা, একেতেরিনা বাইচকোভা (উভয়ই যোগ্যতা অর্জন খেলা) এবং আকিকো মরিগামির (প্রথম রাউন্ড) বিরুদ্ধে কঠিন জয় পেয়েছিলেন। কিন্তু, তিনি মিয়ামি এবং চার্লসটনে যথাক্রমে আইকো নাকামুরা এবং অ্যাঞ্জেলা হেইন্সের কাছে তাঁর প্রথম বাছাইপর্বের ম্যাচগুলি হেরেছিলেন। ২০০৫ সালের মে মাসে, তিনি রাবাত গ্র্যান্ড প্রিক্সের প্রথম রাউন্ডে ইয়ান জির কাছে হেরে যান এবং ইতালিয়ান ওপেন ও রোল্যান্ড গ্যারোস উভয়ের জন্য যোগ্যতা অর্জন করতে ব্যর্থ হন। গ্রাস কোর্ট টুর্নামেন্টেও উবেরয়ের খারাপ ফর্ম ছিল, বার্মিংহাম ক্লাসিকের পাশাপাশি তিনি উইম্বলডনেও যোগ্যতা অর্জন করতে ব্যর্থ হয়েছিল। উত্তর আমেরিকার হার্ডকোর্ট সুইং চলাকালীন, তিনি শুধুমাত্র একটি প্রধান ড্র ম্যাচে প্রতিদ্বন্দ্বিতা করতে সক্ষম হন, কানাডিয়ান ওপেনে ড্যালি র‍্যান্ড্রিয়ানটেফির কাছে হেরে যান। তাঁর ২০০৫ মরশুমের লক্ষ্যণীয় বিষয় ছিল কলকাতায় সানফিস্ট ওপেনের কোয়ার্টার ফাইনালে পৌঁছানো (ডব্লিউটিএ কোয়ার্টার ফাইনালে পৌঁছানোর জন্য ভারতের প্রতিনিধিত্বকারী মাত্র দ্বিতীয় খেলোয়াড়; একই বছরের শুরুতে হায়দ্রাবাদ শিরোপা জিতে সানিয়া মির্জা প্রথমজন ছিলেন)। এছাড়াও ২০০৫ সালে, শিখা দুইটি ডাব্লুটিএ ট্যুর ডাবলস ফাইনালে পৌঁছেছিলেন, সহযোগী ছিলেন বোন নেহা। খেলাদুটি হয়েছিল একটি কলকাতায় এবং একটি কুয়াংচৌতে।\n২০০৬ সালে, উবেরয় কাতার লেডিস ওপেনের জন্য যোগ্যতা অর্জন করেন, কিন্তু প্রথম রাউন্ডে মারিয়া ভেন্তো-কাবচির কাছে হেরে যান। মে মাসে এস্টোরিল ওপেনের আগে পর্যন্ত তাঁর কোনো উল্লেখযোগ্য সাফল্য ছিলনা। এখানে তিনি তিনটি ম্যাচ জিতেছিলেন, শুধুমাত্র প্রথম রাউন্ডে মারাত আনির কাছে হেরে যান। সে বছরে একমাত্র অন্য (প্রধান ড্র) ডাব্লুটিএ টুর্নামেন্টটি ছিল জাপান ওপেন, যেখানে তিনি ভেরা দুশেভিনার কাছে পরাজিত হন। তিনি ২০০৬ এশিয়ান গেমসে তাঁর দেশের প্রতিনিধিত্ব করেছিলেন যেখানে তিনি প্রথম রাউন্ডে বাহরাইনের লিন্ডা আহমেদকে পরাজিত করেছিলেন, কিন্তু দ্বিতীয় রাউন্ডে চীনের ঝেং জিয়ের কাছে পরাজিত হন।\n২০০৭ সালের জানুয়ারীতে, শিখা অকল্যান্ড ওপেনে ডাবলস ফাইনালিস্ট ছিলেন, সেখানে তিনি শি সু-ওয়েইয়ের সাথে যুগ্মভাবে খেলেছিলেন। ব্যাঙ্গালোর ইন্টারন্যাশনালেওয়াইল্ডকার্ড পাওয়ার পর, তিনি অ্যাগনেস স্যাভায়ের কাছে হেরে যান। এটিই ছিল তাঁর শেষবারের মতো  ডাব্লুটিএ ট্যুরের মূল ড্রতে প্রতিদ্বন্দ্বিতা করা। এর পরে, শিখা ২০১১ সালের মাঝামাঝি পর্যন্ত অনিয়মিতভাবে খেলে আইটিএফ সার্কিটে সীমিত সাফল্য পেয়েছিলেন। তাঁর শেষ একক জয়টি ছিল $৫০কে লেক্সিংটন চ্যালেঞ্জারের কোয়ালিফাইং ড্রতে, ২০১০ সালের জুলাইয়ের শেষের দিকে, হে চুন-ইয়ানের বিপক্ষে। পরের টুর্নামেন্টে তিনি তাঁর চূড়ান্ত একক ম্যাচ খেলেন, এক বছর পরে, ২০১১ সালের জুলাই মাসে একই টুর্নামেন্টে প্রথম যোগ্যতা নির্ণায়ক রাউন্ডে আমান্ডা ফিঙ্কের কাছে হেরে যান। ডাবলসে, ২০১১ সালে একই লেক্সিংটন টুর্নামেন্টে, তিনি জেনিফার এলির সাথে জুটি বেঁধে তাঁর চূড়ান্ত ম্যাচে জয়লাভ করেন, তারপর কোয়ার্টার ফাইনালে হেরে যান। তারপর থেকে, শিখা একটি শেষ ডাবলস টুর্নামেন্টে প্রতিদ্বন্দ্বিতা করেছেন, ২০১৪ সালের নভেম্বর, মুম্বাইতে $২৫কে ইভেন্টে, সেখানে তিনি এবং সঙ্গী ঈশিকা সুনকারা তাঁদের উদ্বোধনী ম্যাচে হেরে গিয়েছিলেন।\n\n\n== ডব্লিউটিএ ক্যারিয়ারের ফাইনাল ==\n\n\n=== দ্বৈত: ৩ (৩ রানার্স আপ) ===\n\n\n== আইটিএফ ফাইনাল ==\n\n\n=== একক (৩-০) ===\n\n\n=== দ্বৈত (৩-৩) ===\n\n\n== তথ্যসূত্র ==\n\n\n== বহিঃসংযোগ ==\nমহিলাদের টেনিস অ্যাসোসিয়েশনে শিখা উবেরয়(ইংরেজি)\nআন্তর্জাতিক টেনিস ফেডারেশনে শিখা উবেরয় (ইংরেজি)"}