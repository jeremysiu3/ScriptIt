{"pageid": 1111120, "title": "পীযূষকান্তি সরকার", "url": "https://bn.wikipedia.org/wiki?curid=1111120", "content": "পীযূষকান্তি সরকার (৩১ অক্টোবর ১৯৩৭ — ৩০ জুলাই  ২০০১) ছিলেন  প্রখ্যাত ভারতীয় বাঙালি রবীন্দ্র সংগীত শিল্পী।\n\n\n== সংক্ষিপ্ত জীবনী ==\nপীযূষকান্তি সরকারের জন্ম ব্রিটিশ ভারতের অধুনা পশ্চিমবঙ্গের মুর্শিদাবাদ জেলার বহরমপুরে। পৈতৃক নিবাস ছিল হাওড়া জেলার ফুলেশ্বরে। পিতা হিমাংশুকুমার সরকার ছিলেন কলকাতার ব্যাঙ্কশাল কোর্টের একজন আইনজীবী এবং মাতা স্মৃতিরেখা দেবী ছিলেন সাধারণ গৃহবধূ তবে ভালো রবীন্দ্রসঙ্গীত গাইতেন। পীযূষকান্তির শৈশব থেকেই সঙ্গীতের প্রতি গভীরভাবে আগ্রহ ছিল। তার পড়াশোনা হাওড়ার উলুবেড়িয়া হাই স্কুলে। কলকাতার বিদ্যাসাগর কলেজ থেকে ইংরাজী সাহিত্য অনার্স সহ স্নাতক হন। ১৯৫৬ খ্রিস্টাব্দে দিল্লিতে সারা ভারত আন্তর্বিশ্ববিদ্যালয় যুব উৎসবে সমবেত লোকসঙ্গীত প্রতিযোগিতায় দ্বিতীয় স্থান অধিকার করেন। পড়াশোনার মধ্যেই ভারতীয় শাস্ত্রীয় সঙ্গীতের শিক্ষা নেন পণ্ডিত নিদানবন্ধু বন্দ্যোপাধ্যায়ের কাছে। কিশোর বয়স থেকে একটানা কুড়ি বৎসর গান গেয়েছেন আকাশবাণীতে। অবশ্য কর্মজীবনের প্রথমদিকে বাগনান হাই স্কুলে ইংরাজির শিক্ষক ছিলেন তিনি।\n\n\n== সঙ্গীত জীবন ==\nকিন্তু পরবর্তীতে পুরোপুরি  সঙ্গীত জগতে চলে আসেন। ১৯৭৩ খ্রিস্টাব্দে বীরেন্দ্রনাথ ভট্টাচার্যের লেখা কিছু আধুনিক বাংলা গান নিজের সুরে গেয়েছিলেন এবং এইচএমভি তা রেকর্ড করে। ১৯৮৩ খ্রিস্টাব্দে তিনি একক শিল্পী হিসাবে রবীন্দ্রসঙ্গীত মনোমুগ্ধকর এবং অসামান্য গায়কিতে পরিবেশন করেন কলকাতার অ্যাকাডেমি অফ ফাইন আর্টস-এ। শ্রোতারা আপ্লুত হন এবং তিনি রবীন্দ্র সঙ্গীত জগতে খ্যাতি অর্জন করেন। তার কণ্ঠে রবীন্দ্র সঙ্গীতের আমার সোনার বাংলা প্রথম রেকর্ড ১৯৫৪ খ্রিস্টাব্দে প্রকাশিত হয়। এরপরই একের পর এক রবীন্দ্র সঙ্গীতের অ্যালবাম ক্যাসেটে প্রকাশিত হয়। উল্লেখযোগ্য অ্যালবামগুলি হল —\n\nগানের খেয়া\nগানের ভাষা\nবড় তৃষ্ণা\nমধুর খেলা\nখুশি থাক\nভাবের খেলা\nবনের পাখি\nসেই আমি\nতাঁর মনোমুগ্ধকর কণ্ঠে গীত উল্লেখযোগ্য রবীন্দ্রসঙ্গীতের কয়েকটি হল—\n\nপ্রথম আলোর চরণধ্বনি \nরুদ্রবেশে কেমন খেলা\nপিনাকেতে লাগে টংকার\nএ কী সুধারস আনে\nসকরুণ বেণু বাজায়ে কে যায় \nআজ যেমন করে গাইছে আকাশ\nধরা দিয়েছি গো\nএক দিন যারা মেরেছিল \nলিখন তোমার ধূলায় হয়েছে ধূলি\nএসেছিলে তবু আস নাই\nআমার সোনার বাংলা \nএ কি লাবণ্যে পূর্ণ প্রাণ\nএ শুধু অলস মায়া\nমরু বিজয়ের কেতন উড়িয়ে\nআমার যেদিন ভেসে গেছে\n\nপীযূষকান্তি সরকার গায়ক হিসাবে নেপথ্য সঙ্গীতে অংশগ্রহণ করেন গৌতম ঘোষ পরিচালিত  পদ্মা নদীর মাঝি ও রাজা মিত্র পরিচালিত নয়নতারা বাংলা ছায়াছবিতে। এছাড়াও তিনি 'খড়িমাটির গণ্ডী' বিষের বাঁশি' 'যমে মানুষে' নাটকে সঙ্গীত পরিচালক হিসাবে কাজ করেন। একাধিকবার আমেরিকা এবং  বাংলাদেশে অনুষ্ঠান করে প্রভূত অর্জন করেছিলেন।  তিনি গান ছাড়াও দুটি গ্রন্থ রচনা করেন—\n\nভাঙা দিনের বেলা\nরবীন্দ্র সংগীতের রবিনহুড\n\n\n== জীবনাবসান ==\nরবীন্দ্রসঙ্গীতের বিশিষ্ট শিল্পী ২০০১ খ্রিস্টাব্দের ৩০শে জুলাই কলকাতায় পরলোক গমন করেন।\n\n\n== তথ্যসূত্র =="}