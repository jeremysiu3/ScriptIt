{"pageid": 1071794, "title": "পার্কার গ্রন্থাগার, কর্পাস ক্রিস্টি কলেজ", "url": "https://bn.wikipedia.org/wiki?curid=1071794", "content": "পার্কার গ্রন্থাগার (ইংরেজি: Parker Library) হল কর্পাস ক্রিস্টি কলেজ, কেমব্রিজের দুষ্প্রাপ্য গ্রন্থ ও পাণ্ডুলিপির গ্রন্থাগার। এই গ্রন্থাগারে ছয়শোরও বেশি দুর্মূল্য পাণ্ডুলিপির সংগ্রহটি (বিশেষত মধ্যযুগীয় পাণ্ডুলিপিগুলি) বিশ্ববিখ্যাত। এই পাণ্ডুলিপি সংগ্রহের বৃহত্তর অংশ কলেজকে দান করেছিলেন ক্যান্টারবেরির আর্চবিশপ অথা কর্পাস ক্রিস্টি কলেজের প্রাক্তন মাস্টার ম্যাথিউ পার্কার।\n\n\n== সংগ্রহ ==\n\nএই গ্রন্থাগারে অ্যাংলো-স্যাক্সন পাণ্ডুলিপির একটি গুরুত্বপূর্ণ অংশ সংরক্ষিত রয়েছে, যার মধ্যে রয়েছে অ্যাংলো-স্যাক্সন ক্রনিকল-এর প্রাচীনতম প্রতিলিপিটিও (অ্যাংলো-স্যাক্সন ক্রনিকল-এর [এ] পাণ্ডুলিপি, কর্প. ক্রিস. পাণ্ডুলিপি ১৭৩, অপর নাম উইনচেস্টার ক্রনিকল বা পার্কার ক্রনিকল, রচনাকাল আনুমানিক ৮৯০ খ্রিস্টাব্দ), প্রাচীন ইংরেজি ভাষায় রচিত সাহিত্যকর্মের মধ্যে বিডের রচনা, প্যাস্টোরাল কিউর (পুরোহিতদের সহায়ক পুস্তিকা) গ্রন্থের রাজা অ্যালফ্রেড কৃত  অনুবাদ এবং লাতিন সেন্ট অগাস্টাইন গসপেলস (সবচেয়ে পুরনো বাঁধাই-করা বইগুলির অন্যতম)। এছাড়া এই সংগ্রহে রয়েছে বিভিন্ন মধ্য ইংরেজি রচনাও, যেমন অ্যানক্রেন উইসে, ব্রুট ক্রনিকল ও জিওফ্রে চসারের ট্রলিয়াস অ্যান্ড ক্রিসেইড। অন্যান্য সংগ্রহের মধ্যে রয়েছে মধ্যযুগীয় ভ্রমণ বিবরণী ও মানচিত্র, অ্যাপোক্যাপিপস। বেস্টিয়ারি (প্রাপ্ত লিখিত সংগীতের প্রাচীনতম রচনাগুলির অন্যতম), বেরি (আনুমানিক ১১৩৫ খ্রিস্টাব্দ) ও ডোভারের (আনুমানিক ১১৫০ খ্রিস্টাব্দ) অতি-বৃহদায়তন দু’টি রোমানেস্ক বাইবেলের মতো অলংকৃত পাণ্ডুলিপি এবং ম্যাথিউ প্যারিসের ক্রনিকা মেজরা (আনুমানিক ১২৫০ খ্রিস্টাব্দ)। একটি পূর্ণাঙ্গ বর্ণানুক্রমিক গ্রন্থতালিকাও এখানে পাওয়া যায়।\nগ্রন্থাগারের বিশিষ্টতম সংগ্রহটি হল সেন্ট অগাস্টাইন গসপেলস (কেমব্রিজ, কর্পাস ক্রিস্টি কলেজ, লাইব. পাণ্ডুলিপি ২৮৬)। মনে করা হয় যে ৫৯৭ খ্রিস্টাব্দে ব্রিটেনের অধিবাসীদের খ্রিস্টধর্মে ধর্মান্তরিত করার উদ্দেশ্যে পোপ প্রথম গ্রেগরি কর্তৃক প্রেরিত অগাস্টাইন প্রচারাভিযান কর্তৃক এটি ইংল্যান্ডে আনীত হয়েছিল। এটি ষষ্ঠ শতাব্দীতে ইতালিতে রচিত একটি অলংকৃত সুসমাচার গ্রন্থ। রচনার অনতিকাল পরেই এটিকে ইংল্যান্ডে নিয়ে আসা হয়েছিল। এটিতে ২৫২ x ১৯৬ মিলিমিটার আকারের ২৬৫টি পৃষ্ঠা রয়েছে। তবে এটি সম্পূর্ণ নয়, বিশেষত মিনিয়েচার সমৃদ্ধ কয়েকটি পাতা পাওয়া যায় না। এই পাণ্ডুলিপিটিই প্রাচীনতম লাতিন (গ্রিক বা সিরিয়াকের পরিবর্তে) অলংকৃত সুসমাচার গ্রন্থ যেটি এখনও পাওয়া যায়, এবং সেই সঙ্গে এখনও লভ্য প্রাচীনতম ইউরোপীয় বইগুলির অন্যতমও। এই গ্রন্থের শুধু দু’টি পূর্ণ পৃষ্ঠার মিনিয়েচার চিত্র এখনও পাওয়া যায়, তা সত্ত্বেও শিল্পকলার ইতিহাসে এগুলির গুরুত্ব অপরিসীম, কারণ এগুলির সঙ্গে তুলনীয় ছবি খুব কমই পাওয়া যায়। এই সুসমাচারগুলি বর্তমানে ক্যান্টারবেরির আর্চবিশপদের অভিষেকের কাজে ব্যবহৃত হয় এবং সেই উপলক্ষ্যে কলেজের মাস্টার ও অন্যান্য প্রতিনিধিদের দ্বারা ক্যান্টারবেরিতে আনীত হয় ও সেখান থেকে ফিরিয়ে আনা হয়।\n২০১৬ সালের অক্টোবর মাসে ক্রিস্টোফার ডে হ্যামেল ঘোষণা করেন যে, গ্রন্থাগারের সংগ্রহে থাকা একাদশ শতাব্দীর একটি অ্যাংলো-স্যাক্সন সলটার (কেমব্রিজ, কর্পাস ক্রিস্টি কলেজ, লাইব. পাণ্ডুলিপি ৪১১) \"নিঃসন্দেহে\" টমাস বেকেটের সম্পত্তি ছিল এবং ১১৭০ সালে বেকেট যখন খুন হন, তখন ঠিক সেই সলটারটিই তাঁর হাতে ধরা ছিল। সলটারটির উপরে ষোড়শ শতাব্দীর একটি অভিলিখনে বেকেটের মালিকানার কথা লেখা আছে। কিন্তু ইতিপূর্বে এই দাবিটি হাস্যকর বলে বাতিল করে দেওয়া হয়েছিল। যদিও ক্যান্টারবেরি ক্যাথিড্রালে রক্ষিত একটি স্কারিস্টস’ রোল থেকে বেকেটের মালিকানায় থাকা একটি সলটারের কথা জেনে ডে হ্যামেল বুঝতে পারেন উক্ত রোলে বর্ণিত সলটারটির সঙ্গে গ্রন্থাগারে রক্ষিত সলটারটির হুবহু সাদৃশ্য রয়েছে। ক্যান্টারবেরি ক্যাথিড্রালে রক্ষিত বেকেটের ত্রয়োদশ শতাব্দীর একটি স্টেইনড গ্লাস প্রতিকৃতি থেকেও সলটারটিকে শনাক্ত করা যায়। সলটারটির নির্মিতি দেখে ডে হ্যামেল অনুমান করেন সেটি আসলে কোনও আর্চবিশপের (সম্ভবত ক্যান্টারবেরির অ্যালফহেহ) জন্য তৈরি করা হয়েছিল।\nপর্যায়ক্রমিকভাবে সংগ্রহের কোনও কোনও সামগ্রীর প্রদর্শনী করা হলেও, একমাত্র গবেষকেরাই কর্পাস ক্রিস্টি কলেজের সম্পূর্ণ সংগ্রহ ব্যবহার করতে পারেন। সর্বসাধারণ উন্মুক্ত দিনে, বিশেষ করে বার্ষিক ‘ওপেন কেমব্রিজ’ অনুষ্ঠানের সময়, কিছু কিছু সম্পদ দেখার সুযোগ পায়, অথবা ব্যক্তিগত সফরে মূল গ্রন্থাগারের মুক্ত কক্ষে পড়াশোনার সুযোগ পায়।\n\n\n== তথ্যসূত্র ==\n\n\n== বহিঃসংযোগ ==\n\nThe Parker Library  ওয়েব্যাক মেশিনে আর্কাইভকৃত ৮ মার্চ ২০২১ তারিখে (official website from Corpus Christi College)\n\"Parker Library on the Web\"। Stanford University। ১০ ফেব্রু ২০১৮। সংগ্রহের তারিখ ২৮ জুলাই ২০১১। \nFriends of the Parker Library"}