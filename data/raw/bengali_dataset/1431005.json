{"pageid": 1431005, "title": "হাদি রানি", "url": "https://bn.wikipedia.org/wiki?curid=1431005", "content": "হাদি রানি সাহল কানওয়ার রাজস্থানের একজন রানি ছিলেন। তিনি হাদা চৌহান রাজপুত সংগ্রাম সিং-এর কন্যা ছিলেন, মেওয়ারের সালুম্বরের একজন চুন্দাওয়াত প্রধান রাওয়াত রতন সিংকে বিয়ে করেছিলেন। তিনি তার স্বামীকে যুদ্ধে যেতে অনুপ্রাণিত করার জন্য নিজেকে উৎসর্গ করেছিলেন।\nকিংবদন্তি অনুসারে, যখন মেওয়ারের রাজ সিং প্রথম (১৬৫৩-১৬৮০) সেনাপতি রতন সিংকে আজমির সুবাহের মুঘল গভর্নরের বিরুদ্ধে বিদ্রোহে যোগ দিতে ডাকেন, তার মাত্র কয়েক দিন আগে তিনি বিয়ে করেছিলেন। তিনি তার স্ত্রী হাদি রানির কাছে যুদ্ধক্ষেত্রে নিয়ে যাওয়ার জন্য কিছু স্মারক চেয়েছিলেন। রানি ভেবেছিলেন মেওয়ারের জন্য রতন সিংয়ের দায়িত্ব পালনে তিনি একটি বাধা, তাই তিনি নিজের মাথাটি কেটে একটি থালায় রাখার ব্যবস্থা করেছিলেন। একজন চাকর তা কাপড় দিয়ে ঢেকে তার স্বামীর কাছে পেশ করল। বিধ্বস্ত কিন্তু গর্বিত সেনাপতি রানির মাথার চুল দিয়ে স্মারকটি নিজের গলায় বেঁধে যুদ্ধে গিয়েছিলেন। বিদ্রোহ শেষ হওয়ার পরে, তিনি হাঁটু গেড়ে বসে নিজের শিরোশ্ছেদন করেছিলেন, তাঁর আর বেঁচে থাকার ইচ্ছা ছিলনা।\n\n\n== উত্তরাধিকার ==\nআজও, লোকেরা রাজস্থানে রানির পূজা করে এবং লোককাহিনী গায়করা তার শৌর্য্য, বীরত্ব, সাহস সম্পর্কে গানে তার গল্প বলে। তিনি রাজস্থানের বিভিন্ন গল্প, কবিতা এবং গানের অনুপ্রেরণা এবং তার গল্প রাজস্থানের পাঠ্যক্রমের একটি অংশ। হাদি রানি কি বাওরি হলো ভারতের রাজস্থান রাজ্যের টঙ্ক জেলার টোদারাইসিংহ শহরে অবস্থিত একটি সোপানকূয়া। এটি ১৭ শ খ্রিস্টাব্দে নির্মিত হয়েছিল বলে ধারণা করা হয়। রাজস্থান পুলিশ 'হাদি রানি নারী ব্যাটালিয়ন' নামে একটি নারী ব্যাটালিয়ন গঠন করেছে। একজন বলিউড পরিচালক তাকে নিয়ে একটি সিনেমা বানানোর ঘোষণা করেছিলেন কিন্তু ভারতের বিভিন্ন অংশে পদ্মাবত নিষিদ্ধ হওয়ায় পরে সেই প্রকল্পটি বন্ধ হয়ে যায়।\n\n\n== তথ্যসূত্র ==\nটেমপ্লেট:Udaipur"}