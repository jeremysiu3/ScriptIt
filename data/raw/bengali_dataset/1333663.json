{"pageid": 1333663, "title": "কমসলে", "url": "https://bn.wikipedia.org/wiki?curid=1333663", "content": "কমসলে নৃত্য ভারতের কর্ণাটক রাজ্যের মাইসোর বা মহীশুর অঞ্চলের একটি জনপ্রিয় লোকনৃত্য যা মাইসোর, চামরাজানগর এবং মান্ডা জেলায় বহু প্রচলিত। ভগবান মহাদেশ্বরের পুরুষ উপাসকরা বিশু কমসলে নামক এক ধরনের নৃত্য পরিবেশনার মাধ্যমে ভগবানের উপাসনা করে যার সাথে কমসলে নাচের গভীর সাদৃশ্য আছে।\n\n\n== উৎপত্তি ও পরিবেশনা ==\nকমসলে এক ধরনের ধাতুর তৈরি বাদ্যযন্ত্র। এর উৎপত্তির কথা পৌরাণিক কাহিনীতে পাওয়া যায়। কমসলে এক জোড়া ছোট বৃত্তাকার ধাতব (তামা) চাকতি যার কেন্দ্রে সামান্য অভিক্ষেপ থাকে। এই দুই ধাতব চাকতিকে পরস্পর আঘাত করলে সুমধুর শব্দ উৎপন্ন হয়।\nস্থানীয় ঐতিহ্যবাহী পোশাক পরিধান করে নৃত্যশিল্পীরা কমসলে হাতে নিয়ে নৃত্য পরিবেশনা করেন। ভজন/ভক্তিমূলক গান গেয়ে তারা ছন্দে ছন্দে নাচে এবং নাচের ফাঁকে ফাঁকে কমসলের দুই ধাতব চাকতিতে আঘাত হেনে সুরেলা শব্দ তৈরি করতে থাকে। সাধারণত ১০ থেকে ১২ জন নর্তকের দল এই নৃত্য পরিবেশনায় অংশ নেন। কমসলে নৃত্যকে সাধারণত ঈশ্বর উপাসনার প্রতীক হিসাবে গন্য করা হয় ও নৃত্যে ব্যবহৃত সংগীত ঈশ্বরকে উৎসর্গ করে গাওয়া হয়। কমসলে নৃত্য কর্নাটকের হালু কুরুবা সম্প্রদায়ের ভগবান মহাদেশ্বর শিবের উপাসনার ঐতিহ্যের সাথে গভীরভাবে যুক্ত। চামরাজানগর জেলার হালু কুরুবা উপজাতির পুরুষরা কমসলে নৃত্যের জন্য সুপরিচিত। মাইসোর শহরের বহির্ভাগে অবস্থিত মহাদেশ্বরের পার্বত্য মন্দিরে দেবতার উপাসনার এক অপরিহার্য অঙ্গ হিসাবে বহু শতাব্দী ধরে কমসলে নৃত্যের পরিবেশনা হয়ে আসছে। দীপাবলির সময়ে মহাদেশ্বরা মন্দিরে যে ৩ দিন ব্যাপী বার্ষিক উৎসব অনুষ্ঠিত হয় তার এক গুরুত্বপূর্ণ আকর্ষণ এই কমসলে নৃত্য পরিবেশনা।\n\n\n== তথ্যসূত্র =="}