{"pageid": 1140649, "title": "সুমিত রায়", "url": "https://bn.wikipedia.org/wiki?curid=1140649", "content": "ড. সুমিত রায়  (১২ অক্টোবর ১৯৪০ — ২৬ মে ২০২১) ছিলেন প্রখ্যাত প্রযুক্তিবিদ ও কারিগরি বিজ্ঞানী। মোবাইলের প্রথম নকশাকার ও আবিষ্কর্তা। বাংলা চলচ্চিত্রের প্রখ্যাত অভিনেতা  বিকাশ রায়ের পুত্র ছিলেন তিনি।\n\n\n== জন্ম ও শিক্ষা জীবন ==\nসুমিত রায়ের জন্ম ১৯৪০  খ্রিস্টাব্দের ১২  ই অক্টোবর ব্রিটিশ ভারতের কলকাতার ভবানীপুরে। পড়াশোনা ভবানীপুরেরই মিত্র  ইনস্টিটিউটশনে। ১৯৫৪ খ্রিস্টাব্দে স্কুলের পাঠ শেষে ভর্তি হন  প্রেসিডেন্সি কলেজে। আই এস সিতে তিনি নবম স্থান অধিকার করেছিলেন। ১৯৫৬ খ্রিস্টাব্দে  স্নাতক হন। তৎকালীন শিবপুর  বেঙ্গল ইঞ্জিনিয়ারিং কলেজের প্রবেশিকা পরীক্ষার প্রথম হন। ১৯৬২ খ্রিস্টাব্দে ইলেকট্রিক্যাল ইঞ্জিনিয়ারিং এ স্নাতক হন। কলকাতায় অল্প সময়ের কর্মজীবন অতিবাহিত করে ১৯৬৪ খ্রিস্টাব্দে কৃত্রিম বুদ্ধিমত্তা তথা 'আর্টিফিসিয়াল ইন্টেলিজেন্স' বিষয়ে গবেষণার জন্য  যুক্তরাষ্ট্রে যান। ইলিনয় ইনস্টিটিউট অব টেকনোলজি থেকে ডিগ্রি লাভের পর  আমেরিকার তৎকালীন জগৎবিখ্যাত বেল টেকনিক্যাল ল্যাবরেটরির একজন প্রথম সারির কারিগরি বিজ্ঞানী নিযুক্ত হন।\n\n\n== কর্মজীবন ==\nবেলস ল্যাবরেটরিতে সুমিত রায় তথ্যপ্রযুক্তিতে একজন পুরোধা ব্যক্তিত্ব ছিলেন। বহু অসামান্য কাজের মধ্যে তিনি ৩২-বিট মাইক্রোপ্রসেসর গ্রুপের সদস্য হিসাবে এবং অটোপ্লেক্স সেলুলার সিস্টেমে কাজ করে উল্লেখযোগ্য অবদান রেখেছেন। বেলস ল্যাবরেটরির রিসার্চ অ্যান্ড ডেভেলপমেন্ট প্রোগ্রাম তথা অনুসন্ধান ও বিকাশ কার্যক্রমের পরিশ্রমী কর্মচারী ও সকলের শ্রদ্ধেয় পাত্র ছিলেন দীর্ঘ সাতাশ বৎসরের কর্মজীবনে। \nসফল প্রযুক্তিবিদ হলেও, সুমিত রায়ের ছিল সাহিত্য-অনুরাগী কবি মন। তিনি বাংলা ভাষা সাহিত্য ও সংস্কৃতি জগতের একজন গুণমুগ্ধ পৃষ্ঠপোষক ছিলেন। রবীন্দ্রসঙ্গীত অনুরাগী সুমিত রায় নিউ জার্সির অন্তরা  রবীন্দ্রসঙ্গীত বিদ্যালয়ের প্রতিষ্ঠাতা সদস্য ছিলেন। নিজে রবীন্দ্র কবিতা আবৃত্তি ও গান করতেন।\n\n\n== মৃত্যু ==\nসুমিত রায় ২০২১ খ্রিস্টাব্দের ২৬ শে মে ৮০ বৎসর বয়সে নিউ ইয়র্কে প্রয়াত হন।\n\n\n== উত্তরাধিকার ==\nসুমিত রায়ের প্রয়াণে তার পুত্র শমীক রায় ও কন্যা অরবী রায় তাদের পিতার তৈরি রবীন্দ্রনাথ ঠাকুরের গান সম্পর্কিত তথ্যসমৃদ্ধ এক ওয়েব সাইট গীতবিতান রক্ষণাবেক্ষণে লিপ্ত আছেন।\n\n\n== তথ্যসূত্র =="}