{"pageid": 1432991, "title": "কেট ডোয়ার", "url": "https://bn.wikipedia.org/wiki?curid=1432991", "content": "ক্যাথরিন উইনিফ্রেড \"কেট\" ডোয়ার (জন্ম নাম গোল্ডিং; ১৩ই জুন ১৮৬১ – ৩রা ফেব্রুয়ারি ১৯৪৯) ছিলেন একজন অস্ট্রেলীয় শিক্ষাবিদ, ভোটাধিকারী এবং শ্রম কর্মী।\n\n\n== জীবনী ==\nকেট ডোয়ার (বিবাহপূর্ব গোল্ডিং) নিউ সাউথ ওয়েলসের ওয়েলিংটন কাউন্টির তাম্বারুরায় জন্মগ্রহণ করেছিলেন। তাঁর বাবা ও মা ছিলেন যথাক্রমে আয়ারল্যান্ডের গালওয়ের একজন স্বর্ণ-খনি শ্রমিক জোসেফ গোল্ডিং (মৃত্যু ১৮৯০) এবং তাঁর স্কটিশ স্ত্রী অ্যান (মৃত্যু ১৯০৬; বিবাহপূর্ব ফ্রেজার)। কেট হিল এণ্ড পাবলিক স্কুলে পড়াশোনা করেছেন।\n১৮৮০ সালে কেট ডোয়ার তাম্বারুরা পাবলিক স্কুলে শিক্ষকতা শুরু করেন, তিনি নিউ সাউথ ওয়েলসের অসংখ্য সরকারি প্রাথমিক বিদ্যালয়ে শিক্ষকতা করেছেন। ১৮৮৭ সালে তিনি তাঁর স্কুলের সহ শিক্ষক মাইকেল ডোয়ারকে বিয়ে করেন। ১৮৯৪ সাল থেকে এই দম্পতি সিডনিতে বসবাস করতেন, যেখানে কেট নিউ সাউথ ওয়েলসের ওম্যানহুড ভোটাধিকার লীগের সদস্য হয়েছিলেন। তাঁর বোন, অ্যানি এবং বেলও এর সদস্য ছিলেন।\n\nতিনি ১৯০১ সালে মহিলা প্রগতিশীল সমিতির প্রতিষ্ঠা করেছিলেন, সংস্থাটি বিবাহবিচ্ছিন্না মহিলাদের আইনী পেশায় আসার জন্য উৎসাহিত করেছিল এবং মহিলাদের জন্য সমান সুবিধার প্রচার করেছিল। নারীদের কাজের অবস্থার প্রতি আগ্রহী হয়ে তিনি গৃহস্থালির কাজের মহিলা এবং কারখানার শ্রমিকদের জন্য মহিলা শ্রমিক ইউনিয়নও প্রতিষ্ঠা করেন। ১৯০৬ সালের জানুয়ারিতে নিউ সাউথ ওয়েলসের লেবার পার্টির কার্যনির্বাহী নির্বাচিত ছয়জন নারীর মধ্যে তিনি ছিলেন একজন। অন্য পাঁচজন হলেন এডিথ বেথেল, হ্যারিয়েট পাওয়েল, ১৯০৩ সালের সংসদীয় প্রার্থী সেলিনা সিগিন্স, আমেরিকান জন্মগ্রহণকারী এ ই গার্ডিনার, মেরি অ্যান গ্রান্ট এবং ম্যাগি হল৷\nকেট ডোয়ার প্রথম বিশ্বযুদ্ধের সময় \"বাধ্যতামূলকভাবে সৈন্যদলে নিয়োগের বিরুদ্ধে\" সক্রিয় ছিলেন। ১৯১৬ সালে ডোয়ার অস্ট্রেলিয়ার প্রথম মহিলা ছিলেন, যিনি সিডনি বিশ্ববিদ্যালয়ের সেনেটের সদস্য নির্বাচিত হন। সেই ক্ষমতায় ১৯১৮ সালে তিনি আইনী পেশায় প্রবেশের উদ্দেশ্যে মহিলাদের জন্য আইন প্রবর্তনের সমর্থনে একটি সঙ্কল্প নিয়েছিলেন। ১৯২১ সালের মে মাসে তিনি নিউ সাউথ ওয়েলসে শান্তির বিচারক (জাস্টিস অফ পিস) নিযুক্ত হওয়া প্রথম ৬১ জন মহিলার একজন ছিলেন।\nকেট ডোয়ার ১৯৪৯ সালের ৩রা ফেব্রুয়ারি অস্ট্রেলিয়ার নিউ সাউথ ওয়েলসের সিডনিতে মারা যান।\n\n\n== উত্তরাধিকার ==\nক্যানবেরার একটি শহরতলির কুকে অবস্থিত ডোয়ার স্ট্রিটের নামকরণ তাঁর সম্মানে করা হয়েছে।\n\n\n== আরও দেখুন ==\nভোটাধিকার ও ভোটাধিকারীদের তালিকা\n\n\n== তথ্যসূত্র =="}