{"pageid": 1366159, "title": "আল আহলি সৌদি ফুটবল ক্লাব", "url": "https://bn.wikipedia.org/wiki?curid=1366159", "content": "আল আহলি সৌদি ফুটবল ক্লাব (আরবি: النادي الأهلي السعودي, ইংরেজি: Al Ahli Saudi FC; সাধারণত আল আহলি এসএফসি এবং সংক্ষেপে আল আহলি নামে পরিচিত) হচ্ছে জেদ্দা ভিত্তিক একটি সৌদি পেশাদার ফুটবল ক্লাব। এই ক্লাবটি বর্তমানে সৌদি আরবের শীর্ষ স্তরের ফুটবল লিগ সৌদি পেশাদার লিগে প্রতিযোগিতা করে। এই ক্লাবটি ১৯৩৭ সালের ১৭ই মার্চ তারিখে প্রতিষ্ঠিত হয়েছে। ৬২,৩৪৫ ধারণক্ষমতাবিশিষ্ট কিং আব্দুল্লাহ স্পোর্টস সিটিতে আল মালাকি নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ আফ্রিকান সাবেক ফুটবল খেলোয়াড় পিতসো মোসিমানে এবং সভাপতির দায়িত্ব পালন করছেন ওয়ালিদ মুয়াস। বর্তমানে সৌদি গোলরক্ষক ইয়াসির আল মোসাইলেম এই ক্লাবের অধিনায়কের দায়িত্ব পালন করছেন। আল আহলি হচ্ছে সৌদি প্রথম বিভাগ লিগের বর্তমান চ্যাম্পিয়ন, যারা ২০২২–২৩ মৌসুমে ক্লাবের ইতিহাসে ১ম বারের মতো শিরোপা জয়লাভ করেছিল।\nঘরোয়া ফুটবলে, আল আহলি এপর্যন্ত ৩২টি শিরোপা জয়লাভ করেছে; যার মধ্যে তিনটি সৌদি পেশাদার লিগ, একটি সৌদি প্রথম বিভাগ লিগ এবং তেরোটি কিং কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৬টি শিরোপা জয়লাভ করেছে; যার মধ্যে একটি আরব চ্যাম্পিয়নস লিগ শিরোপা রয়েছে। তাইসির আল জাসম, ইয়াসির আল মোসাইলেম, সালমান আল মুয়াশর, উমর আল সুমাহ এবং ভিক্তোর সিমোয়েসের মতো খেলোয়াড়গণ আল আহলির জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৩৭ বছর পর, ১৯৭৪–৭৫ মৌসুমে আল আহলি প্রথমবারের মতো সৌদি আরবের পেশাদার ফুটবলের শীর্ষ স্তর সৌদি ক্যাটাগরিজেশন লিগে অংশগ্রহণ করতে সক্ষম হয়েছিল। ১৯৭৪ সালের সালের ২৪শে অক্টোবর তারিখে, সৌদি ক্যাটাগরিজেশন লিগে ক্লাব ইতিহাসে নিজেদের প্রথম ম্যাচে তাহা ইসমাইলের অধীনে আল আহলি আল রাবিইয়ের বিরুদ্ধে ২–০ গোলের ব্যবধানে জয়লাভ করেছিল। ১৯৭৪–৭৫ সৌদি ক্যাটাগরিজেশন লিগে আল আহলি ১১টি জয়ে সর্বমোট ২৫ পয়েন্ট অর্জন করে পয়েন্ট তালিকায় ২য় স্থান অর্জন করেছিল।\nআল আহলি ২০০৫–০৬ এএফসি চ্যাম্পিয়নস লিগে অংশগ্রহণ করার মাধ্যমে প্রথমবারের মতো এএফসি চ্যাম্পিয়নস লিগে অংশগ্রহণ করেছে। ২০০৫ সালের ৮ই মার্চ তারিখে, আমিরাতি ক্লাব আল জাওরাআর বিরুদ্ধে মুখোমুখি হওয়ার মাধ্যমে আল আহলি উক্ত প্রতিযোগিতায় অভিষেক করেছে; উক্ত ম্যাচে আল আহলি ২–১ গোলের ব্যবধানে জয়লাভ করেছিল। উক্ত মৌসুমের গ্রুপ পর্বে আল আহলি ৬ ম্যাচে পাঁচ জয়ে ১৫ পয়েন্ট অর্জন করে পয়েন্ট তালিকায় প্রথম স্থান অধিকার করে নকআউট পর্বে উত্তীর্ণ হয়েছিল। নকআউট পর্বে, আল আহলি শেনচেনের কাছে পরাজিত হয়ে প্রতিযোগিতা হতে বিদায় নিয়েছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nটেমপ্লেট:সৌদি পেশাদার লিগ"}