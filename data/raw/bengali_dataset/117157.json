{"pageid": 117157, "title": "পাঁচমুড়া", "url": "https://bn.wikipedia.org/wiki?curid=117157", "content": "পাঁচমুড়া হল ভারতের পশ্চিমবঙ্গ রাজ্যের বাঁকুড়া জেলার অন্তঃপাতী একটি গ্রাম। এই গ্রামটি উক্ত জেলার খাতড়া মহকুমার তালডাংরা পঞ্চায়েত সমিতির অন্তর্গত একটি গ্রাম পঞ্চায়েত। বিষ্ণুপুর শহর থেকে ২১ কিমি (১৩ মা) দূরে অবস্থিত এই গ্রামটি বাঁকুড়ার ঘোড়া নামে পরিচিত এক ধরনের টেরাকোটা লোকশিল্পের জন্য বিখ্যাত। বর্তমানে এই শিল্পকর্মটি ভারতীয় হস্তশিল্পের জাতীয় প্রতীক।\n২০২২ সালে পয়লা জুলাই এই টেরাকোটা গ্রাম পাঁচমুড়াতেই বিশিষ্ট সমাজসেবী ও ব্যবসায়ী ভজন দত্তের একক প্রয়াসে গড়ে তোলা হয়েছে বাংলার বৃন্দাবন, ত্রিধারা মিলন মন্দির।\n\n\n== ভূগোল ==\nপাঁচমুড়া গ্রামটি ২২.৯৬৬৭° উত্তর ৮৭.১৬৬৭° পূর্ব﻿ / 22.9667; 87.1667 অক্ষাংশ ও দ্রাঘিমাংশে অবস্থিত। এই গ্রামের গড় উচ্চতা ৬৮ মি (২২৩ ফু)।\nপাঁচমুড়া গ্রাম পঞ্চায়েতের অধীনস্থ জনগণনা গ্রামগুলি হল: নূতনগ্রাম, দন্ডুরিয়া, ধোবাজোড়, বাঁশপোকা, কানাইপুর, রাধানগর, আমজোড়, পাঁচমুড়া, আধকারা, কুকুতিয়া, জয়পুর, চাকিয়ামবেদিয়া, লালবাঁধ, দেউলভিড়া, ভেতুয়াডাঙা, জামবেদিয়া, রসিয়াগাড়া, শ্যামসুন্দরপুর ও তাতার।\n\n\n== জনপরিসংখ্যান ==\n২০১১ সালের জনগণনা অনুযায়ী, পাঁচমুড়ার মোট জনসংখ্যা ৩,৭১৯। এর মধ্যে ১,৮৫৪ জন (৫০%) পুরুষ এবং ১,৮৬৫ জন (৫০%) মহিলা। এঁদের মধ্যে ৪২৫ জনের বয়স ছয় বছরের কম। পাঁচমুড়ার ২,৫২৫ জন (অন্যূন ছয় বছর বয়সীদের মধ্যে ৭৬.৬৫%) সাক্ষর।\n\n\n== বাঁকুড়ার ঘোড়া ==\n\nবাঁকুড়ার ঘোড়া নামে পরিচিত টেরাকোটা লোকশিল্পটি অল ইন্ডিয়া হ্যান্ডিক্র্যাফটসের প্রতীক। পাঁচমুড়া গ্রামে উৎপাদিত এই শিল্পকর্মটি সারা বিশ্বে ভারতীয় লোকশিল্পের প্রতীক হিসেবে গৃহসজ্জার উপকরণ হিসেবে ব্যবহৃত হয়।\n\n\n== শিক্ষাব্যবস্থা ==\nপাঁচমুড়ায় ড. পশুপতি মণ্ডলের নেতৃত্বে স্থানীয় মানুষের উদ্যোগে ১৯৬৫ সালে পাঁচমুড়া মহাবিদ্যালয় নামে একটি সাধারণ ডিগ্রি কলেজ প্রতিষ্ঠিত হয়। এই কলেজে বাংলা, ইংরেজি, সংস্কৃত, ইতিহাস, রাষ্ট্রবিজ্ঞান, দর্শন, অর্থনীতি, রসায়ন, গণিত ও হিসাববিদ্যায় সাম্মানিক পাঠক্রম এবং কলা, বিজ্ঞান ও বাণিজ্য বিভাগে সাধারণ পাঠক্রম চালু রয়েছে। কলেজটি বাঁকুড়া বিশ্ববিদ্যালয় কর্তৃক অনুমোদিত।\n\n\n== তথ্যসূত্র ==\n\n\n== বহিঃসংযোগ =="}