{"pageid": 1358240, "title": "মধ্য-বামপন্থী রাজনীতি", "url": "https://bn.wikipedia.org/wiki?curid=1358240", "content": "মধ্য-বামপন্থী রাজনীতি হলো বামপন্থী রাজনৈতিক ভাবাদর্শের একটি পরিসর যেটি রাজনৈতিক মধ্যপন্থার কাছাকাছি ঝুঁকে পড়ে। মধ্য-বামপন্থীদের প্রধান ভাবাদর্শের মধ্যে রয়েছে সামাজিক গণতন্ত্র, সামাজিক উদারনীতিবাদ, প্রগতিশীলতাবাদ ও সবুজ রাজনীতি। সাধারণভাবে মধ্য-বামপন্থীদের দ্বারা সমর্থিত ধারণাগুলোর মধ্যে রয়েছে কল্যাণ পুঁজিবাদ, সামাজিক ন্যায়বিচার, পরিবেশবাদ, উদার আন্তর্জাতিকতাবাদ ও বহুসংস্কৃতিবাদ। অর্থনৈতিকভাবে, মধ্য-বামপন্থীরা একটি গণতান্ত্রিক পুঁজিবাদী ব্যবস্থায় একটি মিশ্র অর্থনীতিকে সমর্থন করে, যেখানে প্রায়ই অর্থনৈতিক হস্তক্ষেপ, প্রগতিশীল কর ব্যবস্থা ও ঐক্যবদ্ধ হওয়ার অধিকার অন্তর্ভুক্ত থাকে। মধ্য-বামপন্থী রাজনীতি উগ্রবামপন্থী রাজনীতির বিপরীত, যেটি পুঁজিবাদকে প্রত্যাখ্যান করে আর বিপ্লবকে সমর্থন করে।\n১৮ ও ১৯ শতকের ফ্রান্সে অবশিষ্ট বাম–ডান রাজনৈতিক মতপরিসর থেকে মধ্য-বামপন্থা বিকশিত হয়েছিল, যেখানে মধ্য-বামপন্থীদের অন্তর্ভুক্ত ছিল তাঁরা, যাঁরা রাজতন্ত্র থেকে সংসদের হাতে ক্ষমতা হস্তান্তর সমর্থন করেছিল বা নরমপন্থী প্রজাতন্ত্রবাদকে সমর্থন করেছিল। প্রারম্ভিক প্রগতিশীলতাবাদ ও বামপন্থী উদারনীতিবাদ পশ্চিম ইউরোপ ও মার্কিন যুক্তরাষ্ট্রে ১৯ শতকের শেষের দিকে এবং ২০ শতকের প্রথম দিকে বিকশিত হয়েছিল, যখন সামাজিক গণতন্ত্র সংস্কারবাদী সমাজতন্ত্র থেকে বিভক্ত হয়ে যায়। দ্বিতীয় বিশ্বযুদ্ধ-পরবর্তী অর্থনৈতিক সম্প্রসারণের সময় সামাজিক গণতন্ত্র পশ্চিম ইউরোপে প্রভাবশালী ভাবাদর্শে পরিণত হয় এবং বি-উপনিবেশায়নের পরে এটি আফ্রিকাতেও ছড়িয়ে পড়ে।\n১৯৭৩-১৯৭৫ মন্দার পরে মধ্য-বাম ধারার অর্থনীতির জনপ্রিয়তা হ্রাস পায় এবং নব্য উদারনীতিবাদের মাধ্যমে প্রতিস্থাপিত হয়, যেখানে সবুজ রাজনীতি নতুন বামপন্থা থেকে আরেকটি মধ্য-বামপন্থী আদর্শ হিসাবে আবির্ভূত হয়। ১৯৯০-এর দশকে তৃতীয় পন্থার রাজনীতি ইউরোপে সামাজিক গণতন্ত্রের নরমপন্থী রূপ হিসেবে আবির্ভূত হয় এবং লাতিন আমেরিকায় গোলাপি জোয়ারের সময় মধ্য-বামপন্থী রাজনীতি অঞ্চল জুড়ে ছড়িয়ে পড়ে। একবিংশ শতাব্দীতে, ডিজিটাল বিপ্লবের উন্নয়ন, উন্নত দেশগুলোতে নিম্নবিত্তকে মধ্যবিত্তে অন্তর্ভুক্ত করা এবং জনতুষ্টিবাদের প্রতি সমর্থন বৃদ্ধির কারণে মধ্য-বামপন্থী রাজনীতি চ্যালেঞ্জের মুখে পড়েছে।\n\n\n== ভাবাদর্শ ==\nমধ্য-বামপন্থীদের প্রধান ভাবাদর্শের মধ্যে রয়েছে সামাজিক গণতন্ত্র, সামাজিক উদারনীতিবাদ, প্রগতিশীলতাবাদ এবং সবুজ রাজনীতি। মধ্য-বামপন্থী রাজনীতিতে প্রায়শই স্বাতন্ত্র্যবাদের উপাদানগুলোকে অন্তর্ভুক্ত করা হয় এবং কখনো কখনো সীমিত রাষ্ট্রীয় হস্তক্ষেপকে সমর্থন দেয়। সকল রাজনৈতিক জোটের মতো, মধ্য-বাম বনাম উগ্রবাম বা মধ্যপন্থী রাজনীতির সঠিক সীমানা স্পষ্টভাবে সংজ্ঞায়িত করা হয়নি এবং প্রেক্ষাপটের উপর নির্ভর করে পরিবর্তিত হতে পারে। স্থিতিশীল রাজনৈতিক ব্যবস্থায় মধ্য-বামপন্থী ভাবাদর্শসমূহ সাধারণ, যেখানে সাধারণত একটি আদর্শিক কেন্দ্রপন্থার সাথে রাজনৈতিক বিতর্ক দেখা যায়।\n\n\n== আরও দেখুন ==\n\nমধ্য-ডানপন্থী রাজনীতি\n\n\n== তথ্যসূত্র =="}