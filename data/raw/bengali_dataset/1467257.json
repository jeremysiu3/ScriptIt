{"pageid": 1467257, "title": "শস্যদানা", "url": "https://bn.wikipedia.org/wiki?curid=1467257", "content": "শস্যদানা বলতে একটি ক্ষুদ্র, শক্ত ও শুষ্ক ফলকে (তৃণফল) বোঝায় যেটির সাথে কোনও খোসা বা তুষ সংযুক্ত থাকতে বা নাও থাকতে পারে এবং যেটিকে মানুষ বা পশুর খাদ্য হিসেবে ফলানো হয়। দানাশস্য (grain crop) হল একটি শস্যদানা উৎপাদনকারী উদ্ভিদ। দুই ধরনের দানাশস্য আছে: খাদ্যশস্য (cereal) এবং শিম্ব-জাতীয় শস্য (legume)।\nফসল ফলিয়ে আহরণের পরে প্রাপ্ত শুষ্ক শস্যদানাগুলি অন্যান্য প্রধান খাদ্যগুলির (যেমন কাঁচকলা ও অন্যান্য কদলী কিংবা রুটিফলের মতো শর্করাসমৃদ্ধ ফল এবং মিষ্টি আলু, কাসাভা, ইত্যাদির মত কন্দ জাতীয় খাদ্য) তুলনায় অনেক বেশি দীর্ঘস্থায়ী হয়। এই দীর্ঘস্থায়িত্বের কারণে শস্য জাতীয় ফসলগুলিকে শিল্পভিত্তিক কৃষির জন্য নির্বাচন করা হয়ে থাকে, কেননা এগুলিকে যান্ত্রিকভাবে আহরণ করে, রেলগাড়ি বা জাহাজে করে পরিবহন করে দীর্ঘ সময়ের জন্য শস্যগুদামে সংরক্ষণ করে রাখা যায় এবং কলে গুঁড়া করে ময়দা বা পিষে তেল উৎপাদন করা যায়। তাই বিশ্ব পর্যায়ে শস্যের বাজার একটি গুরুত্বপূর্ণ প্রাথমিক পণ্য বাজার, যাতে ভুট্টা, ধান/চাল, সয়াবিন, গম ও অন্যান্য খাদ্যশস্য ক্রয়বিক্রয় হয়। \n\n\n== আরও দেখুন ==\n\n\n== তথ্যসূত্র ==\n\n\n== বহিঃসংযোগ ==\n\nটেমপ্লেট:উদ্ভিদভোজনবাদ ও নিরামিষাশীবাদ"}