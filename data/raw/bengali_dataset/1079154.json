{"pageid": 1079154, "title": "থাংশান", "url": "https://bn.wikipedia.org/wiki?curid=1079154", "content": "থাংশান (চীনা: 唐山; ফিনিন: Tángshān) পূর্ব এশিয়ার রাষ্ট্র চীনের উত্তর-পূর্ব অংশের হপেই প্রদেশের পূর্বভাগে অবস্থিত একটি উপকূলীয় শিল্পনগরী। এটি প্রশাসনিকভাবে একটি উপজেলা-স্তরের নগরী (অর্থাৎ অংশত পৌর ও অংশত গ্রামীণ এলাকাবিশিষ্ট উপজেলা)। নগরীটি উত্তর চীন সমভূমির উত্তর-পূর্বভাগে অবস্থিত। এটি পোহাই অর্থনৈতিক বলয়ের কেন্দ্রভাগে ও উত্তর-পূর্ব চীনে যাওয়ার প্রধান সংযোগপথের উপরে অবস্থিত। নগরীর দক্ষিণে পোহাই সাগর, উত্তরে ইয়েন পর্বতমালা, পূর্বে লুয়ান নদীর অপর তীরে ছিংহুয়াংতাও নগরী ও পশ্চিমে থিয়েনচিন নগরী।\n১৮৭০ সালে খাইলুয়ান শিল্পগোষ্ঠী এখানে কয়লার খনিকর্ম শুরু করলে শহরটির ব্যাপক প্রবৃদ্ধি ঘটে। এখানে চীনের সর্বপ্রথম ব্রডগেজ রেলপথটি (প্রশস্ত ব্যবধানের রেলপথ) উদ্বোধন করা হয়। এছাড়া এখানেই চীনের প্রথম রেলগাড়ি নির্মাণ কারখানা, প্রথম বাষ্পীয় রেল ইঞ্জিন, ও প্রথম সিমেন্ট কারখানাটি স্থাপিত হয়েছিল। এ কারণে এটিকে চীনের \"শিল্পায়নের আঁতুড়ঘর\" হিসেবে ডাকা হত। আজও থাংশান নগরীটি ইস্পাত, শক্তি, রাসায়নিক দ্রব্য উৎপাদন ও দগ্ধ মৃণ্ময় দ্রব্যের একটি শিল্পকেন্দ্র। এই নগরীর লুয়ানচৌ কাউন্টিতেই ফিং গীতিনাট্যের উদ্ভব হয়, যা চীনের পাঁচটি সবচেয়ে জনপ্রিয় গীতিনাট্যধারার একটি।\n১৯৭৬ সালে এখানে রিখটার মাপনীতে ৭.৮ মাত্রার একটি ভূমিকম্প সংঘটিত হয়, যাতে নগরীর সিংহভাগ ধূলিস্যাত হয়ে যায় এবং সরকারী হিসাবমতে কমপক্ষে প্রায় আড়াই লক্ষ অধিবাসীর মৃত্যু হয়। এটি ছিল বিংশ শতাব্দীর সবচেয়ে মরণঘাতী ভূমিকম্প। এরপর নগরীকে পুনর্নির্মাণ করা হয়। বর্তমানে এটি একটি পর্যটকদের দর্শনীয় স্থানে পরিণত হয়েছে। থাংশানে বর্তমানে চীনের ১০টি বৃহত্তম বন্দরের একটি অবস্থিত।\nথাংশান নগরীটি চীনের জাতীয় রাজধানী বেইজিং (পেইচিং) নগরী থেকে প্রায় ১৪৯ কিলোমিটার উত্তর-উত্তরপূর্ব দিকে অবস্থিত। সড়কপথে বেইজিং থেকে থাংশান পৌঁছাতে প্রায় ২ ঘন্টা এবং থিয়েনচিন থেকে ১ ঘন্টা সময় লাগে। ২০১০ সালে জনগণনা অনুযায়ী থাংশান উপজেলা এলাকার জনসংখ্যা ছিল প্রায় ৭৬ লক্ষ; আর ছয়টি মূল পৌর প্রশাসনিক এলাকা নিয়ে গঠিত থাংশান মহানগর এলাকাটির জনসংখ্যা ছিল প্রায় ৩২ লক্ষ।\n\n\n== তথ্যসূত্র =="}