{"pageid": 1419102, "title": "বিগ লেমন অ্যান্ড পিরোয়া বোতল", "url": "https://bn.wikipedia.org/wiki?curid=1419102", "content": "দ্য বিগ লেমন অ্যান্ড পিরোয়া বোতল (ইংরেজি: The Big Lemon & Paeroa Bottle, অনুবাদ 'বড় লেবু ও পিরোয়া বোতল') নিউজিল্যান্ডের পিরোয়া শহরে উতপাদিত কোমল পানীয় লেমন অ্যান্ড পিরোয়ার বোতলের বৃহদাকার মূর্তি। এটি নিউজিল্যান্ডের সবচেয়ে বিখ্যাত আইকনগুলির মধ্যে একটি। দেশটির সর্বাধিক স্থিরচিত্র গ্রহণের স্থানগুলির মধ্যে অন্যতম৷ কংক্রিটের গোলক দিয়ে তৈরি ভাস্কর্যটির উচ্চতা ৬.৮ মিটার (২২ ফুট), এবং প্রস্থে ১.৩ মিটার (৪.৩ ফুট)। ভাস্কর্যের চারপাশে একটি উদ্যানে লেবু গাছ এবং লেবুর আকৃতির আবর্জনা ফেলার বাক্স দ্বারা বেষ্টিত। এটি একটি পর্যটন স্থান। শহর কর্তৃপক্ষ ভাস্কর্যটির মালিক হলেও এটির দেখভাল ও রক্ষণাবেক্ষণ কোকা-কোলা ইউরোপ্যাসিফিক পার্টনার্স করে থাকে।\n\n\n== ইতিহাস ==\nপিরোয়ার বড়দিনের প্রচারণার অংশ হিসেবে ১৯৬৭ সালে একটি মহাশুণ্যে পাঠানো রকেটের অবিকল প্রতিরূপ হিসেবে একটি ভাস্কর্য বানানো হয়েছিল, যা একই বছরের চাঁদে রকেট অবতরণের ঐতিহাসিক ঘটনা দ্বারা অনুপ্রাণিত ছিল। মূর্তিটির নীতিবাক্য ছিল \"বড়দিনে পিরোয়া রকেট\"। তিনটি কংক্রিটের খাঁজ, উপরে একটি শঙ্কু এবং নীচে তিনটি পাখনা দিয়ে রকেট তৈরি করা হয়েছিল। মূর্তিটির মাঝখানে একটি \"ঘোষকের বাক্স\" রাখার জায়গা ছিল যেখান থেকে বড়দিন উপলক্ষ্যে কেনাকাটার জন্য প্রতিদিনের আকর্ষণীয় প্রস্তাব ঘোষণা হতো। এটি ছিল ৬ মিটার (২০ ফুট) উঁচু এবং এর ব্যাস ছিল ১.৩ মিটার (৪.৩ ফুট)। পরের বছর, ১৯৬৮ সালের বড়দিনে আসল রকেট ভাস্কর্যটির পরিবর্তন করে লেমন অ্যান্ড পিরোয়ার ভাস্কর্য নির্মাণে ব্যবহার হয়েছিল। যান চলাচলে নিরাপত্তা ঝুঁকি থাকায় রকেটের মূর্তিটি ভাঙা হয়েছিল। তবে বোতলটির নির্মাতাদের একজন দাবি করেছেন যে লেমন অ্যান্ড পিরোয়া মূর্তিটি রকেটের ভাস্কর্য থেকে বানানো হয়নি। ১৯৬৯ সালে শ্বেপেস কোম্পানি লেমন এন্ড পিরোয়া পানীয়র মালিক ছিল, তারা এটির মূল অবস্থানে স্থাপন করে। ১৯৯০-এর দশকে মূর্তিটি একটি এলএন্ডপি টেলিভিশন বিজ্ঞাপনে সুইংগার ব্যান্ডের \"কাউন্টিং দ্য বিট \" গানের সাথে প্রদর্শিত হয়েছিল। ২০০২ সালের ১২ নভেম্বর, মূর্তিটি নিউজিল্যান্ডের রাজ্য সড়ক ২ থেকে ওহিনেমুরি সংরক্ষিত এলাকায় বর্তমান অবস্থানে স্থানান্তরিত হয়। পরে মূর্তির চারপাশে পরিষদের পক্ষ থেকে একটি লেবু উদ্যান তৈরি করা হয়। ২০১৮ সালে, যখন ভাস্কর্যের পঞ্চাশতম বার্ষিকি উদযাপন করা হয়েছিল, তখন মূর্তির উপর একটি হলুদ ধনুক রাখা হয়েছিল।\n\n\n== জনপ্রিয় সংস্কৃতি ==\n১৯৯০-এর দশকে লেমন অ্যান্ড পিরোয়ার একটি টেলিভিশন বিজ্ঞাপনে ভাস্কর্যটিকে দেখানো হয়েছিল। নিউজিল্যান্ডের অন্যান্য বড় জিনিস যেমন নেপিয়ারের পানিয়া, ওহাকুনের দৈত্যাকার গাজর এবং তে কুতির ভেড়ার পশম কর্তনকারীর মূর্তি সহ শহরের আইকনগুলির একটি সিরিজের অংশ হিসাবে এটি ১৯৯৮ সালে একটি ডাকটিকিটেও প্রকাশিত হয়েছে। এটিকে স্থানীয়রা 'লেমন অ্যান্ড পিরোয়া বোতল' নামেই চেনেন, যা সারা দেশে সর্বাধিক প্রচলিত নাম। ২০০০সালের ডিসেম্বরে উৎপাদক কারখানার এলএন্ডপি ক্যাফেতে ৫.৮-মিটার (১৯-ফুট) উচ্চতার অপেক্ষাকৃত ছোট আরেকটি লেমন অ্যান্ড পিরোয়া বোতলের ভাস্কর্য স্থাপিত হয়েছে।\n\n\n== তথ্যসূত্র =="}