{"pageid": 1134944, "title": "ঘরে মলিন মুখ দেখে গলিস নে− ওরে ভাই", "url": "https://bn.wikipedia.org/wiki?curid=1134944", "content": "ঘরে মলিন মুখ দেখে গলিস নে− ওরে ভাই হল একটি রবীন্দ্রসংগীত। গানটি রবীন্দ্রনাথ ঠাকুরের গীতি-সংকলন গীতবিতান গ্রন্থের \"স্বদেশ\" পর্যায়ভুক্ত ৩১ সংখ্যক গান। বঙ্গভঙ্গ-বিরোধী আন্দোলনের পটভূমিতে ১৩১২ বঙ্গাব্দের ১১ আশ্বিনের পূর্বে রচিত ৮ ছত্রের এই গানটি প্রথম প্রকাশিত হয়েছিল বাউল নামক গীতিগ্রন্থে (১৪ আশ্বিন ১৩১২/ ৩০ সেপ্টেম্বর ১৯০৫)। এছাড়া গানটি পুনঃপ্রকাশিত হয় গান (১৩১৬ সংস্করণের \"জাতীয়সঙ্গীত\" পর্যায়ে) ও গান (১৩২১) গীতিগ্রন্থে, কাব্যগ্রন্থ-এর দশম খণ্ডের (১৩২১) \"জাতীয়সঙ্গীত\" পর্যায়ে, গীতবিতান গীতি-সংকলনের প্রথম সংস্করণের (আশ্বিন ১৩৩৮) প্রথম খণ্ডে এবং গীতবিতান-এর দ্বিতীয় সংস্করণের (ভাদ্র ১৩৪৫) প্রথম খণ্ডে। গানটির পাঠ খেয়া কাব্যগ্রন্থে মুদ্রিত পাঠের অনুরূপ। গানটির রচনাস্থল গিরিডি, মতান্তরে সম্ভবত কলকাতা। গানটি বাউল সুরের গান হিসেবে উল্লিখিত হলেও এটির স্বরলিপি পাওয়া যায় না। তবে ১৯০৫ থেকে ১৯০৮ সালের মধ্যবর্তী কোনও এক সময়ে রবীন্দ্রনাথ স্বকণ্ঠে এই গানটি রেকর্ড করেছিলেন (এইচ. বোস রেকর্ডস ৩৬৪)। গানটির পাণ্ডুলিপি \"এমএস ১১০(১)\" নামে পরিচিত। পরবর্তীকালে চেষ্টা সত্ত্বেও এইচ. বোস রেকর্ডস থেকে রবীন্দ্রনাথের স্বকণ্ঠে রেকর্ড করা কোনও গানই উদ্ধার করা যায়নি।\n\n\n== তথ্যসূত্র ==\n\n\n== উল্লেখপঞ্জি ==\nঅনুত্তম ভট্টাচার্য, রবীন্দ্ররচনাভিধান, ১৭শ খণ্ড: গীতবিতান-এক [পূজা-স্বদেশ-প্রেম], দীপ প্রকাশন, কলকাতা, ২০১৮\nপূর্ণেন্দুবিকাশ সরকার (সংকলন ও সম্পাদনা), গীতবিতান তথ্যভাণ্ডার, সিগনেট প্রেস, কলকাতা, ২০১৯\nপ্রবীর গুহ ঠাকুরতা, রবীন্দ্রসংগীত মহাকোষ, দ্বিতীয় ভাগ – প্রথম পর্ব, দে’জ পাবলিশিং, কলকাতা, ২০১৩\nসুরেন মুখোপাধ্যায়, রবীন্দ্র-সঙ্গীত-কোষ, সাহিত্য প্রকাশ, কলকাতা, ২০১০"}