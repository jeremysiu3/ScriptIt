{"pageid": 1384122, "title": "ডিজিটাল অরকা", "url": "https://bn.wikipedia.org/wiki?curid=1384122", "content": "ডিজিটাল অরকা  (ইংরেজি: Digital Orca) কানাডার ব্রিটিশ কলাম্বিয়ার ভ্যানকুভার কনভেনশন সেন্টারের পাশে জ্যাক পুল প্লাজায় অবস্থিয় একটি ঘাতক তিমির ভাস্কর্য। ভাস্কর ডগলাস কুপল্যান্ড নির্মিত ভাস্কর্যটি ২০০৯ সালে স্থাপিত হয়েছে।  মরিচাবিহীন ইস্পাতের কাঠামোতে চুর্ণের প্রলেপ দেওয়া অ্যালুমিনিয়াম ভাস্কর্যটি বর্তমানে বিসি প্যাভিলিয়ন কোম্পানির মালিকানাধীন।\n\n\n== ইতিহাস ==\nভ্যানকুভার শহর কর্তৃপক্ষ ২০০৯ সালে ভাস্কর্যটির নকশা, নির্মাণ ও স্থাপনের অনুমোদন দেয়। একই বছর এটি ভ্যানকুভার কনভেনশন সেন্টারের উত্তর-পশ্চিম প্রান্তে স্থাপন করা হয়। এটি ভাস্কর কুপল্যান্ডের নিজ শহরের জন্য নির্মিত জনসাধারণের জন্য উন্মুক্ত প্রথম ভাস্কর্য। ২০২২ সালে, একটি পরিবেশবাদী দল ব্রিটিশ কলাম্বিয়ার পুরানো-বর্ধিত বনগুলি কর্তনের প্রতিবাদে ডিজিটাল অরকা  সহ ভ্যানকুভারের বিভিন্ন উল্লেখযোগ্য স্থাপনাগুলিতে স্প্রে দিয়ে রঙ ছিটিয়ে দেয়।\n\n\n== বর্ণনা ==\nভাস্কর্যটি কানাডার ভ্যানকুভারের জ্যাক পুল প্লাজায় অবস্থিত।  ভাস্কর্যটি কালো এবং সাদা ঘনক দ্বারা তৈরি একটি ঘাতক তিমিকে চিত্রিত করে, ঘনকগুলির মাধ্যমে ভাস্কর্যটিতে দৃশ্যমান বিশেষ আবহ তৈরি করে যেন এটি একটি পিক্সেল দিয়ে সাজানো ডিজিটাল চিত্র। ভাস্কর্যটিতে মরিচাবিহীন ইসপাতের আর্মেচার এবং অ্যালুমিনিয়াম চুর্ণের আবরণ রয়েছে।\n\n\n== অভ্যর্থনা ==\nস্থাপত্য বিষয়ক সাময়িকী আর্কিটেকচারাল ডিজাইন এটিকে \"একইসাথে সুন্দর এবং উদ্ভট\" হিসাবে বর্ণনা করেছিল। ভোগে সাময়িকিতে জন অর্টভেড বলেছেন যে মূর্তিটি ঘাতক তিমিকে \"আধুনিকীকরণ এবং ডিজিটাল যুগের সাথে লড়াই করে\" কম ভীতিকর করে তোলে। এবোটসফোর্ড শহরের রবিন স্যাথার প্রায় ৫০০০ লেগো ঘনক দিকে ডিজিটাল অরকার একটি অবিকল অনুকৃতি তৈরি করেছিলেন।\n\n\n== তথ্যসূত্র ==\n\n\n== বহিঃসংযোগ ==\n\"Digital Orca\"। ভ্যানকুভার কনভেনশন সেন্টার-এর বাতায়ন হতে প্রাপ্ত।"}