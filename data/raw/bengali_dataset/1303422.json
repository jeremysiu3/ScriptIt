{"pageid": 1303422, "title": "ব্রাজিলের কংগ্রেসে হামলা ২০২৩", "url": "https://bn.wikipedia.org/wiki?curid=1303422", "content": "ব্রাজিলের কংগ্রেসে আক্রমণ হলো ৮ জানুয়ারি ২০২৩-এ, ২০২২ সালের ব্রাজিলের সাধারণ নির্বাচনে লুইজ ইনাসিও লুলা দা সিলভার বিজয়ের পর, পূর্ববর্তী রাষ্ট্রপতি, জাইর বলসোনারুর সমর্থকদের দ্বারা ব্রাজিলের রাজধানী ব্রাসিলিয়ায় সুপ্রিম ফেডারেল কোর্ট, জাতীয় কংগ্রেস ভবন এবং থ্রি পাওয়ার প্লাজার প্লানাল্টো প্রেসিডেন্ট প্রাসাদে হামলা।হামলার সময় লুলা বা বলসোনারো কেউই রাজধানী ব্রাসিলিয়াতে ছিলেন না। \nব্রাজিলের প্রেসিডেন্ট হিসেবে লুলার অভিষেক হওয়ার এক সপ্তাহ পরে এবং বোলসোনারোর সমর্থকদের কয়েক সপ্তাহের আন্দোলনের পরে এই হামলার ঘটনা ঘটে। ব্রাজিলের কংগ্রেস ও গুরুত্বপূর্ণ রাষ্ট্রীয় ভবনগুলো থেকে দাঙ্গাকারীদের সরিয়ে নিতে ব্রাজিলীয় নিরাপত্তা বাহিনীর পাঁচ ঘণ্টারও বেশি সময় লেগেছিল।   সরকারী ভবনগুলিতে হামলার ঘটনাটি বিশ্বের  বিভিন্ন দেশের সরকারের দ্বারা নিন্দা জানানো হয়েছিল। \nআক্রমণের প্রতিক্রিয়ায়, লুলা ঘোষণা করেন যে তিনি ২০২৩ সালের জানুয়ারি মাসের শেষের মধ্যে ফেডারেল জেলায় একটি জরুরি অবস্থা অনুমোদন করার জন্য একটি আদেশে স্বাক্ষর করেছেন।  হামলার সময় কংগ্রেস অধিবেশনে ছিল না, কিন্তু লুলার সেই ঘোষণাটি ১০ জানুয়ারীতেই কংগ্রেসে অনুমোদন পায়। \n\n\n== পটভূমি ==\nব্রাজিলের প্রেসিডেন্ট হিসেবে বলসোনারোর মেয়াদকালে, তার সমর্থকরা ৬ জানুয়ারি ২০২১-এর মার্কিন যুক্তরাষ্ট্রের ক্যাপিটল আক্রমণের মতো একটি আক্রমণের ধারণা তৈরি করেছিল। বলসোনারো ২০২২ সালে অনুষ্ঠিত নির্বাচনে হেরে যান।  বলসোনারোর সমর্থকরা অভিযোগ করেছে যে ২০২২ সালের ব্রাজিলের সাধারণ নির্বাচন ব্যাপক নির্বাচনী জালিয়াতির শিকার হয়েছিল যা বলসোনারোর হারের কারণ ছিল। তারা ভোটদান যন্ত্রে ত্রুটি আছে বলে দাবি করেছে এবং কিছু নির্বাচনী কর্মকর্তাকে সন্দেহজনক বলে মনে করেছে। তবে ব্রাজিলের সামরিক বাহিনী বলেছে তারা নির্বাচন তত্ত্বাবধানে সাহায্য করেছে। কিন্তু নির্বাচনে জালিয়াতির কোন প্রমাণ খুঁজে পায়নি। \n১২ ডিসেম্বর ২০২২-এ আনুষ্ঠানিকভাবে লুলা দা সিলভাকে নির্বাচনে জয়ী ঘোষণা করা হয়।  লুলার শপথ গ্রহণ ঠেকাতে সহিংসতা উসকে দেওয়ার অভিযোগে একজন বিক্ষোভকারীকে গ্রেপ্তার করার পর ডানপন্থী বলসোনারো সমর্থকরা ব্রাসিলিয়াতে ফেডারেল পুলিশ সদর দফতরে হামলা চালায় এবং রাস্তায় গাড়িতে আগুন দেয়। পুলিশ তাদের ছত্রভঙ্গ করতে স্টান গ্রেনেড ও কাঁদানে গ্যাস ব্যবহার করে।  ২৩ ডিসেম্বর ব্রাসিলিয়া আন্তর্জাতিক বিমানবন্দরের কাছে একটি বোমা হামলার প্রচেষ্টা পুলিশ রুখে দেয়; সন্দেহভাজন পরিকল্পনাকারী এক দিন পরে গ্রেপ্তার করা হয়। তার সাক্ষ্য অনুসারে, তিনি বলসোনারো অতীতে নির্বাচন প্রক্রিয়ার অখণ্ডতা নিয়ে সন্দেহ প্রকাশ করার দ্বারা অনুপ্রাণিত হয়েছিলেন ও এ হামলার পরিকল্পনা করেছেন। \n২ জানুয়ারি ২০২৩-এ,বলসোনারু সরকারের প্রাক্তন মন্ত্রী অ্যান্ডারসন টরেস ফেডারেল জেলার প্রধান নিরাপত্তা কর্মকর্তা হিসাবে নিযুক্ত হন। টরেস ৬ জানুয়ারি রাতে আক্রমণের মাত্র কয়েক ঘন্টা আগে, মার্কিন যুক্তরাষ্ট্রের উদ্দেশ্যে ব্রাজিল ত্যাগ করেন এবং বলসোনারো অরল্যান্ডোতে আসার এক সপ্তাহ পরে ৭ জানুয়ারি সেখানে পৌঁছান। \n\n\n=== পরিকল্পনা ===\n২০২৩ সালের প্রথম সপ্তাহে একটি পরিকল্পিত আক্রমণের তথ্য সামাজিক যোগাযোগ মাধ্যমে ছড়িয়ে পড়ে।  বিক্ষোভে অংশ নেওয়ার জন্য সারা দেশ থেকে বেশ কয়েকটি দল এবং সম্প্রদায় বাসে করে ব্রাসিলিয়ায় প্রবেশ শুরু করে।  টুইটার, ফেসবুক এবং ইনস্টাগ্রামের মতো সোশ্যাল মিডিয়া সাইটগুলিতে বিক্ষোভের পক্ষে বিভিন্ন প্রচারণা চালানো হয়।  \n\n\n== ঘটনাসমূহ ==\n\nঅক্টোবরে বোলসোনারু লুলার কাছে প্রেসিডেন্ট নির্বাচনে হেরে যাওয়ার পর থেকে বিক্ষোভকারীরা ব্রাজিলের বেশ কয়েকটি শহরে সামরিক স্থাপনার সামনে জড়ো হচ্ছিল। ব্রাসিলিয়াতে, বিক্ষোভকারীরা ব্রাজিলের একটি আর্মি হেডকোয়ার্টারের সামনে ঘাঁটি করেছিল। তারা সেনাবাহিনীর কাছে একটি সামরিক অভ্যুত্থান চালানোর দাবি জানিয়েছিল। জানুয়ারিতে, লুলা সরকার এই বিক্ষোভকারীদের সরিয়ে দেওয়ার চেষ্টা করেছিল। এটি ব্যর্থ হলে, সরকার আরও জোরদার নিরাপত্তা নিশ্চিতের আদেশ দেয়। সেই সপ্তাহে ব্রাজিলের বিচার মন্ত্রীও পুনর্ব্যক্ত করেছিলেন যে বিক্ষোভকারীদের সরিয়ে দেওয়া হবে। ৭ জানুয়ারি সকালে, ১০০ টিরও বেশি বাস ব্রাজিলের সমস্ত অংশ থেকে বলসোনারো সমর্থকদের নিয়ে ব্রাসিলিয়ায় পৌঁছেছিল। তাদের সাথে সেনা সদর দফতরের সামনে অবস্থান করা আরও ২০০ জন বিক্ষোভকারী সাথে যোগ দেয়, সেখানে মোট বিক্ষোভকারীর সংখ্যা দাঁড়ায় ৪,০০০-এর বেশি।  8 জানুয়ারি বিকেলে, বিক্ষোভকারীরা সেনা সদর দফতর থেকে মিছিল বের করে, এবং  আইনসভা ভবনের কাছে পুলিশ বাধা ভেদ করে এবং লাঠি হাতে পুলিশের মুখোমুখি হয়। পুলিশ বিক্ষোভকারীদের ছত্রভঙ্গ করতে কাঁদানে গ্যাস নিক্ষেপ করে এবং পিপার স্প্রে ছুঁড়ে।  তা সত্ত্বেও সামরিক পুলিশের কিছু সদস্য হামলাকারীদের সঙ্গে নম্র আচরণ করতে গিয়ে ধরা পড়ে।  এরপর বিক্ষোভকারীরা ব্রাজিলের নির্বাহী ক্ষমতার অফিস প্যালাসিও ডো প্লানাল্টো এবং সুপ্রিম কোর্টে প্রবেশের চেষ্টা করে। \nসিনেটর ভেনেজিয়ানো ডো রেগো সিএনএন ব্রাজিলকে নিশ্চিত করেন যে বিক্ষোভকারীরা কংগ্রেস ভবনে আক্রমণ করতে সক্ষম হয়েছে। তিনি বলেন \"তারা উপরের তলায় পৌঁছেছে, যেখানে ফেডারেল সেনেট এবং চেম্বার অফ ডেপুটিজের গম্বুজ এবং চেম্বার অফ ডেপুটিজের গ্রীন হলে অবস্থান করছে।\"  বিক্ষোভকারীরা বিল্ডিংয়ের উপরে একটি সবুজ এবং হলুদ ব্যানার বেছানোর চেষ্টা করেছিল।  কয়েকজন বিক্ষোভকারীকে ব্রাজিলের পতাকা বহণ করতে দেখা গেছে।  বিক্ষোভকারীরা পরে কংগ্রেস ভবনের র‍্যাম্পে আরোহণ করে এবং সুপ্রিম ফেডারেল কোর্ট বিল্ডিং এবং প্যালাসিও ডো প্লানাল্টোতে পৌঁছায়। তারা সেখানের ভবনগুলিতে প্রবেশের চেষ্টা ও ভাঙচুরের করে এবং পুলিশকে আক্রমণ করে। বেশ কিছু সংঘর্ষের পর, বিক্ষোভকারীরা উভয় ভবনে প্রবেশ করতে সক্ষম হয়, যেখানে আরও ভাঙচুর ও সংঘর্ষ শুরু হয়।  সংঘর্ষের সময় নিরাপত্তা বাহিনীর একটি গাড়ি স্মৃতিস্তম্ভের পুলে পড়ে যায় বলে জানা যায়। \nবিক্ষোভ চলাকালে সাংবাদিকদের ওপর হামলা হয়। ফোলহা দে সাও পাওলোর চিত্র সাংবাদিক পেদ্রো লাদেইরাকে কিছু দাঙ্গাকারী আক্রমণ করে ছিনতাই করেছিল।  আক্রমণের সময় মেট্রোপোলসের একজন সাংবাদিকও আক্রান্ত হন।  ব্যান্ডনিউজ, ও টেম্পো, এএফপি এবং রয়টার্সের সাংবাদিক ও চিত্র সাংবাদিকরাও হামলার শিকার হন।\nফেডারেল জেলার গভর্নর, ইবানিস রোচা, আশ্বস্ত করেন যে তিনি কংগ্রেসে গণতন্ত্রবিরোধী দাঙ্গা নিয়ন্ত্রণে সমস্ত ব্যবস্থা নিচ্ছেন।\" তিনি ফেডারেল জেলার নিরাপত্তা সচিব, অ্যান্ডারসন টরেসকে বরখাস্ত করেন।  একইভাবে, সলিসিটর জেনারেলের অফিস জানিয়েছে যে এটি টরেসের গ্রেপ্তারের জন্য একটি অনুরোধ করেছে।  লুলা ঘোষণা করেন যে তিনি একটি আদেশে স্বাক্ষর করেছেন যাতে তিনি ব্রাসিলিয়াতে ৩১ জানুয়ারি পর্যন্ত একটি জরুরি অবস্থা জারী করার নির্দেশ দিয়েছেন। \nনিরাপত্তা লঙ্ঘনের কয়েক ঘণ্টা পর পুলিশ জানায় যে তারা দাঙ্গাবাজদের কংগ্রেস থেকে সরিয়ে দিতে শুরু করেছে। \n\n\n== পরবর্তী ঘটনা ==\n\n\n=== ক্ষতি এবং লুটপাট ===\n\nতিনটি রাষ্ট্রীয় ভবনের বেশ কয়েকটি গুরুত্বপূর্ণ স্থান ব্যাপকভাবে ভাংচুর ও লুটপাট করা হয়েছিল, যার মধ্যে রয়েছে ফেডারেল সুপ্রিম কোর্টের নোবেল হল এবং প্লেনারি, গ্রিন ব্লু এন্ড ব্ল্যাক হল এবং কংগ্রেসের লবি, সেইসাথে নোবেল হল এবং প্ল্যানল্টো প্রাসাদে ফার্স্ট লেডির অফিস। কংগ্রেসের করিডোর, জানালা, কক্ষ এবং অফিসের মতো আরও অনেক জায়গায় ভাঙচুর করা হয়েছিল। হামলায় প্রচুর আসবাবপত্র, সরঞ্জাম এবং অন্যান্য জিনিসপত্রের ক্ষয়ক্ষতি হয়েছিল।  বেশ কিছু জায়গা সম্পূর্ণ ধ্বংস হয়ে গেছে। \nকাঠামোগত ক্ষতি ছাড়াও, আক্রমণের সময় শিল্পের বেশ কিছু কাজ, প্রধানত চিত্রকর্ম, ফুলদানি এবং ঐতিহাসিক বস্তু (যেমন চেয়ার, ঘড়ি, কার্পেট এবং টেবিল) ক্ষতিগ্রস্থ, চুরি বা ধ্বংস হয়ে গেছে। \nল্যাপটপ, ডেস্কটপ, প্রিন্টার এবং টেলিভিশন সহ ইলেক্ট্রনিক ডিভাইসগুলিও বিক্ষোভকারীদের দ্বারা ক্ষতিগ্রস্ত বা চুরি হয়েছিল। ১৯৮৮ সালে প্রণীত ব্রাজিলের সংবিধানের একটি অনুলিপি একজন বিক্ষোভকারী চুরি করে নিয়ে যায়। কিন্তু পরে এটি ব্রাজিল সুপ্রিম কোর্টের ভবনের ধ্বংসস্তূপের মধ্যে পাওয়া যায়।  কংগ্রেস ভবনে ওয়ার্কার্স পার্টি এবং ব্রাজিলিয়ান সোশ্যাল ডেমোক্রেসি পার্টির অফিসেও উত্তেজিত মানুষজন হামলা চালিয়ে ভাঙচুর করে।  কংগ্রেস ভবনের প্রেস এলাকায় দাঙ্গাকারীরা প্রস্রাব ও মলত্যাগ করে।  বিক্ষোভকারীরা প্লানাল্টোর প্রাতিষ্ঠানিক নিরাপত্তা মন্ত্রিসভা থেকে অস্ত্র, গোলাবারুদ এবং নথি চুরি করে নিয়ে যায়।  সিএনএন ব্রাজিলকে দেওয়া একটি সাক্ষাৎকারে, সিনেটর র্যান্ডলফ রড্রিগেস বলেছিলেন, \"আক্রমণের পরে পাঁচটি পরিত্যক্ত গ্রেনেড পাওয়া গেছে, যার মধ্যে তিনটি সুপ্রিম ফেডারেল কোর্টে এবং দুটি কংগ্রেস কমপ্লেক্সে রেখে দেওয়া হয়েছিল।\" \n\n\n=== আইনানুগ ব্যবস্থা ===\nরাষ্ট্রীয় ভবনগুলি পুনরুদ্ধার করার পরে, নিরাপত্তা প্রস্তুতির ত্রুটির কারণে সুপ্রিম কোর্টের বিচারপতি আলেকজান্দ্রে দে মোরেস ফেডারেল জেলার গভর্নর ইবানেস রোচাকে ৯০ দিনের জন্য বরখাস্ত করেছেন। তিনি ২৪ ঘন্টার মধ্যে সামরিক ঘাঁটির বাইরে বিক্ষোভকারীদের দ্বারা স্থাপন করা ক্যাম্পগুলি উচ্ছেদ করার নির্দেশ দিয়েছেন, তাদের দখলে থাকা সমস্ত রাস্তা এবং বিল্ডিংগুলি সাফ করার এবং ফেসবুক, টুইটার এবং টিকটক থেকে বলসোনারো সমর্থকদের সমস্ত পোস্ট মুছে ফেলার নির্দেশ দিয়েছেন। \n\n৯ জানুয়ারি সারাদেশে সেনা ঘাঁটির কাছাকাছি বিক্ষোভ ঘাঁটিগুলো উচ্ছেদ করতে শুরু করে পুলিশ।  পুলিশ দ্বারা সমর্থিত সৈন্যরা ব্রাসিলিয়াতে সেনা সদর দফতরের বাইরে একটি শিবির ভেঙ্গে ফেলে, যেটি থ্রি পাওয়ার প্লাজা আক্রমণকারীদের দ্বারা একটি ঘাঁটি হিসাবে ব্যবহৃত হয়েছিল। নিরাপত্তা বাহিনী প্রায় ১,৫০০ জনকে গ্রেপ্তার করে; তাদের মধ্যে ৬৮৪ জনকে পরে মানবিক কারণে মুক্তি দেওয়া হয়।  বিচার মন্ত্রী ফ্লাভিও ডিনোর মতে, আক্রমণের সাথে জড়িত থাকার অভিযোগে প্রায় ৫০ জনের বিরুদ্ধে গ্রেপ্তারি পরোয়ানা জারি করা হয়েছিল। \n১০ জানুয়ারী, ব্রাসিলিয়ার প্রাক্তন জননিরাপত্তা সচিব অ্যান্ডারসন টরেস এবং ফেডারেল জেলার মিলিটারি পুলিশ প্রধান ফ্যাবিও অগাস্টো ভিয়েরার বিরুদ্ধে গ্রেপ্তারি পরোয়ানা জারি করা হয়। \nরাষ্ট্রপতি লুলা ১২ জানুয়ারি রাষ্ট্রপতি প্রাসাদে নিযুক্ত কর্মকর্তাদের নিরাপত্তা পর্যালোচনার ঘোষণা দেন। তিনি বলেছিলেন যে তিনি বিশ্বাস করেন যে আক্রমণের সময় কংগ্রেসের দরজাগুলি ইচ্ছাকৃতভাবে খোলা রেখে দেওয়া হয়েছিল,তিনি বলেন,কট্টরপন্থী বলসোনারুর সমর্থকদের তিনি নিজের অফিসে কাজ করতে দেবেন না।   \n\n\n== তথ্যসূত্র =="}