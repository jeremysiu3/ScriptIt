{"pageid": 1527845, "title": "আকি আইরি", "url": "https://bn.wikipedia.org/wiki?curid=1527845", "content": "আকি আইরি (入江 亜季,) হলেন একজন জাপানি মাঙ্গা শিল্পী। আকি তার রচিত র‍্যান অ্যান্ড দ্য গ্রে ওয়ার্ল্ড  মাঙ্গার জন্য সবচেয়ে বেশি পরিচিত। তিনি জাপানের কাগাওয়ার, মারুগাম অঞ্চলে জন্মগ্রহণ করেন।\n\n\n== কর্মজীবন ==\nমাঙ্গাকা হিসেবে কর্মজীবন শুরু করার আগে, আকি বিশ্ববিদ্যালয়ে চীনা সাহিত্য বিষয়ে অধ্যয়ন করেছিলেন।\nআকি প্রথমে ডুজিনশি  রচনা করতেন। ২০০৪ সালে তিনি কমিক বিম নামক সচিত্র মাসিক পত্রিকায়  আলবার্টিনা (アルベルティーナ) নামক একটি স্বরচিত মাঙ্গা প্রকাশ করেন এবং এভাবেই মাঙ্গা শিল্পী হিসাবে তার আত্মপ্রকাশ হয়। ২০০৬ সালে, তিনি সেই একই মাসিক পরত্রিকায় তার প্রথম ধারাবাহিক মাঙ্গা শৃঙ্খলা রচনার কাজ শুরু করেছিলেন যার নাম ছিল গুঞ্জো গাকুশা (群青学舎)।  এই মাঙ্গা শৃঙ্খলাটিতে নীল রঙের উপর ভিত্তি করে চিত্র অংকন করা হয়েছিল। মাঙ্গা শৃঙ্খলাটি মূলত ছোটগল্পের একটি সংকলন ছিল এবং তা চারটি  খণ্ডে প্রকাশিত হয়। এই  মাঙ্গা শৃঙ্খলার একটি খন্ডে তার প্রথম রচনা আলবার্টিনাও অন্তর্ভুক্ত ছিল।\n২০০৮ সালে, আইরির রচিত র‍্যান অ্যান্ড দ্য গ্রে ওয়ার্ল্ড মাঙ্গাটি ফেলোস নামক মাসিক পরত্রিকায় ধারাবাহিকভাবে প্রকাশিত হতে শুরু করে। র‍্যান অ্যান্ড দ্য গ্রে ওয়ার্ল্ড আইরির সবচেয়ে দীর্ঘ-চলমান ধারাবাহিক মাঙ্গা ছিল। ২০১৩ সালে, ফেলোস পত্রিকাটির নাম পরিবর্তন করে হারতা রাখা হয়। ২০১৬ সালে আইরি তার দ্বিতীয় দীর্ঘ-চলমান ধারাবাহিক মাঙ্গা গো উইথ দ্য ক্লাউডস, নর্থ বাই নর্থওয়েস্ট -এর রচনার কাজ শুরু করেন যা হারতা -তে প্রকাশিত হয়। ২০২১ সালের এপ্রিল মাসে এই মাঙ্গাটি হারতা  পত্রিকা থেকে স্থানান্তরিত হয়ে ব্লু নাইট  পত্রিকায় প্রকাশিত হতে শুরু করে।\n\n\n== পুরস্কার ==\n২০১১ সালে অনুষ্ঠিত ১৫তম জাপান মিডিয়া আর্টস উতসবের মাঙ্গা বিভাগে র‍্যান অ্যান্ড দ্য গ্রে ওয়ার্ল্ড মাঙ্গাটি পুরস্কারের জন্য নির্বাচিত হয়েছিল।  ২০১৯ সালে, আইরির রচিত গো উইথ দ্য ক্লাউডস, নর্থ বাই নর্থওয়েস্ট মাঙ্গাটি তাইশো পুরস্কারের জন্য মনোনীত হয়েছিল। \n\n\n== তথ্যসূত্র =="}