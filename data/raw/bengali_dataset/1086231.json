{"pageid": 1086231, "title": "আব্রাহাম পোরাজ", "url": "https://bn.wikipedia.org/wiki?curid=1086231", "content": "আব্রাহাম পোরাজ (হিব্রু ভাষায়: אברהם פורז‎, জন্ম ৯ আগস্ট ১৯৪৫) একজন ইসরায়েলি আইনজীবী ও সাবেক রাজনীতিবিদ।\n\n\n== জীবনী ==\nআব্রাহাম পোরাজ ১৯৪৫ সালে রোমানিয়ার রাজধানী বুখারেস্টে জন্মগ্রহণ করেন এবং ১৯৫০ সালে ইজরায়েলে অভিবাসিত হন। তিনি ইজরায়েল প্রতিরক্ষা বাহিনীর সামরিক পুলিশ বাহিনীতে কাজ করেন এবং পরে জেরুজালেমের হিব্রু বিশ্ববিদ্যালয়ে আইন অধ্যয়ন করেন এবং একজন আইনজীবী হিসেবে প্রত্যয়িত হন।\n১৯৮৩ থেকে ১৯৮৮ সাল পর্যন্ত তিনি তেল আভিভ পৌর পরিষদের সদস্য এবং সিটি অডিটিং কমিটির চেয়ারম্যান ছিলেন। তিনি ১৯৮২ থেকে ১৯৮৩ সাল পর্যন্ত এবং আবার ১৯৮৮ থেকে ১৯৯০ সাল পর্যন্ত শিনুই পার্টি সচিবালয়ের চেয়ারম্যান ছিলেন। ১৯৮৪ থেকে ১৯৮৮ সাল পর্যন্ত তিনি ইজরায়েলি চ্যানেল ২, কেবল টিভি এবং আঞ্চলিক রেডিও স্থাপনের প্রকল্পের প্রধান ছিলেন।\n১৯৮৮ সালে তিনি শিনুই-এর জন্য নেসেট-এ নির্বাচিত হন। পরের নির্বাচনে তিনি মেরেৎজের জন্য নির্বাচিত হন। সেবার এই দলটির সাথে শিনুই দল একীভূত হয়। তিনি হাউস কমিটি; সংবিধান, আইন ও বিচার কমিটি; নৈতিকতা কমিটি; অভ্যন্তরীণ বিষয় ও পরিবেশ কমিটি এবং অর্থ কমিটির সদস্য হিসেবে দায়িত্ব পালন করেন। তিনি অর্থনীতি কমিটির চেয়ারম্যান হিসাবেও দায়িত্ব পালন করেছিলেন। ২০০৩ সালের ফেব্রুয়ারি মাসে ইসরাইলের তৎকালীন প্রধানমন্ত্রী এরিয়েল শ্যারন তাকে স্বরাষ্ট্র মন্ত্রী নিযুক্ত করেন।\n২০০৪ সালের জুলাই মাসে জানা যায় যে শিনুই দলের একজন সহকর্মী ইয়োসেফ প্যারিটজকি দলীয় প্রাথমিক নির্বাচনের সময় তাকে ফাঁসানোর চেষ্টা করেছিলেন। প্যারিটজকি স্বীকার করেন এবং অবকাঠামো মন্ত্রী হিসেবে তার পদ থেকে বরখাস্ত করা হয়। ২০০৪ সালের ডিসেম্বরে, শিনুই ২০০৪ সালের রাষ্ট্রীয় বাজেটের বিরুদ্ধে ভোট নেওয়ার পর, শ্যারন তার দলের বাকি সদস্যদের সাথে পোরাজকে বরখাস্ত করেন।\nসপ্তদশ নেসেটের শিনুই প্রাথমিক নির্বাচনে তিনি এর তালিকায় দ্বিতীয় স্থান হারান। তিনি আরও দশজন নেসেট সদস্য (এমকে) নিয়ে শিনুই দল ত্যাগ করেন এবং একটি নতুন সেকুলার দল প্রতিষ্ঠা করেন। পরে এর নাম পরিবর্তন করে হেটজ রাখা হয়। তবে দলটি নির্বাচনী সীমা অতিক্রম করতে ব্যর্থ হয়। এরপর তিনি রাজনীতি থেকে অবসর গ্রহণ করেন এবং তার মূল পেশা আইন চর্চায় ফিরে আসেন।\nতিনি বিবাহিত, এবং তার দুটি সন্তান রয়েছে।\n\n\n== তথ্যসূত্র ==\n \n\n\n== বহিঃসংযোগ ==\nআব্রাহাম পোরাজ on the Knesset website"}