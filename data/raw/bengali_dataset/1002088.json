{"pageid": 1002088, "title": "টাপিকা, কানসাস", "url": "https://bn.wikipedia.org/wiki?curid=1002088", "content": "টাপিকা মার্কিন যুক্তরাষ্ট্রের কানসাস অঙ্গরাজ্যের রাজধানী ও শোউনি কাউন্টির সদর দপ্তর। উত্তর পূর্ব কানসাসে, কানসাস নদীর সংলগ্ন এলাকায় টাপিকা শহরের অবস্থান। ২০১০ সালের আদমশুমারি অনুযায়ী টাপিকার জনসংখ্যা ১,২৭,৪৭৩।\nটাপিকা নামটি কানসা-ওসেজ থেকে উদ্ভূত হয়েছে। এর নাম \"যে স্থানে আলু খনন করা হয়\"  ; অথবা আলু খননের জন্য প্রকৃষ্ট স্থান।  জায়গার নাম হিসেবে টাপিকা শব্দটি  ১৮২৬ সালে প্রথম লিপিবদ্ধ হয়েছিল। ১৮৫৫ সালে টাপিকার প্রতিষ্ঠাতারা নতুন শহরের নাম হিসেবে শব্দটি চয়ন করেন, কারণ তাদের মতে, নামটি নতুন, ইন্ডিয়ান উৎস হতে আগত এবং শ্রুতিমধুর।  মিশ্র রক্তের আদিবাসী আমেরিকান ও কানসা জোসেফ জেমস-কে (যিনি ঐতিহাসিকভাবে জোজিম নামেও অভিহিত হন) কানসা শব্দটি প্রবর্তনের স্বীকৃতি প্রদান করা হয়।  কানসাস-নেব্রাস্কা বিল আইনে পরিণত হওয়ার পর পূর্বাঞ্চলীয় ক্রীতদাসবিরোধীরা ১৮৫৪ সালে টাপিকা শহরটি প্রতিষ্ঠা করেন। ১৮৫৭ সালে টাপিকাকে শহর হিসেবে অনুমোদনের স্বীকৃতিসূচক সনদ প্রদান করা হয়।\nশহরটি ব্রাউন বনাম টাপিকা শিক্ষাবোর্ড মামলার উৎসভূমি হিসেবে সুপরিচিত। মামলাটি এর পূর্বতন মামলা প্লেসি বনাম ফার্গুসন খারিজ করে দেয় এবং সরকারি বিদ্যালয়ে বর্ণের ভিত্তিতে বিভাজন নিষিদ্ধ ঘোষণা করে। আমেরিকার নৌবাহিনী তিনটি জাহাজের নাম টাপিকার নামানুসারে রেখেছে।\n\n\n== ইতিহাস ==\n\n\n=== ঊনবিংশ শতাব্দী ===\n১৮৪০ এর দশকে ওয়াগন ট্রেনগুলো মিজুরি অঙ্গরাজ্যের ইন্ডিপেন্ডেন্স শহর হতে ওরিগন বালিয়াড়ির ২,০০০ মাইল পর্যন্ত গন্তব্যে চলাচল করত।  কানসাস সিটির ৬০ মাইল পশ্চিমে তিনজন অর্ধ-কানসাস ইন্ডিয়ান বোন ফ্রেঞ্চ-কানাডীয় পাপান ভাইদের সাথে বিবাহবন্ধনে আবদ্ধ হওয়ার পর একটি ফেরি পরিবহন ব্যবসা চালু করেন, যাতে করে ভ্রমণকারীরা অক্লেশে কানসাস নদী অতিক্রম করতে সক্ষম হন। ঐ স্থানেই আজকের টাপিকা শহর গড়ে ওঠেছে। \n১৮৫০ এর প্রারম্ভে ওরেগন বালিয়াড়ির পাশাপাশি লেভেনওয়ার্থ দুর্গ, টাপিকা ও সদ্য প্রতিষ্ঠিত রাইলি দুর্গের মধ্যে নতুন সামরিক সরণি নির্মিত হয়। ১৮৫৪ সালে নয়জন ব্যক্তি একত্রে টাপিকা নগর সংঘ গড়ে তুলেন। এই নয়জনের মধ্যে একজন ছিলেন সাইরাস কে হলিডে, যিনি টাপিকার মেয়র হিসেবে দায়িত্ব পালন করেন। এছাড়াও হলিডে  অ্যাচিসন, টাপিকা ও সান্তা ফে রেলসড়ক প্রতিষ্ঠা করেন।\nটাপিকা শহরটি দাসপ্রথাবিরোধী আন্দোলনের অন্যতম লীলাভূমি হয়ে ওঠে। ১৮৫০ এর দশকে দাসপ্রথার সমর্থক ও দাসপ্রথাবিরোধীদের মধ্যে তীব্র সংঘাত উপস্থিত হয়। ১৮৫৬ সালে দক্ষিণাঞ্চলীয় সৈন্যরা টাপিকাকে চারদিক থেকে ঘিরে ফেললে শহরের দাসপ্রথাবিরোধীরা একে সুরক্ষিত রাখার উদ্যোগ গ্রহণ করেন।\n\n\n== তথ্যসূত্র ==\n\n\n== বহিঃসংযোগ =="}