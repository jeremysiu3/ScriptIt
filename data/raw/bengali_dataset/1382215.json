{"pageid": 1382215, "title": "আদমজী ক্যান্টনমেন্ট পাবলিক স্কুল", "url": "https://bn.wikipedia.org/wiki?curid=1382215", "content": "আদমজী ক্যান্টনমেন্ট পাবলিক স্কুল বাংলাদেশের ঢাকা সেনানিবাসে অবস্থিত একটি বালক বিদ্যালয়। এটি বাংলাদেশ সেনাবাহিনী দ্বারা পরিচালিত হয়। এই স্কুলে ১ম থেকে ১০ম শ্রেণি পর্যন্ত পাঠদান করানো হয়।\n\n\n== ইতিহাস ==\nআদমজী ক্যান্টনমেন্ট পাবলিক স্কুল ১৯৬০ সালে প্রতিষ্ঠিত হয়। সেই সময়ে এটি ব্রিটিশ পাবলিক স্কুলের পাঠ্যক্রম অনুসরণ করত এবং চতুর্থ থেকে নবম শ্রেণি পর্যন্ত মাত্র ছয়টি শ্রেণিতে শিক্ষা প্রদান করত। ব্রিটিশ শিক্ষাবিদ ডলম্যান ছিলেন বিদ্যালয়ের প্রথম প্রধান শিক্ষক। পরবর্তীকালে, প্রতিষ্ঠানটি আরও সম্প্রসারণ করা হয় ও কলেজ শাখা যোগ করা হয় এবং আদমজী ক্যান্টনমেন্ট কলেজ নামে নামকরণ করা হয়। ১৯৯৫ সালে স্কুল বিভাগটি সম্পূর্ণভাবে বিভক্ত হয়ে বর্তমান অবস্থানে স্থানান্তরিত হয় এবং এর আসল নাম \"আদমজী ক্যান্টনমেন্ট পাবলিক স্কুল\" নামে পুনঃপ্রতিষ্ঠা করা হয়। \n\n\n== অবস্থান এবং অবকাঠামো ==\nস্কুলটি ঢাকা সেনানিবাসে ৫.০০ একর জমিতে অবস্থিত। ‘’শিক্ষা,শৃঙ্খলা ও চরিত্র“ এই ত্রয়ীর সন্নিবেশে আদমজী ক্যান্টনমেন্ট পাবলিক স্কুল এ রয়েছে সবুজ খেলার মাঠ, দুটি সুদৃশ্য মূল ভবন (মোট ৫টি সিড়ি ও ৩টি লিফট রয়েছে) , মসজিদ, কম্পিউটার ল্যাব, যুগোপযোগী বিজ্ঞানাগার, অভিভাবকদের জন্য সুপরিসর অপেক্ষাগার, মাল্টিপারপাস হলরুম, চিকিৎসা কেন্দ্র ও দৃষ্টিনন্দন ওয়াকওয়ে।\n\n\n== অনুষদ ==\nবর্তমানে এখানে ২৭৩ জন দক্ষ নিবেদিত ও প্রশিক্ষিত শিক্ষক-শিক্ষিকা নিষ্ঠার সাথে প্রায় ৮০০০ শিক্ষার্থীকে প্রতিনিয়ত পাঠদান করছেন। বিদ্যালয়টি দুইটি শিফটে পরিচালিত হয়। মাঝখানে দিবা শিফট বন্ধ করা হলেও ২০১৩ সাল থেকে পুনরায় চালু করা হয়। আদমজী ক্যান্টনমেন্ট পাবলিক স্কুলে ১ম থেকে ১০ম শ্রেণি পর্যন্ত পাঠদান করানো হয়। এই বিদ্যালয়টি প্রভাতী শাখায় বাংলা মাধ্যমের পাশাপাশি ১ম থেকে ১০ম শ্রেণি পর্যন্ত ইংরেজি ভার্সন ও দিবা শাখায় ১ম থেকে ১০ম শ্রেণি পর্যন্ত বাংলা মাধ্যম চালু রয়েছে। \n\n\n== আরও দেখুন ==\nবাংলাদেশের সামরিক বাহিনীর শিক্ষা প্রতিষ্ঠানের তালিকা\n\n\n== তথ্যসূত্র =="}