{"pageid": 1110104, "title": "ঘাটাল মহকুমা", "url": "https://bn.wikipedia.org/wiki?curid=1110104", "content": "ঘাটাল মহকুমা হল ভারতের পশ্চিমবঙ্গ রাজ্যের পশ্চিম মেদিনীপুর জেলার একটি প্রশাসনিক উপবিভাগ। মহকুমাটি পূর্ব দিকে হাওড়া জেলা, উত্তর-পূর্ব দিকে হুগলী জেলা, পশ্চিম ও দক্ষিণ দিকে পশ্চিম মেদিনীপুর জেলার মেদিনীপুর সদর মহকুমা দ্বারা সীমাবদ্ধ রয়েছে। ২০২১ সালের আদমশুমারি অনুযায়ী মহকুমার মোট জনসংখ্যা ১,০৪৭,৬৭৯ জন, যা পশ্চিম মেদিনিপুর জেলার তৃতীয় জনবহুল মহকুমায় পরিণত করে। এটি ৯৫৩.০৯ বর্গকিলোমিটার আয়তনের সঙ্গে পশ্চিম মেদিনীপুর জেলার ক্ষুদ্রতম মহকুমা। মহকুমার কার্যালয়টি ঘাটাল শহরে অবস্থিত।\n৪ নং রাজ্য সড়ক মহকুমার প্রধান সড়কপথ। এটি মহকুমাকে দক্ষিণে ১৬ নং জাতীয় সড়ক ও পশ্চিমে ১৪ নং জাতীয় সড়কের সঙ্গে যুক্ত করে। ঘাটাল রবীন্দ্র শতবার্ষিকী মহাবিদ্যালয় ও চন্দ্রকোনা বিদ্যাসাগর মহাবিদ্যালয় হল মহকুমার প্রধান উচ্চশিক্ষা প্রতিষ্ঠান। মহকুমার প্রধান চিকিৎসা কেন্দ্র হল পশ্চিমবঙ্গের স্বাস্থ্য ও পরিবার কল্যাণ বিভাগ দ্বারা পরিচালিত ঘাটাল মহকুমা হাসপাতাল। চিকিৎসা কেন্দ্রটি ঘাটাল শহরে অবস্থিত।\n\n\n== মহকুমাসমূহ ==\nপশ্চিম মেদিনীপুর জেলা থেকে ২০১৭ সালে ঝাড়গ্রাম মহকুমা পৃথক জেলা ঘোষিত হওয়ার পর এই জেলায় বর্তমানে মোট তিনটি মহকুমা রয়েছে:\n\n\n== প্রশাসনিক ইউনিট ==\nঘাটাল মহকুমায় ৩ টি থানা, ৫ টি সমষ্টি উন্নয়ন ব্লক, ৫ টি পঞ্চায়েত সমিতি, ৪৮ টি গ্রাম পঞ্চায়েত, ৬৫৬ টি মৌজা, ৬৩০ টি মানব অধ্যুষিত গ্রাম ও ৫ টি পৌরসভা রয়েছে। পৌরসভাগুলি হল চন্দ্রকোণা, ক্ষীরপাই, রামজীবনপুর, ঘাটাল ও খড়ার।\n\n\n== ব্লক ==\nঘাটাল মহকুমার অন্তর্গত সমষ্টি উন্নয়ন ব্লকগুলি নিম্নরূপ: \n\n\n== শিক্ষা ==\nঘাটাল মহকুমায় প্রাথমিক শিক্ষা থেকে শুরু করে উচ্চ শিক্ষা (মহাবিদ্যালয়) পর্যন্ত সরকারি শিক্ষা ব্যবস্থা রয়েছে। মহকুমায় প্রাথমিক শিক্ষা প্রদানে নিয়োজিত রয়েছে পশ্চিমবঙ্গ সরকারের পশ্চিমবঙ্গ প্রাথমিক শিক্ষা পর্ষদ। ২০১৪ সালের তথ্যমতে, ৫৯,৯৮৪ জন শিক্ষার্থী সহ মোট ৭৮৬ টি প্রাথমিক বিদ্যালয় রয়েছে। ২,৫৪৩ জন শিক্ষার্থী সহ অষ্টম শ্রেণি পর্যন্ত শিক্ষা প্রদানকারী মোট ৩০ টি মধ্য বিদ্যালয় বা মিডল স্কুল রয়েছে। পশ্চিমবঙ্গ মধ্য শিক্ষা পর্ষদ মাধ্যমিক বা দশম শ্রেণি পর্যন্ত শিক্ষা প্রদানের জন্য নিয়োজিত রয়েছে। ৪৪,০৬৪ জন শিক্ষার্থী সহ দশম শ্রেণি পর্যন্ত শিক্ষা প্রদানকারী মোট ৮৮ টি মাধ্যমিক বিদ্যালয় রয়েছে। ঘাটাল বিদ্যাসাগর উচ্চ বিদ্যালয়টি ১৮৮৬ সালে স্থাপিত হয়। বিদ্যালয়টি ঈশ্বরচন্দ্র বিদ্যাসাগর প্রতিষ্ঠা করেন। চন্দ্রকোনা জিরাট উচ্চ বিদ্যালয়টি চন্দ্রকোনা শহরের ১৮৫৭ সালে \nস্থাপিত হয়। ৬৫,২৫৫ জন শিক্ষার্থী সহ অষ্টম শ্রেণি পর্যন্ত শিক্ষা প্রদানকারী মোট ৬৬ টি উচ্চমধ্য বিদ্যালয় রয়েছে।\n৪,৪১৩ জন শিক্ষার্থী সহ উচ্চ শিক্ষা প্রদানকারী মোট ৪ টি মহাবিদ্যালয় রয়েছে। মহাবিদ্যালয়গুলি বিদ্যাসাগর বিশ্ববিদ্যালয়ের অধিভুক্ত রয়েছে। ঘাটাল রবীন্দ্র শতবার্ষিকী মহাবিদ্যালয়টি ঘাটাল শহরে ১৯৬১ সালে প্রতিষ্ঠিত হয়। এটি নোবেল জয়ী কবি রবীন্দ্রনাথ ঠাকুরের জন্ম সাতবর্ষিকী উপলক্ষে স্থাপিত হয়। চন্দ্রকোনা বিদ্যাসাগর মহাবিদ্যালয়টি চন্দ্রকোনায় ১৯৫৮ সালে প্রতিষ্ঠিত হয়।\nসরকারি প্রকৌশলী শিক্ষা প্রতিষ্ঠান ঘাটাল সরকারি পলিটেকনিক ২০১৬ ঘাটাল শহরে স্থাপন করা হয়। এছাড়া, ইনস্টিটিউট অব সায়েন্স অ্যান্ড টেকনোলজি নামে একটি বেসরকারি প্রকৌশলী শিক্ষা প্রতিষ্ঠান রয়েছে। প্রতিষ্ঠানটি \nমৌলানা আবুল কালাম আজাদ প্রযুক্তি বিশ্ববিদ্যালয়ের অধিভুক্ত রয়েছে।\n\n\n== স্বাস্থ্যসেবা ==\nঘাটাল মহকুমায় একটি মহকুমা হাসপাতাল রয়েছে। ঘাটাল মহকুমা হাসপাতাল হল মহকুমার সর্ববৃহৎ চিকিৎসা পরিষেবা কেন্দ্র। হাসপাতালটি ২০০ টি শয্যা বিশিষ্ট। গ্রামীণ এলাকায় চিকিৎসা পরিষেবা প্রদানের জন্য ৫ টি গ্রামীণ হাসপাতাল রয়েছে। মহকুমার সর্ববৃহৎ হল ৬০ টি শয্যা বিশিষ্ট চন্দ্রকোনা গ্রামীণ হাসপাতাল। এছাড়া ১ ব্লক প্রাথমিক স্বাস্থ্য কেন্দ্র ও ১৫ টি প্রাথমিক স্বাস্থ্য কেন্দ্র রয়েছে। মহকুমার একমাত্র ব্লক প্রাথমিক স্বাস্থ্য কেন্দ্রটি বীরসিংহয়ে অবস্থিত। চিকিৎসা কেন্দ্রটি বিদ্যাসাগর ব্লক প্রাথমিক স্বাস্থ্য কেন্দ্র নামে পরিচিত এবং এটি ১০ টি শয্যা বিশিষ্ট।\n\n\n== তথ্যসূত্র =="}