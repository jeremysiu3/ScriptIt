{"pageid": 1000980, "title": "সোডিয়াম সালফাইট", "url": "https://bn.wikipedia.org/wiki?curid=1000980", "content": "সোডিয়াম সালফাইট (Sodium sulfite বা sodium sulphite) একটি অজৈব যৌগ যার রাসায়নিক সংকেত হল Na2SO3। এটি একটি ফ্যাকাশে হলুদ রঙের কঠিন পদার্থ এবং জলে দ্রবণীয়। বাণিজ্যিকভাবে এটি অ্যান্টিঅক্সিডেন্ট এবং সংরক্ষণকারী হিসাবে ব্যবহৃত হয়। সাত অণু কেলাস-জল নিয়ে গঠিত সোডিয়াম সালফাইটের এক ধরনের কেলাস রয়েছে, তবে বায়ুর দ্বারা জারণের জন্য এটি কম কার্যকর।\n\n\n== প্রস্তুতি ==\nসোডিয়াম হাইড্রক্সাইডের দ্রবণে সালফার ডাই অক্সাইড গ্যাস চালনা করে সোডিয়াম সালফাইট প্রস্তুত করা হয়। উষ্ণ জলে সালফার ডাই অক্সাইড গ্যাস পরিচালিত হলে প্রথমে হলুদ রঙের অধঃক্ষেপ পড়ে। বেশি সালফার ডাই অক্সাইড গ্যাস চালনা করলে ঐ হলুদ রঙের অধঃক্ষেপ দ্রবীভূত হয়ে ডাইসালফাইট গঠন করে। ঠাণ্ডা করলে সোডিয়াম সালফাইটের কেলাস অর্থাৎ স্ফটিক গঠন হয়।  \nSO2 + 2 NaOH → Na2SO3 + H2O\nশিল্পপদ্ধতিতে সোডিয়াম কার্বনেটের দ্রবণে সালফার ডাই অক্সাইড গ্যাস পরিচালিত করে সোডিয়াম সালফাইট প্রস্তুত করা হয়। পুরো বিক্রিয়াটি হ'ল:\nSO2 + Na2CO3 → Na2SO3 + CO2\n\n\n== ব্যবহার ==\nসোডিয়াম সালফাইট মূলত কাগজ শিল্পে ব্যবহার হয়। এছাড়া বয়লারের রাসায়নিক ক্ষয়(corrosion ) প্রতিরোধের জন্য বয়লারে ব্যবহৃত জল থেকে অক্সিজেন তাড়াতে বয়লারের জলে সোডিয়াম সালফাইট মেশানো হয়। ফোটোগ্রাফি শিল্পে ব্যবহৃত সোডিয়াম থায়োসালফেটকে সরাতে সোডিয়াম সালফাইট কাজে লাগে।\nসোডিয়াম সালফাইট বিজারক পদার্থ হিসাবে বিভিন্ন শিল্পে নানা কাজে ব্যবহার করা হয়। বস্ত্র শিল্পে  বিরঞ্জক হিসাবে, সুইমিং পুলের জলের অতিরিক্ত ক্লোরিন সরিয়ে ফেলতে সোডিয়াম সালফাইটের ব্যবহার দেখা যায়।\nসালফোনেশন এবং সালফোমিথাইলেশন বিক্রিয়া ঘটাতে এটি বিকারক হিসাবে ব্যবহৃত হয়। সোডিয়াম থায়োসালফেট উৎপাদনে সোডিয়াম সালফাইট ব্যবহার করা হয়।\n\n\n=== হেপ্টাহাইড্রেট ===\nসাত অণু কেলাস-জল নিয়ে গঠিত সোডিয়াম সালফাইটের এক ধরনের সোদক কেলাস রয়েছে। সোডিয়াম সালফাইটের জলীয় দ্রবণকে ঘরের তাপমাত্রা বা তার নীচে কেলাসিত করলে সাত অণু কেলাস-জলবিশিষ্ট হেপাটহাইড্রেট লবণটি তৈরি হয়। \n\n\n== তথ্যসূত্র =="}