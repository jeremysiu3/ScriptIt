{"pageid": 1524817, "title": "মাই সাহেবা দরগাহ", "url": "https://bn.wikipedia.org/wiki?curid=1524817", "content": "দরগাহ মাই সাহেবা হল চিশতি তরিকার একটি সুফি সমাধিসৌধ কমপ্লেক্স। ভারতের দিল্লি রাজ্যের দক্ষিণ দিল্লি জেলার আধচিনি গ্রামে শ্রী অরবিন্দ মার্গের কাছে অবস্থিত। এটি ১৪শ শতাব্দীর সুফি সাধক হযরত নিজামুদ্দিন আউলিয়ার মা \"মাই সাহেবা\" বিবি জুলেখার মাজার।\nএই দরগাহটি নারীদের মধ্যে বিশেষভাবে জনপ্রিয় কারণ ভারতের অধিকাংশ দরগাহের বিপরীতে এখানে নারীদের পবিত্রতম অভ্যন্তরীণ কক্ষে প্রবেশের অনুমতি দেওয়া হয়। এই কমপ্লেক্সে একটি জামে মসজিদ রয়েছে। এর নাম জামে মসজিদ বিবি ফাতিমা জাহরা।\n\n\n== ইতিহাস ==\nমধ্য এশিয়ার বুখারা শহরে মঙ্গোল আক্রমণ শুরু হলে বিবি জুলেখার বাবা-মা ভারতীয় উপমহাদেশে চলে আসেন। তারা দিল্লির উত্তর-পশ্চিমে প্রায় ২৪০ কিলোমিটার (১৫০ মাইল) দূরে অবস্থিত বাদায়ুনে বসতি স্থাপন করে।  খাজা সৈয়দ আহমদের সাথে বিবি জুলেখার বিবাহ হয়েছিল। তাদের এক কন্যা এবং এক পুত্র সন্তান ছিল। ছেলের বয়স যখন দুই বছর, তখন তার স্বামী মারা যায়। পরে বিবি জুলেখা কয়েক বছর পরে দিল্লিতে সন্তানদের নিয়ে চলে আসেন।\n\nমাই সাহিবা ১২৫০ খ্রিস্টাব্দে মারা যান। তখনও তাঁর ছেলে হজরত নিজামুদ্দিন আউলিয়া একজন প্রসিদ্ধ সুফি সাধক হিসেবে পরিচিত হননি। তিনি এবং তার মেয়ে বিবি জয়নাব একই কক্ষে সমাধিস্থ করা হয়েছে। এখানে তারা একসাথে বাস করত।  ইসলামি বর্ষপঞ্জির প্রতি মাসের ২৯ তারিখে, যখন নতুন চাঁদ দেখা যেত,  হজরত নিজামুদ্দিন তাঁর মায়ের কবর জিয়ারত করতেন এবং দোয়া করতেন। তিনি চিল্লা শরীফে থাকতেন। এটি হুমায়ুনের সমাধির পেছনে অবস্থিত এবং যমুনা নদী তার গিয়াসপুরের বাড়ির পাশ দিয়ে বয়ে যেত।\n\n\n== সংস্কৃতি ==\nএই মাজারে সব ধর্মের শত শত ভক্ত, বিশেষ করে নারীরা আসেন। তারা বিশ্বাস করেন যে মাই সাহিবা নারীদের দুঃখ সহ্য করতে পারেন না এবং তাদের আশীর্বাদ দেন। বুধবারকে মাই সাহিবার প্রিয় দিন হিসেবে মনে করা হয়। প্রতি সপ্তাহে ৫,০০০ এরও বেশি ভক্ত এখানে সমবেত হন।\n\n\n== বার্ষিক উরস ==\nপ্রতি বছর ইসলামি বর্ষপঞ্জির জমাদিউস সানি মাসের ২৯ তারিখে, তিন দিনের বার্ষিক উরস উৎসব বিশেষ প্রার্থনার মাধ্যমে শুরু হয়। সারা বিশ্ব থেকে আগত কাওয়ালরা রাতভর কাওয়ালি পরিবেশন করে এই মহান নারীর মৃত্যুবার্ষিকী স্মরণ করেন।  ভক্তদের নিরামিষ খাবার পরিবেশন করা হয়। সাথে মাই সাহেবার প্রিয় খাবার, ছানা এবং আলু পোলাও, যা তেহরি নামে পরিচিত দেয়া হয়ে থাকে।\n\n\n== স্থাপত্য ==\nসমাধি কক্ষ বা কেন্দ্রীয় পবিত্র স্থানে মাই সাহিবা বিবি জুলেখা এবং তার মেয়ে বিবি জয়নাব ওরফে বিবি জান্নাতের কবর রয়েছে।   প্রধান সমাধিটি প্রায় ১.৭ মিটার লম্বা, ০.৮৮ মিটার চওড়া এবং ০.৫ মিটার উচ্চতাসম্পন্ন একটি উঁচু মাচায় অবস্থিত। কবরটি একটি আধুনিক দ্বৈত কাঠামোর মধ্যে ঘেরা। যার একটি দেয়াল অন্যটির ভিতরে অবস্থিত। পূর্ব দিকে দরজা রয়েছে। দক্ষিণ-পূর্বে, একটি ধ্বংসপ্রাপ্ত বাওলি ছিল যার কোনও চিহ্ন অবশিষ্ট নেই।\nকবরটি  ধাতব জালি দিয়ে ঘেরা এবং মার্বেল আস্তরণ দিয়ে মেঝে তৈরি করা হয়েছে। মূল শিলালিপিটি এখনও দেখা যায়। শিলালিপির মূল কাঠামো পাথরের গাঁথনি দিয়ে স্তম্ভমূল পর্যন্ত নির্মিত করা হয়েছে। বাকি কাঠামো কংক্রিট এবং মার্বেল দিয়ে তৈরি। সজ্জায়  আরসিসি জালি ব্যবহৃত হয়েছে।  স্থানটি প্লাস্টার ও রং দিয়ে কাজ সম্পন্ন করা হয়েছে। বিভিন্ন সংযোজন ও সম্প্রসারণে আধুনিক ইটের গাঁথনি ব্যবহৃত হয়েছে। ছাদ এবং মেঝের কিছু অংশে মার্বেল ও লাল বালির পাথর ব্যবহার করা হয়েছে।\n\n\n=== মসজিদ ===\nদরগাহ কমপ্লেক্সের অংশ হিসেবে এখানে একটি মসজিদও রয়েছে। এর নাম  \"জামে মসজিদ বিবি ফাতিমা জাহরা\"।  এই মসজিদে পবিত্র কাবা শরীফ ও মদিনার সবুজ গম্বুজের (গুম্বাদ-ই-খাজরা) ছবি সযত্নে সংরক্ষিত রয়েছে। মসজিদটিতে শেখ নাজিবুদ্দিন মুতাওয়াক্কিল ( বাবা ফরিদের ভাই) এর কন্যা বিবি হুর এবং বিবি নূরের কবরও রয়েছে। তাদের পরিবারের মালিকানাধীন বাড়িতেই মাই সাহিবা বসবাস করতেন। সেই বাড়ির স্থানে পরবর্তীতে দরগাহ ও মসজিদ নির্মিত হয়।\n\n\n=== অবস্থান ===\nদক্ষিণ দিল্লির শ্রী অরবিন্দ মার্গে আধচিনি বাজারের দোকানগুলির পিছনে অবস্থিত এই দরগাহ একসময় মেহরৌলি থেকে দৃশ্যমান ছিল। তখন অঞ্চলটি মূলত কৃষিজমি ছিল। ঐতিহাসিকভাবে সরাই নামে এলাকাটি পরিচিত ছিল।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}