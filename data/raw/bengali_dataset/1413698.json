{"pageid": 1413698, "title": "সন্তোষ ঢালী", "url": "https://bn.wikipedia.org/wiki?curid=1413698", "content": "ড. সন্তোষ ঢালী (জন্ম: ফেব্রুয়ারি ১৩, ১৯৬৪) একজন বাংলাদেশী কবি, কথাসাহিত্যিক, কন্ঠশিল্পি ও অধ্যাপক। নিয়মিতভাবে লিখছেন গল্প, কবিতা, ছড়া, গান, প্রবন্ধ, উপন্যাস, নাটক। লেখালেখির পাশাপাশি তিনি আবৃত্তি করেন এবং গিটার বাজান। তিনি বাংলাদেশ টেলিভিশন ও বাংলাদেশ বেতারের তালিকাভুক্ত গীতিকার ও কণ্ঠশিল্পী। বর্তমানে তিনি জাতীয় শিক্ষাক্রম ও পাঠ্যপুস্তক বোর্ড এর প্রধান সম্পাদক পদে কর্মরত আছেন। সুনীল সাহিত্য পুরস্কারে ভূষিত হয়েছেন এই সাহিত্যিক।\n\n\n== প্রারম্ভিক ও শিক্ষাজীবন ==\nসন্তোষ ঢালী ১৩ ফেব্রুয়ারি ১৯৬৪ খ্রিষ্টাব্দে মাদারিপুরের রাজৈর উপজেলার কদমবাড়ি ইউনিয়নের পুকুরিয়া গ্রামে জন্মগ্রহণ করেন। সে গ্রামেই বেড়ে উঠেছেন। তার বাবার নাম নিত্যানন্দ ঢালী, মায়ের নাম শ্রীমতীদেবী ঢালী।\nসন্তোষ ঢালী শশিকর উচ্চ বিদ্যালয় থেকে ১৯৮২ খ্রিষ্টাব্দে এস.এস.সি. এবং শহিদ স্মৃতি মহাবিদ্যালয় শশিকর থেকে ১৯৮৪ খ্রিষ্টাব্দে এইচ.এস.সি. পাস করেন। ঢাকা বিশ্ববিদ্যালয় থেকে ১৯৮৭ খ্রিষ্টাব্দে বাংলা সাহিত্যে স্নাতক এবং ১৯৮৮ খ্রিষ্টাব্দে স্নাতকোত্তর সম্পন্ন করেন। ১৯৯৩ খ্রিষ্টাব্দে বি.এড. ডিগ্রি অর্জন করেন। ‘বিভূতিভূষণ বন্দ্যোপাধ্যায়ের ছোটগল্প: বিষয় ও শিল্পরূপ’ অভিসন্দর্ভের জন্য ২০০৫ খ্রিষ্টাব্দে তিনি এম.ফিল. ডিগ্রি অর্জন করেন। ২০১৩ খ্রিষ্টাব্দে তিনি বাংলাদেশ বিশ্ববিদ্যালয় মঞ্জুরি কমিশনের স্কলারশিপ নিয়ে ‘নজরুলের কবিতা ও গানে লোকজ উপাদান’ বিষয়ে পিএইচ.ডি. ডিগ্রি অর্জন করেন।\n\n\n== কর্মজীবন ==\n১৪ তম বিসিএস পরীক্ষায় উত্তীর্ণ হয়ে ১৯৯৩ খ্রিষ্টাব্দে বাংলা বিষয়ের প্রভাষক হিসেবে যোগদান করেন ভাণ্ডারিয়া সরকারি কলেজে। এরপর নারায়ণগঞ্জ সরকারি তোলারাম কলেজ, নরসিংদী সরকারি কলেজ, নারায়ণগঞ্জ সরকারি মহিলা কলেজ, আবার সরকারি তোলারাম কলেজ এবং ঢাকা কলেজে অধ্যাপনা করেন। ২০১৬ খ্রিষ্টাব্দে অধ্যাপক পদে পদোন্নতিপ্রাপ্ত হয়ে রংপুর সরকারি বেগম রোকেয়া কলেজ এর বাংলা বিভাগের বিভাগীয় প্রধান হিসেবে যোগদান করেন। এরপর ২০১৭ খ্রিষ্টাব্দে গোপালগঞ্জ সরকারি নজরুল কলেজে অধ্যক্ষ হিসেবে যোগদান করেন। সেখানে এক বছর কাটানোর পর ২০১৮ খ্রিষ্টাব্দে জাতীয় শিক্ষাক্রম ও পাঠ্যপুস্তক বোর্ড এর প্রধান সম্পাদক হিসেবে যোগদান করেন।\n\n\n== সাংস্কৃতিক কর্মকাণ্ড ==\nঢাকা বিশ্ববিদ্যালয়ে পড়ার সময়ে সংগীতে প্রাতিষ্ঠানিক শিক্ষা লাভ করার জন্য সন্তোষ ঢালী উচ্চাঙ্গ সংগীতে ‘বুলবুল ললিতকলা একাডেমি’তে ওয়াইজ ঘাট শাখায় ভর্তি হন এবং ১৯৯২ খ্রিষ্টাব্দে চার বছরের সার্টিফিকেট কোর্স পরীক্ষায় উত্তীর্ণ হন। সেখানে ওস্তাদ মহম্মদ ফজলুল হকের কাছে ব্যক্তিগতভাবেও উচ্চাঙ্গ সংগীতে তালিম নেন। পরে অবশ্য ওস্তাদ জগদানন্দ বড়ুয়ার কাছেও কিছুকাল উচ্চাঙ্গ সংগীতে তালিম নেন। তারও পরে শিল্পী সাদি মহম্মদের কাছে রবীন্দ্রসংগীত শেখেন। ঢাকা বিশ্ববিদ্যালয়ের কেন্দ্রীয় সাংস্কৃতিক দলের সদস্য হন। ‘কণ্ঠশীলন’এ উচ্চারণ ও আবৃত্তির উপর প্রশিক্ষণ গ্রহণ করেন ৮ম আবর্তনে। ‘নাট্যচক্র’র দশ দিনের অভিনয় কর্মশালায় অংশগ্রহণ করেন। যুক্ত হন আবৃত্তি সংগঠন ‘স্বরশ্রম্নতি’র সাথে এবং বেশ কয়েক বছর আবৃত্তিকর্মী হিসেবে চর্চা করেন। ১৯৮৬ খ্রিষ্টাব্দে ‘উদীচী’র কেন্দ্রীয় কমিটির সদস্য পদ লাভ করেন। এ সময় এক বছর ধরে ফিল্মের উপর নানা ধরনের কাজ করেছেন ‘জহির রায়হান ফিল্ম সোসাইটি’র সদস্য হিসেবে। সদস্য হন জগন্নাথ হল ভিত্তিক সাংস্কৃতিক সংগঠন ‘কলকণ্ঠ’র।\n১৯৮৯ খ্রিষ্টাব্দের ১লা মে নিজ এলাকায় প্রতিষ্ঠা করেন ‘সৈকত’ শিল্প, সাহিত্য ও সংস্কৃতি বিষয়ক প্রশিক্ষায়তন। সেখানে উচ্চাঙ্গ সংগীত, লঘু সংগীত, তবলাবাদন, গিটারবাদন এবং আবৃত্তি শেখানো হতো। তিনি ছিলেন প্রতিষ্ঠাতা অধ্যক্ষ। সংস্কৃতিচর্চার ক্ষেত্রে ‘সৈকত’ একাডেমি ওই অঞ্চলে গুরুত্বপূর্ণ ভূমিকা পালন করে।\n\n\n== সাহিত্যকর্ম ==\n১৯৯০ খ্রিষ্টাব্দে সাপ্তাহিক ‘আমার দেশ’ পত্রিকায় প্রকাশিত হয় প্রথম লেখা কবিতা। এরপর থেকে নিয়মিতভাবে লিখে যাচ্ছেন বিভিন্ন পত্র—পত্রিকায়।\n২০১৩ খ্রিষ্টাব্দে তার পিএইচ.ডি. গবেষণার বিষয়ের ভিত্তিতে প্রকাশ করেন ‘নজরুলের কবিতা ও গানে লোকজ উপাদান'। ২০১৬ খ্রিষ্টাব্দে প্রকাশিত হয় ব্যাবহারিক বাংলা (ব্যাকরণ)। এছাড়াও তার প্রকাশিত গ্রন্থসমূহ -\n\n\n=== কাব্যগ্রন্থ ===\nফসিল (১৯৯৩)\nপ্রপার জন্য পঙ্ক্তিমালা (১৯৯৮)\nএকলব্যের তীর (২০০৪)\nভুবনডাঙা (২০১৪)\nআকাল (২০১৬)।\n\n\n=== গল্পগ্রন্থ ===\nঅন্তরঙ্গ দ্বৈরথে (১৯৯৩)\nনিলামবালা (২০০৭)\nছাই (২০১৬)\nদর্পণ (২০১৭)\nএকাত্তর (২০১৭)\n\n\n=== উপন্যাসগ্রন্থ ===\nমন না মতি (১৯৯৮)\nঅচেনা মানুষ (২০০৮)\n\n\n=== সম্পাদিত গ্রন্থ ===\nঢাকা কলেজ থেকে প্রকাশিত নৈবেদ্য (রবীন্দ্র সংখ্যা), ফুলকি (বিতর্ক সংখ্যা) ও কালরাত (পনের আগস্ট সংখ্যা) সম্পাদনা করেছেন। এছাড়াও সম্পাদনা করেছেন মলয়া (মনোমোহন দত্ত সংখ্যা), গুঞ্জরী মালী (বাংলা ভাষা শিক্ষক পর্ষদ), পরম্পরা (শাস্ত্রীয়সংগীত সংখ্যা) প্রভৃতি।\n\n\n== পুরস্কার ও সম্মাননা ==\nমুক্তধারা একুশের সাহিত্য পুরস্কার ১৯৯০\nসুনীল সাহিত্য পুরস্কার ২০০৯\nঅনুভব সম্মাননা ২০১৩\nবিন্দু বিসর্গ সম্মাননা ও পদক ২০১৬\n\n\n== তথ্যসূত্র =="}