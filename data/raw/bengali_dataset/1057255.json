{"pageid": 1057255, "title": "প্রণতি নায়েক", "url": "https://bn.wikipedia.org/wiki?curid=1057255", "content": "প্রণতি নায়েক (জন্ম ৬ই এপ্রিল ১৯৯৫) একজন ভারতীয় শৈল্পিক জিমন্যাস্ট। তিনি ২০১৯ এশিয়ান চ্যাম্পিয়নশিপের ভল্ট বিভাগে ব্রোঞ্জ পদক বিজয়ী। দীপা কর্মকার এবং অরুণা রেড্ডির পর তিনি তৃতীয় ভারতীয় জিমন্যাস্ট যিনি ভল্টে আন্তর্জাতিক পদক জিতেছেন। তিনি ২০২০ গ্রীষ্মকালীন অলিম্পিকে ভারতের প্রতিনিধিত্ব করেছিলেন এবং অলিম্পিক গেমসের জন্য যোগ্যতা অর্জনকারী তিনি দ্বিতীয় ভারতীয় মহিলা জিমন্যাস্ট। তিনি ২০১৯ সালের ভারতীয় অলরাউন্ড চ্যাম্পিয়নও। তিনি ২০১৪ কমনওয়েলথ গেমস এবং ২০১৮ কমনওয়েলথ গেমস এবং ২০১৪ এবং ২০১৮ এশিয়ান গেমসে ভারতের প্রতিনিধিত্ব করেছিলেন। তিনি ২০১৪, ২০১৭ এবং ২০১৯ বিশ্ব চ্যাম্পিয়নশিপেও প্রতিদ্বন্দ্বিতা করেছিলেন।\n\n\n== প্রারম্ভিক এবং ব্যক্তিগত জীবন ==\nপ্রণতি ১৯৯৫ সালের ৬ই এপ্রিল মেদিনীপুরে জন্মগ্রহণ করেন। তাঁর বাবা ২০১৭ সাল পর্যন্ত পশ্চিমবঙ্গে একটি রাষ্ট্রীয় পরিবহনে বাস চালক হিসাবে কাজ করেছিলেন। তাঁর মা একজন গৃহিণী। তিনি ছয় বছর বয়সে জিমন্যাস্টিকস শুরু করেছিলেন। তিনি ২০০৩ সালে প্রশিক্ষণের জন্য কলকাতায় চলে আসেন এবং তাঁর প্রশিক্ষক মিনারা বেগম তাঁর জীবনযাত্রার ব্যয় বহন করেছিলেন। প্রণতি বাংলা, ইংরেজি এবং হিন্দি ভাষায় কথা বলেন।\n\n\n== কর্মজীবন ==\nপ্রণতির প্রথম বড় আন্তর্জাতিক প্রতিযোগিতা ছিল ২০১৪ কমনওয়েলথ গেমস । তিনি অরুণা রেড্ডি, প্রণতি দাস, রুচা দিবেকর, এবং দীপা কর্মকারের সাথে দলগত প্রতিযোগিতায় প্রতিদ্বন্দ্বিতা করেছিলেন; তাঁরা একাদশ স্থান প্রাপ্ত হয়েছিলেন। পায়েল ভট্টাচার্যকেও নিয়ে এই একই দল ২০১৪ এশিয়ান গেমসে ভারতের প্রতিনিধিত্ব করেছিল এবং দলগত প্রতিযোগিতায় অষ্টম স্থানে এসেছিল। স্বতন্ত্রভাবে, প্রণতি অল-রাউন্ড ফাইনালের জন্য যোগ্যতা অর্জন করেন এবং মোট ৪৩.৮০০ স্কোর নিয়ে বিশতম স্থান অর্জন করেন। একই ভারতীয় দল ২০১৪ সালের বিশ্ব চ্যাম্পিয়নশিপে আবার প্রতিদ্বন্দ্বিতা করেছিল এবং আটত্রিশটি দলের মধ্যে শেষ স্থান অধিকার করেছিল।\nপ্রণতি ২০১৭ এশিয়ান চ্যাম্পিয়নশিপে প্রতিদ্বন্দ্বিতা করেছিলেন। সেখানে তিনি অলরাউন্ডে চতুর্দশ স্থান অর্জন করেছিলেন। তিনি ভল্ট ইভেন্টের ফাইনালের জন্য যোগ্যতা অর্জন করেন এবং চতুর্থ স্থান অধিকার করেন। তিনি ব্যালেন্স বিম ইভেন্টের ফাইনালে উঠে পঞ্চম স্থান অধিকার করেন। তারপরে তিনি ২০১৭ বিশ্ব চ্যাম্পিয়নশিপে প্রতিদ্বন্দ্বিতা করেছিলেন এবং যোগ্যতা রাউন্ডের সময় অলরাউন্ডে ষাটতম স্থান অর্জন করেছিলেন।\nপ্রণতি ২০১৮ মেলবোর্ন বিশ্বকাপে ভল্ট ফাইনালের জন্য যোগ্যতা অর্জন করেন এবং ষষ্ঠ স্থানে শেষ করেন। তারপরে তিনি অরুণা রেড্ডি এবং প্রণতি দাসের সাথে ২০১৮ কমনওয়েলথ গেমসে ভারতের প্রতিনিধিত্ব করেছিলেন। সেখানে তাঁরা দলগত প্রতিযোগিতায় সপ্তম স্থান অর্জন করেছিলেন। স্বতন্ত্রভাবে, তিনি ভল্ট ইভেন্টের ফাইনালের জন্য যোগ্যতা অর্জন করেছিলেন। সেখানে তিনি অষ্টম স্থান অর্জন করেছিলেন। প্রণতি, অরুণা রেড্ডি, এবং প্রণতি দাস ২০১৮ এশিয়ান গেমসে মন্দিরা চৌধুরী এবং দীপা কর্মকারের সাথে যোগ দিয়েছিলেন। সেখানে তাঁরা দলের ফাইনালে সপ্তম স্থানে শেষ করেছিলেন। প্রণতি নায়েক ভল্ট ফাইনালের জন্য যোগ্যতা অর্জন করেন এবং অষ্টম স্থানে শেষ করেন।\n২০১৯ সালের ভারতীয় চ্যাম্পিয়নশিপে প্রণতি অলরাউন্ডে স্বর্ণপদক জিতেছিলেন। ২০১৯ এশিয়ান চ্যাম্পিয়নশিপে, তিনি অলরাউন্ডে ত্রয়োদশ স্থান অধিকার করেন। তিনি ১৩.৩৮৪ গড় পয়েন্ট নিয়ে ভল্টে ব্রোঞ্জ পদক জিতেছিলেন। তিনি ২০১৪ কমনওয়েলথ গেমসে দীপা কর্মকার এবং ২০১৮8 মেলবোর্ন বিশ্বকাপে অরুনা রেড্ডির পরে একটি বড় আন্তর্জাতিক প্রতিযোগিতায় তৃতীয় ভারতীয় জিমন্যাস্ট হিসেবে ভল্টে পদক জিতেছিলেন। ২০১৯ বিশ্ব চ্যাম্পিয়নশিপে, প্রণতি ২০২০ অলিম্পিক গেমসের জন্য অল-রাউন্ড স্থানের যোগ্যতা অর্জন করতে পারেন নি মাত্র তিন পয়েন্টেরও কম ব্যবধানের জন্য।\n২০২১ সালের এশিয়ান চ্যাম্পিয়নশিপ বাতিল হওয়ার পরে প্রণতি শ্রীলঙ্কার মিলকা গেহানির সাথে ২০২০ গ্রীষ্মকালীন অলিম্পিকে একটি মহাদেশীয় কোটা স্থান অর্জন করেছিলেন। দীপা কর্মকারের পর তিনি অলিম্পিকে ভারতের প্রতিনিধিত্বকারী দ্বিতীয় মহিলা জিমন্যাস্ট ছিলেন। ভারতে কোভিড-১৯ এর বৈশ্বিক মহামারি চলাকালীন তাঁর জিম এক বছরের জন্য বন্ধ থাকার কারণে তিনি অলিম্পিকের আগে মাত্র দুই মাস প্রশিক্ষণ নিতে সক্ষম হয়েছিলেন। অলিম্পিকে, যোগ্যতা নির্ণায়ক রাউন্ডের সময় তিনি মোট ৪২.৫৬৫ স্কোর নিয়ে অলরাউন্ডে ৭৯তম স্থান অধিকার করেন। তিনি কোনোটিরই ফাইনালে খেলার যোগ্যতা অর্জন করতে পারেননি।\n\n\n== আরও দেখুন ==\nভারতে জিমন্যাস্টিকস\n\n\n== তথ্যসূত্র ==\n\n\n== বহিঃসংযোগ ==\nPranati Nayak আন্তর্জাতিক জিমন্যাস্টিকস ফেডারেশন-এ\nইন্সটাগ্রামে প্রণতি নায়েক"}