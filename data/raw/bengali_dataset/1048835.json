{"pageid": 1048835, "title": "জোসেফ বার্সিক", "url": "https://bn.wikipedia.org/wiki?curid=1048835", "content": "জোসেফ জন বার্সিক (ইংরেজি: Josef Bursik, ইংরেজি উচ্চারণ: /d͡ʒəʊzf bɜ:saɪ̯k/; জন্ম: ১২ জুলাই ২০০০; জোসেফ বার্সিক নামে সুপরিচিত) হলেন একজন ইংরেজ পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের তৃতীয় স্তর ইএফএল লিগ ওয়ানের ক্লাব পিটারবরো ইউনাইটেড এবং ইংল্যান্ড অনূর্ধ্ব-২১ দলের হয়ে গোলরক্ষক হিসেবে খেলেন।\n২০০৯–১০ মৌসুমে, ইংরেজ ফুটবল ক্লাব উইম্বলডনের যুব পর্যায়ের হয়ে খেলার মাধ্যমে বার্সিক ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৭–১৮ মৌসুমে, ইংরেজ ক্লাব স্টোক সিটির মূল দলে সংযুক্ত হওয়ার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। অতঃপর ২০১৮–১৯ মৌসুমে তিনি ধারে হেঞ্জফোর্ড টাউনে যোগদান করেছেন। হেঞ্জফোর্ড টাউনে মাত্র ১ মৌসুম অতিবাহিত করার পর ধারে টেলফর্ড ইউনাইটেডের সাথে চুক্তি স্বাক্ষর করেছেন, যেখানে তিনি ১৭ ম্যাচে অংশগ্রহণ করেছেন। পরবর্তীকালে, তিনি অ্যাক্রিংটন স্ট্যানলি এবং ডংকাস্টার রোভার্সের হয়ে খেলেছেন। ২০২০–২১ মৌসুমে, তিনি ধারে স্টোক সিটি হতে পিটারবরো ইউনাইটেড যোগদান করেছেন।\n২০১৭ সালে, বার্সিক ইংল্যান্ড অনূর্ধ্ব-১৭ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন। দলগতভাবে, বার্সিক এপর্যন্ত ১টি শিরোপা জয়লাভ করেছেন, যা তিনি ইংল্যান্ডের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nজোসেফ জন বার্সিক ২০০০ সালের ১২ই জুলাই তারিখে ইংল্যান্ডের ল্যাম্বেথে জন্মগ্রহণ করেছেন এবং সেখানেই তার শৈশব অতিবাহিত করেছেন। চেক যুদ্ধের নায়ক তার দাদা ইয়োসেফ বুর্শিকের নামানুসারে তার নাম রাখা হয়েছে।\n\n\n== আন্তর্জাতিক ফুটবল ==\nবার্সিক ইংল্যান্ড অনূর্ধ্ব-১৭, ইংল্যান্ড অনূর্ধ্ব-১৮, ইংল্যান্ড অনূর্ধ্ব-১৯, ইংল্যান্ড অনূর্ধ্ব-২০ এবং ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ২০১৭ সালের ২৫শে মার্চ তারিখে তিনি ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপ বাছাইপর্বে স্লোভেনিয়া অনূর্ধ্ব-১৭ দলের বিরুদ্ধে ম্যাচে ইংল্যান্ড অনূর্ধ্ব-১৭ দলের হয়ে আন্তর্জাতিক পর্যায়ে অভিষেক করেছেন। ২০১৭ সালে তিনি ইংল্যান্ড অনূর্ধ্ব-১৭ দলের হয়ে ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন, উক্ত প্রতিযোগিতার ফাইনালে পূর্ণ সময় শেষে তার দল স্পেন অনূর্ধ্ব-১৭ দলের সাথে ২–২ গোলে ড্র করার পর পেনাল্টি শুট-আউটে ৪–১ গোলের ব্যবধানে পরাজিত হয়েছিল। একই বছরে তিনি ইংল্যান্ড অনূর্ধ্ব-১৭ দলের হয়ে ২০১৭ ফিফা অনূর্ধ্ব-১৭ বিশ্বকাপের শিরোপা জয়লাভ করেছেন, উক্ত প্রতিযোগিতার ফাইনালে তার দল স্পেন অনূর্ধ্ব-১৭ দলকে ৫–২ গোলের ব্যবধানে পরাজিত করে উক্ত প্রতিযোগিতার ইতিহাসে প্রথমবারের মতো শিরোপা ঘরে তুলতে সক্ষম হয়েছিল; তিনি উক্ত প্রতিযোগিতার ইংল্যান্ড অনূর্ধ্ব-১৭ দলে অন্তর্ভুক্ত থেকেও একটি ম্যাচেও অংশগ্রহণ করেননি। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ইংল্যান্ড অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে জোসেফ বার্সিক  (ইংরেজি)  \nসকারবেসে জোসেফ বার্সিক (ইংরেজি) \nট্রান্সফারমার্কেটে জোসেফ বার্সিক (ইংরেজি) \nওয়ার্ল্ডফুটবল.নেটে জোসেফ বার্সিক (ইংরেজি) \nইএসপিএন এফসিতে জোসেফ বার্সিক (ইংরেজি)"}