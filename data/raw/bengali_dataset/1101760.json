{"pageid": 1101760, "title": "স্তোয়ান ভ্রানিয়েশ", "url": "https://bn.wikipedia.org/wiki?curid=1101760", "content": "স্তোয়ান ভ্রানিয়েশ (বসনীয়: Стојан Врањеш, ইংরেজি: Stojan Vranješ; ১১ অক্টোবর ১৯৮৬) হলেন একজন বসনীয় পেশাদার ফুটবল খেলোয়াড়। তিনি বর্তমানে বসনিয়া ও হার্জেগোভিনার পেশাদার ফুটবল লিগের শীর্ষ স্তর বসনিয়া ও হার্জেগোভিনা প্রিমিয়ার লিগের ক্লাব স্লোবোদা তুজলা এবং বসনিয়া ও হার্জেগোভিনা জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেলেন।\nবসনীয় ফুটবল ক্লাব বোরাৎস বানিয়া লুকার যুব পর্যায়ের হয়ে খেলার মাধ্যমে ভ্রানিয়েশ ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০০৫–০৬ মৌসুমে, বসনীয় ক্লাব বোরাৎস বানিয়া লুকার মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; বোরাৎস বানিয়া লুকার হয়ে পাঁচ মৌসুমে ১২০ ম্যাচে ৩০টি গোল করার পর ২০১০–১১ মৌসুমে তিনি রোমানীয় ক্লাব পান্দুরিতে যোগদান করেছেন। পান্দুরিতে দুই মৌসুম অতিবাহিত করার পর ভোয়ভোদিনার সাথে চুক্তি স্বাক্ষর করেছেন। পরবর্তীকালে, তিনি লেখিয়া গদাইস্ক, লেগিয়া ওয়ারশ, পিয়াস্ত গ্লিভিৎসে, জেলিয়েজনিচার সারায়েভো, বোরাৎস বানিয়া লুকা এবং বসুন্ধরা কিংসের হয়ে খেলেছেন। ২০২২–২৩ মৌসুমে, তিনি বসুন্ধরা কিংস হতে বসনীয় ক্লাব স্লোবোদা তুজলায় যোগদান করেছেন।\n২০০২ সালে, ভ্রানিয়েশ বসনিয়া ও হার্জেগোভিনা অনূর্ধ্ব-১৭ দলের হয়ে বসনিয়া ও হার্জেগোভিনার বয়সভিত্তিক পর্যায়ে অভিষেক করেছিলেন। প্রায় ৭ বছর যাবত বসনিয়া ও হার্জেগোভিনার বয়সভিত্তিক দলের হয়ে খেলার পর, তিনি ২০০৯ সালে বসনিয়া ও হার্জেগোভিনার হয়ে আন্তর্জাতিক পর্যায়ে অভিষেক করেছেন; বসনিয়া ও হার্জেগোভিনার জার্সি গায়ে তিনি এপর্যন্ত ৩ ম্যাচে অংশগ্রহণ করেছেন।\n\n\n== প্রারম্ভিক জীবন ==\nস্তোয়ান ভ্রানিয়েশ ১৯৮৬ সালের ১১ই অক্টোবর তারিখে যুগোস্লাভিয়ার বানিয়া লুকায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nভ্রানিয়েশ বসনিয়া ও হার্জেগোভিনা অনূর্ধ্ব-১৭ এবং বসনিয়া ও হার্জেগোভিনা অনূর্ধ্ব-২১ দলের হয়ে খেলার মাধ্যমে বসনিয়া ও হার্জেগোভিনার প্রতিনিধিত্ব করেছেন।\n২০০৯ সালের ১লা জুন তারিখে, ২২ বছর, ৭ মাস ও ২১ দিন বয়সে, বাম পায়ে ফুটবল খেলায় পারদর্শী ভ্রানিয়েশ উজবেকিস্তানের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে বসনিয়া ও হার্জেগোভিনার হয়ে অভিষেক করেছেন। উক্ত ম্যাচের ৭৬তম মিনিটে রক্ষণভাগের খেলোয়াড় এলমির কুদুজোভিচের বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ১৩ নম্বর জার্সি পরিধান করে আক্রমণাত্মক মধ্যমাঠের খেলোয়াড় হিসেবে খেলেছিলেন। ম্যাচটি বসনিয়া ও হার্জেগোভিনা ০–০ গোলে ড্র করেছিল। বসনিয়া ও হার্জেগোভিনার হয়ে অভিষেকের বছরে ভ্রানিয়েশ মাত্র ১ ম্যাচে অংশগ্রহণ করেছেন।\n\n\n== পরিসংখ্যান ==\n\n\n=== আন্তর্জাতিক ===\n২০ নভেম্বর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে স্তোয়ান ভ্রানিয়েশ  (ইংরেজি)  \nসকারবেসে স্তোয়ান ভ্রানিয়েশ (ইংরেজি) \nইইউ-ফুটবলে স্তোয়ান ভ্রানিয়েশ (ইংরেজি) \nট্রান্সফারমার্কেটে স্তোয়ান ভ্রানিয়েশ (ইংরেজি) \nওয়ার্ল্ডফুটবল.নেটে স্তোয়ান ভ্রানিয়েশ (ইংরেজি) \nইএসপিএন এফসিতে স্তোয়ান ভ্রানিয়েশ (ইংরেজি) \nন্যাশনাল-ফুটবল-টিমস.কমে স্তোয়ান ভ্রানিয়েশ (ইংরেজি)"}