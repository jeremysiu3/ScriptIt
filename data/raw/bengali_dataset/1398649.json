{"pageid": 1398649, "title": "নিউ তাইপে সিটি", "url": "https://bn.wikipedia.org/wiki?curid=1398649", "content": "নিউ তাইপে সিটি উত্তর তাইওয়ানে অবস্থিত একটি বিশেষ পৌরসভা। ২০২৩ সালের জানুয়ারি মোতাবেক এই শহরের জনসংখ্যা প্রায় ৪০,০৪,৩৬৭, যা তাইওয়ানের সবচেয়ে জনবহুল শহর। আয়তনের দিক থেকে কাউশিউংয়ের পর এটি তাইওয়ানের দ্বিতীয় বৃহত্তম বিশেষ পৌরসভা। নিউ তাইপের সিটির উত্তর-পূর্ব সীমান্তে কিলুং, দক্ষিণ-পূর্ব সীমান্তে ইলান কাউন্টি, দক্ষিণ-পশ্চিম সীমান্তে তাউইউয়েন এবং সম্পূর্ণ শহর রাজধানী তাইপে দিয়ে পরিবেষ্টিত। বানচিয়াও জেলা এই পৌরসভার আসন এবং সবচেয়ে বড় বাণিজ্যিক এলাকা।\nতাইওয়ানে স্পেনীয় ও ওলন্দাজদের আগমন ও ১৬২৬ সালে তামসুইয়ে ছোট ঘাঁটি স্থাপনের পূর্বে নিউ তাইপে সিটির বর্তমান এলাকা তাইওয়ানীয় আদিবাসীদের বসতি ছিল। সেখানে প্রধানত কেতাগালান সম্প্রদায় বসবাস করত। ছিং শাসনামলের শেষভাগে ১৮৫৮ সালের জুনে চীনের ছিং রাজবংশ তিয়েনশিন চুক্তি স্বাক্ষরের মাধ্যমে তামসুই বন্দরকে বিদেশি বণিকদের জন্য খোলে দেয়। ১৮৯০-এর দশকে তামসুই বন্দর সমগ্র তাইওয়ানের ৬৩ ভাগ বাণিজ্যে ব্যবহৃত হয়। তামসুই নদীর পার্শ্ববর্তী বন্দর নগরীটিও ব্যবসা ও পরিবহণ কেন্দ্র হিসেবে উন্নতি লাভ করতে শুরু করে। তাইওয়ানে জাপানি শাসনামলে নিউ তাইপে সিটির সম্পূর্ণ এলাকা তাইহোকু প্রিফেকচারের অন্তর্ভুক্ত হয়। ১৯৪৫ সালে প্রজাতন্ত্রী চীন তাইওয়ানের নিয়ন্ত্রণ গ্রহণ করার পর ১৯৪৬ সালের ৭ই জানুয়ারি বর্তমান নিউ তাইপে সিটি তাইওয়ান প্রদেশে তাইপে কাউন্টিতে অন্তর্ভুক্ত হয়। পরবর্তীকালে ১৯৫০ সালের ১০ই অক্টোবর এটি তাইপে কাউন্টি থেকে আলাদা হয়ে যায়। ২০১০ সালের ২৫শে ডিসেম্বর পর্যন্ত এর কাউন্টি মর্যাদা অক্ষুণ্ন থাকার পর এটি বিশেষ পৌরসভার মর্যাদা লাভ করে এবং নাম পরিবর্তিত হয়ে \"নিউ তাইপে সিটি\" নাম ধারণ করে।\n\n\n== নাম ==\n২০১০ সালে বিশেষ পৌরসভার মর্যাদা পাওয়ার পূর্বে নিউ তাইপে সিটি তাইপে কাউন্টি নামে পরিচিত ছিল। নতুন পৌরসভার নাম যার আক্ষরিক অনুবাদ ছিল \"নতুন উত্তর শহর\", তা প্রথমে পিনইন রোমানীকরণের মাধ্যমে ইংরেজিতে সিনবেই সিটি নামে নামকরণ করা হয়, কিন্তু শহরের প্রথম মেয়র নির্বাচনের প্রার্থীরা এই নামে প্রস্তাবে আপত্তি জানায়। ফলশ্রুতিতে প্রথম মেয়র এরিক জু জনমতামতের ভিত্তিতে অভ্যন্তরীণ মন্ত্রণালয়কে অনুরোধ করে এবং ইংরেজি নাম নিউ তাইপে সিটি ব্যবহার করার অনুমোদন পায়। ২০১০ সালের ৩১শে ডিসেম্বর থেকে দাপ্তরিকভাবে এই নামকরণ প্রয়োগ হয়।\n\n\n== ভূগোল ==\nনিউ তাইপে সিটি তাইওয়ান দ্বীপের উত্তর প্রান্তে অবস্থিত। এই বিশাল অঞ্চলে পর্বত, পাহাড়, সমভূমি ও অববাহিকা-সহ বিভিন্ন ধরনের ভূসংস্থান রয়েছে। উত্তরাংশে সমুদ্রতীর ও সমুদ্র সৈকতসহ ১২০ কিলোমিটার (৭৫ মাইল) দীর্ঘ উপকূলরেখা রয়েছে। তামসুই নদী নিউ তাইপে সিটি মধ্য দিয়ে বয়ে যাওয়া প্রধান নদী। অন্যান্য বড় উপনদীর মধ্যে রয়েছে শিনদিয়ান, কিলুং ও দাহান নদী। এই শহরের সর্বোচ্চ বিন্দু হল সানচি জেলায় অবস্থিত ১,০৯৪ মিটার উঁচু চুসি পর্বত।\n\n\n=== জলবায়ু ===\nএই শহরে আদ্র উপক্রান্তীয় জলবায়ু বিরাজমান। সাধারণত জানুয়ারি সবচেয়ে ঠাণ্ডা মাস এবং জুলাই উষ্ণতম মাস।\n\n\n== সরকার ==\nনিউ তাইপে সিটি প্রজাতন্ত্রী চীনের কেন্দ্রীয় সরকারের অধীনে পরিচালিত একটি বিশেষ পৌরসভা। একজন নির্বাচিত নগরপাল নিউ তাইপে সিটি সরকারের প্রধান এবং এর সদরদপ্তর নিউ তাইপে সিটি হল বানচিয়াও জেলায় অবস্থিত। নিউ তাইপে সিটির বর্তমান নগরপাল কুওমিনতাং দলের হোও ইউ-ইহ।\n\n\n=== পৌর প্রশাসন ===\nনিউ তাইপে সিটি ২৮টি জেলা ও একটি পার্বত্য আদিবাসী জেলাকে নিয়ন্ত্রণ করে। এতে ১,০১৭টি গ্রাম রয়েছে, যেখানে ২১,৬৮৩টি মহল্লা রয়েছে। পৌর আসন বানচিয়াও জেলায় অবস্থিত।\n\n\n== জনমিতি ==\nনিউ তাইপে সিটিতে প্রায় ৪ মিলিয়ন লোক বসবাস করে। শতকরা ৮০ ভাগ লোক সাবেক কাউন্টি-প্রশাসিত শহরের ১০টি জেলা - বানচিয়াও, লুচৌ, সানজং, শুলিন, তুজেং, সিচি, সিনদিয়ান, সিনচুয়াং, ইয়োংহে ও চংহে জেলায় বাস করে, যা এই শহরের মোট আয়তনের ছয় ভাগের এক ভাগ। প্রায় ৭০ ভাগ লোক তাইওয়ানের বিভিন্ন প্রান্ত থেকে এই শহরে এসে বসবাস করছে, এবং প্রায় ৭৩,০০০ বিদেশি এই শহরে বাস করে, যার ফলে এটি বিদেশি বসবাসকারী জনসংখ্যার দিক থেকে তাইওয়ানের তৃতীয় বৃহত্তম পৌরসভা।\n\n\n== খেলাধুলা ==\nনিউ তাইপে সিটিতে বানচিয়াও স্টেডিয়াম ও শিনচুয়াং বেসবল স্টেডিয়াম অবস্থিত। এই শহরভিত্তিক পেশাদার বেসবল দল ফুবন গার্ডিয়ান্স তাইওয়ানের চীনা পেশাদার বেসবল লিগে অংশগ্রহণ করে।\nনিউ তাইপে সিটির দুটি পেশাদার বাস্কেটবল দল রয়েছে, তন্মধ্যে নিউ তাইপে কিংস টিওয়ান লিগে এবং নিউ তাইপে সিটিবিসি ডিইএ পি. লিগ+-এ খেলে।\nএই শহরে আয়োজিত সাম্প্রতিক কয়েকটি ক্রীড়া আয়োজন হল:\n\n২০১০ বিডাব্লিউ এফ সুপার সিরিজ ফাইনাল\n২০১৩ বিশ্ব বেসবল ক্লাসিক - কোয়ালিফাইয়ার ৪\n২০১৬ ইন্টারন্যাশনাল চিলড্রেনস গেমস\n২০১৭ এশীয় বেসবল চ্যাম্পিয়নশিপ (সহ-আয়োজক তাইপে)\n২০১৮ এএফসি ফুটসাল চ্যাম্পিয়নশিপ (সহ-আয়োজক তাইপে)\n২০২৫ গ্রীষ্মকালীন বিশ্ব মাস্টার্স গেমস (সহ-আয়োজক তাইপে)\nএই শহরে প্রতি বছর অনুষ্ঠিত ক্রীড়া আয়োজন হল:\n\nনিউ তাইপে সিটি ওয়ান চিন শি ম্যারাথন\nমার্কারিজ তাইওয়ান মাস্টার্স\nউইলিয়াম জোন্স কাপ\n\n\n== শিক্ষা ব্যবস্থা ==\nনিউ তাইপে সিটির শিক্ষা ব্যবস্থা নিউ তাইপে সিটি সরকারের শিক্ষা বিভাগ কর্তৃক পরিচালিত হয়। শহরের জনসংখ্যা উচ্চ শিক্ষিত, যেখানে ৩৮% লোক উচ্চ শিক্ষা গ্রহণ করে।\n\n\n=== বিশ্ববিদ্যালয় ও কলেজ ===\nনিউ তাইপে সিটিতে ২৪টি কলেজ ও বিশ্ববিদ্যালয় রয়েছে। ফু চেন ক্যাথলিক বিশ্ববিদ্যালয় কিউএস মোস্ট অ্যাফোর্ডেবল সিটিজ ফর স্টুডেন্টস র‍্যাংকিং-এ এই শহরের প্রতিনিধিত্ব করে।\nএই শহরের অন্যান্য বিশ্ববিদ্যালয় ও কলেজ হল:\n\nআলেথেইয়া বিশ্ববিদ্যালয়\nএশিয়া ইস্টার্ন ইউনিভার্সিটি অব সায়েন্স অ্যান্ড টেকনোলজি\nকার্ডিনাল তিয়েন কলেজ অব হেলথকেয়ার অ্যান্ড ম্যানেজমেন্ট\nহুয়াফান বিশ্ববিদ্যালয়\nহুংকুও দেলিন ইউনিভার্সিটি অব টেকনোলজি\nহোয়া শিয়া ইউনিভার্সিটি অব টেকনোলজি\nশিং উ বিশ্ববিদ্যালয়\nলি-মিং ইনস্টিটিউট অব টেকনোলজি\nম্যাকে মেডিক্যাল কলেজ\nমিং জি ইউনিভার্সিটি অব টেকনোলজি\nসেন্ট জন্‌স ইউনিভার্সিটি\nতাইপে ইউনিভার্সিটি অব মেরিন টেকনোলজি\n\n\n=== গণগ্রন্থাগার ===\n১৯১৪ সালে প্রতিষ্ঠিত জাতীয় তাইওয়ান লাইব্রেরি তাইওয়ানের প্রাচীনতম সরকারি গ্রন্থাগার এই শহরের চংগে জেলায় অবস্থিত।\n\n\n=== শিক্ষা কেন্দ্র ===\n২০০৮ সালে বালি জেলায় প্রতিষ্ঠিত সাসটেইনেবল ডেভলপমেন্ট এডুকেশন সেন্টার জলাধার সংরক্ষণ শিক্ষা কেন্দ্র।\n\n\n== সংলগ্ন স্থান ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট  (ইংরেজি ভাষায়)\nTaipeipedia – a city wiki for foreigners (archived)\n উইকিভ্রমণ থেকে নিউ তাইপে সিটি ভ্রমণ নির্দেশিকা পড়ুন।\nটেমপ্লেট:Osmrelation"}