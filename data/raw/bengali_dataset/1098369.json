{"pageid": 1098369, "title": "কাফে দ্য লা রেজঁস", "url": "https://bn.wikipedia.org/wiki?curid=1098369", "content": "কাফে দ্য লা রেজঁস (ফরাসি: Cafe de la Régence) ফ্রান্সের প্যারিস নগরীতে অবস্থিত একটি বিলুপ্ত কফিঘর যেটি ১৮শ ও ১৯শ শতকে ইউরোপের দাবাড়ুদের একটি গুরুত্বপূর্ণ কেন্দ্র ছিল। ঐ সময়ের প্রায় সব গুরুত্বপূর্ণ ওস্তাদ দাবাড়ুরা সেখানে খেলতেন। তাদের মধ্যে পল মর্ফি, ফ্রঁসোয়া-অঁদ্রে দানিকঁ ফিলিদর (যিনি প্রায়শই সেখানে মার্কিন রাষ্ট্রদূত বেঞ্জামিন ফ্রাঙ্কলিনের সাথে সাক্ষাৎ করতেন), লেগাল দ্য কের্ম্যর (ফিলিদরের শিক্ষক), জ্যুল আর্নু দ্য রিভিয়ের, আডলফ আন্ডেরসেন, স্যামুয়েল রোজেনথাল, পিয়ের শার্ল ফুর্নিয়ে দ্য সাঁতামঁ, লিওনেল কিসেরিৎস্কি, লুই-শার্ল মায়ে দ্য লা বুর্দনে, প্রমুখের নাম বিশেষভাবে উচ্চার্য।\nদাবাড়ু ছাড়াও এই কফিঘরে ১৮শ ও ১৯শ শতকের বহু ফরাসি ও ইউরোপীয় বুদ্ধিজীবী ও রাজনীতিবিদ এখানে মিলিত হতেন (কাফে প্রোকোপ এরকম আরেকটি কফিঘর ছিল)। তাদের মধ্যে ফরাসি বিপ্লবের নায়ক মাক্সিমিলিয়াঁ রোবেস্পিয়ের, দ্যনি দিদেরো, নাপোলেওঁ বোনাপার্ত, ভলতেয়ার, প্রমুখের নাম উল্লেখ্য।\n\n\n== ঠিকানা ==\nকফিঘরটি ১৬৮১ খ্রিস্টাব্দে প্যারিসের রাজকীয় বাসভবন পালে-রোয়াইয়ালের কাছেই কাফে দ্য লা প্লাস দ্যু পালে-রোয়াইয়াল নামে খোলা হয়। ১৮শ শতক নাগাদ এটি কাফে দ্য লা রেজঁস নামধারণ করে। ১৮৫২ সালে কফিঘরটিকে সাময়িকভাবে ২১নং, র‍্যু দ্য রিশলিয়্যো ঠিকানাতে অবস্থিত ওতেল দোদাঁ-তে স্থানান্তরিত করা হয়। ১৮৫৪ সালে এটি ১৬১নং, র‍্যু সাঁতোনোরে-তে স্থানান্তরিত হয় এবং ১৯১০ সাল পর্যন্ত সেখানেই অবস্থান করে, যখন সেটিকে একটি রেস্তোরাঁতে রূপান্তরিত করা হয়। ১৯১৬ সালে দাবাড়ুরা কাফে দ্য ল্যুনিভের-এ খেলা শুরু করেন। ১৯১৮ সালে মরক্কোর জাতীয় পর্যটন কার্যালয়টি ভবনটি নিয়ন্ত্রণে নেয়।\n\n\n== কিছু উল্লেখযোগ্য ঘটনা ==\n\n১৮৬৭ সালের দাবার মহা-প্রতিযোগিতা। ইগ্নাৎস ফন কোলিশ এটিতে সিমন ভিনাভের ও ভিলহেল্ম ষ্টাইনিৎসের বিরুদ্ধে জয়লাভ করেন।\nলা সোসিয়েতে দে জামাত্যর (La Société des Amateurs) এই কফিঘরে অবস্থিত ছিল।\n১৭৪২ সালে এখানে বিখ্যাত ফরাসি লেখক ও দার্শনিক দ্যনি দিদ্যরো ও জঁ-জাক রুসো সাক্ষাৎ করেন।\n১৮৪৪ সালের ২৮শে আগস্ট কার্ল মার্ক্স ও ফ্রিডরিখ এঙেলসের মধ্যকার গুরুত্বপূর্ণ দ্বিতীয় সাক্ষাৎটি এখানেই অনুষ্ঠিত হয়, যার পর থেকে তাদের মধ্যে আজীবন ব্যক্তিগত ও পেশাদারি বন্ধুত্ব গড়ে ওঠে।\nনরওয়েজীয় চিত্রকর এডভার্ড মুনশ ১৮৮৫ সালের ৪ঠা মে ফরাসি অন্তর্মুদ্রাবাদী শিল্পীদেরকে অধ্যয়নের উদ্দেশ্যে তাঁর প্রথম ফ্রান্স সফরে এই কফিঘরটিতে বেড়াতে যান।\n\n\n== তথ্যসূত্র ==\n\n\n== উৎসপঞ্জি ==\nShenk, David (২০০৬)। The Immortal Game: A history of chess। Doubleday। আইএসবিএন 0-385-51010-1। \nMetzner, Paul (১৯৯৮)। Crescendo of the Virtuoso  – cdlib.org-এর মাধ্যমে। \nWhyld, Ken (২০০৬)। Chess Christmas। Olomouc: Moravian Chess। S. 311-321। আইএসবিএন 80-7189-559-8। \n\n\n== বহিঃসংযোগ ==\n উইকিমিডিয়া কমন্সে কাফে দ্য লা রেজঁস সম্পর্কিত মিডিয়া দেখুন।\n\nটেমপ্লেট:Chess-stub"}