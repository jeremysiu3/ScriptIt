{"pageid": 1415699, "title": "আলাউদ্দিন আহম্মদ চৌধুরী নাসিম", "url": "https://bn.wikipedia.org/wiki?curid=1415699", "content": "আলাউদ্দিন আহম্মদ চৌধুরী নাসিম (জন্ম: ৭ নভেম্বর ১৯৬১) বাংলাদেশ জাতীয় সংসদের সাবেক সংসদ সদস্য, রাজনীতিবিদ ও ব্যবসায়ী। তিনি ২০২৪ সালে অনুষ্ঠিত বাংলাদেশের দ্বাদশ জাতীয় সংসদ নির্বাচনে ফেনী-১ আসনে থেকে বাংলাদেশ আওয়ামী লীগের প্রার্থী হিসেবে নৌকা প্রতীকে সংসদ সদস্য নির্বাচিত হন।\n\n\n== প্রারম্ভিক জীবন ==\nআলাউদ্দিন আহম্মদ চৌধুরী নাসিম ফেনীর পরশুরামের ঐতিহ্যবাহী গুথুমা চৌধুরী বাড়ীতে ১৯৬১ সালের ৭ নভেম্বর জন্মগ্রহণ করেন। তার বাবা সালেহ উদ্দিন আহমেদ চৌধুরী ও মা হোসনে আরা বেগম (রাণী) চৌধুরী। তিনি ১৯৭৭ সালে গুথুমা খান বাহাদুর আবদুল আজিজ উচ্চ বিদ্যালয় থেকে মাধ্যমিক ও চট্টগ্রাম কলেজ থেকে ১৯৭৯ সালে উচ্চ মাধ্যমিক পাস করেন। ১৯৮৩ সালে চট্টগ্রাম বিশ্ববিদ্যায়ের সমাজ বিজ্ঞান বিভাগ থেকে স্নাতক (সম্মান) ও ১৯৮৪ সালে স্নাতকোত্তর পাস করেন। পরবর্তীতে তিনি বাংলাদেশ সিভিল সার্ভিসের প্রশাসন ক্যাডারে যোগদান করেন। ২০০৮ সালে তিনি উপসচিব পদে থাকা অবস্থায় স্বেচ্ছায় অবসর গ্রহণ করেন।\n\n\n== রাজনৈতিক জীবন ==\nস্কুল জীবন থেকেই তিনি বাংলাদেশ ছাত্রলীগের রাজনীতির সাথে সম্পৃক্ত হয়ে পড়েন। তিনি ১৯৭৭ সালে চট্টগ্রাম কলেজ ছাত্রলীগের সদস্য, ১৯৮১-৮২ সালে চট্টগ্রাম বিশ্ববিদ্যালয় ছাত্রলীগের দপ্তর সম্পাদক, ১৯৮২-৮৪ সাল পর্যন্ত তিনি চট্টগ্রাম বিশ্ববিদ্যালয় ছাত্রলীগের সাংগঠনিক সম্পাদক এবং ১৯৮৪-৮৬ সাল পর্যন্ত চট্টগ্রাম বিশ্ববিদ্যালয় ছাত্রলীগের সভাপতি ছিলেন। ১৯৮৩-৮৬ এবং ১৯৮৬-৮৯ সাল পর্যন্ত তিনি বাংলাদেশ ছাত্রলীগের কেন্দ্রীয় কার্যনির্বাহী কমিটির সদস্য ছিলেন। ২০১২ সালে তাকে বাংলাদেশ আওয়ামী লীগের কেন্দ্রীয় কার্যনির্বাহী কমিটির সদস্য নির্বাচিত করা হয়।\n\n\n== চাকুরী জীবন ==\n১৯৯৬ সালে বাংলাদেশ আওয়ামী লীগ এর সভানেত্রী শেখ হাসিনা গণপ্রজাতন্ত্রী বাংলাদেশ সরকারের প্রধানমন্ত্রী হলে আলাউদ্দিন নাসিম তখন তার প্রটোকল অফিসার হিসেবে নিয়োগ পান। ২০০১ সালে আওয়ামী লীগ বিরোধী দলে গেলে তৎকালীন বিরোধী দলীয় নেত্রী শেখ হাসিনা আলাউদ্দিন নাসিমকে তার সহকারী একান্ত সচিব) হিসেবে নিয়োগ দেন।\n\n\n== তথ্যসূত্র =="}