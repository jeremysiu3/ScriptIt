{"pageid": 1136052, "title": "এ ভারতে রাখো নিত্য, প্রভু, তব শুভ আশীর্বাদ−", "url": "https://bn.wikipedia.org/wiki?curid=1136052", "content": "এ ভারতে রাখো নিত্য, প্রভু, তব শুভ আশীর্বাদ− হল একটি রবীন্দ্রসংগীত। গানটি রবীন্দ্রনাথ ঠাকুরের গীতি-সংকলন গীতবিতান গ্রন্থের \"স্বদেশ\" পর্যায়ের ৩৫ সংখ্যক গান। কলকাতায় মহর্ষি ভবনে ৭৩তম মাঘোৎসব (১১ মাঘ, ১৩০৯) উপলক্ষ্যে সায়ংকালীন উপাসনায় এই ব্রহ্মসংগীতটি গীত হয়েছিল। এরপর তত্ত্ববোধিনী পত্রিকা-র ফাল্গুন ১৩০৯ (ফেব্রুয়ারি-মার্চ ১৯০৩) সংখ্যায় গানটি প্রথম প্রকাশিত হয়। এরপর গানটি সংকলিত হয়েছিল কাব্য-গ্রন্থ (৮ম খণ্ড, \"গান\" (ব্রহ্মসঙ্গীত) পর্যায়, ১৩১০ সংস্করণ), গান (১৩১৬ সংস্করণ), গান (১৩২১ সংস্করণ), কাব্যগ্রন্থ (১৩২৩ সংস্করণ), গীতবিতান (১ম সংস্করণ, ১ম খণ্ড, আশ্বিন ১৩৩৮), গীতবিতান (২য় সংস্করণ, ১ম খণ্ড, ভাদ্র ১৩৪৫) এবং বাউল (নতুন সংস্করণ, মাঘ ১৪০৬, \"সংযোজিত গান\" অংশে) গীতি-সংকলনে। সুরটমল্লার-সুরট-দেশ রাগে (স্বরলিপিতে সুরট রাগ বলে উল্লিখিত) এবং চৌতালে নিবদ্ধ এই গানটির স্বরলিপি রচনা করেছিলেন কাঙ্গালীচরণ সেন। পূর্বতন স্বরলিপি প্রকাশিত হয়েছিল ব্রহ্ম-সঙ্গীত স্বরলিপি (১ম ভাগ, মাঘ ১৩১১) ও ভারততীর্থ-এ (শ্রাবণ ১৩৫৪)। স্বরবিতান গ্রন্থের ৪র্থ ও ৪৭শ খণ্ডে এই গানটির স্বরলিপি অন্তর্ভুক্ত হয়েছে। ধ্রুপদাঙ্গের এই গানটি একটি ভাঙা গান; \"য়ে বতিঁয়া মেরে চিত চরি নিশ দিন\" গানটির (রাগ সুরট/চৌতাল; সংগ্রহ-উৎস: সঙ্গীত মঞ্জরী, সম্ভাব্য গীতিকার/সুরকার: নওলকিশোর) আদর্শে এই গানটি রচিত। ১০ ছত্রের গানটির কলিসংখ্যা ১/২/৩/৪। \"মজুমদার পুঁথি\"-তে গানটির পাণ্ডুলিপি পাওয়া যায় না। পরবর্তীকালে গানটি রেকর্ড করেছিলেন জ্যোতিরিন্দ্র মৈত্র (রেকর্ড নং জিই ২৪৭২৫) ও পূর্বা দাম (রেকর্ড নং পিএসএলপি ১৬১২ স্টিরিও এইচটিসিএস ০২বি ২৬৮৪ স্টিরিও)।\n\n\n== তথ্যসূত্র ==\n\n\n== উল্লেখপঞ্জি ==\nঅনুত্তম ভট্টাচার্য, রবীন্দ্ররচনাভিধান, ১৭শ খণ্ড:গীতবিতান-১ [পূজা-স্বদেশ-প্রেম], দীপ প্রকাশন, কলকাতা, ১৪২৪ বঙ্গাব্দ\nড. আশিস বসুমল্লিক, রবীন্দ্রনাথের ভাঙা গান: অন্তর্গত অস্তিত্বের অন্বেষণে এক অনন্ত অভিযাত্রা, প্রতিভাস, কলকাতা, ২০০৪\nপূর্ণেন্দুবিকাশ সরকার (সংকলন ও সম্পাদনা), গীতবিতান তথ্যভাণ্ডার, সিগনেট প্রেস, কলকাতা, ২০১৯\nসুরেন মুখোপাধ্যায়, রবীন্দ্র-সঙ্গীত-কোষ, সাহিত্য প্রকাশ, কলকাতা, ২০১০"}