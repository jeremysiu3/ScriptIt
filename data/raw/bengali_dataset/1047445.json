{"pageid": 1047445, "title": "কৌন?", "url": "https://bn.wikipedia.org/wiki?curid=1047445", "content": "কৌন? রাম গোপাল বর্মা পরিচালিত ১৯৯৯ সালের ভারতীয় হিন্দি ভাষার মনস্তাত্ত্বিক থ্রিলার চলচ্চিত্র। এর চিত্রনাট্য রচনা করেছেন অনুরাগ কশ্যপ। এই চলচ্চিত্রের মধ্য দিয়ে বর্মা সত্য (১৯৯৮)-এর পর দ্বিতীয়বার কশ্যপের চিত্রনাট্যে কাজ করেন। এতে শ্রেষ্ঠাংশে অভিনয় করেন উর্মিলা মাতন্ডকর, মনোজ বাজপেয়ী ও সুশান্ত সিং। এটি একটি বাড়িতে মাত্র তিনটি চরিত্র নিয়ে নির্মিত রহস্যকাহিনি, যেখানে একজন চিত্তবিকারগ্রস্ত নারীর ধারাবাহিকভাবে খুন করে যাওয়ার ঘটনা চিত্রায়িত হয়।\nমাত্র ১৫ দিনে এই চলচ্চিত্রের দৃশ্যধারণ সম্পন্ন হয়। ১৯৯৯ সালের ২৬শে ফেব্রুয়ারি মুক্তির পর চলচ্চিত্রটি এতে প্রদর্শিত উৎকণ্ঠার জন্য ইতিবাচক পর্যালোচনা লাভ করে। হিন্দুস্তান টাইমস অনুসারে এটি বর্তমানে প্রায় কাল্ট মর্যাদা লাভ করেছে। এই চলচ্চিত্রের ইংরেজি ভাষার সংস্করণ হুজ দেয়ার ২০১৪ সালে অনলাইনে মুক্তি পেয়েছে।\n\n\n== অভিনয়শিল্পী ==\nউর্মিলা মাতন্ডকর - নামপরিচয়হীন নারী\nমনোজ বাজপেয়ী - সমির এ. পূর্ণবলে\nসুশান্ত সিং - ইনস্পেক্টর কুরেশী/চোর\n\n\n== মূল্যায়ন ==\nঅনুপমা চোপড়া ইন্ডিয়া টুডে-তে তার পর্যালোচনায় লিখেন, \"অবিশ্রান্তভাবে পরীক্ষামূলক, তিনি [বর্মা] বিরতিহীনভাবে এমটিভির প্রেমকাহিনি রঙ্গীলা থেকে দাউদ ও আন্ডারওয়ার্ল্ড নিয়ে সত্য নির্মাণ করেছেন। কৌন-এ বর্মা ইত্তেফাক-এর মত গানবিহীন উৎকণ্ঠা থ্রিলার তৈরি করেছেন।\" রেডিফ.কম-এর সুপর্ণ বর্মা লিখেন, \"চলচ্চিত্রটি ব্যাপক ভয় নিয়ে শুরু হয়ে দুর্বল হয়ে পড়ে এবং ধীরে ধীরে উৎকণ্ঠা বাড়তে থাকে এবং তা আপনাকে আকৃষ্ট করে। আপনি খুব খারাপ কিছুর জন্য প্রস্তুতি নিতে শুরু করেন। যদিও কাহিনির চরম পর্যায় কিছুটা দীর্ঘায়িত এবং কিছু প্রশ্নের উত্তর অজানা রয়ে যায়, তবে তা চরম মূহুর্তকে সঠিকভাবে চিত্রিত করে।\"\nচলচ্চিত্রটি মুক্তির দুই দশক পরেও যারা থ্রিলার-ভীতিপ্রদ ধারার চলচ্চিত্র পছন্দ করেন তাদের কাছে এটি এখনো জনপ্রিয়। চলচ্চিত্রটি সজীব করে রাখতে মূল উপাদান হিসেবে কাজ করেছে এর চিত্রনাট্য ও চরিত্রাবলি, বিশেষ করে উর্মিলা মাতন্ডকরের অভিনীত চরিত্রটি।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে কৌন?  (ইংরেজি)"}