{"pageid": 1387088, "title": "সৈয়দ রেফাত আহমেদ", "url": "https://bn.wikipedia.org/wiki?curid=1387088", "content": "সৈয়দ রেফাত আহমেদ (জন্ম: ২৮ ডিসেম্বর ১৯৫৮) বাংলাদেশের ২৫তম প্রধান বিচারপতি। তিনি ১০ আগস্ট ২০২৪ সালে প্রধান বিচারপতি পদে রাষ্ট্রপতি কর্তৃক নিয়োগলাভ করেন। ইতঃপূর্বে তিনি বাংলাদেশ সুপ্রিম কোর্টের হাইকোর্ট বিভাগের একজন বিচারপতি ছিলেন।\n\n\n== প্রাথমিক জীবন ==\nসৈয়দ রেফাত আহমেদ ২৮ ডিসেম্বর ১৯৫৮ সালে জন্মগ্রহণ করেন। তার পিতা বাংলাদেশের অন্যতম খ্যাতিমান আইনজীবী সৈয়দ ইশতিয়াক আহমেদ যিনি একাধারে সুপ্রিম কোর্টের জ্যেষ্ঠ আইনজীবী, বাংলাদেশের সাবেক অ্যাটর্নি জেনারেল ও সাবেক তত্ত্বাবধায়ক সরকারের একজন উপদেষ্টা ছিলেন। তার মাতা সুফিয়া আহমেদ জাতীয় অধ্যাপক এবং ঢাকা বিশ্ববিদ্যালয়ের ইসলামের ইতিহাস ও সংস্কৃতি বিভাগের অধ্যাপক ছিলেন।\nরেফাত ঢাকা বিশ্ববিদ্যালয় থেকে প্রথম শ্রেণিতে প্রথম স্থান লাভ করে আইনশাস্ত্রে স্নাতক (সম্মান) ডিগ্রী অর্জন করার পর উচ্চশিক্ষার্থে যুক্তরাজ্যে গমন করেন। যুক্তরাজ্যের অক্সফোর্ড বিশ্ববিদ্যালয়ের ওয়াদাম কলেজ থেকে তিনি বি.এ ও এম.এ ডিগ্রি সম্পন্ন করেন। পরবর্তীতে তিনি যুক্তরাষ্ট্রের  টাফ্টস ইউনিভার্সিটির ফ্লেচার স্কুল অফ ল অ্যান্ড ডিপ্লোমেসি থেকে দ্বিতীয় স্নাতকোত্তর এবং পিএইচডি ডিগ্রি অর্জন করেন।\n\n\n== কর্মজীবন ==\nব্যাংক খাতের আইন কর্মকর্তা হিসেবে পেশাজীবন শুরু করেন সৈয়দ রেফাত আহমেদ। পরবর্তীতে ১৯৮৪ সালে ঢাকা জেলা আদালত ও ১৯৮৬ সালে হাইকোর্ট বিভাগের আইনজীবী হিসেবে নিবন্ধিত হন। তিনি হংকং এবং ওয়াশিংটন ডিসিতে জাতিসংঘের শরণার্থী বিষয়ক হাইকমিশনার হিসেবেও কাজ করেছেন। \nতিনি ২৭ এপ্রিল ২০০৩ সালে বাংলাদেশ হাইকোর্টের অতিরিক্ত বিচারপতি নিযুক্ত হন। ২০০৩ সালে শামছুদ্দিন চৌধুরী মানিক তার গাড়িকে স্যালুট না দেওয়ায় ট্রাফিক পুলিশ কর্মকর্তাদের বিরুদ্ধে আদালত অবমাননার অভিযোগ আনেন। পরে বাংলাদেশ পুলিশের তৎকালীন মহাপরিদর্শক শহুদুল হক এক বিবৃতিতে বলেন, ট্রাফিক পুলিশ কাউকে স্যালুট জানাতে বাধ্য নয় এবং কেবল সড়কে নিরাপদ হলে তারা তা করতে পারে। বিচারপতি এম এ মতিন ও বিচারপতি সৈয়দ রেফাত আহমেদের সমন্বয়ে গঠিত বাংলাদেশ হাইকোর্ট বেঞ্চ আইন অনুযায়ী শহুদুল হকের বিরুদ্ধে আদালত অবমাননার অভিযোগ জারি করলে আইন অনুযায়ী স্বয়ংক্রিয়ভাবে তাকে মহাপরিদর্শকের পদ থেকে অপসারণ করা হয়। পরে বাংলাদেশের রাষ্ট্রপতির ক্ষমার ভিত্তিতে শহুদুল হকের চাকরি বেঁচে যায়। \nসৈয়দ রেফাত আহমেদ ২০০৫ সালের ২৭ এপ্রিল হাইকোর্ট বিভাগের স্থায়ী বিচারপতি হিসেবে নিয়োগ পান। \n২০০৯ সালে বিচারপতি মইনুল ইসলাম চৌধুরী ও বিচারপতি সৈয়দ রেফাত আহমেদের হাইকোর্ট বেঞ্চ পার্বত্য চট্টগ্রাম শান্তি চুক্তির বৈধতা চ্যালেঞ্জ করে পার্বত্য চট্টগ্রামে বসতি স্থাপনকারী এক বাঙালি ও বাংলাদেশ জামায়াতে ইসলামীর আইনজীবীর দায়ের করা একটি রিটের শুনানি করেন।\n২০১৭ সালের অক্টোবরে বিচারপতি মোঃ সেলিম ও রেফাত আহমেদ বাংলাদেশ সরকারকে চার সপ্তাহের মধ্যে সাভারে চামড়ার কেন্দ্রীয় বর্জ্য শোধনাগারের নির্মাণ কাজ শেষ করার নির্দেশ দেন। এরপূর্বে ৩০ জানুয়ারি তারা সংসদ সদস্য মাহবুবুর রহমান তালুকদারকে পটুয়াখালী জেলার ১১টি শিক্ষা প্রতিষ্ঠানের পরিচালনা পর্ষদের সভাপতি পদে আসীন না হতে দুই মাসের নিষেধাজ্ঞা দেন।\nসৈয়দ রেফাত আহমেদকে ২০২৪ সালের ১০ আগস্ট বাংলাদেশের ২৫তম প্রধান বিচারপতি হিসেবে নিয়োগ দেওয়া হয়। ২০২৪ সালের ১১ আগস্ট তারিখে তিনি বাংলাদেশের প্রধান বিচারপতি হিসাবে শপথপত্র পাঠ করে দায়িত্বভার গ্রহণ করেন।\n\n\n== তথ্যসূত্র ==\n\n\n== বহিঃসংযোগ =="}