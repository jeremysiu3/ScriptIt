{"pageid": 1125466, "title": "চন্দাবাই", "url": "https://bn.wikipedia.org/wiki?curid=1125466", "content": "পণ্ডিতা ব্রহ্মচারিণী চন্দাবাই (১৮৮০ – ১৯৭৭) ছিলেন একজন জৈন পণ্ডিত এবং ভারতে নারী শিক্ষার একজন অগ্রদূত। তিনি ভারতের প্রাচীনতম নারী প্রকাশনার প্রতিষ্ঠাতা ছিলেন যেটি এখনও প্রকাশিত হয়, সেটি হল জৈন মহিলাদর্শ।\n\n\n== পরিবার ==\nতিনি ছিলেন উত্তরপ্রদেশ রাজ্যের বৃন্দাবনের নারায়ণদাস আগরওয়ালের কন্যা। তাঁর পিতা ছিলেন একজন বিশিষ্ট নাগরিক এবং ভারতের স্বাধীনতার প্রবক্তা। ১১ বছর বয়সে চন্দাবাই ধর্মকুমারের সাথে বিবাহ বন্ধনে আবদ্ধ হন। ধর্মকুমার ছিলেন জমিদার এবং আরার পণ্ডিত প্রভুদাস জৈনের ১৮ বছর বয়সী নাতি। পরের বছরই ধর্মকুমার মারা যান। ধর্মকুমারের বড় ভাই, দেবকুমার জৈন, যিনি নিজে একজন জৈন পণ্ডিত ছিলেন, তিনি চন্দাবাইকে অধ্যয়ন করতে উৎসাহিত করেন। এই ঘটনাটি সেই সময়ে অস্বাভাবিক ছিল।\n\n\n== শিক্ষা ও কর্ম ==\nচন্দাবাই সংস্কৃত, প্রাকৃত, ধর্মসূত্র, ন্যায় (যুক্তি), সাহিত্য এবং ব্যাকরণ সহ শাস্ত্রীয় বিষয়গুলি অধ্যয়ন করেছিলেন। তিনি কাশী থেকে \"পণ্ডিতা\" উপাধি অর্জন করেছিলেন। তিনি একজন ভালো বক্তা ছিলেন, তিনি ১৭ বছর বয়সে পানিপথে একটি পঞ্চ-কল্যাণক প্রতিষ্ঠার সময় তাঁর প্রথম বক্তৃতা দিয়েছিলেন।\nতিনি ১৯০৭ সালে মেয়েদের জন্য একটি বিদ্যালয় প্রতিষ্ঠা করেন। ১৯২১ সালে বিদ্যালয়টি জৈন বাল আশ্রম নামে পরিচিত হয়। নেমিচন্দ্র জ্যোতিষাচার্য ১৯৩৯ সালে বাল আশ্রমের পরিচালক হিসাবে নিযুক্ত হয়েছিলেন এবং পরে তিনি একজন প্রধান জৈন পণ্ডিত হিসাবে বিখ্যাত হয়ে উঠেছিলেন। নেমিচন্দ্রের সঙ্গে একটি সাক্ষাৎকারের সময়, চন্দাবাই তাঁকে সংস্কৃত এবং প্রাকৃত গ্রন্থের উপর প্রশ্ন জিজ্ঞাসা করেছিলেন, সেগুলির মধ্যে ছিল দেবগাম স্তোত্র, আত্মানুশাসন, এবং গোমতসার জীবকাণ্ড।\nচন্দাবাই নিজে প্রায়ই বালাশ্রমে অসুস্থ বিদ্যার্থীদের সেবা করতেন। তিনি ১৯৪৩ সালে টাইফয়েডে অসুস্থ একটি মেয়ের পরিচর্যা করেছিলেন, মেয়েটি শেষ পর্যন্ত ভাল হয়ে উঠেছিল এবং পরে ন্যায়তীর্থ ডিগ্রি অর্জন করেছিল।\n\n\n== পত্রিকা ==\n\nতিনি ১৯২১ সালে জৈন মহিলাদর্শ নামে একটি পত্রিকা শুরু করেছিলেন। তিনি বহু বছর ধরে এটির সম্পাদনা করেছেন। তিনি উপদেশ রত্ন মালা, সৌভাগ্য রত্ন মালা, নিবন্ধ রত্ন মালা, আদর্শ কাহানিয়াঁ, আদর্শ নিবন্ধ এবং নিবন্ধ দর্পণ সহ বেশ কয়েকটি বই লিখেছেন। .\n\n\n== আরও দেখুন ==\nজৈন ধর্ম\nদিগম্বর জৈন মহাসভা\nউত্তর প্রদেশে জৈন ধর্ম\n\n\n== তথ্যসূত্র ==\n\nটেমপ্লেট:Modern Jain writers"}