{"pageid": 1478770, "title": "আনোয়ারুল আজীম আখন্দ", "url": "https://bn.wikipedia.org/wiki?curid=1478770", "content": "আনোয়ারুল আজীম আখন্দ (জন্ম: ১৯৬৬) একজন বাংলাদেশী অধ্যাপক। তিনি ঢাকা বিশ্ববিদ্যালয়ের জিন প্রকৌশল ও জীবপ্রযুক্তি বিভাগের অধ্যাপক এবং মাওলানা ভাসানী বিজ্ঞান ও প্রযুক্তি বিশ্ববিদ্যালয়ের বর্তমান উপাচার্য।\n\n\n== জন্ম ও শিক্ষা ==\nআনোয়ারুল আজীম ময়মনসিংহ জেলার মুক্তাগাছায় ১৯৬৬ সালে জন্মগ্রহণ করেন। তিনি ঢাকা বিশ্ববিদ্যালয়ের প্রাণরসায়ন বিভাগ থেকে ১৯৮৬ সালে স্নাতক এবং ১৯৮৭ সালে স্নাতকোত্তর ডিগ্রি লাভ করেন। এরপর তিনি মনবুশো নিয়ে জাপানে যান এবং ১৯৯৮ সালে নাগোয়া বিশ্ববিদ্যালয় থেকে রোগ-প্রতিরোধ বিজ্ঞানে পিএইচডি ডিগ্রি অর্জন করেন।\n\n\n== কর্মজীবন ==\nআনোয়ারুল আজীম আখন্দ নাগোয়া বিশ্ববিদ্যালয়ের ইমিউনোলজি বিভাগে ১৯৯৮ থেকে ২০০০ সাল পর্যন্ত গবেষণা রেসিডেন্ট এবং ২০০০ থেকে ২০০২ সাল পর্যন্ত সহকারী অধ্যাপক হিসেবে দায়িত্ব পালন করেন। এরপর তিনি বাংলাদেশে ফিরে আসেন এবং ২০০২ সালে ঢাকা বিশ্ববিদ্যালয়ের জিন প্রকৌশল ও জীবপ্রযুক্তি বিভাগে সহকারী অধ্যাপক পদে যোগ দেন। ২০০৫ সালে তিনি সহযোগী অধ্যাপক পদে উন্নীত হন এবং ২০০৫ থেকে ২০০৮ সাল পর্যন্ত একই বিভাগের সভাপতি হিসেবে দায়িত্ব পালন করেন। ২০১১ সালে তিনি এই বিভাগের অধ্যাপক পদে উন্নীত হন। ২০২৪ সালের ১৮ সেপ্টেম্বর তিনি মাওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য হিসেবে নিয়োগ লাভ করেন এবং ২১ সেপ্টেম্বর আনুষ্ঠানিকভাবে দায়িত্ব গ্রহণ করেন।\n\n\n== গবেষণা ও প্রকাশনা ==\nদেশীয় ও আন্তর্জাতিক জার্নালে তার ৯০টির বেশি গবেষণা নিবন্ধ প্রকাশিত হয়েছে।\n\n\n== তথ্যসূত্র =="}