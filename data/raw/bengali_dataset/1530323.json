{"pageid": 1530323, "title": "ইসলামি কর ব্যবস্থা", "url": "https://bn.wikipedia.org/wiki?curid=1530323", "content": "ইসলামি কর বলতে এমন রাজস্বকে বোঝানো হয়, যা ইসলামি আইন কর্তৃক অনুমোদিত কর হিসেবে প্রচলিত ছিল।  এই কর দুটি বিষয়ের উপর নির্ভর করে: করযোগ্য ভূমির আইনগত অবস্থা ও করদাতার সাম্প্রদায়িক বা ধর্মীয় পরিচয়। \nইসলামি করগুলি হল:\n\nযাকাত: এটি ইসলামের পাঁচটি স্তম্ভের একটি এবং শুধুমাত্র মুসলিমদের উপর আরোপিত হয়। যাকাত সাধারণত দাতব্য সঞ্চয়ের উপর ২.৫% কর হিসাবে প্রদান করা হয়। যেমন কুরআনের ৯:৬০ এ বলা হয়েছে, \"নিশ্চয়ই সদকা (যাকাত) নির্দিষ্ট করা হয়েছে, গরিব ও অভাবগ্রস্তদের জন্য; যারা এটি সংগ্রহ ও পরিচালনা করে; যাদের অন্তর জয় করা প্রয়োজন; দাস মুক্তির জন্য, ঋণগ্রস্তদের জন্য, আল্লাহর পথে (জিহাদ ও কল্যাণমূলক কাজে) ব্যয় করার জন্য ও মুসাফিরদের জন্য। এটি আল্লাহর নির্ধারিত বিধান। আর আল্লাহ সর্বজ্ঞ, প্রজ্ঞাময়। এই আয়াতে আট শ্রেণীর মানুষকে যাকাত প্রদানের যোগ্য বলে উল্লেখ করা হয়েছে। বিস্তারিত জানতে আরো দেখুন:\nযাকাত\nগবাদিপশুর যাকাত\nফসল ও ফলের যাকাত\nব্যবসায়িক পণ্যের যাকাত\nসোনা ও রূপার যাকাত\nজিজিয়া: জিজিয়া হল ঐতিহাসিকভাবে ইসলামি রাষ্ট্র কর্তৃক অমুসলিম প্রজাদের উপর আরোপিত মাথাপিছু বার্ষিক কর। এটি সাধারণত জিম্মিদের উপর আরোপিত হত, যারা ইসলামী আইনের অধীনে মুসলিম ভূমিতে স্থায়ীভাবে বসবাস করত। এই কর থেকে দরিদ্র, মহিলা শিশু ও বয়স্কদের বাদ দিয়ে দেওয়া হত। \nখারাজ: এটি একটি ভূমি কর, যা প্রথমে শুধুমাত্র অমুসলিমদের উপর আরোপ করা হতো। কিন্তু পরবর্তীতে এটি মুসলমানদের জন্যও বাধ্যতামূলক করা হয়। সাধারণত যে সব ভূমিতে উশর আরোপিত হয় না, সেখানে  খারাজ আদায় করতে হয়।  খলিফা উমর ইবনে খাত্তাব প্রথম খারাজ আরোপ করেন। \nউশর: বৃষ্টির পানিতে উৎপাদিত ফসলের উপর ১০%, সেচ-নির্ভর জমি ও কূপের জলের উপর নির্ভরশীল জমির ফসলের উপর ৫% কর হিসেবে প্রদান করতে হয়, যা উশর নামে পরিচিত।  এছাড়াও যে সব রাজ্য মুসলিম ব্যবসায়ীদের পণ্যের উপর কর আরোপ করত, তাদের পণ্যের উপরও উশর আরোপ করা হতো। \nখুমুস (আরবি: خُمْس): খুমুস শব্দের অর্থ হল এক পঞ্চমাংশ। খুমুস হল এমন একটি কর, যা অর্জিত সম্পদের এক-পঞ্চমাংশের (২০%) উপর আরোপিগ হয়। এটি মূলত যুদ্ধলব্ধ সম্পদের উপর প্রযোজ্য; তবে বেশিরভাগ ইসলামি আইনবিদের মতে, এটি অন্যান্য নির্দিষ্ট আয়ের ক্ষেত্রেও প্রযোজ্য হতে পারে। এই কর কয়েকটি নির্ধারিত খাতে বিতরণ করা হয়।  ইসলামি আইনের পরিভাষায়, যুদ্ধলব্ধ সম্পদ বা গনিমত বলতে অমুসলিমদের সাথে যুদ্ধ বা অভিযানের পর মুসলিম সেনাবাহিনী কর্তৃক পতরাপ্া সম্পত্তি ও সম্পদকে বোঝায । \n\n\n== উশর ==\n\nইসলামে উশর হলো কৃষিজ পণ্যের উপর ধার্যকৃত একটি কর।  বৃষ্টির পানিতে সিক্ত জমি থেকে উৎপাদিত ফসলের জন্য ১০% এবং সেচের উপর নির্ভরশীল (অনাবাদী) জমির জন্য ৫% হারে উশর নির্ধারিত হয়। খলিফা উমর উশরের পরিধি বাড়িয়ে সীমান্ত বাণিজ্যের উপরও এটি প্রযোজ্য করেছিলেন।  উশর শব্দের আক্ষরিক অর্থ হল এক দশমাংশ। এটি মুসলিম বিশ্ব, স্পেন ও উত্তর আফ্রিকা থেকে শুরু করে ভারত ও দক্ষিণ-পূর্ব এশিয়ায় ১৮শ শতক পর্যন্ত প্রচলিত ছিল।  উশর ব্যবসায়ীদের উপরও আরোপিত হতো; এটি আমদানি বা রপ্তানিকৃত পণ্যের ১০% মূল্য হিসাবে গণনা করা হতো। এটি মুসলিম ও অমুসলিম উভয় ব্যবসায়ীদের জন্য প্রযোজ্য ছিল, যারা ইসলামী রাষ্ট্রের বাসিন্দা (জিম্মি) বা বিদেশি ব্যবসায়ী হিসেবে ইসলামী রাষ্ট্রে পণ্য বিক্রি করতে চাইতো।  মধ্যযুগের ওমান ও ভারতের বাণিজ্যিক দলিলপত্রে এই করকে \"আশুর\" বা \"উশর\" নামে উল্লেখ করা হয়েছে। \nইসলামি রাষ্ট্র খারাজ ও জিজিয়া কর প্রদানকারী অমুসলিমদের কিছু বিশেষ সুবিধা প্রদান করত; যেমন অমুসলিমরা যুদ্ধে অংশগ্রহণ করতে বাধ্য থাকত না। অপরদিকে মুসলিমদের যাকাত প্রদান করতে হতো এবং একইসাথে যুদ্ধকালীন সময়ে ইসলামী রাষ্ট্রের সুরক্ষার জন্য সামরিক দায়িত্ব পালন করতে হতো। \n\n\n== তথ্যসূত্র =="}