{"pageid": 1134841, "title": "আবদুল হান্নান চৌধুরী", "url": "https://bn.wikipedia.org/wiki?curid=1134841", "content": "আবদুল হান্নান চৌধুরী (সংক্ষেপে- এ হান্নান চৌধুরী) ছিলেন স্বাধীন বাংলাদেশ সরকারের প্রথম আইন সচিব। আইনপেশা, সাংবাদিকতা ইত্যাদির সঙ্গে তিনি আমৃত্যু যুক্ত ছিলেন।\n\n\n== প্রারম্ভিক জীবন ==\nআবদুল হান্নান চৌধুরী ১৯২০ সালে সুনামগঞ্জ জেলার জগন্নাথপুর উপজেলার কুবাজপুর গ্রামে মাতুলালয়ে জন্মগ্রহণ করেন। তাঁর পৈতৃক নিবাস জগন্নাথপুর উপজেলার হবিবপুর গ্রামে। ডাকনাম সোয়া মিয়া। বাবা হারিছ উদ্দিন ছিলেন জগন্নাথপুরের প্রথম পুলিশ অফিসার (ডিএসপি)।\n\n\n== শিক্ষাজীবন ==\nআবদুল হান্নান চৌধুরীর পড়াশোনা শুরু হয় কুবাজপুর এম.ই. স্কুলে। তিনি ভারতের আলীগড় মুসলিম বিশ্ববিদ্যালয় থেকে ১৯৪৮ সালে এম.এ. পাশ করেন। আলীগড় বিশ্ববিদ্যালয় ছাত্র সংসদের জিএস হিসেবে তিনি দায়িত্ব পালন করেন। মুক্তিযুদ্ধের সর্বাধিনায়ক জেনারেল এম এ জি ওসমানী ছিলেন তাঁর সহপাঠী।\n\n\n== কর্মজীবন ==\nকর্মজীবনে আবদুল হান্নান চৌধুরী ঢাকা, দিনাজপুর সহ বিভিন্ন জায়গায় জেলা জাজ হিসেবে দায়িত্ব পালন করেন।\n১৯৭১ সালে তিনি মুজিবনগর সরকারের আইন সচিব হিসেবে নিযুক্ত হন এবং মুক্তিযুদ্ধের সময় গুরুত্বপূর্ণ ভূমিকা পালন করেন। তিনি বাংলাদেশ সিভিল সার্ভিসের অন্যতম সদস্য ছিলেন। দৈনিক সিলেটের ডাক পত্রিকার সূচনালগ্ন থেকেই তিনি পত্রিকাটির সঙ্গে যুক্ত ছিলেন এবং দীর্ঘ সময় ধরে পত্রিকাটি সম্পাদনা করেন।\n\n\n== মৃত্যু ==\nতিনি ২০০০ খ্রিস্টাব্দের ১লা নভেম্বর ৮০ বছর বয়সে ইন্তেকাল করেন।\n\n\n== তথ্যসূত্র =="}