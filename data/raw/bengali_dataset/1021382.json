{"pageid": 1021382, "title": "পাভেল রহমান", "url": "https://bn.wikipedia.org/wiki?curid=1021382", "content": "পাভেল রহমান (জন্ম: ২৬ এপ্রিল ১৯৫৬) বাংলাদেশের একজন চিত্রসাংবাদিক। আলোকচিত্রে গুরুত্বপূর্ণ অবদানের জন্য বাংলাদেশ সরকার তাকে ২০২১ সালে একুশে পদক প্রদান করে।\n\n\n== প্রাথমিক জীবন ==\nপাভেল রহমান ২৬ এপ্রিল ১৯৫৬ সালে রংপুরে জন্ম গ্রহণ করেন। তিনি যশোর জিলা স্কুলে লেখাপড়া করে ঢাকা বিশ্ববিদ্যালয় থেকে স্নাতক ডিগ্রি লাভ করেন।\n\n\n== কর্মজীবন ==\nপাভেল রহমান ১৯৭৩ সালে আলোকচিত্রী হিসেবে সাপ্তাহিক একতায় যোগ দেন। ১৯৭৬ সাল থেকে ১৯৮০ সাল পর্যন্ত তিনি দৈনিক সাংবাদে আলোকচিত্রী হিসেবে কাজ করেন। ১৯৮০ সাল থেকে ১৯৯৩ সাল পর্যন্ত তিনি দ্য নিউ নেশনে কাজ করেন। ১৯৮৩ সালে, তিনি সামরিক স্বৈরশাসক হুসেইন মুহম্মদ এরশাদের বিরুদ্ধে জনতার বিক্ষোভের সময় নূর হোসেনের পিঠের একটি আইকনিক ছবি তুলেছিলেন। ছবিতে নূর হোসেনের পিঠে লেখা ছিল \"গণতন্ত্র মুক্তি পাক\" (নূর হোসেনের বুকে ও পিঠে লেখা পুরো স্লোগানটি ছিল \"স্বৈরাচার নিপাত যাক, গণতন্ত্র মুক্তি পাক\")।\n১৯৯৩ সালে তিনি বাংলাবাজার পত্রিকায় আলোকচিত্র সম্পাদক হিসেবে যোগ দেন। তিনি ১৯৯৪ সালে জনকণ্ঠে যোগ দেন এবং ১৯৯৭ সাল পর্যন্ত সেখানে কর্মরত ছিলেন। তিনি আলোকচিত্রশিল্পী হিসেবে অ্যাসোসিয়েটেড প্রেসে যোগদান করেন এবং দৈনিক প্রথম আলোর আলোকচিত্র উপদেষ্টা হিসেবে কাজ করেন। ২০০৮ সালে, তিনি অ্যাসোসিয়েটেড প্রেসের সাত জন বিজয়ীর একজন হিসেবে বর্ষসেরা ছবি আন্তর্জাতিক পুরস্কার লাভ করেছিলেন।\nপাভেল রহমান থিয়েটার পত্রিকা ‘ক্ষ্যাপা’র সম্পাদক ও অনুস্বর নাট্যদলের সদস্য। তিনি আবাহনী ক্রীড়া চক্রের প্রতিষ্ঠাকালীন আলোকচিত্রী।\nপাভেল রহমান ২০১৯ সালের মার্চ মাসে রংপুর জিলা স্কুলে শেখ মুজিবুর রহমানের উপর তিন দিনব্যাপী একক প্রদর্শনীর আয়োজন করেছিলেন। আলোকচিত্রে গুরুত্বপূর্ণ অবদানের জন্য ২০২১ সালে তিনি একুশে পদক লাভ করেন।\n\n\n== সম্মাননা ==\nএকুশে পদক (২০২১)\n\n\n== তথ্যসূত্র =="}