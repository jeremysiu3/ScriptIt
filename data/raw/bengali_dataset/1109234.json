{"pageid": 1109234, "title": "আব্দুল হাকিম সরকার", "url": "https://bn.wikipedia.org/wiki?curid=1109234", "content": "আব্দুল হাকিম সরকার (৪ অক্টোবর ১৯৪৭ -  ১১ মে, ২০২৫) একজন বাংলাদেশী লেখক, শিক্ষাবিদ এবং অধ্যাপক। তিনি বাংলাদেশ ইসলামী বিশ্ববিদ্যালয়ের ১১তম উপাচার্য ছিলেন। তিনি দীর্ঘদিন ঢাকা বিশ্ববিদ্যালয়ের সমাজকল্যাণ ও গবেষণা প্রতিষ্ঠানের অধ্যাপক ছিলেন। তিনি ২০১৪ সালে সৌদি আরবের বাদশাহের রাজকীয় আমন্ত্রণে হজ্বে গিয়েছিলেন।\n\n\n== কর্মজীবন ==\nআব্দুল হাকিম সরকার ১৯৪৭ সালের ৪ অক্টোবর ময়মনসিংহ জেলার ফুলপুর উপজেলায় জন্মগ্রহণ করেন। তিনি ১৯৫৯ সালে ঢাকা বিশ্ববিদ্যালয়ের সমাজ কল্যাণ বিভাগ হতে প্রথম শ্রেণীতে স্নাতক ও স্নাতকোত্তর পাশ করেন। এরপর তিনি ঢাকা বিশ্ববিদ্যালয় থেকে পিএইচডি ডিগ্রি অর্জন করেন। পড়াশোনা শেষ করে তিনি ঢাকা বিশ্ববিদ্যালয়ে প্রভাষক পদে যোগদান করেন। এরপরে পদোন্নতি পেয়ে তিনি ঢাকা বিশ্ববিদ্যালয়ের অধ্যাপক পদে অধিষ্ঠিত হোন। এরপরে তিনি ১৯৬৯ সালে ঢাকা বিশ্ববিদ্যালয়ের সমাজ কল্যাণ ও গবেষণা ইনস্টিটিউটে শিক্ষক হিসেবে যোগদান করেন। এই গবেষণা ইনস্টিটিউটে তিনি ৩০ জুন ১৯৯৮ থেকে ২৯ জুন ২০০১ পর্যন্ত পরিচালক হিসাবে দায়িত্ব পালন করেন এবং এই ইনস্টিটিউটে ২০০৭ ও ২০০৮ সালে ডিরেক্টর ইনচার্জ হিসাবে দায়িত্ব পালন করেন।\n\n\n== উপাচার্য পদে নিয়োগ ==\nআবদুল হাকিম সরকার ইসলামী বিশ্ববিদ্যালয়ের ১১তম উপাচার্য হিসেবে নিয়োগ পান। সাড়ে তিন মাস আগে বিশ্ববিদ্যালয়ে যে অচলাবস্থা শুরু হয়েছিল, তা দূর করতেই এ নিয়োগ দেওয়া হয়। তবে কোনো কারণ দর্শানো ছাড়াই ২০১৬ সালের ৩০ জুন, এই বিশ্ববিদ্যালয়ের আচার্য রাষ্ট্রপতি আবদুল হামিদ তাকে অপসারণ করেন। তবে ইসলামী বিশ্ববিদ্যালয়ের শিক্ষক সমিতির (আইইউটিএ) সূত্র জানায়, ভিসি তার মেয়াদে নানা অনিয়ম ও দুর্নীতির সঙ্গে জড়িত ছিলেন। \nতিনি ইসলামী বিশ্ববিদ্যালয়ের ২২১ থেকে ২৩০ পর্যন্ত ১০ টি সিন্ডিকেট মিটিং এর সভাপতি ছিলেন। তিনি ৩১ মার্চ ২০১৬ সালে বিশ্ববিদ্যালয়ের তৎকালীন রবীন্দ্র-নজরুর ভবনের ভিত্তি-প্রস্তর উদ্বোধন করেন।\n\n\n== গ্রন্থ ==\nআব্দুল হাকিম সরকার একজন সমাজবিজ্ঞানী ছিলেন। তিনি সমাজ পরিচালনার উপর একাধিক গবেষণামূলক বই রচনা করেছেন, তার সর্বমোট বইয়ের সংখ্যা ৬টি।\n\nসাক্ষাৎকার সম্বন্ধে বিল্ডিং সমাধান (১৯৯৪)\nসামাজিক গ্রুপ ওয়ার্ক: পদ্ধতি ও প্র্যাকটিস (১৯৯৭)\nসমাজকল্যাণ প্রশাসন (২০০৩)\nসামাজিক গবেষণা পদ্ধতি ও পরিসংখ্যান (২০০৪)\nসমাজকর্ম শিক্ষা হ্যান্ডবুক (২০০৬)\nসমাজকর্ম প্রাকটিস পদ্ধতি ও প্রবণতা (২০০৮)\n\n\n== মৃত্যু ==\nতিনি ২০২৫ সালের ১১ মে ঢাকার সেক্টর-১৪-এর নিজ বাসভবনে বার্ধক্যজনিত জটিলতার কারণে মৃত্যুবরণ করেন। মৃত্যুকালে তার বয়স হয়েছিল ৭৫ বছর। \n\n\n== তথ্যসূত্র =="}