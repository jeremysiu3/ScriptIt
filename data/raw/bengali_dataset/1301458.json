{"pageid": 1301458, "title": "এ এইচ এম এনায়েত হোসেন", "url": "https://bn.wikipedia.org/wiki?curid=1301458", "content": "এ এইচ এম এনায়েত হোসেন একজন বাংলাদেশী চিকিৎসক। তিনি স্বাস্থ্য শিক্ষা অধিদপ্তরের সাবেক মহাপরিচালক। বর্তমানে তিনি বঙ্গমাতা শেখ ফজিলাতুন্নেছা মুজিব মেডিকেল বিশ্ববিদ্যালয়, সিলেটের উপাচার্য হিসেবে দায়িত্ব পালন করছেন।\n\n\n== জন্ম ও শিক্ষা ==\nএনায়েত হোসেনের বাড়ি সিলেটের বিয়ানীবাজার উপজেলায়। তিনি ১৯৭৮ খ্রিষ্টাব্দে সিলেট সরকারি পাইলট উচ্চ বিদ্যালয় থেকে মাধ্যমিক ও ১৯৮০ খ্রিষ্টাব্দে সিলেটের মুরারিচাঁদ কলেজ থেকে উচ্চমাধ্যমিক পাশ করেন। তিনি ১৯৮৭ খ্রিষ্টাব্দে সিলেট এম.এ.জি. ওসমানী মেডিকেল কলেজ থেকে এমবিবিএস, ১৯৯৫ খ্রিষ্টাব্দে বাংলাদেশ কলেজ অব ফিজিশিয়ানস এন্ড সার্জনস থেকে চক্ষু বিষয়ে এফসিপিএস এবং ২০০৭ খ্রিষ্টাব্দে যুক্তরাজ্যের রয়েল কলেজ অব সার্জনস থেকে একই বিষয়ে এফআরসিএস ডিগ্রি অর্জন করেন।\n\n\n== কর্মজীবন ==\nএ এইচ এম এনায়েত হোসেন ৮ম বিসিএস পরীক্ষায় উত্তীর্ণ হয়ে ১৯৮৯ খ্রিষ্টাব্দের ডিসেম্বর মাসে সুনামগঞ্জের ধর্মপাশা উপজেলা স্বাস্থ্য কমপ্লেক্সে মেডিকেল অফিসার হিসেবে যোগদান করেন। ১৯৯৭ খ্রিষ্টাব্দে তিনি সিলেট এম.এ.জি. ওসমানী মেডিকেল কলেজ হাসপাতালে চক্ষু বিভাগের রেজিস্ট্রার হন। তিনি ২০০৩ খ্রিষ্টাব্দে রংপুর মেডিকেল কলেজ হাসপাতাল ও ২০০৭ খ্রিষ্টাব্দে জাতীয় চক্ষুবিজ্ঞান ইনস্টিটিউট ও হাসপাতালে পরিচালক হিসেবে নিয়োগ লাভ করেন। কর্মজীবনে তিনি বিভিন্ন মেডিকেল কলেজে সহকারী অধ্যাপক (চক্ষু), সহযোগী অধ্যাপক ও অধ্যাপক পদে দায়িত্ব পালন করেছেন। ২০১৫ খ্রিষ্টাব্দে তিনি স্বাস্থ্য অধিদপ্তরের পরিচালক নিযুক্ত হন। পরবর্তীকালে তিনি স্বাস্থ্য অধিদপ্তরের অতিরিক্ত মহাপরিচালক এবং ২০১৯ খ্রিষ্টাব্দে প্রতিষ্ঠিত স্বাস্থ্য শিক্ষা অধিদপ্তরের প্রথম মহাপরিচালক হিসেবে দায়িত্ব পালন করেন। ২০২২ খ্রিষ্টাব্দের আগস্ট মাসে তিনি সরকারি চাকরি থেকে অবসর লাভ করেন।\nএনায়েত হোসেন ২০২৩ খ্রিষ্টাব্দের জানুয়ারি মাসে পরবর্তী চার বছরের জন্য সিলেট মেডিকেল বিশ্ববিদ্যালয়ের দ্বিতীয় উপাচার্য হিসেবে নিযুক্ত হন।\n\n\n== তথ্যসূত্র =="}