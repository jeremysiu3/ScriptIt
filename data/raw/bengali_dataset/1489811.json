{"pageid": 1489811, "title": "ইস্তাম্বুল সুসংগঠিত দাঙ্গা", "url": "https://bn.wikipedia.org/wiki?curid=1489811", "content": "ইস্তাম্বুল দাঙ্গা (প্রকৃত পক্ষে ইস্তাম্বুল পোগ্রম) ছিল ১৯৫৫ খ্রিস্টাব্দের ৬–৭ই সেপ্টেম্বরে প্রাথমিকভাবে ইস্তাম্বুলের গ্রিক সংখ্যালঘুদের উপর পরিচালিত রাষ্ট্রীয় পৃষ্ঠপোষকতায় গ্রিক বিরোধী উচ্ছৃঙ্খল জনতা আক্রমণের একটি ধারাবাহিকতা। তুরস্কের শাসক ডেমোক্র্যাট পার্টি বিভিন্ন নিরাপত্তা সংস্থার (ট্যাকটিক্যাল মোবিলাইজেশন গ্রুপ, কাউন্টার-গেরিলা এবং ন্যাশনাল সিকিউরিটি সার্ভিস) সহযোগিতায় এই পোগ্রমের (সুসংগঠিত গণহত্যা) আয়োজন করেছিল। ঘটনাগুলি গ্রিসের মেসিডোনিয়ার থেসালোনিকিতে তুর্কি কনস্যুলেটে বোমা হামলার মাধ্যমে শুরু হয়েছিল—যে বাড়িতে ১৮৮১ খ্রিস্টাব্দে মোস্তফা কামাল আতাতুর্কের জন্ম হয়েছিল। বোমাটি আসলে কনস্যুলেটে একজন তুর্কি প্রবেশক বা দ্বাররক্ষীর দ্বারা স্থাপন করা হয়েছিল, যাকে পরে গ্রেপ্তার করা হয়েছিল ও স্বীকারোক্তিমূলক জবানবন্দি প্রদান করেছিল। তুর্কি সংবাদমাধ্যম গ্রেপ্তারের বিষয়ে নীরব ছিল, এবং পরিবর্তে, এটি সুকৌশলে ইঙ্গিত দেয় যে গ্রিকরা বোমাটি ফেলেছিল।\nপোগ্রমটিকে মাঝে মাঝে গ্রিকদের বিরুদ্ধে পরিচালিত পরিকল্পিত গণহত্যা হিসাবে বর্ণনা করা হয়, যেহেতু, আলফ্রেড-মরিস ডি জায়াসের মতে, তুলনামূলকভাবে কম মৃত্যুর সংখ্যা সত্ত্বেও, এটি \"১৯৪৮ খ্রিস্টাব্দের পরিকল্পিত গণহত্যার অপরাধ প্রতিরোধ ও শাস্তি সংক্রান্ত কনভেনশনের ২ নং অনুচ্ছেদের মানদণ্ডকে পরিপূর্ণ করে কারণ ইস্তাম্বুলে গ্রীক সংখ্যালঘুদের “সম্পূর্ণ বা আংশিকভাবে ধ্বংস করার অভিপ্রায়” প্রদর্শনযোগ্যভাবে উপস্থিত ছিল, গণহত্যা তুরস্কের প্রধানমন্ত্রী আদনান মেন্দেরেসের সরকার দ্বারা সংগঠিত হয়েছে\" এবং \"পোগ্রমের ফলস্বরূপ, গ্রিক সংখ্যালঘুরা শেষ পর্যন্ত তুরস্ক থেকে দেশত্যাগ করে।\"\nএকটি তুর্কি উচ্ছৃঙ্খল জনতা, যাদের বেশিরভাগ সদস্যকে আগে থেকেই শহরে একত্রিত করা হয়েছিল, ইস্তাম্বুলের গ্রিক সম্প্রদায়কে নয় ঘন্টা ধরে আক্রমণ করেছিল। যদিও উচ্ছৃঙ্খল জনতা স্পষ্টভাবে গ্রিকদের হত্যার আহ্বান জানায়নি, তবে হামলার সময় বা পরে মারধর ও অগ্নিসংযোগের ফলে এক ডজনেরও বেশি লোকের মৃত্যু ঘটেছিল। আর্মেনীয় ও ইহুদিরাও ক্ষতিগ্রস্থ হয়েছিল। বেশিরভাগ পুলিশ কর্মী নিষ্ক্রিয় ছিল, এবং সরকার কর্তৃক ইস্তাম্বুলে সামরিক আইন জারি করা, সেনাবাহিনীকে ডাকা ও দাঙ্গা থামানোর নির্দেশ না দেওয়া পর্যন্ত সহিংসতা অব্যাহত ছিল। গির্জা পুড়িয়ে ফেলা এবং দোকানপাট ও ব্যক্তিগত বাড়িঘর ধ্বংস সহ বস্তুগত ক্ষয়ক্ষতির পরিমাণ ৫০০ মিলিয়ন মার্কিন ডলার অনুমান করা হয়েছে।\nপোগ্রমটি তুরস্ক থেকে জাতিগত গ্রিকদের, বিশেষ করে ইস্তাম্বুলের গ্রিকদের দেশত্যাগকে ব্যাপকভাবে ত্বরান্বিত করেছিল। তুরস্কের গ্রিক জনসংখ্যা ১৯২৭ খ্রিস্টাব্দে ১,১৯,৮২২ থেকে কমে ১৯৭৮ খ্রিস্টাব্দে প্রায় ৭,০০০-এ নেমে আসে। শুধুমাত্র ইস্তাম্বুলেই, ১৯৫৫ খ্রিস্টাব্দে থেকে ১৯৬০ খ্রিস্টাব্দের মধ্যে গ্রিক-ভাষী জনসংখ্যা ৬৫,১০৮ থেকে ৪৯,০৮১-এ নেমে আসে। তুর্কি পররাষ্ট্র মন্ত্রণালয় কর্তৃক প্রকাশিত ২০০৮ খ্রিস্টাব্দের পরিসংখ্যান অনুসারে গ্রিক বংশোদ্ভূত তুর্কি নাগরিকের সংখ্যা ৩,০০০-৪,০০০; যখন হিউম্যান রাইটস ওয়াচ (২০০৬) কর্তৃক তাদের সংখ্যা ২,৫০০ বলে অনুমান করা হয়েছিল।\nআক্রমণগুলিকে তুর্কিকরণের একটি প্রক্রিয়ার ধারাবাহিকতা হিসাবে বর্ণনা করা হয়েছে যা অটোমান সাম্রাজ্যের পতনের সঙ্গে শুরু হয়েছিল, কারণ আক্রমণ করা সম্পত্তির প্রায় ৪০% অন্যান্য সংখ্যালঘুদের মালিকানাধীন ছিল। কিছু সংবাদমাধ্যমে এই পোগ্রমটিকে ক্রিস্টাইনাখ্টের—১৯৩৮ খ্রিস্টাব্দের নাৎসি জার্মানিতে ইহুদিদের বিরুদ্ধে পরিচালিত পোগ্রম—সঙ্গে তুলনা করা হয়েছে।\n২০০৯ খ্রিস্টাব্দে, তুরস্কের তৎকালীন প্রধানমন্ত্রী এরদোগান বলেছিলেন যে তুরস্ক ভুল করেছে, এবং যে: \"বিভিন্ন জাতিগত পরিচয়ের সেই সংখ্যালঘুদের অতীতে আমাদের দেশ থেকে বিতাড়িত করা হয়েছিল। এটি ফ্যাসিবাদী নীতির ফল।\"\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে ইস্তাম্বুল সুসংগঠিত দাঙ্গা সম্পর্কিত মিডিয়া দেখুন।"}