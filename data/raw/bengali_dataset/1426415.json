{"pageid": 1426415, "title": "এনএক্সটি হিটওয়েভ (২০২৩)", "url": "https://bn.wikipedia.org/wiki?curid=1426415", "content": "এনএক্সটি হিটওয়েভ একটি পেশাদার কুস্তি টেলিভিশন বিশেষ অনুষ্ঠান ছিল, যা ওয়ার্ল্ড রেসলিং এন্টারটেইনমেন্ট (ডাব্লিউডাব্লিউই) তাদের ব্র্যান্ড এনএক্সটির জন্য প্রযোজনা করেছে; এটি মূলত ডাব্লিউডাব্লিউইর সাপ্তাহিক টেলিভিশন অনুষ্ঠান এনএক্সটির বিশেষ পর্ব হিসেবে সরাসরি সম্প্রচার করা হয়েছে। এটি এনএক্সটি হিটওয়েভ কালানুক্রমিকের অধীনে প্রচারিত দ্বিতীয় এবং সামগ্রিকভাবে হিটওয়েভ কালানুক্রমিকের অধীনে প্রচারিত নবম অনুষ্ঠান ছিল। এই অনুষ্ঠানটি ২০২৩ সালের ২২শে আগস্ট তারিখে মার্কিন যুক্তরাষ্ট্রের ফ্লোরিডার অরল্যান্ডোর ডাব্লিউডাব্লিউই পারফর্মেন্স সেন্টারে অনুষ্ঠিত হয়েছে।\nএই অনুষ্ঠানে সর্বমোট পাঁচটি ম্যাচ অনুষ্ঠিত হয়েছে। এই অনুষ্ঠানের সর্বশেষ ম্যাচে কারমেলো হেইস এনএক্সটি চ্যাম্পিয়নশিপ ম্যাচে ওয়েস লিকে পরাজিত করেছে। অন্যান্য শীর্ষস্থানীয় ম্যাচে, নোয়াম দার ব্রিটিশ রাউন্ড রুলস ম্যাচে নাথান ফ্রেজারকে এবং মিক্সড ট্যাগ টিম ম্যাচে লাইরা ভালকিরিয়া ও ড্রাগন লি দ্য জাজমেন্ট ডেকে পিনফলের মাধ্যমে পরাজিত করেছে।\n\n\n== কাহিনী ==\nএই অনুষ্ঠানে পূর্ব নির্ধারিত কাহিনীর ধারাবাহিকতায় অনুষ্ঠিত ম্যাচগুলো অন্তর্ভুক্ত ছিল, যেখানে কুস্তিগিরগণ পূর্ব নির্ধারিত কাহিনী অনুযায়ী অনুষ্ঠানগুলোতে নায়ক, খলনায়ক অথবা পার্থক্যহীন চরিত্র ধারণ করেছেন যা এক বা একাধিক ম্যাচে উত্তেজনা সৃষ্টি করেছে। এই ম্যাচগুলোর ফলাফল এনএক্সটি ব্র্যান্ডে নিযুক্ত ডাব্লিউডাব্লিউইর লেখকদের দ্বারা পূর্বনির্ধারিত ছিল, যার ধারাবাহিক কাহিনী ডাব্লিউডাব্লিউইর সাপ্তাহিক টেলিভিশন অনুষ্ঠান এনএক্সটি এবং ব্র্যান্ডের পরিপূরক সরাসরি ধারাবাহিক সম্প্রচার অনুষ্ঠান লেভেল আপে প্রদর্শন করা হয়েছে।\n\n\n== পটভূমি ==\nএনএক্সটি হিটওয়েভ হলো ডাব্লিউডাব্লিউই দ্বারা আয়োজিত একটি বার্ষিক সরাসরি অনুষ্ঠান, যা সাধারণত প্রতি বছরের জুলাই অথবা আগস্ট মাসে অনুষ্ঠিত হয়। হিটওয়েভ মূলত এক্সট্রিম চ্যাম্পিয়নশিপ রেসলিং (ইসিডাব্লিউ) দ্বারা প্রযোজিত একটি পেশাদার কুস্তি অনুষ্ঠানের নাম ছিল, যা ১৯৯৪ থেকে ২০০০ সাল পর্যন্ত প্রতি বছর অনুষ্ঠিত হয়েছিল। ১৯৯৭ সালের অনুষ্ঠানটি ছিল একটি ইন্টারনেট প্রতি-দর্শনে-পরিশোধ (আইপিপিভি), অতঃপর ১৯৯৮ থেকে ২০০০ সাল পর্যন্ত হিটওয়েভ ঐতিহ্যবাহী প্রতি-দর্শনে-পরিশোধ (পিপিভি) হিসেবে প্রচারিত হয়েছিল। ইসিডাব্লিউ ২০০১ সালে বিলুপ্ত হওয়ার পর ডাব্লিউডাব্লিউই ২০০৩ সালে ইসিডাব্লিউর সকল সম্পদ অর্জন করে। এই অনুষ্ঠানের নামটি ডাব্লিউডাব্লিউইর গ্রীষ্মের সময়সূচীকে ইঙ্গিত করে। অতঃপর ২০২২ সালে, ডাব্লিউডাব্লিউই এনএক্সটির একটি টেলিভিশন বিশেষ পর্ব হিসেবে হিটওয়েভকে পুনরুজ্জীবিত করে একটি অনুষ্ঠান আয়োজন করে। ২০২২ সালের ১৬ই আগস্ট তারিখে প্রথমবারের মতো এনএক্সটি হিটওয়েভ অনুষ্ঠিত হয়েছে।\n২০২৩ সালের এই অনুষ্ঠানটি এনএক্সটি হিটওয়েভ কালানুক্রমিকের দ্বিতীয় অনুষ্ঠান ছিল, যা ২২শে আগস্ট তারিখে মার্কিন যুক্তরাষ্ট্রের ফ্লোরিডার অরল্যান্ডোর ডাব্লিউডাব্লিউই পারফর্মেন্স সেন্টারে আয়োজন করার জন্য নির্ধারণ করা হয়েছিল। এই অনুষ্ঠানটি ডাব্লিউডাব্লিউইর সাপ্তাহিক টেলিভিশন অনুষ্ঠান এনএক্সটির বিশেষ পর্ব হিসেবে মার্কিন যুক্তরাষ্ট্রে ইউএসএ নেটওয়ার্কে সরাসরি সম্প্রচার করা হয়েছে।\n\n\n== তথ্যসূত্র ==\n\n\n== বহিঃসংযোগ ==\nডাব্লিউডাব্লিউই এনএক্সটি (ইংরেজি)"}