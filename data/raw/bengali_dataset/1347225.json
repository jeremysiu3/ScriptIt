{"pageid": 1347225, "title": "গ্রিদা নাচ", "url": "https://bn.wikipedia.org/wiki?curid=1347225", "content": "ভারতের কয়েকটি গ্রামে গ্রিদা নৃত্য পরিবেশিত হয়।\nযখন রবি শস্য প্রস্তুত হয়, গ্রামবাসীরা একত্রিত হয় এবং তাদের কঠোর পরিশ্রম উদযাপন করতে গ্রিদা নৃত্য পরিবেশন করে, অনুষ্ঠানটি সকাল থেকে সন্ধ্যা পর্যন্ত চলতে থাকে।\nগ্রিদা নৃত্য ভারতের মধ্যপ্রদেশ জেলার লোকসংস্কৃতির অন্তর্ভুক্ত একটি লোকনৃত্য।\n\n\n== ইতিহাস ==\nএই নৃত্যশৈলীর উৎপত্তি সম্বন্ধে একমাত্র তথ্য পাওয়া যায় যে, মধ্যপ্রদেশ রাজ্যে রবি শস্যের ফসল কাটার ঋতু (অর্থাৎ শীতকালে) উদযাপন করার জন্য এই নৃত্যশৈলীর উদ্ভব হয়েছিল।\n\n\n== গ্রিদা নৃত্যের পরিধান ==\nযেহেতু এই লোকনৃত্যটি পুরুষ এবং মহিলা উভয়ের দ্বারাই পরিবেশিত হয়, তাই পরিধানের পোশাক লিঙ্গ অনুসারে পরিবর্তিত হয়।\nপুরুষ নর্তকরা তাদের মস্তকে ময়ূরের পালক এবং অন্যান্য অলঙ্কার দিয়ে সজ্জিত পাগড়ি ধারণ করেন। পাগড়িটি হয় মসলিন অথবা সিল্ক দিয়ে তৈরি হয়। সিল্কের পাগড়ি একটি বিশেষ অনুষ্ঠানের একটি অংশ, সাধারন গ্রিদা পরিবেশনে তারা এগুলি পরিধান করেন না। তাদের পরনে হাঁটু পর্যন্ত ধুতি এবং একটি শার্ট থাকে। পুরুষ নৃত্যশিল্পীরাও ঐতিহ্যবাহী গয়না পরেন। তারা রৌপ্য বা সোনার তৈরি চুড়ি, গলার হার এবং নুপুর পরেন। এছাড়াও, পুরুষ অভিনয়কারীর ডান হাতে একটি বস্তু এবং বাম হাতে একটি রুমাল বা ময়ূরের পালক থাকে।\nমহিলা নর্তকীরা একটি হাঁটুর দৈর্ঘ্যের শাড়ি পরেন এবং তাদের চুল পাম এবং অন্যান্য পাতা দিয়ে সজ্জিত থাকে। এর সাথে তারা বিভিন্ন অলঙ্কার পরেন; যেমন গলায় রৌপ্য নির্মিত হার, সোনা বা প্রবাল দিয়ে বানানো গয়না, \"হাঁসুলি\" নামক একটি রূপার অলঙ্কার, রূপার কানের দুল, রূপার চুড়ি, পায়ের নুপুর এবং \"বহুন্তা\" নামে পরিচিত একটি বাজুবন্ধ। মহিলা অভিনয়শিল্পীর ডান হাতে একটি থিস্কি বা একটি তালি এবং বাম হাতে রঙিন রুমাল ধরা থাকেন।\n\n\n== নৃত্য পরিবেশনা ==\nগ্রিদা নৃত্য পরিবেশনা তিনটি পর্বে বিভক্ত,\n\nসেলা- এই পর্বে ধীর এবং সংযত পদচালনার মাধ্যমে নৃত্য পরিবেশিত হয়।\nসেললারকি- এই পর্বে পদচালনা তুলনামূলকভাবে দ্রুত এবং সংক্ষিপ্ত হয়।\nসেলভাদোনি- এই ধাপে নৃত্যশিল্পীদের পায়ের কাজ অত্যন্ত দ্রুত ও বাঁধাবিহীন হয় এবং নৃত্য পরিবেশন করার সময় তাদের পুরো শরীর গতিশীল হয়।\nগ্রিদার তৃতীয় পর্বে নর্তক ও নর্তকীরা উদ্যমী হয়ে ওঠে এবং তারা শক্তিশালী পা ও হাতের নড়াচড়া দিয়ে নাচ শুরু করে।\n\n\n== তথ্যসূত্র =="}