{"pageid": 1353121, "title": "মারিয়া বাকালভা", "url": "https://bn.wikipedia.org/wiki?curid=1353121", "content": "মারিয়া ভালচেভা বাকালভা ( bə-KAH-lo-və; জন্ম: ৪ জুন ১৯৯৬) একজন বুলগেরীয় অভিনেত্রী। তিনি একটি ক্রিটিকস চয়েস পুরস্কার জয় এবং একটি একাডেমি পুরস্কার, একটি গোল্ডেন গ্লোব পুরস্কার, একটি বাফটা পুরস্কার, একটি স্ক্রিন অ্যাক্টরস গিল্ড পুরস্কারের মনোনয়নসহ একাধিক পুরস্কার অর্জন করেছেন ও মনোনয়ন পেয়েছেন।\nবুর্গাসে জন্মগ্রহণকারী ও বেড়ে ওঠা বাকালভা সফিয়ার ন্যাশনাল অ্যাকাডেমি ফর থিয়েটার অ্যান্ড ফিল্ম আর্টসে অধ্যয়নকালীন বুলগেরীয় চলচ্চিত্রে অভিনয়ের মধ্য দিয়ে তার কর্মজীবন শুরু করেন। তাকে ট্রান্সগ্রেশন (২০১৭), দ্য ফাদার (২০১৯), লাস্ট কল (২০২০), ও উইমেন ডু ক্রাই (২০২১) চলচ্চিত্রে নাট্যধর্মী চরিত্রে দেখা যায়। বাকালভা ২০২০ সালের ব্যঙ্গ প্রামাণ্যচিত্র বোরাত সাবসিকোয়েন্ট মুভিফিল্ম-এ তুতার সাগদিয়েভ চরিত্রে অভিনয় করে খ্যাতি অর্জন করেন এবং এই কাজের জন্য তিনি প্রথম বুলগেরীয় অভিনেত্রী হিসেবে একাডেমি পুরস্কারের মনোনয়ন লাভ করেন। এরপর তিনি হাস্যরসাত্মক দ্য বাবল (২০২২), বডিজ বডিজ বডিজ (২০২২), নাট্যধর্মী ফেয়ারিল্যান্ড (২০২৩) চলচ্চিত্রে শ্রেষ্ঠাংশে অভিনয় করেন।\n\n\n== প্রারম্ভিক জীবন ==\nমারিয়া ভালচেভা বাকালভা ১৯৯৬ সালের ৪ঠা জুন বুর্গাসে জন্মগ্রহণ করেন। তার মাতা রুমিয়ানা বাকালভা ও পিতা ভালচো বাকালভা। তিনি ছয় বছর বয়স থেকে গান গাওয়া ও বাঁশি বাজানোর তালিম নেওয়া শুরু করেন। ১২ বছর বয়সে তিনি বুর্গাসের ন্যাশনাল স্কুল অব মিউজিক অ্যান্ড স্টেজ আর্টসে অভিনয়ের ক্লাসে ভর্তি হন, সেখানে তার প্রধান পাঠ্যবিষয় ছিল নাট্যকলা এবং দ্বিতীয় প্রধান পাঠ্যবিষয় ছিল বাঁশি বাজানো। তিনি বলেন, \"আমি খুবই নিয়মনিষ্ঠ ছিলাম। আমি অনেক বই পড়তাম। আমি ১৫, ১৬ বছর বয়সে দস্তয়েভ্‌স্কিতে আসক্ত ছিলাম।\"\nকৌশোরে বাকালভা সাহিত্যের প্রতি আকৃষ্ট হন, বিশেষ করে গাব্রিয়েল গার্সিয়া মার্কেজ, হোর্হে লুইস বোর্হেস, ও মিখাইল বুলগাকফ। তিনি দ্য হান্ট চলচ্চিত্র দেখার পর চলচ্চিত্র অভিনয়কে পেশা হিসেবে নেওয়ার অনুপ্রেরণা পান এবং চলচ্চিত্র নির্মাতা টমাস ভিন্টারবার্গকে তার অন্যতম প্রভাববিস্তারকারী হিসেবে উল্লেখ করেন এবং তার কর্মজীবনে সুজ্যানা বিয়ার, পেদ্রো আলমোদোবার, পাওলো সররেন্তিনো ও অ্যান্ড্রেয়া আর্নল্ডদেরও প্রভাব রয়েছে।\n\n\n== কর্মজীবন ==\nবাকালভা ২০২০ সালে ব্যঙ্গ প্রামাণ্যচিত্র বোরাত সাবসিকোয়েন্ট মুভিফিল্ম-এ সাশা ব্যারন কোহেন অভিনীত কাল্পনিক কাজাখ প্রতিবেদক বোরাত সাগদিয়েভের কন্যা তুতার সাগদিয়েভ চরিত্রে অভিনয় করেন। যদিও শুরুতে ইরিনা নোভাক নামে তাকে কৃতিত্ব দেওয়া হয়, পরবর্তীকালে বিভিন্ন প্রতিবেদনে তার সংশ্লিষ্টতার কথা জানা যায়। অডিশন চলাকালীন তাকে লন্ডনে ফিরে যেতে হয়েছিল, কারণ এই কাজটিতে তাকে মানব পাচারের অংশ হিসেবে জড়িত থাকার সম্পৃক্ততার সন্দেহ জাগে। সমালোচকেরা তার অভিনয়ের প্রশংশা করেন, এবং কয়েকজন তার অভিনয়কে এই বছরের সেরা কাজ বলে উল্লেখ করেন। আইজিএন-এর ম্যাট ফাউলার বলেন, \"চলচ্চিত্রটির চমৎকার আবিষ্কার হলেন মারিয়া বাকালভা, যিনি প্রতি ক্ষেত্রে সাশা ব্যারন কোহেনের পর্দা সমতুল্য, যাকে ও যা নিয়ে অধিকাংশ লোক কথা বলবে।\" লস অ্যাঞ্জেলেস টাইমস-এর চলচ্চিত্র সমালোচক জাস্টিন চ্যাং তার অভিনয় প্রসঙ্গে বলেন, \"অসাধারণ\" এবং তার চরিত্রের সফর ছিল \"মর্মস্পর্শী\"। এই কাজের জন্য তিনি শ্রেষ্ঠ পার্শ্ব অভিনেত্রী বিভাগে ক্রিটিকস চয়েস চলচ্চিত্র পুরস্কারসহ একাধিক সমালোচনামূলক পুরস্কার লাভ করেন। তিনি প্রথম বুলগেরীয় অভিনেত্রী হিসেবে শ্রেষ্ঠ পার্শ্ব অভিনেত্রী বিভাগে একাডেমি পুরস্কার, বাফটা পুরস্কার, স্ক্রিন অ্যাক্টরস গিল্ড পুরস্কার ও সঙ্গীতধর্মী বা হাস্যরসাত্মক চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে মারিয়া বাকালভা (ইংরেজি)\nঅলমুভিতে মারিয়া বাকালভা\nরটেন টম্যাটোসে মারিয়া বাকালভা (ইংরেজি)"}