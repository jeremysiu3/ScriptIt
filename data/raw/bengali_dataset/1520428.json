{"pageid": 1520428, "title": "শার দুবে", "url": "https://bn.wikipedia.org/wiki?curid=1520428", "content": "শর্মিষ্ঠা 'শার' দুবে একজন ভারতীয় বংশোদ্ভূত আমেরিকান ব্যবসায়িক নির্বাহী। তিনি ২০২০ সালের মার্চ মাস থেকে ২০২২ সালের মে মাস পর্যন্ত ম্যাচ গ্রুপের প্রধান নির্বাহী কর্মকর্তা (সিইও) ছিলেন। শর্মিষ্ঠা দুবে ২০০৬ সালে ম্যাচ গ্রুপে যোগ দেন। তিনি ম্যাচ গ্রুপ এবং ফোর্টিভ কর্পোরেশনের পরিচালনা পর্ষদেও দায়িত্ব পালন করেন।\n\n\n== জীবনী ==\nশর্মিষ্ঠা জামশেদপুরে বড় হয়ে ওঠেন এবং লয়োলা স্কুল থেকে তাঁর স্কুলজীবন সম্পন্ন করেন। তিনি ১৯৯৩ সালে ইণ্ডিয়ান ইনস্টিটিউট অফ টেকনোলজি (আইআইটি) খড়গপুর থেকে ইঞ্জিনিয়ারিংয়ে স্নাতক ডিগ্রি অর্জন করেন। সে বছর তিনিই ছিলেন একমাত্র মহিলা ধাতুবিদ্যা প্রকৌশলী এবং সুন্দর পিচাই ছিলেন তাঁর সহপাঠী। শর্মিষ্ঠা প্রথম সপ্তাহেই প্রায় চাকরি ছেড়ে দিতে বাধ্য হয়েছিলেন। স্নাতক শেষ করার পর, তিনি তাঁর নিজের শহরে ফিরে আসেন এবং এক বছর ধরে একটি ইস্পাত কোম্পানিতে কাজ করেন। এরপর ওহাইও স্টেট বিশ্ববিদ্যালয়ে পড়ার জন্য পর্যাপ্ত অর্থ সঞ্চয় করেন। তিনি পরে ওহাইও স্টেট ইউনিভার্সিটি থেকে এমএস ডিগ্রি অর্জন করেন।\nশর্মিষ্ঠা দুবে পার্থকে  বিবাহ করেছেন এবং তাঁদের এক কন্যা সন্তান রয়েছে।\n\n\n== কর্মজীবন ==\nশর্মিষ্ঠা ১৯৯৮ সালে টেক্সাস ইন্সট্রুমেন্টসের একজন ইঞ্জিনিয়ার হিসেবে তাঁর কর্মজীবন শুরু করেন, তারপর তিনি সাপ্লাই চেন ম্যানেজমেন্ট সফটওয়্যার কোম্পানি আই২ টেকনোলজিসে যোগদান করেন। তিনি ২০০৬ সালে ম্যাচ.কম-এ যোগদান করেন, ম্যাচ গ্রুপ আমেরিকাস-এর সভাপতি, ম্যাচের প্রধান পণ্য কর্মকর্তা, দ্য প্রিন্সটন রিভিউয়ের প্রধান পণ্য কর্মকর্তা এবং ইভিপি-র মতো একাধিক ভূমিকা তিনি পালন করেছেন। তিনি ২০১৩ থেকে ২০১৪ সাল পর্যন্ত টিউটর.কম -এর ইভিপি হিসেবেও দায়িত্ব পালন করেছেন।\nতিনি ২০১৭ সালে টিন্ডারের চিফ অপারেটিং অফিসার (সিওও) নিযুক্ত হন, এবং  টিন্ডার গোল্ডের সূচনা করেন। এটি টিন্ডারকে বিশ্বব্যাপী সর্বোচ্চ আয়কারী নন-গেমিং অ্যাপ হিসেবে প্রতিষ্ঠিত করে। ২০১৮ সালের ১লা জানুয়ারি, তিনি ম্যাচ গ্রুপের সভাপতি নিযুক্ত হন এবং ২০১৯ সালে এর পরিচালনা পর্ষদে যোগদান করেন।\n২০২০ সালের ১লা মার্চ, তাঁকে সিইও হিসেবে পদোন্নতি দেওয়া হয়, তিনি ম্যাণ্ডি গিন্সবার্গের স্থলাভিষিক্ত হন, ম্যাণ্ডি ব্যক্তিগত কারণে পদত্যাগ করেছিলেন। ঠিক যখন কোভিড-১৯ মহামারী মার্কিন যুক্তরাষ্ট্রে আঘাত হানছিল এবং কোম্পানিটি আইএসি থেকে আলাদা হওয়ার তিন মাস আগে, শর্মিষ্ঠা ম্যাচ গ্রুপের সিইও হিসেবে তাঁর কার্যকাল শুরু করেছিলেন। ২০২০ সালের মে মাসে প্রকাশিত একটি ইমেলে, শর্মিষ্ঠা এবং ম্যাচ গ্রুপ জানিয়েছে যে ভিডিও ডেটিং অফারগুলির অংশ হওয়ার কারণে, মহামারী সত্ত্বেও, সমস্ত ব্র্যাণ্ডের সাথে তাদের সম্পর্ক উন্নত হয়েছে।\nপিউ রিসার্চ সেন্টারের রিপোর্ট অনুসারে, ২০২০ সালের ফেব্রুয়ারিতে, যখন শর্মিষ্ঠা সিইও হন, তখন মার্কিন যুক্তরাষ্ট্রে ৩০% প্রাপ্তবয়স্করা অনলাইন ডেটিং ব্যবহার করতেন, ২০১৩ সালে এটি ১১% ছিল।\n২০২০ সালের আগস্টে, ফরটিভ কর্পোরেশন তাদের পরিচালনা পর্ষদে শর্মিষ্ঠার নিয়োগের ঘোষণা করে।\n২০২২ সালের মে মাসে, তিনি ম্যাচ গ্রুপের সিইও পদ থেকে পদত্যাগ করেন এবং বার্নার্ড কিম (পূর্বে জিঙ্গা থেকে) তাঁর স্থলাভিষিক্ত হন। শর্মিষ্ঠা ম্যাচ গ্রুপের পরিচালক হিসেবেই ছিলেন।\n\n\n== সক্রিয়তা ==\n২০২১ সালের ১লা সেপ্টেম্বর, টেক্সাস হার্টবিট আইন কার্যকর হয়। এর আগে, মার্কিন যুক্তরাষ্ট্রের সুপ্রিম কোর্ট ৫-৪ ভোটে আইন প্রয়োগ বন্ধ করার একটি প্রস্তাব প্রত্যাখ্যান করেছিল। শর্মিষ্ঠা ঘোষণা করেছেন যে তিনি টেক্সাস-ভিত্তিক কর্মচারী এবং তাদের নির্ভরশীল সদস্যরা, যারা এই আইন দ্বারা প্রভাবিত হয়েছে, তাদের সহায়তা করার জন্য একটি তহবিল তৈরি করবেন, তিনি উল্লেখ করেন যে \"আমি ব্যক্তিগতভাবে, টেক্সাসের একজন মহিলা হিসেবে, চুপ করে থাকতে পারি না\" এবং \"আমি হতবাক যে আমি এখন এমন একটি রাজ্যে বাস করি যেখানে নারী প্রজনন আইন ভারত সহ বিশ্বের বেশিরভাগ দেশের তুলনায় বেশি পশ্চাদপসরণমূলক।\" তিনি ইঙ্গিত দিয়েছেন যে টেক্সাসের বাইরে গিয়ে যাদের যত্ন নেওয়ার প্রয়োজন, তাদের খরচ এই তহবিল বহন করবে। তিনি স্পষ্ট করে দিয়েছিলেন যে এটি একটি ব্যক্তিগত তহবিল, এবং ম্যাচ গ্রুপের পক্ষ থেকে নয়।\n\n\n== তথ্যসূত্র =="}