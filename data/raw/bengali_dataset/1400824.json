{"pageid": 1400824, "title": "কুঙ্গিল্যা কালায় নায়নার", "url": "https://bn.wikipedia.org/wiki?curid=1400824", "content": "কুঙ্গিলিয়া কালায়া নায়নার (কুঙ্গুলিয়া কালায়া নয়নার, কুঙ্গুলিয়া কালায়া নায়নার নামেও উচ্চারিত হয়), কুঙ্গলিয় কালা ( কুঙ্গুলিয়া কালায়া ), কালায়ার ( কালয়া, কল্যাণ ), কুঙ্গুলিয়া বা কাল নায়নার হলেন একজন নয়নার সাধক যাকে হিন্দু ধর্মের  শৈব সম্প্রদায়ে শ্রদ্ধা করা হয়।  ৬৩ জন নয়নারের তালিকায় তাঁকে সাধারণত একাদশ হিসাবে গণ্য করা হয়।\n\n\n== জীবনী ==\nকুঙ্গিলিয়া কালায় নায়নারকে একজন ঐতিহাসিক ব্যক্তিত্ব বিবেচনা করা হয়। তিনি নায়নার সাধু অপ্পর (তিরুনাবুক্কারাসার, ৭ম শতাব্দী), সম্বন্দর (৭ম শতাব্দী), সিরুথোন্দর (পরাঞ্জোথি, পল্লব রাজা নরসিংহবর্মণ (খ্রি. ৬৩০-৬৬৮) প্রথমের সেনাপতি) এবং নীলানক্কার (তিরুনেলানাক্কা) সাথে দেখা করেছিলেন, তা থেকেও প্রমাণ পাওয়া যায়।\nকুঙ্গিলিয়া কালা নয়নারের জীবন সেক্কিজহারের (দ্বাদশ শতাব্দী) \"পেরিয়া পুরাণমে\" বর্ণনা করা হয়েছে। \"পেরিয়া পুরানম\"  ৬৩ জন নয়নারের জীবনীগ্রন্থ। কালায়ার জন্মস্থান ভারতের তামিলনাড়ু রাজ্যের নাগাপট্টিনম জেলার তিরুকাদাভুর (কাটাভুর) যা বর্তমানে থিরুক্কাদাইউর নামে পরিচিত। এটি তখন চোল রাজ্যের অংশ ছিল। থিরুক্কাদাইউর অমৃতঘাটেশ্বর অভিরামি মন্দিরের জন্য বিখ্যাত যা শৈব ধর্মের পৃষ্ঠপোষক দেবতা শিবকে উৎসর্গ করা হয়েছে। কালায়া ছিলেন ব্রাহ্মণ, পুরোহিত বর্ণের সদস্য। তিনি মন্দিরের পুরোহিত হিসেবে কাজ করতেন। কালায়া শিবকে কুঙ্গিলিয়া নামক ধূপ নিবেদন করে সেবা করতেন, তাই তাকে কুঙ্গিলিয়া কালয়া নাম দেওয়া হয়।\nকথিত আছে শিব কুঙ্গিলিয়া কালায়ের সেবায় সন্তুষ্ট হয়েছিলেন, কিন্তু তাঁর ভক্তি পরীক্ষা করার সিদ্ধান্ত নেন। সময়ের সাথে সাথে কুঙ্গিলিয়া কালায়ের সম্পদ কমে যায়। তিনি  অর্থ-সম্পদ হারালেন। তার অনাহারী পরিবারকে খাওয়ানোর জন্য তাকে তার সম্পত্তি বিক্রি করতে হয়েছিল। তবে তিনি শিবের মন্দিরে ধূপকাঠি জ্বালাতে থাকেন। যখন সমস্ত মূল্যবান জিনিসপত্র বিক্রি হয়ে গিয়েছিল, তখন কেবল তার স্ত্রীর সোনার থালি অবশিষ্ট ছিল। স্ত্রী তার থালি সরিয়ে কালায়কে বিক্রি করে পরিবারের জন্য কিছু চাল আনতে দিয়েছিল, যদিও বিবাহিত নারীর জন্য মঙ্গলসূত্র অপসারণ করা অশুভ মনে করা হত। যাইহোক, শিব একজন কুঙ্গিলিয়া বণিক বা ফেরিওয়ালার ছদ্মবেশে এসে জিজ্ঞাসা করলেন তিনি ধূপ কিনতে চান কিনা। তার পরিবারের দুরবস্থার প্রতি অমনোযোগী হয়ে, কুঙ্গিলিয়া কালায়া এক ব্যাগ ধূপের বিনিময়ে থালি প্রদান করেন এবং তা জ্বালাতে মন্দিরে যান। স্ত্রী ধৈর্য সহকারে অপেক্ষা করলেন এবং অবশেষে শিশুদের বিছানায় শুইয়ে শিবের কাছে প্রার্থনা করলেন। শিব দম্পতির ভক্তিতে সন্তুষ্ট হন এবং স্ত্রীর স্বপ্নে আবির্ভূত হয়ে তাদের সম্পদ পুনরুদ্ধারের প্রতিশ্রুতি দেন। পরের দিন যখন তিনি ঘুম থেকে উঠলেন, বাড়িটি মূল্যবান জিনিসপত্রে পূর্ণ ছিল। তিনি ভগবানের সম্মানে একটি প্রশস্তি গান করলেন এবং খাবার তৈরি করে কালায়ের জন্য অপেক্ষা করতে লাগলেন।\nশিব তখন কুঙ্গিলিয়া কালায় - যিনি তার জ্ঞান হারিয়েছিলেন এবং ততক্ষণ পর্যন্ত ভক্তিতে নিমগ্ন ছিলেন - সম্মুখে মন্দিরে আবির্ভূত হন এবং তাকে আশীর্বাদ করেন। তিনি তাকে তার গৃহে স্ত্রীর নিকট ফিরে যেতে নির্দেশ দেন। কুঙ্গিলিয়া কালায় বাড়ি ফিরে দেখতে পান তার বাড়ি সমস্ত সম্পদ সহ একটি প্রাসাদে রূপান্তরিত হয়েছে। সেখানে বেশ কিছু শিবের ভক্ত জড়ো হন। কুঙ্গিলিয়া কালায় ভক্তদের সেবা করেন এবং তাদের মধ্যে অর্থ বিতরণ করেন।\nআরেকটি গল্প, কুঙ্গিলিয়া কালা নায়নারকে থিরুপ্পানন্দলের 'অরুণা জাদেশ্বর শিব মন্দিরের' সাথে যুক্ত করে। নায়নার থিরুপ্পানন্দল মন্দিরে যেতে চেয়েছিলেন। এই মন্দিরের লিঙ্গ  বাঁকানো ছিল। বলা হয়, থাদাগা নামক একজন নারী ভক্ত লিঙ্গে মালা পরাচ্ছিলেন যেখানে তার শাড়ির উপরের অংশটি স্খলিত হয়েছিল; সে এক হাতে লিঙ্গের মালা পরানোর চেষ্টা করেছিল এবং অন্য হাতে তার শাড়ি ধরেছিল। শিব তার ঘাড় (লিঙ্গের খাদ) বাঁকালেন যাতে তার পক্ষে লিঙ্গে মালা পরানো সহজ হয়। সেই দিন থেকে লিঙ্গটি হেলান ভঙ্গিতে ছিল। অনেকে লিঙ্গ সোজা করার চেষ্টা করেও ব্যর্থ হন। চোল রাজা মন্দিরটি সংস্কার করছিলেন, তিনিও বারাবার চেষ্টা করে বিরক্ত হন। সাধু রাজাকে সাহায্য করার প্রস্তাব দিলেন। তিনি পঞ্চাক্ষর মন্ত্র গান করে শিবকে কুঙ্গিলিয় ধূপ নিবেদন করেন। তিনি তার গলায় দড়ির এক প্রান্ত বেঁধেছিলেন এবং অন্যটি বাঁধলেন পাথরের লিঙ্গের খাদের চারপাশে, শ্বাসরোধ হওয়ার ঝুঁকি সত্ত্বেও। তিনি আলতো করে লিঙ্গটি টানতে লাগলেন এবং শিব লিঙ্গ সোজা হয়ে গেল। রাজা খুশি হয়ে কুঙ্গিলীয় কালয়া নায়নারকে অনেক উপহার দিয়ে পুরস্কৃত করলেন।\nজীবনীগ্রন্থ বলে যে, বহু বছর শৈবদের সেবা করার পর, দেহান্তে কুঙ্গিলীয় কালায় নায়নার শিবের বাসস্থান কৈলাস প্রাপ্ত হন।\n\n\n== স্মরণ ==\n\nসবচেয়ে বিশিষ্ট নায়নারদের একজন সুন্দরার (৮ম শতাব্দী),  বিভিন্ন নায়নার সাধুদের স্তোত্রে কুঙ্গিলিয়া কালায় নয়নারকে (কাটাভুরের কল্যাণ নামে পরিচিত) উল্লেখ করেছেন। সম্বন্দর যখন তিরুকাদাভুরে কুঙ্গিলিয়া কালায়া নয়নারের সাথে দেখা করেন, তখন তিনি পরবর্তীকালের মহিমা গাইতে একটি স্তোত্র রচনা করেন।\nকুঙ্গিলিয়া কালা নয়নারকে একটি মুকুট পরা, হাত অঞ্জলি মুদ্রা ভঙ্গি এবং বাহুতে একটি মুগুর ধারণ করেন দেখানো হয়েছে। তার সম্মানে একটি পবিত্র দিন অবনী তামিল মাসের নবম দিনে পালন করা হয় যা সাধারণত ২৫ আগস্টের সাথে মিলে যায়। তিনি ৬৩ জন নয়নারদের সাথে সম্মিলিতভাবে পূজা গ্রহণ করেন। তাদের মূর্তি এবং জীবনের সংক্ষিপ্ত বিবরণ তামিলনাড়ুর অনেক শিব মন্দিরে পাওয়া যায়। উৎসবে শোভাযাত্রায় তাদের মূর্তি প্রদর্শিত হয়।\n\n\n== তথ্যসূত্র =="}