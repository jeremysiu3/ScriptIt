{"pageid": 1524799, "title": "আ ম্যান উইল রাইজ", "url": "https://bn.wikipedia.org/wiki?curid=1524799", "content": "আ ম্যান উইল রাইজ (প্রাথমিকভাবে লোকাল হিরো নামে পরিচিত) হল একটি অসম্পূর্ণ কমেডি ওয়েস্টার্ন চলচ্চিত্র যার পরিচালক টনি জা ও ভিটিডনান রোজানাপানিচ। এতে মুখ্য ভূমিকায় রয়েছেন জা, ডলফ লুন্ডগ্রেন, কোনান স্টিভেন্স ও বায়রন গিবসন। ১৯৫০-এর দশকের থাইল্যান্ডের পটভূমিতে নির্মিত এই চলচ্চিত্রে এক স্থানীয় গুন্ডা কর্তৃক একটি শহরকে আতঙ্কিত করার ঘটনা দেখানো হয়। যখন এক যুবক তার বিরোধিতা করে, গুন্ডাটি বিদেশি কিছু গুপ্তঘাতক নিয়োগ করে বিদ্রোহীকে হত্যা ও শহরটিকে চিরতরে চুপ করাতে চায়।\n২০১৩ সালের জানুয়ারিতে জিন-ক্লড ভ্যান ড্যাম-কে জার সাথে অভিনয়ের কথা শোনা গিয়েছিল; কিন্তু তার সময়সূচির সংঘাতের কারণে প্রকৃতপক্ষে তিনি যোগ দেননি। ফলে লুন্ডগ্রেনকে বিকল্প হিসেবে নেওয়া হয়। চলচ্চিত্রটির নির্মাণকাজ ২০১৩ সালের এপ্রিলে শুরু হয়েছিল, কিন্তু তিন মাস চলার পর হঠাৎ বন্ধ হয়ে যায়। সাহামংকল ফিল্ম ইন্টারন্যাশনাল জা, ইউনিভার্সাল পিকচার্স ও ইউনাইটেড ইন্টারন্যাশনাল পিকচার্স-এর বিরুদ্ধে ৪৯-৫০ মিলিয়ন ডলারের মামলা করে, এই অভিযোগে যে জা ফাস্ট অ্যান্ড ফিউরিয়াস ৭-এ অভিনয়ের মাধ্যমে চুক্তি লঙ্ঘন করেছেন। দুই বছরের আইনি প্রক্রিয়ার পর জুলাই ২০১৫ সালে সাহামংকল মামলাটি প্রত্যাহার করে। তবে এর পরও আ ম্যান উইল রাইজ-এর নির্মাণকাজ পুনরায় শুরু হয়নি এবং চলচ্চিত্রটি অসম্পূর্ণই থেকে গেছে।\n\n\n== কাহিনীসংক্ষেপ ==\nএক স্থানীয় গুন্ডা একটি শহরজুড়ে আতঙ্ক সৃষ্টি করে। যখন এক যুবক তার বিরুদ্ধে দাঁড়ায়, গুন্ডাটি কাউবয়ের মতো পোশাক পরা বিদেশি গুপ্তঘাতকদের একটি দল নিয়োগ করে শহরটিকে দমিয়ে দিতে চায়।\n\n\n== শ্রেষ্ঠাংশে ==\n\n\n== নির্মাণ ==\n\n\n=== উন্নয়ন ===\n২০১৩ সালের জানুয়ারিতে লোকাল হিরো শিরোনামে চলচ্চিত্রটির প্রথম খবর প্রকাশিত হয়। জিন-ক্লড ভ্যান ড্যামকে জার সাথে অভিনয়ের কথা শোনা গেলেও তিনি সোয়েল্টার চলচ্চিত্রের শুটিংয়ে ব্যস্ত থাকায় সময় দিতে পারেননি। ফলে ডলফ লুন্ডগ্রেনকে বিকল্প হিসেবে নির্বাচিত করা হয়।\n\n\n=== চিত্রগ্রহণ ===\n২০১৩ সালের এপ্রিলে চিত্রগ্রহণ শুরু হয়; একই মাসে জাকে সহ-পরিচালক হিসেবে ঘোষণা করা হয়। তিন মাস ধরে চলা শুটিংয়ের পর চলচ্চিত্রটির মাত্র ২০% সম্পন্ন হলে হঠাৎ করেই নির্মাণকাজ বন্ধ হয়ে যায়। ২০১৩ সালের সেপ্টেম্বরে সাহামংকল ফিল্ম ইন্টারন্যাশনাল জা, ইউনিভার্সাল পিকচার্স ও ইউনাইটেড ইন্টারন্যাশনাল পিকচার্সের বিরুদ্ধে ৪৯-৫০ মিলিয়ন ডলারের মামলা করে। তাদের দাবি, ফাস্ট অ্যান্ড ফিউরিয়াস ৭-এ কিয়েত চরিত্রে অভিনয়ের মাধ্যমে জা চুক্তি লঙ্ঘন করেছেন। সাহামংকল এই দাবির পরিমাণ নির্ধারণ করেছিল জার ক্যারিয়ার গঠনে ব্যয় ও ভবিষ্যত আয়ের ক্ষতির হিসাব করে, যাতে ৭.৫% অতিরিক্ত সুদ যুক্ত করা হয়েছিল। তারা থাইল্যান্ডে ফাস্ট অ্যান্ড ফিউরিয়াস ৭-এর মুক্তি বন্ধ করার চেষ্টা করেছিল, এবং ২০১৫ সালের ২৭ মার্চ একটি বেসামরিক আদালত উভয় পক্ষের সমঝোতা না হওয়া পর্যন্ত চলচ্চিত্রটির মুক্তি স্থগিতের আদেশ দেয়। সাহামংকলের দুই কর্মচারীর সাক্ষ্য নেওয়ার পর আদালত এই সিদ্ধান্তে পৌঁছায়: কোম্পানির প্রেসিডেন্ট সোমসাক টেচারাটানাপ্রাসের্টের পুত্র আকারাপোল কারাসারানী এবং সাহামংকলের আইনি দলের সদস্য সুওয়াত আপাইপাক। এই অভিযোগের জবাবে জা জানান, সাহামংকলের সাথে তার চুক্তি ২০১৩ সালে তার আইনজীবীর মাধ্যমে সমাপ্ত হয়েছে। তিনি এটিকে \"ব্যবসায়িক দাসত্ব\" বলে উল্লেখ করেন, কারণ চুক্তির শর্তাবলী অত্যধিক নিয়ন্ত্রণমূলক ছিল বলে দাবি করেন। সাহামংকল দাবি করে যে চুক্তিটি আরও দশ বছর, অর্থাৎ ২০২৩ সাল পর্যন্ত নবায়ন করা হয়েছিল। মামলায় সাহামংকল জার কাছ থেকে এ ম্যান উইল রাইজ-এর বেতন ২৬ মিলিয়ন থাই বাত (৭২২,০০০ ডলার) ফেরত চায়। এই মামলাজনিত আইনি জটিলতার কারণে চলচ্চিত্রটির কাজ সম্পন্ন করা সম্ভব হয়নি, এবং ২০১৫ সালের জুলাইয়ে মামলাটি প্রত্যাহার করা হলেও চলচ্চিত্রটি অসম্পূর্ণই রয়ে গেছে। বর্তমানে এটির কাজ শেষ করার কোনো পরিকল্পনা নেই।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে আ ম্যান উইল রাইজ  (ইংরেজি)"}