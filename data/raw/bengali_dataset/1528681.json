{"pageid": 1528681, "title": "সুমাকিয়্যেহ", "url": "https://bn.wikipedia.org/wiki?curid=1528681", "content": "সুমাকিয়্যেহ (আরবি: السماقية) একটি ফিলিস্তিনি খাবার। এটি গাজা শহরের স্থানীয় খাবার এবং সাধারণত উৎসবের দিনে প্রস্তুত করা হয়। এর নাম এসেছে মসলা সুমাক থেকে। এটি একটি ঐতিহ্যবাহী আরব খাবার। ১১শ শতকে আবু আল-মুতাহহার আল-আজদি-এর কাহিনি হিকায়াত আবু আল-কাসিমে অন্যান্য খাবারের সাথে এর উল্লেখিত হয়েছে। ইবন আল-মুবাররাদ ১৫শ শতকের কিতাব আল-তিবাখাতে এর প্রস্তুতির নির্দেশনা দিয়েছেন।\nগুঁড়ো করা সুমাক প্রথমে পানিতে ভিজিয়ে রাখা হয়। তারপর এতে তাহিনি (তিল বাটা), অতিরিক্ত পানি এবং ঘন করার জন্য ময়দা মেশানো হয়। এই মিশ্রণটি পরে সাঁতলানো কাটা চার্ড, ঢিমে আঁচে রান্না করা গরুর মাংসের টুকরো এবং ছোলার সাথে যোগ করা হয়। এটি জলপাই তেলে রসুনের সঙ্গে ভাজা ডিল বীজ এবং মরিচ দিয়ে মশলাদার করা হয়। তারপর এটি বাটিতে ঢেলে ঠান্ডা করা হয়। এটি খেতে পিটা রুটি ব্যবহার করা হয়।\n\n\n== তথ্যসূত্র =="}