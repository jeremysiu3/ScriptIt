{"pageid": 1355106, "title": "শাহ্ আলিমুজ্জামান", "url": "https://bn.wikipedia.org/wiki?curid=1355106", "content": "শাহ্ আলিমুজ্জামান বেলাল একজন বাংলাদেশী প্রকৌশলী ও শিক্ষাবিদ। তিনি ২০২৩ থেকে ২০২৪ সাল পর্যন্ত বাংলাদেশ টেক্সটাইল বিশ্ববিদ্যালয়ের চতুর্থ উপাচার্য হিসেবে দায়িত্ব পালন করেন।\n\n\n== শিক্ষাজীবন ==\nশাহ্ আলিমুজ্জামান যশোর বোর্ড থেকে ১৯৮৩ সালে বিজ্ঞান বিভাগে মাধ্যমিক এবং ১৯৮৫ সালে একই বিভাগে উচ্চমাধ্যমিক শিক্ষা সম্পন্ন করেন। এরপর তিনি কলেজ অব টেক্সটাইল ইঞ্জিনিয়ারিং অ্যান্ড টেকনোলজি (বর্তমানে বুটেক্স)-এ ফেব্রিক ইঞ্জিনিয়ারিং বিভাগে ভর্তি হন এবং ১৯৯২ সালে প্রথম শ্রেণিতে দ্বিতীয় স্থান অধিকার করে স্নাতক ডিগ্রি অর্জন করেন। সে বছরই তিনি উক্ত বিভাগে প্রভাষক হিসেবে যোগ দেন।\nপরবর্তীতে তিনি উচ্চশিক্ষার জন্য বেলজিয়ামে যান এবং ১৯৯৬ সালে জেন্ট বিশ্ববিদ্যালয় থেকে স্নাতকোত্তর ডিগ্রি লাভ করেন। এরপর ২০০৩ সালে তিনি ইংল্যান্ডের ইউনিভার্সিটি অব ম্যানচেস্টার ইনস্টিটিউট অব সায়েন্স অ্যান্ড টেকনোলজি থেকে টেক্সটাইল বিজ্ঞান ও প্রযুক্তির ওপর এমফিল সম্পন্ন করেন। ২০১৪ সালে তিনি ম্যানচেস্টার বিশ্ববিদ্যালয় থেকে পিএইচডি ডিগ্রি অর্জন করেন।\n\n\n== কর্মজীবন ==\n১৯৯৩ সালের ২৫ জুলাই বুটেক্সের ফেব্রিক ইঞ্জিনিয়ারিং বিভাগের প্রভাষক হিসেবে শিক্ষকতায় প্রবেশ করেন শাহ্ আলিমুজ্জামান। এরপর ২০০১ সালে সহকারি অধ্যাপক এবং ২০০৯ সালে সহযোগী অধ্যাপক পদে পদোন্নতি পান তিনি। ২০১০ সালে প্রতিষ্ঠানটি বিশ্ববিদ্যালয়ে রূপান্তরিত হলে তিনি এর প্রক্টরের দায়িত্ব পান। এরপর ২০১৫ সালের ২৩ মে অধ্যাপক পদে উন্নীত হন তিনি। এছাড়াও তিনি প্রতিষ্ঠানটির ফেব্রিক ইঞ্জিনিয়ারিং বিভাগের প্রধান এবং টেক্সটাইল ইঞ্জিনিয়ারিং অনুষদের ডিন হিসেবে দায়িত্ব পালন করেন।\nমসলিন কাপড়ের পুনরুদ্ধারে গঠিত ৭ সদস্য বিশিষ্ট বিশেষজ্ঞ কমিটির একজন সদস্য হিসেবে তিনি 'মসলিনের পুনর্জন্মে' গুরুত্বপূর্ণ অবদান রাখেন।\n২০২০ সালের ৩০ ডিসেম্বর তিনি বুটেক্সের রেজিস্ট্রার (অতিরিক্ত দায়িত্ব) নিযুক্ত হন। ২০২৩ সালের ১৭ ফেব্রুয়ারি উপাচার্য আবুল কাশেমের মেয়াদ পূর্ণ হলে জ্যেষ্ঠতম ডিন হিসেবে উপাচার্যের রুটিন দায়িত্ব পান তিনি। সে বছরের ৩০ এপ্রিল তাকে চার বছরের জন্য উপাচার্য হিসেবে নিযুক্ত করে প্রজ্ঞাপন জারি করা হয়। ২০২৪ সালের ছাত্র-জনতার অভ্যুত্থানে তৎকালীন সরকার পতনের প্রায় দুই মাস পর, ৩ অক্টোবর তিনি উপাচার্য পদ থেকে ইস্তফা দেন।\n\n\n== সমালোচনা ==\n২০২৩ সালের জানুয়ারিতে দৈনিক ভোরের পাতা পত্রিকায় প্রকাশিত এক প্রতিবেদনে শাহ্ আলিমুজ্জামান রচিত আন্ডারস্ট্যান্ডিং টেক্সটাইলস ফর আ মার্চেন্ডাইজার বইয়ে প্লেজারিজমের অভিযোগ আনা হয়।\n\n\n== পুরস্কার ও সম্মাননা ==\n২০২১ সালে বাংলাদেশের সোনালী ঐতিহ্য মসলিন সুতা তৈরির প্রযুক্তি ও মসলিন কাপড় পুনরুদ্ধার (প্রথম পর্যায়) প্রকল্প সাধারণ (প্রাতিষ্ঠানিক) বিভাগে জনপ্রশাসন পদক লাভ করে। শাহ আলিমুজ্জামান এ প্রকল্পের একজন সদস্য ছিলেন।\n\n\n== তথ্যসূত্র =="}