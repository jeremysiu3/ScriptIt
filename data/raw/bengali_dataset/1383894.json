{"pageid": 1383894, "title": "লস অ্যাঞ্জেলেস ফুটবল ক্লাব", "url": "https://bn.wikipedia.org/wiki?curid=1383894", "content": "লস অ্যাঞ্জেলেস ফুটবল ক্লাব (ইংরেজি: Los Angeles FC; সাধারণত এলএএফসি এবং সংক্ষেপে লস অ্যাঞ্জেলেস নামে পরিচিত) হচ্ছে লস অ্যাঞ্জেলেস ভিত্তিক একটি মার্কিন পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ওয়েস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ২০১৪ সালের ৩০শে অক্টোবর তারিখে প্রতিষ্ঠিত হয়েছে। ২২,০০০ ধারণক্ষমতাবিশিষ্ট বিএমও স্টেডিয়ামে দ্য ফ্যালকনস নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন মার্কিন সাবেক ফুটবল খেলোয়াড় স্টিভ চেরুন্ডোলো এবং সভাপতির দায়িত্ব পালন করছেন পিটার গুবার। বর্তমানে মেক্সিকীয় আক্রমণভাগের খেলোয়াড় কার্লোস ভেলা এই ক্লাবের অধিনায়কের দায়িত্ব পালন করছেন। লস অ্যাঞ্জেলেস হচ্ছে মেজর লিগ সকারের বর্তমান চ্যাম্পিয়ন, যারা ২০২২ মৌসুমে ক্লাবের ইতিহাসে ১ম বারের মতো শিরোপা জয়লাভ করেছিল।\nঘরোয়া ফুটবলে, লস অ্যাঞ্জেলেস এপর্যন্ত ৩টি শিরোপা জয়লাভ করেছে; যার মধ্যে একটি এমএলএস কাপ এবং দুইটি সাপোর্টার্স শিল্ড শিরোপা রয়েছে। অন্যদিকে, আন্তর্জাতিক প্রতিযোগিতায়, লস অ্যাঞ্জেলেসের সেরা সাফল্য হচ্ছে ২০২০ কনকাকাফ চ্যাম্পিয়নস লিগের ফাইনালের পৌঁছানো; যেখানে তারা তিগ্রেসের কাছে ২–১ গোলের ব্যবধানে পরাজিত হয়েছিল। লতিফ ব্লেসিং, কার্লোস ভেলা, দিয়েগো রসি, ক্রিস্তিয়ান আরাঙ্গো এবং আদামা দিওমান্দের মতো খেলোয়াড়গণ লস অ্যাঞ্জেলেসের জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৪ বছর পর, ২০১৮ মৌসুমে লস অ্যাঞ্জেলেস প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ২০১৮ সালের সালের ৪ঠা মার্চ তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে বব ব্রেডলির অধীনে লস অ্যাঞ্জেলেস সিয়াটল সাউন্ডার্সের বিরুদ্ধে ১–০ গোলের ব্যবধানে জয়লাভ করেছিল। ২০১৮ মেজর লিগ সকারে লস অ্যাঞ্জেলেস ১৬টি জয় এবং ৯টি ড্রয়ে সর্বমোট ৫৭ পয়েন্ট অর্জন করে সামগ্রিক পয়েন্ট তালিকায় ৩য় স্থান অর্জন করেছিল, যেখানে কার্লোস ভেলা ১৪টি গোল করে লিগে লস অ্যাঞ্জেলেসের হয়ে সর্বোচ্চ গোলদাতা হয়েছিলেন।\nলস অ্যাঞ্জেলেস ২০২০ কনকাকাফ চ্যাম্পিয়নস লিগে অংশগ্রহণ করার মাধ্যমে প্রথমবারের মতো কনকাকাফ চ্যাম্পিয়নস লিগে অংশগ্রহণ করেছে। ২০২০ সালের ১৮ই ফেব্রুয়ারি তারিখে, মেক্সিকীয় ক্লাব লেওনের বিরুদ্ধে মুখোমুখি হওয়ার মাধ্যমে লস অ্যাঞ্জেলেস উক্ত প্রতিযোগিতায় অভিষেক করেছে; লেওন স্টেডিয়ামে অনুষ্ঠিত উক্ত ম্যাচে লেওন ২–০ গোলের ব্যবধানে জয়লাভ করেছিল। ১৬ দলের পর্বের দ্বিতীয় লেগে লস অ্যাঞ্জেলেস ৩–০ গোলের ব্যবধানে জয়লাভ করে আসর হতে বিদায় নিয়েছিল। \nঅতঃপর নকআউট পর্বে, লস অ্যাঞ্জেলেস ক্রুস আসুল এবং ক্লাব আমেরিকার মতো ক্লাবকে পরাজিত করে ফাইনালে উত্তীর্ণ হয়েছিল, যেখানে তারা মেক্সিকীয় ক্লাব তিগ্রেসকে ১–২ গোলের ব্যবধানে পরাজিত হয়েছিল। কনকাকাফ চ্যাম্পিয়নস লিগের উক্ত মৌসুমে পাঁচটি গোল করে কার্লোস ভেলা লস অ্যাঞ্জেলেসের শীর্ষ গোলদাতা ছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে লস অ্যাঞ্জেলেস ফুটবল ক্লাব (ইংরেজি)"}