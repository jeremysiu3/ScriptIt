{"pageid": 1523937, "title": "খাদিজা (অভিনেত্রী)", "url": "https://bn.wikipedia.org/wiki?curid=1523937", "content": "খাদিজা (১৯৩৯/৪০ - ২৬ জুলাই ২০১৭) ছিলেন একজন ভারতীয় মালায়ালাম চলচ্চিত্র অভিনেত্রী। তিনি ১৯৬০ এবং ১৯৭০ এর দশকের শেষের দিকে মালায়ালাম চলচ্চিত্রে একজন বিশিষ্ট প্রধান অভিনেত্রী ছিলেন। ১৯৬৮ সালে, তিনি পি. ভেনু পরিচালিত মালায়ালাম চলচ্চিত্র জগতের প্রথম পূর্ণদৈর্ঘ্য কৌতুকমূলক ছবি বিরুথান শঙ্কু -তে অভিনয় করেছিলেন। তিনি কেরালার পেরুম্বাভুরের ওডাকালিতে জন্মগ্রহণ করেছিলেন। একজন মুসলিম মেয়ে হওয়ায় কালামণ্ডলমে নৃত্য শেখার জন্য তাকে অনেক বাঁধা অতিক্রম করতে হয়েছিল। তিনি ৫০টিরও বেশি সিনেমায় অভিনয় করেছেন।\n\n\n== ব্যক্তিগত জীবন ==\nতিনি পেরুম্বাভুরের চিত্তেথুপদীতে জন্মগ্রহণ করেন। তিনি তার পিতামাতা মৈদীন এবং পাঠাইয়ের ছয় সন্তানের মধ্যে দ্বিতীয় ছিলেন। তার ভাইবোনের নাম ছিল সাইনাবা, নবীসা, খাসিম, ইব্রাহিম এবং সেলিমরাজ।  তিনি তার প্রাথমিক শিক্ষা এর্নাকুলামের পেরুম্বাভুর সরকারি উচ্চ বিদ্যালয় থেকে সম্পন্ন করেন।  তিনি কেভি ম্যাথিউয়ের সাথে বিবাহবন্ধনে আবদ্ধ হন। তাদের ছয় সন্তান ছিল, ভিন্নি, লীনা, সনি, টেডি, স্টেনসি এবং সোফি। খাদিজা ২৬ জুলাই ২০১৭ এ ফুসফুসের ক্যান্সারের কারণে তার বাসভবন ভাদুথালা, এর্নাকুলামে মারা যান। \n\n\n== অভিনয় জীবন ==\nখাদিজা বিশেষ করে মালায়ালাম চলচ্চিত্রে তার অবদান রেখে গেছেন। দীর্ঘ অভিনয় জীবনে তিনি বিভিন্ন ভাষার বহু চলচ্চিত্রে কাজ করেছেন।\nতার অভিনয় জীবন শুরু হয় ১৯৬০-এর দশকের শেষ দিকে। ১৯৬৭ সালে তিনি মাদাতারুভি, পরীক্ষা (যেখানে তিনি পঙ্কজম চরিত্রে অভিনয় করেন), চিত্রমেলা, কোচিন এক্সপ্রেস, কাভালম চুন্দান এবং পাভাপেট্টাভাল সিনেমায় অভিনয় করেন। ১৯৬৮ সালে তিনি মালায়ালাম সিনেমা মনস্বিনী, পুনাপ্রা ভয়লার (যেখানে তিনি মারিয়া চরিত্রে ছিলেন), লক্ষপ্রভু, ভেলুথা কাথরিনা, তুলাভারাম (কার্থ্যায়ানী চরিত্রে), অসুরবিথু এবং ভিরুথান শঙ্কু-তে (ইচিক্কাভু চরিত্রে) কাজ করেন।\n১৯৭০ সালে খাদিজা মালায়ালাম চলচ্চিত্র কাক্কাথাম্পুরাত্তি, অম্বলাপ্রাভু, নিশাগন্ধি, প্রিয়া, ভীকরা নিমিষঙ্গল (জনাকি চরিত্রে), ভাজভে মায়াম (কমলাক্ষী চরিত্রে) এবং থুরাক্কাথা ভাথিল (জনকিয়াম্মা চরিত্রে) অভিনয় করেন। এছাড়াও, তিনি আ চিত্রশালবম পরানোট্টে, স্ত্রী, সরস্বতী, এবং ভিলা কুরাঞ্জা মানবশ্যান সিনেমায় অভিনয় করেন।\n১৯৭৩ সালে খাদিজা বহু চলচ্চিত্রে উপস্থিত ছিলেন। সেইবছর তিনি মানুষ্যপুত্রন (কালিকুট্টি চরিত্রে), পাচা নোট্টুকাল (মারিয়াম্মা চরিত্রে), কাপালিকা, জেসাস, পেরিয়ার, পদ্মব্যূহম (ইলিয়াম্মা চরিত্রে), লেডিজ হোস্টেল (কার্ত্যায়ানী চরিত্রে), আজ্ঞানথবাসম (রাজেশ্বরী সাইমন চরিত্রে) এবং দৃকসাক্ষী (জনকিকুট্টি চরিত্রে) চলচ্চিত্রে অভিনয় করেন।\nএরপর ১৯৯০-এর দশকে খাদিজা তামিল ও হিন্দি চলচ্চিত্রেও অভিনয় করেন। ১৯৯৪ সালে তিনি মালায়ালাম সিনেমা ভারিয়া এবং তামিল সিনেমা তেন্মাভিন কোম্বাথ-এ আদিবাসী চরিত্রে অভিনয় করেন। ১৯৯৬ সালে তিনি সত্যভামায়িক্করু প্রণয়লেখনম সিনেমায় কুঞ্জিমালু চরিত্রে এবং ১৯৯৭ সালে শিবিরাম-এ হোস্টেল ওয়ার্ডেন চরিত্রে কাজ করেন।\n১৯৯৮ সালে খাদিজা হিন্দি সিনেমা সাত রং কে সপ্নে-তে একটি আদিবাসী নারীর চরিত্রে অভিনয় করেন।\n\n\n== তথ্যসূত্র =="}