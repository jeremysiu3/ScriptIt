{"pageid": 1426776, "title": "সিনান ইবনে সাবিত", "url": "https://bn.wikipedia.org/wiki?curid=1426776", "content": "আবু সাঈদ সিনান ইবনে সাবিত বিন কুর্রা ( আরবি: أبو سعيد سنان بن ثابت بن قرة;  আনু. ৮৮০–৯৪৩ খ্রি.)  ছিলেন একজন মধ্যযুগীয় ইসলামি পণ্ডিত, চিকিৎসক, গণিতবিদ, দার্শনিক এবং জ্যোতির্বিদ, যিনি আব্বাসীয় খলিফা আল-মুক্তাদির ( শা. ৯০৭ – ৯৩৪ খ্রি. ), আল কাহির ( শা. ৯৩২–৯৩৪ ) এবং আল–রাজি বিল্লাহের ( শা. ৯৩৪–৯৪০) অধীনে কাজ করেছিলেন। \nতিনি সাবিত ইবনে কুররার (৮৩০–৯০১ খ্রি.) পুত্র এবং ইব্রাহিম ইবনে সিনানের ( ৯০৮–৯৪৬ ) পিতা হিসাবে, সিনান জ্যোতির্বিজ্ঞানী ও গণিতবিদদের একটি বিশিষ্ট পরিবারের অন্তর্ভূক্ত ছিলেন, যারা উচ্চ-মেসোপটেমীয় শহর হারান থেকে আগত এবং বাগদাদের আব্বাসীয় আদালতে তারা কাজ করতেন।  তিনি, তার পরিবার হারানের সাবাঈ নামে পরিচিত তারকা উপাসকদের একটি ধর্মীয় সম্প্রদায়ের অন্তর্ভূক্ত ছিলেন, যদিও আল কাহিরের সংক্ষিপ্ত শাসনামলে (৯৩২-৯৩৪ খ্রি.) সিনান বিন সাবিত ইসলামে ধর্মান্তরিত হয়ে মুসলিম হয়ে যান। বলা হয় যে, আব্বাসীয় খলিফা বিদ্রোহী সাবাঈ ধর্মীয় জনগণদের উপর হামলা পরিচালনা করেছিলেন এবং শেষ পর্যন্ত তারা বশীভূত হতে বাধ্য হয়। তখন সিনান অল্প সময়ের জন্য খোরাসানে পালিয়ে যান এবং কিছু দিন পর ফিরে এসে ইসলামে ধর্মান্তরিত হন।  দেখা যায় যে, তার সন্তানরা সাবাঈ থেকে গিয়েছে;  তার পুত্র ইব্রাহিম ইবনে সিনান এবং সাবিত ইবনে সিনান (মৃ. ৯৭৬ ) উভয়েই সাবাঈ ছিলেন। তার একটি কন্যা অন্য সাবাঈ পরিবারে বিয়ে করেন, যার ফলে ইব্রাহিম ইবনে হিলাল আল-সাবি' ( ৯২৫–৯৯৪ ) জন্ম গ্রহণ করেন, যিনি নিজের পূর্বপুরুষের বিশ্বাসেই থেকে যান এবং অন্য ধর্মে ধর্মান্তরিত হওয়ার বিরুদ্ধে কঠোরতা অবলম্বন করেছিলেন। \nসিনান ইবনে সাবিত প্রাথমিকভাবে একজন পেশাদার চিকিৎসক হিসেবে পরিচিত ছিলেন। তিনি বাগদাদে বেশ কয়েকটি হাসপাতাল নির্মাণ করেছিলেন এবং খলিফার পক্ষ থেকে নিযুক্ত হয়ে চিকিৎসকদের জন্য লাইসেন্স ব্যবস্থার তত্ত্বাবধান করেছিলেন।  তবে তিনি স্পষ্টতই ওষুধের উপর কোনো কিছু লেখেননি।  এছাড়া রাজনৈতিক দর্শন, গণিত এবং জ্যোতির্বিদ্যা নিয়ে কাজ করা তাঁর কাজগুলি  সিয়াসাত আন্নুফুস (Siyāsat al-nufūs: অন গভর্নিং সোলস) নামে প্রসিদ্ধ নৈতিক দর্শনের একটি ছোট গ্রন্থ ছাড়া সবই হারিয়ে গিয়েছে।  রাজনৈতিক দর্শনের উপর তার কাজ, যা প্লেটোর প্রজাতন্ত্র নামি গ্রন্থ দ্বারা অনুপ্রাণিত হয়েছিল, ঐতিহাসিক আল-মাসুদি (মৃ. ৯৫৬) দ্বারা সমালোচিত হয়েছিল। \n\n\n== অবদান ==\n\nতিনি খলিফা আল-মুক্তাদির বিল্লাহকে আল-মারিস্তান আল-মুক্তাদির নির্মাণ করার পরামর্শ দেন, যা ইসলামি চিকিৎসাব্যবস্থায় নির্মিত একটি উল্লেখযোগ্য মারিস্তান ছিল। এটি ইসলামি চিকিৎসাব্যবস্থায় বিপ্লব সংঘটিত হতে সহায়তা করে। এটির ব্যয়ভার আল মুক্তাদিরের মাতা বহন করেন। এটি ৩০৬ হিজরি সালের মহররম মাসের প্রথম দিনে খোলা হয়েছিল এবং সিনান বিন সাবিত এর দায়িত্বে নিযুক্ত হয়েছিলেন। হাসপাতালটি রোগীদের বিনামূল্যে চিকিৎসা প্রদান করা হতো এবং এতে প্রায় সব রোগের অভিজ্ঞ ডাক্তারের ব্যবস্থা করা হয়েছিল। হাসপাতালটির প্রতি মাসে খরচ ছিল প্রায় ছয়শত দিনার, যা বায়তুল মাল থেকে নির্বাহ করা হত।  \n\n\n== রচনাবলী ==\nসিনান ইবনে সাবিতের নিম্নলিখিত গ্রন্থাবলীর নাম উল্লেখ পাওয়া যায়। \n\nفي الأشكال ذوات الخطوط المستقيمة التي تقع في الدائرة\nرسالة في الاستواء\nرسالة في النجوم\nرسالة في سُهيل\nرسالة في قسمة أيام الجمعة على الكواكب السبعة\nرسالة في تاريخ ملوك السريا\nرسالة في شرح مذهب الصابئة\nرسالة في أخبار آبائه وأجداده وسلفه\nرسالة في كتاب السياسة لأفلاطون\n\n\n== আরও দেখুন ==\nমধ্যযুগীয় ইসলামী বিশ্বের বিজ্ঞানীদের তালিকা\nমধ্যযুগীয় ইসলামি বিশ্বের চিকিৎসা\nমধ্যযুগীয় ইসলামে গণিত\nমধ্যযুগীয় ইসলামি বিশ্বে জ্যোতির্বিদ্যা\n\n\n== তথ্যসূত্র =="}