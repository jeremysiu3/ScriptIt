{"pageid": 1026293, "title": "কড়ই কাদিপুর গণহত্যা", "url": "https://bn.wikipedia.org/wiki?curid=1026293", "content": "কড়ই কাদিপুর গণহত্যা হলো ১৯৭১ সালের ২৬ এপ্রিল পাকিস্তান সেনাবাহিনী ও রাজাকার কর্তৃক নিরস্ত্র হিন্দু বাঙালিদের ওপর চালিত একটি গণহত্যা। কড়ই, কাদিপুর ও আশেপাশের গ্রামের প্রায় ৩৭০ জন হিন্দু গণহত্যায় প্রাণ হারান।\n\n\n== প্রেক্ষাপট ==\n১৯৭১ সালে কড়ই ও কাদিপুর গ্রাম রাজশাহী জেলার জয়পুরহাট মহকুমার অধীনে (বর্তমানে রাজশাহী বিভাগের জয়পুরহাট জেলার সদর উপজেলার বম্বু ইউনিয়নের অন্তর্ভুক্ত) ভারতের সীমান্তবর্তী এলাকায় ছিল। এই দুই গ্রামের অধিবাসীরা মূলত হিন্দু কামার গোত্রের ছিলেন।\n\n\n== ঘটনাবলি ==\n২৪ এপ্রিল রাতে সান্তাহার থেকে ট্রেনে পাকিস্তান সেনাবাহিনীর আগমন ঘটে এবং তারা জয়পুরহাট মহকুমা সদর দখল করে নেয়। ২৫ এপ্রিল সকাল থেকে সৈন্যরা হত্যাকাণ্ড শুরু করে এবং লুটপাট ও অগ্নিসংযোগ করতে থাকে। জয়পুরহাটের মানুষেরা গ্রামের দিকে পালাতে শুরু করেন। ২৬ এপ্রিল স্থানীয় সহযোগীদের সহায়তায় সেনারা হিন্দু-অধ্যুষিত কড়ই ও কাদিপুর গ্রামকে নিশানা করে। তারা গ্রামগুলোকে ঘিরে ফেলে এবং পুরুষদের জিম্মি করে নিয়ে যায়। তাদের সারি বেঁধে দাঁড় করানো হয় এবং হালকা মেশিনগানের ব্রাশফায়ারে হত্যা করে হয়।\n\n\n== স্মৃতিস্তম্ভ ==\nগণহত্যায় শহিদদের স্মরণে অদ্যাবধি কোনো স্মৃতস্তম্ভ নির্মিত হয়নি। নব্বইয়ের দশকের শেষ দিকে বাংলাদেশ সরকার একটি স্মৃতিসৌধ নির্মাণের জন্য তিন শতক জমি অধিগ্রহণ করে; কিন্তু স্মৃতিসৌধটি নির্মিত হয়নি।\n\n\n== তথ্যসূত্র =="}