{"pageid": 1483015, "title": "সুশান্ত কুমার দাস", "url": "https://bn.wikipedia.org/wiki?curid=1483015", "content": "সুশান্ত কুমার দাস একজন বাংলাদেশী পদার্থবিদ। তিনি শাহজালাল বিজ্ঞান ও প্রযুক্তি বিশ্ববিদ্যালয়ের পদার্থবিজ্ঞান বিভাগের অবসরপ্রাপ্ত অধ্যাপক ও সিলেট ইন্টারন্যাশনাল ইউনিভার্সিটির সাবেক উপাচার্য।\n\n\n== শিক্ষাজীবন ==\nসুশান্ত রাজশাহী বোর্ডের অধীনে ১৯৬৭ সালে এসএসসি ও ১৯৬৯ সালে এইচএসসি পাস করেন। তিনি রাজশাহী বিশ্ববিদ্যালয়ের পদার্থবিজ্ঞান বিভাগ থেকে বিএসসি (সম্মান) ও এমএসসি ডিগ্রি লাভ করেন। তিনি একই বিশ্ববিদ্যালয় থেকে ২০০১ সালে পিএইচডি ডিগ্রি অর্জন করেন। তার পিএইচডি গবেষণা যুক্তরাষ্ট্রের ন্যাশনাল সায়েন্স ফাউন্ডেশনের (এনএসএফ) একটি প্রকল্পের সাথে যৌথভাবে সম্পাদিত হয়। তিনি যুক্তরাষ্ট্রের সাউদার্ন ইলিনয় বিশ্ববিদ্যালয়ে ভিজিটিং রিসার্চ স্কলার এবং এনএসএফ, ইউএসএ-এর গবেষণা ফেলো ছিলেন।\n\n\n== কর্মজীবন ==\nসুশান্ত কুমার দাস ১৯৯২ সালে শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) পদার্থবিজ্ঞান বিভাগে প্রভাষক হিসেবে যোগদান করেন এবং পর্যায়ক্রমে অধ্যাপক পদে উন্নীত হন। তার গবেষণার আগ্রহের ক্ষেত্রগুলোর মধ্যে রয়েছে পারমাণবিক পদার্থবিজ্ঞান, লেজার ও নন-লিনিয়ার অপটিক্স, কম্পিউটেশনাল ফিজিক্স এবং কোয়ান্টাম কম্পিউটেশন। দেশীয় ও আন্তর্জাতিক জার্নালে তার ৩০টির বেশি গবেষণা প্রবন্ধ প্রকাশিত হয়েছে। তিনি সিলেট ইন্টারন্যাশনাল ইউনিভার্সিটির উপাচার্য হিসেবে দায়িত্ব পালন করেছেন।\nউল্লেখ্য, শাহজালাল বিজ্ঞান ও প্রযুক্তি বিশ্ববিদ্যালয় শিক্ষক সমিতি ২০২২ সালে প্রথমবারের মতো শাবিপ্রবির ১৪ জন অবসরপ্রাপ্ত শিক্ষককে সংবর্ধনা প্রদান করে। অধ্যাপক সুশান্ত কুমার দাস ওই সংবর্ধনাপ্রাপ্ত শিক্ষকদের মধ্যে অন্যতম।\n\n\n== তথ্যসূত্র =="}