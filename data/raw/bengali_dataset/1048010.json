{"pageid": 1048010, "title": "ইমতিয়াজ আহমেদ নকীব", "url": "https://bn.wikipedia.org/wiki?curid=1048010", "content": "ইমতিয়াজ আহমেদ নকীব (জন্ম: ৯ সেপ্টেম্বর ১৯৭৪; ইমতিয়াজ আহমেদ নামে সুপরিচিত) হলেন একজন বাংলাদেশী সাবেক পেশাদার ফুটবল খেলোয়াড়। নকীব তার খেলোয়াড়ি জীবনের অধিকাংশ সময় ঢাকা মোহামেডান এবং বাংলাদেশ জাতীয় দলের হয়ে একজন আক্রমণভাগের খেলোয়াড় হিসেবে খেলেছেন। তিনি মূলত কেন্দ্রীয় আক্রমণভাগের খেলোয়াড় হিসেবে খেলেছেন।\n১৯৮৯–৯০ মৌসুমে, বাংলাদেশী ক্লাব ঢাকা মোহামেডানের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি ৫ মৌসুম অতিবাহিত করেছিলেন। অতঃপর ১৯৯৫–৯৬ মৌসুমে তিনি মুক্তিযোদ্ধা সংসদে যোগদান করেছিলেন। সর্বশেষ ২০০০–০১ মৌসুমে, তিনি মুক্তিযোদ্ধা সংসদ হতে ঢাকা মোহামেডানে যোগদান করেছিলেন; ঢাকা মোহামেডানের হয়ে ৬ মৌসুম খেলার পর তিনি অবসর গ্রহণ করেছিলেন।\n১৯৯০ সালে, নকীব বাংলাদেশের হয়ে আন্তর্জাতিক পর্যায়ে অভিষেক করেছিলেন; বাংলাদেশের জার্সি গায়ে তিনি সর্বমোট ৮ ম্যাচে ৪টি গোল করেছিলেন। দলগতভাবে, নকীব সর্বমোট ৬টি শিরোপা জয়লাভ করেছিলেন, যার মধ্যে ৫টি ঢাকা মোহামেডানের হয়ে এবং ১টি মুক্তিযোদ্ধা সংসদের হয়ে জয়লাভ করেছিলেন।\n\n\n== প্রারম্ভিক জীবন ==\nইমতিয়াজ আহমেদ নকীব ১৯৭৪ সালের ৯ই সেপ্টেম্বর তারিখে বাংলাদেশের নরসিংদীতে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\n১৯৯০ সালে, নকীব আন্তর্জাতিক ফুটবলে বাংলাদেশের হয়ে অভিষেক করেছিলেন। জাতীয় দলের হয়ে অভিষেকের প্রায় ৪ বছর পর, বাংলাদেশের জার্সি গায়ে প্রথম গোলটি করেছিলেন; ১৯৯৪ সালের ১৪ই সেপ্টেম্বর তারিখে, ভারতের বিরুদ্ধে ম্যাচে বাংলাদেশের হয়ে তৃতীয় গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছিলেন।\n১৯৯৭ সালের ৫ই সেপ্টেম্বর তারিখে নকীব ২২ বছর বয়সে বাংলাদেশের হয়ে তার সর্বশেষ ম্যাচটি খেলে আন্তর্জাতিক ফুটবল থেকে অবসর গ্রহণ করেছিলেন। নেপালের কাঠমান্ডুর দশরথ রঙ্গশালা স্টেডিয়ামে অনুষ্ঠিত মালদ্বীপের বিরুদ্ধে উক্ত ম্যাচটি ১–১ গোলে ড্র হয়েছিল, ম্যাচটিতে তিনি বাংলাদেশের হয়ে সমতাসূচক গোলটি করেছিলেন। আন্তর্জাতিক ফুটবলে, তার ৮ বছরের খেলোয়াড়ি জীবনে তিনি সর্বমোট ৮ ম্যাচে ৪টি গোল করেছিলেন।\n\n\n== ব্যক্তিগত জীবন ==\nনকীব মেহজাবিন নাজের সাথে বিবাহ বন্ধনে আবদ্ধ হয়েছেন। তাদের উভয়ের দুটি পুত্রসন্তান রয়েছে।\n\n\n== পরিসংখ্যান ==\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\nন্যাশনাল-ফুটবল-টিমস.কমে ইমতিয়াজ আহমেদ নকীব (ইংরেজি)"}