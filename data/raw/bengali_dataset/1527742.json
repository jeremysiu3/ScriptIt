{"pageid": 1527742, "title": "আইল অব ম্যানে ইসলাম", "url": "https://bn.wikipedia.org/wiki?curid=1527742", "content": "আইল অফ ম্যানে ইসলাম একটি ক্ষুদ্র সংখ্যালঘু ও ক্রমবর্ধমান ধর্ম। আইল অফ ম্যান হল একটি খ্রিস্টান সংখ্যাগরিষ্ঠ রাষ্ট্র, যেখানে মুসলিমরা মোট জনসংখ্যার প্রায় ০.৫%  বলে অনুমান করা হয় এবং মুসলিমদের অধিকাংশই মূলত অভিবাসী, যারা পাকিস্তান, ভারত, বাংলাদেশ, দক্ষিণ আফ্রিকা, মরক্কোর মতো মুসলিম দেশ থেকে এসেছে।  দ্বীপটিতে প্রথম মুসলিম বসতি ১৯৯০ সালের দিকে শুরু হয়। তবে সাম্প্রতিক কিছু বিশ্ববিদ্যালয় স্তরের ছাত্র ইসলাম ধর্ম গ্রহণ করেছে বলে জানা যায়। দ্বীপের একমাত্র মসজিদটি রাজধানী ডগলাসে অবস্থিত এবং ১৯৯০ এর দশকে আইল অফ ম্যান ইসলামি সংঘ গঠনের পর এটি নির্মিত হয়েছিল। \n\n\n== ইতিহাস ==\nআইল অফ ম্যান ইসলামি সংঘের তথ্য মতে, ১৯৯০ দশকে মুসলিম অভিবাসীরা এখানে বসতি স্থাপন শুরু করে। যদিও এর আগেই দ্বীপটিতে ইসলামের আগমন ঘটতে পারে বলে ধারণা করা হয়। কারণ এটি ব্রিটিশ সাম্রাজ্যের অধীনে ছিল এবং দাস বাণ্যিজ্যের মাধ্যমে ব্রিটিশ সাম্রাজ্যের আওতাধীন প্রায় প্রতিটি অঞ্চলেই ১৯শ শতকেই ইসলাম পৌঁছে গিয়েছিল। ১৯৯০ সালে মুসলমানদের ব্যাপক আগমনের সাথে সাথে আইল অফ ম্যান ইসলামি সংঘ নামে একটি দাতব্য সংস্থা প্রতিষ্ঠিত হয়। এরপর এখানে এক টুকরো জমি দান করা হয়েছিল এবং ডগলাস এলাকায় একটি মসজিদ নির্মিত হয়েছিল। মুসলিম সম্প্রদায়ের মধ্যে চিকিৎসা, অর্থ ও পর্যটন খাতে কর্মরত চাকুরীজিবি রয়েছে। দ্বীপটিতে বিভিন্ন উৎসবে মুসলিমদের মধ্যে সামাজিক সমাবেশ খুবই সাধারণ বিষয়; বিশেষ করে উভয় ঈদে।   মুসলিম অভিবাসীরা ছাড়াও সাম্প্রতিক সময়ে কিছু স্থানীয় ব্রিটিশও ইসলাম ধর্ম গ্রহণ করেছেন। বর্তমান দ্বীপের স্কুলগুলোতে ইসলাম একটি বিশ্বধর্ম হিসেবে পাঠ্যসূচিতে অন্তর্ভুক্ত হয়েছে, ফলে শিক্ষার্থীরা এই ধর্ম সম্পর্কে প্রাথমিক জ্ঞান লাভ করে। তবে সংখ্যায় কম হওয়ায় মুসলিমদের কিছু প্রতিবন্ধকতাও রয়েছে। এখানে ইসলামি শিক্ষা, হালাল খাবারের প্রাপ্যতা এবং ধর্মীয় উৎসব উদযাপনকে ঘিরে বেশ কিছু সীমাবদ্ধতা রয়েছে। \n\n\n== মসজিদ ==\nআইল অফ ম্যানে আইল অব ম্যান ইসলামি সংঘ দ্বারা প্রতিষ্ঠিত মসজিদটি রাজধানী ডগলাসে অবস্থিত এবং এটিই বর্তমান দ্বীপের একমাত্র মসজিদ। তবে ওনচান এলাকার একটি কক্ষেও নিয়মিত নামাজ অনুষ্ঠিত হয়।  মসজিদটি মুসলিম সম্প্রদায়ের প্রার্থনার স্থান হিসেবে ব্যবহৃত হওয়ার পাশাপাশি এটি একটি সামাজিক ও সাংস্কৃতিক কেন্দ্র হিসেবেও কাজ করে। এখানে নিয়মিত জামাত, জুমার নামাজ, রমজান মাসে ইফতার ও তারাবির আয়োজন এবং ঈদের নামাজের জামাত আয়োজিত হয়। \n\n\n== ইসলামি সংস্থা ও কার্যক্রম ==\n১৯৯০ সালে সংগঠিত আইল অব ম্যান ইসলামি সংঘ (আইএআইওমএম) হল দ্বীপটির একমাত্র নিবন্ধিত সংগঠন। সংস্থাটি মুসলিম সম্প্রদায়ের ধর্মীয় বিষয়াদি দেখাশোনার পাশাপাশি বেশ কিছু সামাজিক কার্যক্রম পরিচালনা করে। হাসান নামে এটির একজন সংগঠক বলেন, ডগলাসের হ্যারিস প্রোমেনেডের কাছে একটি বর্ধিত গ্যারেজে মুসলিমরা নামাজের জন্য একটি ছোট মসজিদ ব্যবহার করে, কিন্তু ইসলামি সংস্থা বর্তমানে ডগলাসের ফিঞ্চ রোডে অবস্থিত একটি ভবনকে মসজিদে রূপান্তর করার পরিকল্পনা করে অনুমতির অপেক্ষায় রয়েছে। তিনি আরো বলেন: 'আমরা এটি নির্মাণের কাজ করছি এবং আশা করা যায়, আগামী বছরের কোন এক সময় আমাদের একটি নতুন বড় প্রাঙ্গণ থাকবে, যেখানে সাধারণ মানুষ আসতে পারবে; কারণ সেখানে একটি লাইব্রেরিও থাকবে।\nহাসান আরও বলেন: 'আমার মনে হয় দ্বীপে প্রায় ২০০ জন মুসলিম এই ইসলামি সংস্থার সদস্য এবং তাদের বেশিরভাগই ডাক্তার ও সার্জন। \n\n\n== আরো দেখুন ==\nদেশ অনুযায়ী ইসলাম\nইউরোপে ইসলাম\nযুক্তরাজ্যে ইসলাম\n\n\n== তথ্যসূত্র ==\n\n\n== বহিঃসংযোগ ==\nআইল অব ম্যান ইসলামিক অ্যাসিয়েশন"}