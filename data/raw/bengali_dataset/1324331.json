{"pageid": 1324331, "title": "শতকোটিপতি", "url": "https://bn.wikipedia.org/wiki?curid=1324331", "content": "শতকোটিপতি বা বিলিয়নেয়ার (ইংরেজি: billionaire) বলতে সেই ব্যক্তিকে বোঝায় যার মোট সম্পত্তি কোনো নির্দিষ্ট মুদ্রায় কমপক্ষে এক শতকোটি (১,০০,০০,০০,০০০) বা শর্ট স্কেল পদ্ধতিতে এক বিলিয়ন (১,০০০,০০০,০০০)। শতকোটিপতিদের নির্ধারণের জন্য সাধারণত মার্কিন ডলার, ইউরো বা পাউন্ড স্টার্লিঙের মতো উচ্চমূল্যের মুদ্রা ব্যবহার করা হয়। মার্কিন ব্যবসায়িক ম্যাগাজিন ফোর্বস প্রতি বছর মার্কিন ডলার শতকোটিপতিদের একটি বৈশ্বিক তালিকা তৈরি করে, আর এর ইন্টারনেট সংস্করণকে বাস্তব সময় অনুযায়ী হালনাগাদ করা হয়। মার্কিন খনিজ তেল ধনকুবের জন ডি. রকফেলার ১৯১৬ সালে মার্কিন ডলারে বিশ্বের প্রথম নিশ্চিতকৃত শতকোটিপতি হয়েছিলেন।\nএপ্রিল ২০২৪-এর হিসাব অনুযায়ী বিশ্বজুড়ে মোট ২,৭৮১ জন মার্কিন ডলারে শতকোটিপতি রয়েছে আর তাদের সম্মিলিত সম্পত্তি ১৪.২ ট্রিলিয়ন ডলারের বেশি, যা ২০২৩ সালের ১২.২ ট্রিলিয়ন ডলার থেকে বৃদ্ধিপ্রাপ্ত। চীনভিত্তিক সংস্থা হুরুনের মতে ২০২২ সালে বিশ্বে শতকোটিপতিদের সংখ্যা ৩,৩৮১। ২০২৪ সালের অক্সফাম প্রতিবেদন অনুসারে বিশ্বের এক শতাংশ শীর্ষ ধনীর কাছে বিশ্বের ৪৫ শতাংশ সম্পত্তি রয়েছে, যা সমগ্র মানবজাতির ৯৫ শতাংশের তুলনায় বেশি। ২০২৪ সালের অক্টোবরে ১৭ জন ব্যক্তি মার্কিন ডলারে \"সেন্টিবিলিয়নেয়ার\" বা \"হেক্টোবিলিয়নেয়ার\"-এর মর্যাদায় পৌছেছে, অর্থাৎ তাদের মোট সম্পত্তি কমপক্ষে ১০০ বিলিয়ন মার্কিন ডলার।\n\n\n== পরিভাষা ==\nযেসব ব্যক্তিদের মোট সম্পত্তি কোনো নির্দিষ্ট মুদ্রায় কমপক্ষে এক শতকোটি (১,০০,০০,০০,০০০) বা শর্ট স্কেল পদ্ধতিতে এক বিলিয়ন (১,০০০,০০০,০০০) তাদের \"শতকোটিপতি\" বা \"বিলিয়নেয়ার\" বলা হয়। বাংলা গণমাধ্যমে এদের অনেকসময় ধনকুবের বলা হয়, যেখানে হিন্দুধর্মে ধনের দেবতা কুবেরের সাথে শতকোটিপতিদের তুলনা করা হয়েছে। এছাড়া এদের কদাচিৎ আরবপতিও বলা হয়, যা সম্ভবত হিন্দি শব্দ अरबपति থেকে গৃহীত।\nএছাড়া শতকোটিপতিদের শ্রেণীবিভাগ হিসাবে ইংরেজিভাষী জগতে নিম্নলিখিত শব্দগুলি প্রচলিত:\n\nসেন্টিবিলিয়নেয়ার (ইংরেজি: centibillionaire) বা হেক্টোবিলিয়নেয়ার (ইংরেজি: hectobillionaire) — যার মোট সম্পত্তি কোনো নির্দিষ্ট মুদ্রায় কমপক্ষে একশত বিলিয়ন (১০০,০০০,০০০,০০০) বা দশ হাজার কোটি (১,০০,০০,০০,০০,০০০)। মার্কিন ডলার হিসাবে ১৯৯৯ সালে বিল গেটস প্রথম সেন্টিবিলিয়নেয়ার হয়েছিলেন।\nট্রিলিয়নেয়ার (ইংরেজি: trillionaire) — যার মোট সম্পত্তি কোনো নির্দিষ্ট মুদ্রায় কমপক্ষে এক ট্রিলিয়ন (১,০০০,০০০,০০০,০০০) বা এক লাখ কোটি (১০,০০,০০,০০,০০,০০০)। ২০২৫-এর হিসাব অনুযায়ী, মার্কিন ডলার হিসাবে বিশ্বে কোনো ট্রিলিয়নেয়ার নেই।\n\n\n== মার্কিন ডলারে বর্তমান শতকোটিপতি ==\n\n২০১৯ সালের নভেম্বরের ইউবিএস/পিডব্লিউসি শতকোটিপতি প্রতিবেদন অনুযায়ী, বিশ্বজুড়ে ৬৬টি দেশ থেকে মোট ২,১০১ জন মার্কিন ডলার শতকোটিপতি ছিল, এবং তাদের সম্মিলিত সম্পত্তি ৮.৫ ট্রিলিয়ন ডলার। ঐ একই প্রতিবেদন অনুসারে শতকোটিপতিরা দীর্ঘস্থায়িত্বে যথেষ্ট ইতিবাচক প্রভাব বিস্তার করে, আর তাদের নিয়ন্ত্রিত কোম্পানিগুলি সাফল্য ভোগ করেছিল। শতকোটিপতিদের দ্বারা নিয়ন্ত্রিত এবং শেয়ার বাজারে তালিকাভুক্ত কোম্পানিগুলির প্রদত্ত লাভ ১৭.৮ শতাংশ। এই প্রতিবেদনের সম্পাদকদের মতে এই \"বিলিয়নেয়ার ইফেক্ট\" বুদ্ধির সঙ্গে ঝুঁকি নেওয়া এবং দীর্ঘমেয়াদি পরিকল্পনা ও বিনিয়োগের ইচ্ছাপ্রকাশের সাথে জড়িত।\nশতকোটিপতিদের বেশিরভাগই পুরুষ এবং ২০১৫ সালের ফোর্বসের তালিকায় নারী শতকোটিপতিদের সংখ্যা ১১ শতাংশেরও কম (১,৮২৬ জনের মধ্যে ১৯৭ জন)। বিভিন্ন দেশের মধ্যে মার্কিন যুক্তরাষ্ট্রে শতকোটিপতির সংখ্যা সর্বোচ্চ যা ২০১৫ সালে ৫৩৬। অন্যদিকে, ২০১৫ সালে চীন, ভারত ও রাশিয়ায় মার্কিন ডলার শতকোটিপতিদের সংখ্যা যথাক্রমে ২১৩, ৯০ ও ৮৮। ঐ একই সালে কেবল ৪৬ জন শতকোটিপতিদের বয়স ৪০-এর নিচে, আর ২০১০ সালের মার্কিন শতকোটিপতিদের তালিকায় গড় বয়স ৬৬।\nমোট সম্পত্তি নির্ধারণের জন্য বিভিন্ন সংস্থার বিভিন্ন প্রণালী রয়েছে আর ব্যক্তিগত অর্থ বিষয়ক সমস্ত তথ্য লভ্য নাও হতে পারে। ২০২০-এর দশক জুড়ে সূত্র ও বছরভেদে ইলন মাস্ক, জেফ বেজোস কিংবা বার্নার্ড আর্নল্ট ও তার পরিবারকে বিশ্বের সবচেয়ে ধনী ব্যক্তির শিরোপা দেওয়া হয়েছে।\n২০১৯ সালে মার্কিন ডলারে ১৯ জন ব্যক্তি নতুন শতকোটিপতি হয়ে গিয়েছিলেন, যার মধ্যে চারজন ব্যক্তি মৃত্যু বা বিবাহবিচ্ছেদের জন্য শতকোটিপতি হয়ে গিয়েছিলেন, যেমন জুলিয়া কক এবং জেফ বেজোসের প্রাক্তন স্ত্রী ম্যাককেনজি স্কট। ২০১৪ থেকে ২০১৯ পর্যন্ত ৪৬% হারে নারী শতকোটিপতিদের সংখ্যাবৃদ্ধি হয়েছিল, যা একই সময়কালে পুরুষ শতকোটিপতিদের সংখ্যাবৃদ্ধির হারের (৩৯%) তুলনায় বেশি। ২০১৯ সালে বিশ্বজুড়ে ২৩৩ জন নারী শতকোটিপতি ছিল, যা ২০১৩ সালে ১৬০ জন ছিল।\n\n\n== শিক্ষা ও কর্ম অভিজ্ঞতা ==\nবিভিন্ন পটভূমি থেকে শতকোটিপতিরা এসেছে। শীর্ষ ৪০০ জন শতকোটিপতিদের উপর শিক্ষা ও কর্ম ইতিহাসের এক পর্যবেক্ষণে শিক্ষা ও সাফল্যের মধ্যে সম্বন্ধের অভাব পাওয়া গিয়েছে। প্রায় ৩০ শতাংশ শতকোটিপতিদের কোনো প্রথাগত ডিগ্রি নেই,যা অন্যান্য শিক্ষাগত পটভূমিদের ছাপিয়ে গিয়েছে। শতকোটিপতিরা উচ্চ শিক্ষায় সাধারণত অর্থনীতি ও অর্থসংস্থান নিয়ে পড়াশুনা করেছে, কিন্তু এটি শতকোটিপতিদের শিক্ষার মাত্র ১৫.৫ শতাংশ।\nশতকোটিপতি হওয়ার সঙ্গে বিশ্ববিদ্যালয়ের সম্বন্ধ সামান্য। শীর্ষ ৪০০ জন শতকোটিপতিদের মধ্যে মাত্র ৯৯ জন শীর্ষ ১০টি বিশ্ববিদ্যালয় থেকে পড়াশুনা করেছিল, যা উচ্চশিক্ষিত নয় এমন শতকোটিপতিদের মোট সংখ্যার তুলনায় কম। ২১ জন শতকোটিপতি সামরিক বাহিনীতে কাজ করেছিল, যা কোনো একক বিশ্ববিদ্যালয়ের তুলনায় বেশি।\nকম্পিউটার বিজ্ঞান অধীতদের বাদ দিয়ে খুব কমসংখ্যক উচ্চশিক্ষিত শতকোটিপতিরা চর্চার ক্ষেত্র হিসাবে ব্যবসাকে বেছে নিয়েছিল। ১২ জন কম্পিউটার বিজ্ঞান অধীত শতকোটিপতিদের সবাই কম্পিউটার বিজ্ঞানে কাজ করেছিল, প্রকৌশলী শতকোটিপতিদের অর্ধেকজন প্রকৌশলে কাজ করেছিল এবং অর্থনীতি ও অর্থসংস্থান অধীত শতকোটিপতিদের এক-চতুর্থাংশও অর্থনীতি বা অর্থসংস্থান নিয়ে কাজ করেনি। শতকোটিপতিরা সাধারণত বিক্রয় ও সামরিক খাতে প্রবেশ করে।\n\n\n== বৈষম্য ==\n\n২০১৬ সালের একটি অক্সফাম প্রতিবেদন অনুযায়ী, বিশ্ব জনসংখ্যা ৪০ কোটি বৃদ্ধি পাওয়ায় দরিদ্রতম ৯৫ শতাংশের সম্পত্তি ৩৮ শতাংশ হারে কমে গিয়েছিল। একই সময়কালে ফোর্বসের তালিকায় ভুক্তিদের মধ্যে ধনীতম ৬২ জন ব্যক্তিদের সম্মিলিত সম্পত্তি ৫০০ বিলিয়ন ডলার (৩৫০ বিলিয়ন পাউন্ড) থেকে ১.৭৬ ট্রিলিয়ন ডলারে বৃদ্ধিলাভ করেছিল। ২০১৭ সালের একটি অক্সফাম প্রতিবেদনের মতে, কেবল আটজন শতকোটিপতিদের সম্পত্তি সমগ্র মানবজাতির অর্ধেকের প্রায় সমান। তবে ঋণকে ঋণাত্মক সম্পত্তি ধরার জন্য অক্সফাম প্রতিবেদনটি সমালোচিত হয়েছে, যার ফলে প্রচুর পরিমাণে ঋণ গ্রহণকারী ধনী ব্যক্তিদের দরিদ্র বা ধনী নয় বলে ধরা হয়েছে।\n\n\n== আরও দেখুন ==\nদ্য ওয়ার্ল্ডস বিলিয়নেয়ার্স\nধনীতম পরিবারের তালিকা\nফাউন্ডেশন\nমিলিয়নেয়ার\nশতকোটিপতিদের সংখ্যা অনুযায়ী দেশের তালিকা\nশতকোটিপতিদের সংখ্যা অনুযায়ী শহরের তালিকা\n\n\n== তথ্যসূত্র ==\n\n\n== আরও পড়ুন ==\nরিটহলৎস, ব্যারি (২৬ ডিসেম্বর ২০১৬). \"Map of World Billionaires by Country and by Origin of Wealth\"। দ্য বিগ পিকচার।\n\n\n== বহিঃসংযোগ ==\n উইকিমিডিয়া কমন্সে Billionaires সম্পর্কিত মিডিয়া দেখুন।"}