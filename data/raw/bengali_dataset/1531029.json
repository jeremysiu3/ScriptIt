{"pageid": 1531029, "title": "মুহাম্মাদের গ্রহণ", "url": "https://bn.wikipedia.org/wiki?curid=1531029", "content": "মুহাম্মদের সূর্যগ্রহণ একটি বলয়গ্রাস প্রকৃতির সূর্যগ্রহণ ছিল। ৬৩২ সালের ২৭ জানুয়ারী সূর্যগ্রহণটি ঘটেছিল। পূর্ব আফ্রিকা, উত্তর আফ্রিকা, মধ্যপ্রাচ্য, মধ্য এশিয়া, দক্ষিণ এশিয়া, দূরপ্রাচ্য এবং সাইবেরিয়ার কিছু অংশ জুড়ে সূর্যগ্রহণ দেখা গিয়েছিল। এই সূর্যগ্রহণের ঘটনা ইসলামের ইতিহাসের সাথে বিশেষভাবে প্রাসঙ্গিক। কারণ এটি শেষ নবী মুহাম্মদের জীবদ্দশায় ঘটেছিল। এই  সূর্যগ্রহণটি মুহাম্মাদের কনিষ্ঠ পুত্র ইবরাহিমের মৃত্যুর সময় ঘটে। এ ঘটনা ইসলামী সীরাত (মুহাম্মদের জীবনী) এবং হাদিসে লিপিবদ্ধ রয়েছে।\nসূর্যগ্রহণ তখন ঘটে যখন চাঁদ পৃথিবী এবং সূর্যের মাঝখানে চলে যায়। ফলে পৃথিবীর মানুষদের জন্য সূর্যের প্রতিচ্ছবি সম্পূর্ণ বা আংশিকভাবে অস্পষ্ট হয়ে যায়। যখন চাঁদের আপাত ব্যাস সূর্যের চেয়ে ছোট হয়, তখন একটি বলয়গ্রাস সূর্যগ্রহণ ঘটে। তাই চাঁদ সূর্যের বেশিরভাগ অংশকে আলো দিয়ে ঢেকে ফেললেও পুরোটা ঢাকে না। তখন সূর্যকে একটি বলয়ের (রিং) মতো দেখায়। এই গ্রহণের মাত্রা ছিল ০.৯৮৩৬।\n\n\n== ইসলামী উৎসের মধ্যে ==\nইসলামের নবী মুহাম্মদের জীবদ্দশায় সূর্যগ্রহণের ঘটনাটি 'মুহাম্মদের সূর্যগ্রহণ' নামে পরিচিত। এই সূর্যগ্রহণের ঘটনা প্রাচীন ইসলামি গ্রন্থে ভালোভাবে নথিভুক্ত রয়েছে। তবে ইসলামি উৎস ছাড়া অন্য কোনো গ্রন্থে ঘটনাটির উল্লেখ পাওয়া যায়নি। মুহাম্মদের কনিষ্ঠ পুত্র ইব্রাহিমের দেড় বছর বয়সে মৃত্যুর সময় সূর্যগ্রহণটি ঘটে। তখন গুজব রটে যে এটি আল্লাহর পক্ষ থেকে এক ধরনের সান্ত্বনা চিহ্ন ছিল। ইসলাম-পূর্ব আরবেও বিশ্বাস করা হত যে কোনো মহান ব্যক্তির মৃত্যু হলে সূর্যগ্রহণ হয়। মুহাম্মদ এই গুজব অস্বীকার করেছিলেন এবং এই ধরনের প্রাক-ইসলামি বিশ্বাস প্রত্যাখ্যান করেছিলেন।\n\n\n=== সূর্যগ্রহণের নামাজ ও খুতবা ===\nমুসলমানরা বিশ্বাস করে যে সূর্য ও চন্দ্রগ্রহণের সময় যে গ্রহণের নামাজ আদায় করা হয় তা এই সূর্যগ্রহণের সময় মুহাম্মদ প্রথমে আদায় করেছিলেন। পরে এটি সুন্নাতে পরিণত হয়। সুনানে আবি দাউদে আব্দুল্লাহ ইবনে আমর ইবনে আল-আস কর্তৃক বর্ণিত একটি হাদিসে বলেছেন যে মুহাম্মদ সূর্যগ্রহণ  শুরু হওয়ার পর থেকে সূর্য পরিষ্কার না হওয়া পর্যন্ত সালাত আদায় করতেন। জাবির ইবনে আবদুল্লাহ, আসমা বিনতে আবি বকর এবং আবু মুসা আল-আশ'আরীর ( সুনানে আন-নাসাঈ,  সহীহ মুসলিম, এবং সহীহ আল-বুখারী)  হাদিসে বলা হয় মুহাম্মদ দীর্ঘ সময় ধরে দাঁড়িয়ে, রুকু করে এবং সিজদা করে সালাত আদায় করতেন।\nনামাযের পর মুহাম্মদ একটি খুতবা প্রদান করেন, যেখানে তিনি বলেন:\n\n\"সূর্য ও চাঁদ আল্লাহর দুটি নিদর্শন। কারো মৃত্যু বা জন্মের উপর নির্ভর করে সূর্যগ্রহণ হয় না। সুতরাং তোমরা যখন তা দেখতে পাও, তখন আল্লাহর কাছে প্রার্থনা করো। তাঁকে মহিমান্বিত ঘোষণা করো, নামাজ পড়ো এবং সদকা দাও। [...] হে মুহাম্মদের অনুসারীগণ, আল্লাহর কসম করে বলছি, আল্লাহর চেয়ে বেশি কেউ ক্রুদ্ধ হয় না যখন তাঁর কোন বান্দা বা বান্দী ব্যভিচার করে। হে মুহাম্মদের অনুসারীগণ, আল্লাহর কসম করে বলছি, যদি তোমরা জানতে আমি যা জানি তা হলে তোমরা অল্প হাসতে আর বেশি কাঁদতে।\n \n\n\n== তথ্যসূত্র =="}