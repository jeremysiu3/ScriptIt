{"pageid": 1521117, "title": "লক্ষ্মী গৌতম (অধ্যাপক)", "url": "https://bn.wikipedia.org/wiki?curid=1521117", "content": "লক্ষ্মী গৌতম (জন্ম আনুমানিক ১৯৬৩) একজন ভারতীয় শিক্ষাবিদ, যিনি সংসার থেকে পরিত্যক্ত বিধবাদের যত্ন নেওয়ার জন্য তাঁর সময় উৎসর্গ করেন। তাঁকে \"বৃন্দাবনের দেবদূত\" বলা হয়। ২০১৫ সালে তিনি তাঁর কাজের স্বীকৃতিস্বরূপ নারী শক্তি পুরস্কার লাভ করেন। তিনি বৃন্দাবনের ইনস্টিটিউট অফ ওরিয়েন্টাল ফিলোসফিতে শিক্ষকতা করেন।\n\n\n== জীবন ==\nলক্ষ্মী গৌতমের জন্ম বৃন্দাবনে, ১৯৬৩ সাল নাগাদ। তিনি আগ্রা বিশ্ববিদ্যালয় থেকে হিন্দি এবং ইতিহাস অধ্যয়ন করেছেন এবং ডক্টরেট ডিগ্রি অর্জন করেছেন। এরপর তিনি বৃন্দাবনের ইনস্টিটিউট অফ ওরিয়েন্টাল ফিলোসফিতে সহযোগী অধ্যাপক হিসেবে যোগদান করেন।\nঅল্প বয়সেই তিনি বুঝতে শুরু করে যে সাদা পোশাকের মহিলারা, যাঁদের মাথা কামানো থাকে, তাঁরা হলেন বিধবা। বাল্যবধূরা নারী হওয়ার আগেই বিধবা হতে পারে এবং তারপর তাদের বাকি জীবন বিধবা হিসেবে কঠিন সংযমে কাটাতে হয়, তাদের সম্মান থাকেনা, অথবা তাদের খাওয়া-দাওয়া বা যত্ন নেওয়ার কেউ থাকে না। ১৯৯৫ সালে লক্ষ্মী গৌতম ডেপুটি মেয়র ছিলেন।\nলক্ষ্মী গৌতম বিধবাদের দুর্দশা নিয়ে কিছু করার সিদ্ধান্ত নেন এবং ২০১৩ সালে একটি এনজিও ফাউণ্ডেশন শুরু করেন। বিধবারা প্রায়ই কপর্দকশূন্য অবস্থায় মারা যায় এবং অল্পবয়সী বিধবারা বেঁচে থাকার জন্য পতিতাবৃত্তিতে লিপ্ত হয়।\nলক্ষ্মী গৌতম পরিত্যক্ত বিধবাদের মৃতদেহ খুঁজে বের করার চেষ্টা করেন। সহচরহীন অবস্থায় তাদের মৃতদেহ পশুদের ভক্ষণের জন্য পড়ে থাকতে পারে, কিন্তু লক্ষ্মী গৌতম এইরকম মৃতদেহগুলি খুঁজে বার করেন এবং তাদের সম্মানজনকভাবে দাহ করার ব্যবস্থা করেন। তিনি কেবল মৃতদের সম্মানের সঙ্গে দাহ করার ব্যবস্থা করেন তাই নয়, বরং তাঁর প্রতিষ্ঠিত ফাউণ্ডেশনটি পরিত্যক্ত বিধবাদের যত্ন নেয়। পঁয়ত্রিশ জন বিধবা তাঁর তত্ত্বাবধানে বসবাস করেছেন। তাঁর ফাউণ্ডেশন যৌন নির্যাতনের শিকারদের আইনি এবং মানসিক সহায়তাও প্রদান করেছে।\n২০১৫ সালে, নারী শক্তি পুরস্কার দিয়ে তাঁর কাজকে স্বীকৃতি জানানো হয়। কৃতিত্বের স্বীকৃতিস্বরূপ মানপত্রে উল্লেখ করা হয়েছে যে তিনি কয়েকদিন ধরে পচে যাওয়া মৃতদেহগুলিও তুলে নিয়েছিলেন। তিনি ৫০০টি মৃতদেহের শেষকৃত্য করেছিলেন। তিনি যমুনা নদীকে শুদ্ধ ও পরিচ্ছন্ন করার আন্দোলনেও সক্রিয়।\n\n\n== তথ্যসূত্র =="}