{"pageid": 1072482, "title": "বিয়র্ন কইপার্স", "url": "https://bn.wikipedia.org/wiki?curid=1072482", "content": "বিয়র্ন কইপার্স (ওলন্দাজ উচ্চারণ: [ˈbjɵrn ˈkœypərs], ওলন্দাজ: Björn Kuipers; জন্ম: ২৮ মার্চ ১৯৭৩) একজন ওলন্দাজ পেশাদার ফুটবল ফুটবল রেফারি। তিনি ২০০৬ সাল থেকে ফিফার তালিকাভুক্ত রেফারি এবং ২০০৯ সাল থেকে উয়েফার এলিট গ্রুপের রেফারি হিসেবে কাজ করছেন। তার স্বদেশী সান্ডার ভান রোকেল এবং এরউইন জেইনস্ট্র্রা ম্যাচ চলাকালীন তার সাথে সহকারী রেফারি হিসেবে কাজ করেন। একজন সুপারমার্কেটের মালিক কুইপার্স দুটি বিশ্বকাপ এবং তিনটি ইউরোপীয় চ্যাম্পিয়নশিপ টুর্নামেন্টে দায়িত্ব পালন করেছেন।\n\n\n== রেফারি ==\n\n\n=== ঘরোয়া ফুটবল ===\n২০০২ সালের ২০শে সেপ্টেম্বর তারিখে, কইপার্স দ্বিতীয় বিভাগের টেলস্টার এবং মাস্ট্রিখটের মধ্যকার ঘরোয়া ফুটবলের একটি ম্যাচে রেফারি হিসেবে অভিষেক করেছেন। ঘরোয়া ফুটবলে, তিনি এরেস্টে ডিভিজি, কেএনভিবি কাপ এবং ইয়োহান ক্রুইফ শিল্ডসহ বেশ কয়েকটি গুরুত্বপূর্ণ ম্যাচের রেফারি হিসেবে দায়িত্ব পালন করেছেন।\n\n\n=== আন্তর্জাতিক ফুটবল ===\nকইপার্স ২০০৬ সালে ফিফা ব্যাজ পুরস্কার পেয়েছিলেন। পেশাদার ফুটবলে প্রাথমিক পর্যায়ে কইপার্স উয়েফা ইউরোপীয় অনূর্ধ্ব-১৭ চ্যাম্পিয়নশিপ এবং উয়েফা ইউরোপীয় অনূর্ধ্ব-২১ চ্যাম্পিয়নশিপের মতো জ্যেষ্ঠ স্তরের প্রতিযোগিতায় রেফারির দায়িত্ব পালন করেছিলেন। ২০০৯ সালের জুন মাসে, তিনি উয়েফা রেফারির এলিট গ্রুপে অন্তর্ভুক্ত হয়েছেন, যার ফলে তিনি ইউরোপীয় ফুটবলের সর্বোচ্চ স্তরের দায়িত্ব নেওয়ার যোগ্য হয়েছিলেন। কইপার্স উয়েফা ইউরোপা লিগ, উয়েফা চ্যাম্পিয়নস লিগ, ফিফা ক্লাব বিশ্বকাপ, ফিফা অনূর্ধ্ব-২০ বিশ্বকাপ, উয়েফা ইউরোপীয় চ্যাম্পিয়নশিপ, ফিফা কনফেডারেশন্স কাপ এবং ফিফা বিশ্বকাপসহ বেশ কয়েকটি বড় প্রতিযোগিতার ম্যাচের রেফারির দায়িত্ব পালন করেছেন।\nউয়েফা ইউরো ২০১২ চলাকালীন, পোজনানের মিয়েজস্কি স্টেডিয়ামে তিনি প্রজাতন্ত্রী আয়ারল্যান্ড এবং ক্রোয়েশিয়ার মধ্যকার গ্রুপ সি-এর ম্যাচটি রেফারি করেছিলেন। অতঃপর তিনি দোনেৎস্কের ডনবাস এরিনায় স্বাগতিক ইউক্রেন এবং ফ্রান্সের মধ্যকার গ্রুপ ডি-এর ম্যাচের দায়িত্ব পালন করেছিলেন, যেখানে তাকে প্রবল বজ্রপাতের কারণে ম্যাচটি স্থগিত করার বিরল পদক্ষেপ নিতে হয়েছিল।\n\n২০১৩ ফিফা কনফেডারেশন্স কাপে সালভাদোরের ইতাইপাভা এরিনা ফোন্তে নোভায় নাইজেরিয়া এবং উরুগুয়ের মধ্যে গ্রুপ বি-এর ম্যাচটি তিনি পরিচালনা করেছিলেন। অতঃপর কইপার্স ২০১৩ সালের ৩০শে জুন তারিখে রিউ দি জানেইরুওর মারাকানা স্টেডিয়ামে স্বাগতিক ব্রাজিল এবং স্পেনের মধ্যকার ২০১৩ ফিফা কনফেডারেশন কাপ ফাইনালে রেফারির দায়িত্ব পালন করেছিলেন।\nউয়েফা ইউরো ২০১৬ চলাকালীন, তিনি সেন্ট-ডেনিসের স্তাদ দ্য ফ্রান্সে গ্রুপ সি-এর জার্মানি এবং পোল্যান্ডের মধ্যকার এবং বর্দোর নুভো স্তাদ দ্য বর্দোয় গ্রুপ ডি-এর ক্রোয়েশিয়া এবং স্পেনের ম্যাচের দায়িত্বে ছিলেন। এরপরে কইপার্সকে ২০১৬ সালের ৩রা জুলাই তারিখে সাঁ-দ্যনির স্তাদ দ্য ফ্রান্সে স্বাগতিক ফ্রান্স এবং আইসল্যান্ডের মধ্যকার কোয়ার্টার-ফাইনালের জন্য রেফারি হিসেবে নিয়োগ দেওয়া হয়েছিল। ২০২১ সালের ৮ই জুলাই তারিখে, উয়েফা ঘোষণা করেছিল যে কইপার্স ২০২১ সালের ১১ই জুলাই তারিখে ওয়েম্বলি স্টেডিয়ামে অনুষ্ঠিত ইতালি এবং ইংল্যান্ডের মধ্যকার উয়েফা ইউরো ২০২০-এর ফাইনালে রেফারির দায়িত্ব পালন করবেন।\n\n\n=== আন্তর্জাতিক প্রতিযোগিতা ===\nফিফা বিশ্বকাপ: ২০১৪, ২০১৮\nউয়েফা ইউরোপীয় চ্যাম্পিয়নশিপ: ২০১২, ২০১৬, ২০২০\nফিফা কনফেডারেশন্স কাপ: ২০১৩\nফিফা অনূর্ধ্ব-২০ বিশ্বকাপ: ২০১৭\nফিফা ক্লাব বিশ্বকাপ: ২০১০\nউয়েফা ইউরোপীয় অনূর্ধ্ব-১৭ চ্যাম্পিয়নশিপ: ২০০৬\nউয়েফা ইউরোপীয় অনূর্ধ্ব-২১ চ্যাম্পিয়নশিপ: ২০০৯\n\n\n=== ফিফা বিশ্বকাপ ===\n\n\n=== ফাইনাল ম্যাচ ===\n\n\n== ব্যক্তিগত জীবন ==\nবিয়র্ন কইপার্স ১৯৭৩ সালের ২৮শে মার্চ তারিখে নেদারল্যান্ডসের  ওলেনডাজালে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবাও অপেশাদার স্তরে একজন ফুটবল রেফারি ছিলেন। কইপার্স রাডবাউড বিশ্ববিদ্যালয় নেইমেখেনের ব্যবসা প্রশাসন বিভাগে অধ্যয়ন করেছেন। রেফারির পাশাপাশি তিনি তার নিজের শহর ওলেনডাজালে বেশ কয়েকটি সুপারমার্কেট এবং একটি হেয়ার স্টুডির মালিক।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে বিয়র্ন কইপার্স সম্পর্কিত মিডিয়া দেখুন।"}