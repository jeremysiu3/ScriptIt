{"pageid": 1509086, "title": "দৈনিক জাগরণ (বাংলাদেশ)", "url": "https://bn.wikipedia.org/wiki?curid=1509086", "content": "দৈনিক জাগরণ বাংলাদেশ থেকে প্রকাশিত একটি বাংলা ভাষার সংবাদপত্র। সাংবাদিক আবেদ খান এর সম্পাদক ও প্রকাশক।\nসংবাদপত্রটি আগে ফরিদপুর থেকে সাপ্তাহিক ভিত্তিতে প্রকাশিত হতো যা ১৯৮১ সাল থেকে নিয়মিত প্রকাশিত হতে থাকে। কালের কণ্ঠ ছাড়ার পর আবেদ খান ও সংবাদপত্রটির নির্বাহী সম্পাদক মুস্তাফিজ শফি জাগরণ জাতীয় ভিত্তিতে প্রকাশের সিদ্ধান্ত নেন। ২৭ সেপ্টেম্বর ২০১১ সালে শফি সামাজিক যোগাযোগমাধ্যমে সংবাদপত্রটি দেশব্যাপী প্রকাশ করার সিদ্ধান্ত ঘোষণা করেন যা ঢাকা থেকে নিটল গ্রুপের অর্থায়নে প্রকাশের কথা ছিল। ২০১৫ সালে আবেদ খান জানান যে সংবাদপত্রটি প্রকাশের জন্য বাংলাদেশের স্বাধীনতা যুদ্ধের সমর্থক এমন একজন বিনিয়োগকারী খুঁজছেন যিনি তাকে স্বাধীনভাবে কাজ করতে দিবেন ও কর্মক্ষেত্রে হস্তক্ষেপ করবেন না। জানা গিয়েছিল যে সংবাদপত্রটির বিনিয়োগকারী হিসেবে ফরিদপুরের একজন ব্যবসায়ী আগ্রহ প্রকাশ করেছিলেন। ১৪ নভেম্বর ২০১৮ সালে একটি অনলাইন পোর্টাল হিসেবে ঢাকা ক্লাবে জাগরণের উদ্বোধন হয়। ২২ আগস্ট ২০২০ সালে দৈনিক জাগরণের সাংবাদিকদের ৮ মাসের বকেয়া বেতন পরিশোধের দাবিতে ঢাকায় মানববন্ধন কর্মসূচি পালন করা হয়। ৬ জানুয়ারি ২০২৩ সালে সাংবাদিকদের বকেয়া বেতন পরিশোধ না করে তাদেরকে নোটিশ ব্যতীত ছাটাই করে দেওয়ার অভিযোগে সম্পাদক আবেদ খানের বিরুদ্ধে শ্রম আদালতে সংবাদপত্রটির সাতজন কর্মী মামলা করে। মামলার জন্য ৭ জানুয়ারি ২০২৫ সালে আদালতে হাজিরের নির্দেশ অমান্য করে আবেদ খান অনুপস্থিত থাকলে তার বিরুদ্ধে ২২ জানুয়ারিতে গ্রেফতারি পরোয়ানা জারি করা হয়।\n\n\n== তথ্যসূত্র ==\n\n\n== বহিঃসংযোগ ==\nদৈনিক জাগরণের ওয়েবসাইট"}