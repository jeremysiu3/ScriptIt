{"pageid": 1442976, "title": "অশোক রুদ্র", "url": "https://bn.wikipedia.org/wiki?curid=1442976", "content": "অধ্যাপক অশোক রুদ্র (ইংরেজি: Ashok Rudra)(২৯ নভেম্বর, ১৯৩০ - ২৯ অক্টোবর, ১৯৯২) ছিলেন একজন বিশিষ্ট ভারতীয় বাঙালি অর্থনীতিবিদ। অর্থনীতির উপর মূল্যবান লেখা, গ্রন্থমালার সম্পাদনা ছাড়াও তিনি সামাজিক সমস্যার উপর বাংলা ভাষায় প্রবন্ধ, নাটক, উপন্যাস লিখে খ্যাতি অর্জন করেন\n\n\n== জন্ম ও শিক্ষাজীবন ==\nঅশোক রুদ্রের জন্ম ১৯৩০ খ্রিস্টাব্দের ২৯ নভেম্বর  ব্রিটিশ শাসিত বর্মার রেঙ্গুন তথা অধুনা  মিয়ানমারের  ইয়াঙ্গুনের এক ব্রাহ্ম পরিবারে। তার মাতাপিতা কলকাতায় এলে তিনি  প্রেসিডেন্সি কলেজে ভর্তি হন। ১৯৫০ খ্রিস্টাব্দে তিনি  রাশিবিজ্ঞানে  বি.এসসি পাশ করেন। ১৯৫২ খ্রিস্টাব্দে কলকাতা বিশ্ববিদ্যালয় থেকে  রাশিবিজ্ঞানে  এম.এ  ডিগ্রি লাভের পর বিলেত যান। ১৯৫৩ খ্রিস্টাব্দে তিনি লন্ডন বিশ্ববিদ্যালয় থেকে  পিএইচ ভি ডিগ্রি লাভ করেন। রাশিবিজ্ঞান নিয়ে পড়াশোনা করলেও তার গবেষণার বিশেষ ক্ষেত্রটি ছিল কোয়ান্টিটেটিভ ইকনমিক্স। \n\n\n== কর্মজীবন ==\n১৯৫৩ খ্রিস্টাব্দে সস্ত্রীক দেশে ফিরে তিনি  ভারতীয় রাশিবিজ্ঞান সংস্থায় রিসার্চ অফিসার হিসাবে কর্মজীবন শুরু করেন। তারপর সেখান থেকে তিনি ভারতের নানা শিক্ষা প্রতিষ্ঠানে কাজ করেন।১৯৫৮ খ্রিস্টাব্দ হতে ১৯৬০ খ্রিস্টাব্দ পর্যন্ত তিনি প্রথম বামপন্থী কেরল সরকারের ব্যুরো অফ ইকনমিক স্টাডিজের পরিচালকের পদে ছিলেন। তারপর তিনি  ভারতীয় রাশিবিজ্ঞান সংস্থার দিল্লি শাখায় যোগ দেন। ১৯৬৫-৬৭ খ্রিস্টাব্দে বোম্বাই বিশ্ববিদ্যালয়, ১৯৬৭-৬৮ খ্রিস্টাব্দে  দিল্লি বিশ্ববিদ্যালয়ে কাজ করার পর ১৯৬৮ খ্রিস্টাব্দে অর্থনীতির অধ্যাপক হিসাবে  বিশ্বভারতীতে যোগ দেন। ১৯৭৪ খ্রিস্টাব্দ হতে তিন বৎসর তিনি ভারতীয় সামাজিক বিজ্ঞান অনুসন্ধান পরিষদে সিনিয়র ফেলো হিসাবে কাজ করেন। পরের এক বৎসর কলকাতায় ভারতীয় রাশিবিজ্ঞান সংস্থায় অধ্যাপনার পর ১৯৭৯ খ্রিস্টাব্দে পুনরায় বিশ্বভারতীতে ফিরে আসেন এবং ১৯৯০ খ্রিস্টাব্দে অবসর গ্রহণ করেন। শান্তিনিকেতনের প্রাকৃতিক ও সাংস্কৃতিক পরিবেশ তাকে আকৃষ্ট করে এবং সেখান তিনি বাসস্থান নির্মাণ করেন।\n১৯৯১ খ্রিস্টাব্দ হতে আমৃত্যু ভারতীয় সামাজিক বিজ্ঞান অনুসন্ধান পরিষদের জাতীয় ফেলো পদে আসীন ছিলেন। \nঅশোক রুদ্র পেশায় অর্থনীতিবিদ হয়ে একদিকে বিপুল পাণ্ডিত্যে অর্থনীতির মূল্যবান গ্রন্থমালার সম্পাদনা করেছেন, তেমনই বিভিন্ন বিষয়ে বাংলা ভাষায় রচনা আলাদা আগ্রহবোধ করেন। তিনি তার রসগ্রাহী হৃদয়ের পরিচয় দিয়েছেন  রবীন্দ্রনাথের মৌলিক ব্যাখ্যায়। হিন্দুপুরাণসহ নানা সামাজিক সমস্যার উপর প্রবন্ধ রচনা করেছেন। সেগুলি  দেশ  পত্রিকাসহ নানা পত্র- পত্রিকায় প্রকাশিত হয়েছে। তার রচিত উল্লেখযোগ্য গ্রন্থগুলি হল-\n\nঅর্থনীতি সংক্রান্ত-\nভারতবর্ষের কৃষি অর্থনীতি (১৯৯২) আনন্দ পাবলিশার্স, কলকাতা আইএসবিএন ৯৭৮-৮১-৭০৬৬-৫২৯-৮\nরিলেটিভ রেটস্ গ্রোথ: মেজারমেন্ট ইন ইকনমিক্স(১৯৬৯),অ্যালায়েড পাবলিশার্স, নিউ দিল্লি\nইন্ডিয়ান প্ল্যান মডেল(১৯৭৫) অ্যালায়েড পাবলিশার্স, নিউ দিল্লি\nইন্ডিয়ান এগ্রিকালচারাল ইকনমিক্স- মিথস্ অ্যান্ড রিয়েলিটিজ(১৯৮২) অ্যালায়েড পাবলিশার্স, নিউ দিল্লি\nবেসিক নীড কনসেপ্টস্\nএগ্রিকালচার অ্যান্ড ইন্ড্রাস্টি\nসাম প্রবলেমস্ অফ মার্কসেস থিয়োরি অফ হিস্ট্রি\nপলিটিক্যাল ইকনমি অফ ইন্ডিয়ান এগ্রিকালচার(১৯৯২), কে পি বাগচী অ্যান্ড কোম্পানী, নিউ দিল্লি \nপ্রবন্ধ গ্রন্থ-\nহে বন্ধু, হে প্রিয় (১৩৯৪ ব), আনন্দ পাবলিশার্স, কলকাতা\nআগ্নেয়গিরির শিখরে পিকনিক\nব্রাহ্মণ্য ভাবধারা ও আধুনিক হিন্দুমন, (১৯৮৩) পিপলস বুক সোসাইটি, কলকাতা\nবিয়েবাড়ির বিভীষিকা ও অন্যান্য (১৯৮৩), আনন্দ পাবলিশার্স, কলকাতা\nসমাজে নারী পুরুষ ও অন্যান্য (২০০৫) পিপলস বুকস সোসাইটি, কলকাতা\nউপন্যাস-\nজেসমিন\nসময়েরে দিয়ে ফাঁকি\nনাটক-\nঅধ্যাপকের স্ত্রী \nজীবনীগ্রন্থ-\nপ্রশান্ত চন্দ্র মহলানবীশ, এ বায়োগ্রাফি (১৯৯৯) অক্সফোর্ড ইউনিভার্সিটি প্রেস আইএসবিএন  ৯৭৮-০১-৯৫৬৪-৮২৬-৩\n\n\n== তথ্যসূত্র =="}