{"pageid": 1517231, "title": "লোহালিয়া সেতু", "url": "https://bn.wikipedia.org/wiki?curid=1517231", "content": "লোহালিয়া সেতু বাংলাদেশের পটুয়াখালী শহরের পূর্ব দিকে লোহালিয়া নদীর উপর নির্মিত একটি সড়ক সেতু। সেতুটির মোট দৈর্ঘ্য ৫৭৫.২৫ মিটার (১,৮৮৭.৩ ফুট)। ২০১১ সালে সেতুটির নির্মাণ কাজ শুরু হয় এবং ২০২৩ সালে নির্মাণ কাজ শেষ হয়।\n\n\n== ইতিহাস ==\n২০০৮ সালে স্থানীয় সরকার বিভাগ (এলজিডি) পটুয়াখালীর গলাচিপা–কলাগাছিয়া সড়কের লোহালিয়া নদীর উপর এই সেতু নির্মাণের উদ্যোগ নেয়। তখন সেতুটির নির্মাণব্যয় ধরা হয়েছিল  ৪৬ কোটি বাংলাদেশী টাকা। ২০১১ সালের ৯ নভেম্বর সেতু নির্মাণের কার্যাদেশ আসে এবং নির্মাণকাজ শুরু হয়। সেতু নির্মাণের শুরুতেই ৪.৯৫১ একর (২০,০৪০ বর্গমিটার) ভূমি অধিগ্রহণ করা হয়। এই ভূমি অধিগ্রহণে ৩ কোটি ৭৫ লাখ ২২ হাজার ৩৭৯ বাংলাদেশী টাকা ব্যয় হয়।\n২০১৪ সালে সেতুর নির্মাণ কাজ শেষ হওয়ার কথা ছিল। কিন্তু ৫৫ শতাংশ কাজ শেষ হলে ২০১৪ সালের ১ অক্টোবর স্থানীয় সরকার বিভাগ, পল্লী উন্নয়ন ও সমবায় বিভাগ এবং নৌ পরিবহন মন্ত্রণালয়ের আন্তমন্ত্রণালয়ের সভার সিদ্ধান্তে সেতুর নির্মাণকাজ বন্ধ করে দেওয়া হয়। প্রথমদিকে নদী থেকে সেতুর উচ্চতা ছিল ৯.৫৭ মিটার (৩১.৪ ফুট)। সেতু নির্মাণের অনুমোদন দেওয়ার সময় পায়রা বন্দরের কথা বিবেচনা করা হয়নি। পায়রা বন্দর নির্মাণের ফলে ভবিষ্যতে লোহালিয়া নদীতে পণ্যবাহী জাহাজ চলাচল করবে। তাই উচ্চতা কম হওয়ায় সেতুর নির্মাণকাজ বন্ধ করে দেয়।\nপরবর্তীতে পায়রা বন্দরের কথা বিবেচনা করে নদী থেকে সেতুর উচ্চতা ১৩.৫ মিটার (৪৪ ফুট) করা হয়। ২০১৯ সালের আগস্টে পুণরায় নির্মাণ কাজ শুরু হয়। ২০২০ সালের ডিসেম্বর মাসে কাজ শেষ হওয়ার কথা ছিল কিন্তু করোনা মহামারি কারণে নির্মাণ কাজের মেয়াদ বাড়ানো হয়।\n২০২৩ সালের ৩০ জুন স্থানীয় সরকার প্রকৌশল অধিদপ্তর সেতু নির্মাণ কাজ সম্পন্ন করেন। বাংলাদেশের সাবেক প্রধানমন্ত্রী শেখ হাসিনা ২০২৩ সালের ১০ নভেম্বর গণভবন থেকে ভিডিও কনফারেন্সের মাধ্যমে সেতু উদ্বোধন করেন।\n\n\n== তথ্যসূত্র =="}