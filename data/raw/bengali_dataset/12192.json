{"pageid": 12192, "title": "নরওয়েজীয় ভাষা", "url": "https://bn.wikipedia.org/wiki?curid=12192", "content": "নরওয়েজীয় ভাষা (নরওয়েজীয় ভাষায়: norskনশ্‌ক্‌) ইন্দো-ইউরোপীয় ভাষাপরিবারের জার্মানীয় শাখার উত্তর (স্ক্যান্ডিনেভীয়) দলের একটি ভাষা। ভাষাটি সুয়েডীয় ও ডেনীয় ভাষার সাথে, বিশেষত এগুলির লিখিত রূপের সাথে, ঘনিষ্ঠভাবে সম্পর্কিত। তিনটি ভাষাই প্রাচীন নর্স ভাষা থেকে উদ্ভূত। বর্তমান নরওয়ে, ডেনমার্ক ও সুইডেন যে অঞ্চলে অবস্থিত, সে অঞ্চলে প্রাচীনকালে প্রাচীন নর্স ভাষা প্রচলিত ছিল।\nপাথরের চাঙড়ে খোদাইকৃত লিপি যাচাই করে দেখা গেছে খ্রিস্টীয় ৯ম-১০ম শতকের দিকে নরওয়েজীয় ভাষা ডেনীয় ও সুয়েডীয় ভাষা থেকে আলাদা হতে শুরু করে। তবে ১৩৯৭ থেকে ১৮১৪ পর্যন্ত নরওয়ে ডেনমার্কের সাথে একীভূত ছিল, এবং এ সময় নরওয়ের শিক্ষিত জনগোষ্ঠীর ভাষা ছিল ডেনীয়। ১৮১৪ সালে নরওয়ে ডেনমার্ক থেকে স্বাধীনতা লাভ করলে একটি স্বাধীন সাহিত্যিক নরওয়েজীয় ভাষা সৃষ্টির প্রয়াস নেয়া হয়। এই সংস্কারকাজে নরওয়ের অভিজাত শ্রেণীর ডেনীয় ভাষার পরিবর্তন সাধন করা এবং নরওয়ের সাধারণ জনগণের মুখের ভাষার প্রমিতকরণ করা---এই দুই উপায়-ই অনুসরণ করা হয়।\nনরওয়েজীয় নরওয়ের সরকারি ভাষা। এছাড়া মার্কিন যুক্তরাষ্ট্র, কানাডা ও সুইডেনেও এ ভাষা প্রচলিত। সব মিলিয়ে বিশ্বে নরওয়েজীয় ভাষাভাষীর সংখ্যা প্রায় অর্ধকোটি। নরওয়েজীয় ভাষা নর্ডিক কাউন্সিলের অন্যতম কার্যকর ভাষা। নর্ডিক ভাষা চুক্তি অনুযায়ী, নর্ডিক দেশের নাগরিকরা যারা নরওয়েজীয় ভাষায় কথা বলেন, তারা অন্য নর্ডিক দেশের সরকারি সংস্থার সঙ্গে যোগাযোগে এই ভাষা ব্যবহার করতে পারেন এবং এজন্য তাদের কোনো অনুবাদ বা ব্যাখ্যা খরচ বহন করতে হয় না।\n\n\n== তথ্যসূত্র =="}