{"pageid": 1479247, "title": "সিরিল রামাফোসা", "url": "https://bn.wikipedia.org/wiki?curid=1479247", "content": "মাতামেলা সিরিল রামাফোসা (ইংরেজি: Matamela Cyril Ramaphosa; জন্ম ১৭ই নভেম্বর, ১৯৫২) একজন দক্ষিণ আফ্রিকান ব্যবসায়ী ও রাজনীতিবিদ যিনি ২০১৮ সাল থেকে দক্ষিণ আফ্রিকার রাষ্ট্রপতি হিসেবে দায়িত্ব পালন করছেন। তিনি দেশটির ৫ম রাষ্ট্রপতি। আপার্টহাইট-বিরোধী আন্দোলনের প্রাক্তন সক্রিয় কর্মী ও প্রাক্তন শ্রমিকসংঘ নেতা রামাফোসা বর্তমানে আফ্রিকান ন্যাশনাল কংগ্রেস রাজনৈতিক দলের নেতা।\nরামাফোসা ১৯৮০-র দশকে দক্ষিণ আফ্রিকার বৃহত্তম ও সবচেয়ে শক্তিশালী শ্রমিক সংঘ ন্যাশনাল ইউনিয়ন অভ মাইনওয়ার্কার্সের মহাসচিব হিসেবে জাতীয় অঙ্গনে পরিচিত লাভ করেন। ১৯৯১ সালে তিনি আফ্রিকান ন্যাশনাল কংগ্রেসের মহাসচিব নির্বাচিত হন, যখন দলটির প্রধান ছিলেন নেলসন ম্যান্ডেলা। তিনি দক্ষিণ আফ্রিকাতে বর্ণভিত্তিক পৃথকাবাসন বা আপার্টহাইট বিলুপ্তির জন্য যে চুক্তিপূর্ব আলোচনা হয়, তাতে এএনসি-র প্রধান চুক্তিস্থাপক ছিলেন। তিনি ১৯৯৪ সালে জাতীয় সংসদ নির্বাচনের পর (প্রথম সম্পূর্ণ গণতান্ত্রিক নির্বাচন) সংসদ প্রধান নির্বাচিত হন এবং কিছু পর্যবেক্ষকের মতে তিনি ম্যান্ডেলার পছন্দের উত্তরসূরী ছিলেন। তবে তিনি ১৯৯৬ সালে রাজনীতি থেকে অবসর নেন এবং একজন ব্যবসায়ী হিসেবে পরিচিতি লাভ করেন। বিশেষ করে ম্যাকডোনাল্ডস দক্ষিণ আফ্রিকার মালিক, এমটিএন গোষ্ঠীর পরিচালক পর্ষদের প্রধান, লোনমিন কোম্পানির পরিচালক পর্ষদের সদস্য এবং শানদুকা গোষ্ঠীর প্রতিষ্ঠাতা হিসেবে তিনি খ্যাতি লাভ করেন।\nরামাফোসা ২০১২ সালের ডিসেম্বর মাসে রাজনীতিতে ফেরত আসেন এবং ২০১৪ থেকে ২০১৮ সাল পর্যন্ত রাষ্ট্রপতি জ্যাকব জুমা-র অধীনে দক্ষিণ আফ্রিকার উপ-রাষ্ট্রপতি হিসেবে দায়িত্ব পালন করেন। তিনি দেশটির জাতীয় পরিকল্পনা কমিশনের সভাপতিও ছিলেন। ২০১৭ সালে এএনসি-র ৫৪তম জাতীয় সম্মেলনে তিনি দলটির প্রধান হিসেবে নির্বাচিত হন। এর দুই মাস পরে, জুমার পদত্যাগের একদিন পরে, ১৪ই ফেব্রুয়ারি ২০১৮ তারিখে দক্ষিণ আফ্রিকার জাতীয় সংসদ রামাফোসাকে দক্ষিণ আফ্রিকার রাষ্ট্রপতি হিসেবে নির্বাচিত করেন। ২০১৯ সালের মে মাসে সাধারণ নির্বাচনে এএনসি-র বিজয়ের পরে তিনি পূর্ণকালীন রাষ্ট্রপতি হিসেবে প্রথম মেয়াদ শুরু করেন। রাষ্ট্রপতি থাকাকালীন সময়ে তিনি ২০২০ থেকে ২০২১ সাল পর্যন্ত আফ্রিকান ইউনিয়নের প্রধান হিসেবে দায়িত্ব পালন করেন। এবং করোনাভাইরাস রোগের তথা কোভিড-১৯ বৈশ্বিক মহামারীর সময় দক্ষিণ আফ্রিকার প্রত্যুত্তরে নেতৃত্ব দেন।\n২০১৮ সালে রামাফোসার মালিকানাধীন সম্পত্তির প্রকৃত মূল্যমান ছিল প্রায় ৪৫ কোটি মার্কিন ডলার (৬৪০ কোটি দক্ষিণ আফ্রিকান র‍্যান্ড)। তিনি তাঁর ব্যবসায়িক স্বার্থসংশ্লিষ্ট ক্ষেত্রে তাঁর আচরণ ও সংশ্লিষ্টতার জন্য সমালোচিত হয়েছেন, যার মধ্যে লোনমিন কোম্পানির পরিচালক হিসেবে মারিকানা খনিশ্রমিকদের ধর্মঘটের প্রতি তাঁর কঠোর অবস্থান বিশেষ উল্লেখ্য, যার এক সপ্তাহ পরে মারিকানা গণহত্যাটি সংঘটিত হয়।\n২০২২ সালের ১৯শে ডিসেম্বর এএনসি-র ৫৫তম জাতীয় সম্মেলনে রামাফোসা দ্বিতীয় মেয়াদের জন্য দলটির প্রধান নির্বাচিত করে। ২০২৪ সালের ১৪ই জুন, দক্ষিণ আফ্রিকার জাতীয় সংসদ রামাফোসাকে দ্বিতীয় মেয়াদের জন্য দক্ষিণ আফ্রিকার রাষ্ট্রপতি নির্বাচিত করে।\n\n\n== তথ্যসূত্র =="}