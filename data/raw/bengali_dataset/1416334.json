{"pageid": 1416334, "title": "কেনিত্রা", "url": "https://bn.wikipedia.org/wiki?curid=1416334", "content": "কেনিত্রা বা আল-কানায়তারা (আরবি: القُنَيْطَرَة; আরবি উচ্চারণ: [alqunajtˤira], আক্ষরিক অর্থ \"ছোট সেতু\"; আমাজিগ: ⵇⵏⵉⵟⵔⴰ, প্রতিবর্ণীকৃত: Qniṭra; ফরাসি: Kénitra) উত্তর-পশিম মরক্কোর একটি শহর। এটি ১৯৩২ সাল থেকে ১৯৫৬ সাল পর্যন্ত লিওতে বন্দর নামে পরিচিত ছিল। এটি মূলত সেবু নদীর উপরে অবস্থিত একটি বন্দর শহর, যার জনসংখ্যা ৪ লক্ষ ৩১ হাজার (২০১৪)। এটি মরক্কোর রাবাত-সালে-কেনিত্রা অঞ্চলের তিনটি প্রধান নগরীর একটি এবং কেনিত্রা প্রদেশের রাজধানী। স্নায়ুযুদ্ধের সময় এখানকার মার্কিন যুক্তরাষ্ট্রের লিওতে বন্দর নৌবিমানঘাঁটিটি উত্তর আফ্রিকার একটি বিরতি\nস্থল হিসেবে কাজ করত। কেনিত্রা সেবু নদীর মোহনা থেকে ১৬ কিলোমিটার উত্তরে অবস্থিত। ফরাসিদের আগমনের আগে এখানে একটি দুর্গ ছিল। ফরাসি সমরনেতা লিওতে এখানে ১৯১৩ সাল থেকে একটি লোকালয় গড়ে তোলেন ও বন্দর নির্মাণ করেন। এটি ফলমূল, মাছ, কাঠ, সীসা ও দস্তার আকরিকের একটি জাহাজযোগে প্রেরণের কেন্দ্র। শহরের শিল্প এলাকাটি নদীর তীরে বন্দরের উজানে অবস্থিত। কেনিত্রা থেকে ১০ কিলোমিটার পশ্চিমে মেহদিওয়া ধ্বংসাবশেষগুলি অবস্থিত। শহরটি রেলপথ ও সড়কপথে সিদি কাশেম ও মেকনেস শহরের সাথে এবং সড়কপথে লারাচা ও কাসাব্লাংকা শহরের সাথে সংযুক্ত। কেনিত্রার উত্তরে আটলান্টিক মহাসাগরের উপকূলে সামুদ্রিক মাছ শিকার করা হয়। সমুদ্রতীর থেকে অপেক্ষাকৃত ভেতরের অঞ্চলগুলিতে খাদ্যশস্য (মূলত গম) চাষ করা হয় এবং ছাগল, ভেড়া ও অন্যান্য গবাদি পশু পালন করা হয়। এটি লেবু-জাতীয় ফল উৎপাদনের একটি প্রধান কেন্দ্র।\n\n\n== তথ্যসূত্র =="}