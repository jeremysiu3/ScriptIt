{"pageid": 1399282, "title": "কাউশিউং", "url": "https://bn.wikipedia.org/wiki?curid=1399282", "content": "কাউশিউং (ম্যান্ডারিন চীনা ভাষা: [kɑ́ʊɕjʊ̌ŋ] (); ওয়েড–জাইলজ: Kao¹-hsiung²; ফিনিন: Gāoxióng), দাপ্তরিকভাবে কাউশিউং সিটি, দক্ষিণ তাইওয়ানে অবস্থিত একটি বিশেষ পৌরসভা। ২,৯৫২ বর্গ কিলোমিটার (১,১৪০ বর্গ মাইল) আয়তনের শহরটি উপকূলীয় নগর কেন্দ্র থেকে গ্রাম্য ইউশান পর্বতমালা পর্যন্ত বিস্তৃত, যা দক্ষিণ তাইওয়ানের বৃহত্তম শহর। ২০২৩ সালের অক্টোবর মোতাবেক, এই শহরে প্রায় ২.৭৩ মিলিয়ন লোক বসবাস করে, যার ফলে এটি তাইওয়ানের তৃতীয় সবচেয়ে জনবহুল শহর।\n১৭শ শতাব্দীতে প্রতিষ্ঠিত হওয়ার পর কাউশিউং ছোট বাণিজ্যিক গ্রাম থেকে দক্ষিণ তাইওয়ানের রাজনৈতিক ও অর্থনৈতিক কেন্দ্রে পরিণত হয়েছে। সময়ের পরিক্রমায় এখানে উৎপাদন, ইস্পাত তৈরি, তেল শোধনাগার, মাল পরিবহন, জাহাজ নির্মাণের মত গুরুত্বপূর্ণ শিল্প গড়ে ওঠেছে। গ্লোবালাইজেশন অ্যান্ড ওয়ার্ল্ড সিটিজ রিসার্চ নেটওয়ার্ক শহরটিকে \"গামা\" স্তরের বৈশ্বিক শহর হিসেবে শ্রেণিকৃত করেছে। কাউশিউং দেশটির কৌশলগত গুরুত্বপূর্ণ শহর কারণ এটি তাইওয়ানের প্রধান বন্দর নগর। কাউশিউং বন্দর তাইওয়ানের বৃহত্তম ও ব্যস্ততম পোতাশ্রয় এবং এই বন্দর হয়ে দেশটির ৬৭% আমদানি-রপ্তানি কন্টেইনার আসা-যাওয়া করে। কাউশিউং আন্তর্জাতিক বিমানবন্দর তাইওয়ানের দ্বিতীয় বৃহত্তম ও যাত্রীবহনের দিক থেকে দ্বিতীয় ব্যস্ততম বিমানবন্দর।\n\n\n== ব্যুৎপত্তি ==\n১৬শ ও ১৭শ শতাব্দীতে হোকলো অভিবাসীরা এই এলাকাকে তাকাউ নামে ডাকত। এক তত্ত্ব অনুসারে, তাকাউ নামটির উৎপত্তি আদিবাসী সিরায়া ভাষা থেকে, যার অর্থ \"বাঁশ বাগান\"। অন্য একটি তত্ত্ব অনুসারে, নামটি মাকাতাও জনগোষ্ঠীর নাম থেকে এসেছে, যারা ইউরোপীয় ও হোকলোদের বসতি স্থাপনের পূর্বে এই এলাকায় বসবাস করত। অনেকে মাকাতাওদের সিরায়া জনগোষ্ঠীর অংশ বলে গণ্য করে।\nদক্ষিণ তাইওয়ানে ওলন্দাজ উপনিবেশ সময়কালে এই এলাকা ইউরোপীয়দের কাছে তানকোইয়া নামে পরিচিত ছিল। ১৬৬২ সালে মিংদের বিশ্বস্ত কোসিঙ্গা কর্তৃক প্রতিষ্ঠিত তুংনিং রাজ্য ওলন্দাজদের উচ্ছেদ করে। ১৬৬৪ সালে তার পুত্র চেং চিং গ্রামটির নামকরণ করেন বানলিয়ান-চিউ।\nতাইওয়ান প্রজাতন্ত্রী চীনের সমর্পণের পর চীনা লিখন পদ্ধতি পরিবর্তন হয়নি, বরং মান্দারিন উচ্চারণ গ্রহণ করা হয়। ফলে এর দাপ্তরিক রোমানিকৃত নাম দাঁড়ায় কাউশিউং (ফিনিন: Gāoxióng; ওয়েড-জাইলস: Kao¹-hsiung²), যা 高雄 এর মান্দারিন চীনার ওয়েড-জাইলজ রোমানিকরণ।\n\n\n== ভূগোল ==\nশহরটি তাইওয়ানের দক্ষিণ-পশ্চিম উপকূলে তাইওয়ান প্রণালীর দিকে অবস্থিত। এর উত্তর সীমান্তে তাইনান, উত্তর-পশ্চিম সীমান্তে চিয়াই ও নানতো কাউন্টি, উত্তর-পূর্ব সীমান্তে তাইতুং কাউন্টি এবং দক্ষিণ ও দক্ষিণ-পূর্ব সীমান্তে পিংতুং কাউন্টি অবস্থিত। শহরের কেন্দ্রস্থল কাউশিউং পোতাশ্রয়কে কেন্দ্র করে গড়ে ওঠেছে এবং পোতাশ্রয়ের অপর দিকে চিচিন জেলা প্রাকৃতিক তরঙ্গরোধ হিসেবে কাজ করে। আই নদী প্রাচীন শহর ও শহরের কেন্দ্রস্থল হয়ে পোতাশ্রয়ে পতিত হয়েছে। জুওইং সামরিক পোতাশ্রয় কাউশিউং পোতাশ্রয় ও শহরের কেন্দ্রের উত্তরে অবস্থিত। কাউশিউংয়ের প্রাকৃতিক স্থলচিহ্নের মধ্যে রয়েছে এপ পাহাড় ও বানপিং পর্বত।\n\n\n=== জলবায়ু ===\nকর্কটক্রান্তি রেখার এক ডিগ্রি দক্ষিণে অবস্থিত কাউশিউংয়ে ক্রান্তীয় সাভানা জলবায়ু বিরাজমান। এখানে মাসিক গড় তাপমাত্রা ২০ ও ২৯ ডিগ্রি সেলসিয়াসের (৬৮ ও ৮৪ ফারেনহাইট) মধ্যে এবং আদ্রতা ৭১ থেকে ৮১% এর মধ্যে।\nকাউশিউং পোতাশ্রয়ের সমুদ্রের তাপমাত্রা বছর জুড়ে ২২ ডিগ্রি সেলসিয়াসের বেশি থাকে, যা লিউচিউ দ্বীপের পর দক্ষিণ তাইওয়ানের দ্বিতীয় সর্বোচ্চ। সাম্প্রতিক রেকর্ড অনুসারে, গত তিন দশকে এই শহরের গড় তাপমাত্রা ১ ডিগ্রি সেলসিয়াস বেড়েছে, যা ১৯৮৩ সালে ২৪.২ ডিগ্রি সেলসিয়াস (৭৫.৬ ডিগ্রি ফারেনহাইট) থেকে বেড়ে ২০১২ সালে ২৫.২ ডিগ্রি সেলসিয়াস (৭৭.৪ ডিগ্রি ফারেনহাইট) হয়েছে।\n\n\n== জনমিতি ==\n২০১৮ সালের ডিসেম্বর মাসে কাউশিউং শহরের জনসংখ্যা ২৭,৭৩,৫৩৩, যা জনসংখ্যার দিক থেকে নিউ তাইপে সিটি ও তাইচুংয়ের পর তৃতীয় বৃহত্তম শহর, এবং এর জনসংখ্যার ঘনত্ব প্রতি বর্গ কিলোমিটারে ৯৩৯.৫৯ জন। এই শহরের মধ্যে ফংশান জেলা সবচেয়ে জনবহুল জেলা, যার মোট জনসংখ্যা ৩৫৯,৫১৯, এবং সিনসিং জেলা সবচেয়ে ঘনত্বপূর্ণ জেলা, যেখানে প্রতি বর্গ কিলোমিটারে ২৫,৮২০ জন লোক বসবাস করে।\n\n\n== খেলাধুলা ==\nকাউশিউং ভিত্তিক পেশাদার বেসবল দল টিএসজি হকস তাইওয়ানের চীনা পেশাদার বেসবল লিগে খেলে থাকে।\nকাউশিউং শহরে আয়োজিত সাম্প্রতিক ক্রীড়া আয়োজনসমূহ হল:\n\n২০০১ এশীয় সাইক্লিং চ্যাম্পিয়নশিপ\n২০০৫ ডাব্লিউপিএ বিশ্ব নাইন-বল চ্যাম্পিয়নশিপ\n২০১১ এএফসি প্রেসিডেন্টস কাপ\n২০১৩ ওয়ার্ল্ড মডার্ন পেন্টাথলন চ্যাম্পিয়নশিপ\n২০১৬ এশিয়ান মেন্‌স অনূর্ধ্ব-২০ ভলিবল চ্যাম্পিয়নশিপ\n২০১৬ ডাব্লিউটিএ তাইওয়ান ওপেন\n২০১৯ অনূর্ধ্ব-১৯ এশিয়া রাগবি চ্যাম্পিয়নশিপ\nপ্রতি বছর আয়োজিত ক্রীড়া প্রতিযোগিতা:\n\nকাউশিউং ফুবন ম্যারাথন\n\n\n== সংলগ্ন স্থান ==\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট  (ইংরেজি ভাষায়)\n ওপেনস্ট্রিটম্যাপে কাউশিউং সম্পর্কিত ভৌগোলিক উপাত্ত"}