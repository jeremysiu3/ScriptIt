{"pageid": 1344972, "title": "কুমিল্লা ইসলামিয়া আলিয়া কামিল মাদ্রাসা", "url": "https://bn.wikipedia.org/wiki?curid=1344972", "content": "কুমিল্লা ইসলামিয়া আলিয়া কামিল মাদ্রাসা চট্টগ্রাম বিভাগের কুমিল্লা সদর উপজেলায় অবস্থিত একটি উল্লেখযোগ্য আলিয়া কামিল মাদ্রাসা। এটি ২০১৬ সালে ইসলামি আরবি বিশ্ববিদ্যালয় অধিভুক্ত অনার্স মাদ্রাসার অধিভুক্তি লাভ করে। এটি ১৯৬২ সালে কুমিল্লা জেলার সদর উপজেলায় প্রতিষ্ঠিত হয়েছিলো। মাদ্রাসার বর্তমান অধ্যক্ষের নাম মাওলানা মুফতি মোহাম্মদ গোলাম মোস্তফা শাহ, বর্তমানে মাদ্রাসাটিতে প্রায় ৪ হাজার শিক্ষার্থী অধ্যয়ন করছে। বর্তমানে প্রাথমিক ইবতেদায়ী থেকে সর্বোচ্চ পর্যায় কামিল পর্যন্ত সব শ্রেণী এই মাদ্রাসায় রয়েছে। ফলাফলের দিক থেকে এটি চট্টগ্রাম বিভাগের শীর্ষ অবস্থানে অবস্থান করে। জাতীয় শিক্ষা সপ্তাহ-২০১৯ সালে মাদ্রাসাটি জাতীয় পর্যায়ে পুরস্কার লাভ করে।\n\n\n== ইতিহাস ==\nমাদ্রাসাটি কুমিল্লা শহরের ঐতিহাসিক স্থান আমির মোহাম্মদ দীঘির পশ্চিম পাড়ে অবস্থিত। এইস্থানটি মাদরাসার নির্মাণের পূর্বে পরিত্যক্ত ছিল। ১৯৬২ সালে ড. মোহাম্মদ শহিদুল্লাহ, সোনাকান্দা দরবার শরীফের পীর আবদুর রহমান হানাফি, মাওলানা হাতেম আলী পীর গোবিন্দপুর ও মাওলানা আজিম উদ্দিন পীর ধামতী প্রভৃতির উদ্যোগে মাদ্রাসাটি প্রতিষ্ঠিত হয়। মাদ্রাসা প্রতিষ্ঠায় আর্থিক সাহায্য করেন, কুমিল্লা শহরের বিশিষ্ট ব্যবসায়ী আবদুস সালাম।\n\n\n=== বিশ্ববিদ্যালয় অধিভুক্ত ===\n২০০৬ সালের ইসলামী বিশ্ববিদ্যালয় সংশোধনী আইন, ২০০৬ মোতাবেক আলিয়া মাদ্রাসার ফাযিল (স্নাতক ডিগ্রি) ৩ বছর এবং কামিল (স্নাতকোত্তর) ২ বছর মোট ৫ বছরের কোর্স চালু হয় এবং বাংলাদেশের ১,০৮৬টি ফাযিল (স্নাতক) ও ১৯৮টি কামিল (স্নাতকোত্তর) মাদ্রাসা কুষ্টিয়া ইসলামী বিশ্ববিদ্যালয়ের অধিভুক্ত হয়। এরফলে এই মাদ্রাসাটিও কুষ্টিয়া ইসলামী বিশ্ববিদ্যালয়ে অধিভুক্ত হয়। এরপরে ২০১৬ সালে ইসলামি আরবি বিশ্ববিদ্যালয় প্রতিষ্ঠা করা হলে, মাদ্রাসাটি আরো ২১টি মাদ্রাসার সাথে অনার্স ডিগ্রির অন্তর্ভুক্ত হয়।\n\n\n== শিক্ষা কার্যক্রম ==\nমাদ্রাসাটিতে ইবতেদায়ী থেকে শুরু করে আলিয়া মাদ্রাসার সর্বোচ্চ পর্যায় কামিল শ্রেণী পর্যন্ত রয়েছে। এই মাদ্রাসার দাখিল ও আলিম পর্যায়ে বিজ্ঞান ও মানবিক উভয় শাখা রয়েছে। এবং ফাজিল ও পর্যায়ে আল কুরআন ও ইসলামি অধ্যয়ন, আল হাদিস ও ইসলামি অধ্যয়ন, দাওয়াহ প্রভৃতি বিভাগ চালু আছে। এছাড়াও কামিল পর্যায়ে আল কুরআন ও আল হাদিস নিয়ে উচ্চ পড়াশোনা ও গবেষণার সুযোগ রয়েছে। এই মাদ্রাসায় বাংলাদেশ উন্মুক্ত বিশ্ববিদ্যালয় কর্তৃক পেশাগত প্রশিক্ষণের ব্যবস্থা বিএমএড কোর্স চালু করা হয়েছে।\n\n\n== সুযোগ-সুবিধা ==\nএই মাদ্রাসা আধুনিক সকল সুযোগ সুবিধা সম্পন্ন একটি মাদ্রাসা। ছাত্রদের খেলার মাঠ, পড়াশোনার জন্য লাইব্রেরী, মেয়েদের অবসর কাটানোর জন্য কমন রুম সহ বিভিন্ন সুবিধা রয়েছে। সম্পূর্ণ মাদ্রাসাটি প্রায় ৪.৫ একর জমির উপরে অবস্থিত। মাদ্রাসার মূল ভবন ৬৬ শতক জিমির উপরে অবস্থিত এবং বাকি ৩.৭৮ জমির উপরে মাদ্রাসার অন্যান্য স্থাপনা অবস্থিত। মাদরাসার পূর্ব-দক্ষিণ পার্শ্বে ৩ তলা বিশিষ্ট একটি দালান রয়েছে, ভবনের ৩০টি কক্ষ ক্লাসরুম, শিক্ষক মিলনায়তন, অফিস হিসাবে ব্যবহৃত হয়। মাদ্রাসার পশ্চিম পার্শ্বে ২য় তলা বিশিষ্ট দালান ১৪টি কক্ষ ছাত্রাবাস রয়েছে।২০২০ সালে পরিচালনা কমিটির উদ্যোগে মাদ্রাসা প্রাঙ্গনে একটি শহীদ মিনার স্থাপন করা হয়েছে।\n\n\n=== খেলার মাঠ ===\nমাদ্রাসার চারিদিকে দেয়ালের মাঝখানে শিক্ষার্থীদের খেলার জন্য সুবিশাল মাঠ রয়েছে। এখানে অবসর সময়ে ও পাঠদান শেষে মাদ্রাসার ছাত্ররা ও সংশ্লিষ্ট ব্যক্তিরা এখানে খেলা-ধুলা করে থাকে। এই মাদ্রাসার ছাত্ররা খেলা-ধুলায় অগ্রগণ্য। বেশিরভাগ সময় ছাত্ররা ক্রিকেট, ফুটবল ও ভলিবল খেলে থাকে। প্রতিবছর মাদ্রাসাটিতে বার্ষিক ক্রীড়া প্রতিযোগিতার আয়োজন করা হয়।\n\n\n=== গ্রন্থাগার ===\nমাদ্রাসার সকল শিক্ষার্থীদের জন্য উন্মুক্ত লাইব্রেরী রয়েছে। দাখিল থেকে শুরু করে কামিল পর্যায়ের সকল শিক্ষার্থীরা এখান থেকে বই ধার নিয়ে পড়াশোনা করতে পারে। ফাজিল ও কামিল শ্রেণীর শিক্ষার্থীদের জন্য বিশেষ উচ্চতর গবেষণাধর্মী বই রয়েছে।\n\n\n== তথ্যসূত্র =="}