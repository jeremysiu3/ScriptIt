{"pageid": 1431087, "title": "ক্যারল হ্যাণ্ডলি", "url": "https://bn.wikipedia.org/wiki?curid=1431087", "content": "ক্যারল মার্গারেট হ্যাণ্ডলি (বিবাহপূর্ব টেলর; জন্ম ১৭ই অক্টোবর ১৯২৯) ক্যামডেন স্কুল ফর গার্লসের একজন ব্রিটিশ প্রাক্তন প্রধান শিক্ষিকা (১৯৭১ - ১৯৮৫) এবং ক্লাসিক্যাল অ্যাসোসিয়েশনের সভাপতি (১৯৯৬ - ১৯৯৭)। তিনি এখন কেমব্রিজের উলফসন কলেজের ধ্রুপদী সভ্যতার শিক্ষক। তিনি স্কুল এবং বিশ্ববিদ্যালয়ে ধ্রুপদী সভ্যতা শিক্ষার জন্য দীর্ঘকাল ধরে তাঁর প্রচারণা করেছেন। এর পাশাপাশি তিনি ক্লাসিক্যাল শিক্ষকদের জয়েন্ট অ্যাসোসিয়েশন ও কেমব্রিজ বিশ্ববিদ্যালয়ে শিক্ষাদান এবং পরীক্ষার উপকরণগুলির উপর তাঁর কাজের জন্য পরিচিত।\n\n\n== কর্মজীবন ==\n১৯৫১ সালে ইউসিএল -এ ধ্রুপদী বিএ শেষ করার পর, ক্যারল হ্যাণ্ডলি ১৯৫২ সালে লন্ডনের কুইন্স গেট স্কুলে তাঁর শিক্ষকতা জীবন শুরু করেন। তিনি ১৯৫৬ সালে ক্যামডেন স্কুল ফর গার্লস- এ চলে যান একজন ধ্রুপদী শিক্ষক হিসেবে বরিষ্ঠ ধ্রুপদী শিক্ষিকা হয়ে ওঠেন। ১৯৫৬ সালে ক্যারল হ্যাণ্ডলি উপপ্রধান এবং ১৯৭১ সালে প্রধান শিক্ষিকা হন। তিনি ১৯৮৫ সালে ক্যামডেন স্কুল ফর গার্লস থেকে অবসর নেন।\nএই পুরো সময় জুড়ে ক্যারল হ্যাণ্ডলি ক্লাসিক্যাল টিচার্সের জয়েন্ট অ্যাসোসিয়েশনের সাথে জড়িত ছিলেন এবং ১৯৬৮ সালে ডেভিড রেবার্ন এবং জন শারউড স্মিথের সাথে জেএসিটি গ্রীক সামার স্কুলের সহ-প্রতিষ্ঠাতা ছিলেন। ১৯৮৬ সালে যখন মূল মিলনস্থল,চেলটেনহ্যামের  ডিন ক্লোজ স্কুল অনুপলব্ধ হয়ে যায়, তখন তিনি গ্রীক সামার স্কুলের নতুন অবস্থানের জন্য ব্রায়ানস্টন স্কুল খুঁজে পেতে গুরুত্বপূর্ণ ভূমিকা পালন করেছিলেন। পরিচালক হিসাবে ডেভিড রেবার্নের স্থলাভিষিক্ত হওয়া জেমস মরউডের সাথে তিনি ঘনিষ্ঠভাবে কাজ করেছিলেন।\n১৯৯১ থেকে ২০০৫ সাল পর্যন্ত, ক্যারল হ্যাণ্ডলি কেমব্রিজের  ইনস্টিটিউট অফ কন্টিনিউয়িং এডুকেশনে রিডিং গ্রীক কোর্সের পরিচালক ছিলেন। এই সময়কালের মধ্যে, ১৯৯৬ সালে, ক্যারল হ্যাণ্ডলি ক্লাসিক্যাল অ্যাসোসিয়েশনের সভাপতি হন এবং ১৯৯৭ সালে তাঁর সভাপতির ভাষণ থিংস দ্যাট ম্যাটার নামে প্রকাশিত হয়।১৯০৩ সালে ক্লাসিক্যাল অ্যাসোসিয়েশন প্রতিষ্ঠিত হওয়ার পর থেকে ক্যারল হ্যাণ্ডলি ছিলেন পঞ্চম মহিলা সভাপতি। তিনি এখন কেমব্রিজের উলফসন কলেজের ধ্রুপদী শিক্ষক।\n\n\n== ব্যক্তিগত জীবন ==\nক্যারল হ্যাণ্ডলি ১৯৫২ সালের ৩১শে জুলাই তারিখে এরিক হ্যাণ্ডলিকে বিয়ে করেন। নাট্যকার মেনাণ্ডারের পুনরাবিষ্কারের ক্ষেত্রে তিনি ছিলেন নেতৃস্থানীয় পণ্ডিত, তিনি ডিসকোলোসের উপর একটি গুরুত্বপূর্ণ ভাষ্য লিখেছিলেন। তিনি ইউসিএল-এ গ্রীকের অধ্যাপক ছিলেন এবং তারপর ২০১৩ সালে তাঁর মৃত্যুর আগে পর্যন্ত কেমব্রিজের ট্রিনিটি কলেজে গ্রীক চেয়ারের রেগিয়াস অধ্যাপক ছিলেন। তিনি ব্রিটিশ একাডেমির একজন ফেলোও ছিলেন।\n\n\n== নির্বাচিত প্রকাশনা ==\nএ গ্রীক মাইথোলজি (ক্যারল হ্যাণ্ডলি, জেমস মরউড এবং জন টেলর, কেমব্রিজ ইউনিভার্সিটি প্রেস, ২০০২)আইএসবিএন ০-৫২-১০০০২৬-২\nপ্যাট ইস্টারলিংয়ের সঙ্গে (সম্পাদনা) গ্রীক স্ক্রিপ্ট: অ্যান ইলাসট্রেটেড ইনট্রোডাকশন (সোসাইটি ফর দ্য প্রমোশন অফ হেলেনিক স্টাডিজ ২০০১)\nথিংস দ্যাট ম্যাটার (ক্লাসিক্যাল অ্যাসোসিয়েশন ১৯৯৭)\nজেনি কোহেন, জেমস মরউড এবং জেমস নেভিলের সঙ্গে অ্যান ইণ্ডিপেণ্ডেন্ট স্টাডি গাইড টু রিডিং গ্রিক (কেমব্রিজ ইউনিভার্সিটি প্রেস, বিভিন্ন সংস্করণ)\nদ্য ফিউচার অফ গ্রিক ইন স্কুলস, ডিডাসকালস (১৯৬৭) খণ্ড ২ n2 পৃ ১২ - ২২\n\n\n== তথ্যসূত্র =="}