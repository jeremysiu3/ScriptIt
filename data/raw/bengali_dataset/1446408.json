{"pageid": 1446408, "title": "সাবরি খান", "url": "https://bn.wikipedia.org/wiki?curid=1446408", "content": "উস্তাদ সাবরি খান (২১ মে ১৯২৭ - ১ ডিসেম্বর ২০১৫) একজন ভারতীয় সারেঙ্গি বাদক ছিলেন। তিনি ছিলেন মূলত এমন এক পরিবারের বংশধর যেখানে তার পিতা ও পিতামহ উভয়েই ছিলেন বিশিষ্ট সঙ্গীতজ্ঞ।\n\n\n== জীবনের প্রথমার্ধ ==\nসাবরি খান ১৯২৭ খ্রিস্টাব্দের ২১ মে ব্রিটিশ ভারতের অধুনা উত্তরপ্রদেশ রাজ্যের মোরাদাবাদ শহরে জন্মগ্রহণ করেন ।  মুঘল বাদশাহ আকবরের দরবারের মহান কণ্ঠশিল্পী মিয়া তানসেন যে সাইনিয়া ঘরানার সঙ্গীতের ঐতিহ্যের বাহক ছিলেন সাবরি খানও ছিলেন সেই ঘরানার অন্তর্ভুক্ত। তিনি তার পিতামহ ওস্তাদ হাজি মোহাম্মদ খানের কাছ থেকে সারেঙ্গী বাজানোর প্রাথমিক শিক্ষা নেন এবং পরে তার সারেঙ্গি বাদক পিতা উস্তাদ ছাজ্জু খানের অধীনে তালিম নেন। পরে সাবরি খান রামপুরে তার কাকা উস্তাদ লাদ্দন খানের কাছ থেকেও সারেঙ্গি বাজানোর কিছু গুরুত্বপূর্ণ এবং বিরল কৌশল আয়ত্ত করেন। \n\n\n== সঙ্গীত জীবন ==\nসাবরি খান  আকাশবাণীর কণ্ঠশিল্পীদের সঙ্গে সারেঙ্গি বাজান এবং একজন কর্মী শিল্পী হিসাবেও কাজ করেন।  ১৯৬০-এর দশকের গোড়ার দিকে মার্কিন যুক্তরাষ্ট্র সফরে তিনি প্রখ্যাত সেতার বাদক রবিশঙ্কর এবং তবলা বাদক আল্লা রাখা-এর সঙ্গী হন। \nসাবরি খান আফগানিস্তান , পাকিস্তান, চীন, জাপান , ইউএসএসআর , মার্কিন যুক্তরাষ্ট্র, কানাডা , ইংল্যান্ড, ফ্রান্স, জার্মানি, নেদারল্যান্ডস, বেলজিয়াম, ইতালি, স্পেন, চেক প্রজাতন্ত্র, স্লোভাকিয়া, বুলগেরিয়া, সুইডেন, নরওয়ে, ফিনল্যান্ড, মেক্সিকোসহ বিশ্বের বহু দেশ সফর করেন এবং সঙ্গীত পরিবেশন করেন। বস্তুত, আমেরিকান এবং ইউরোপীয় দর্শকদের কাছে বাদ্যযন্ত্র সারেঙ্গি উপস্থাপনে কৃতিত্ব ছিল সাবরি খানের। তিনি বেহালাবাদক ইহুদি মেনুহিনের সঙ্গে একটি দ্বৈত গানও বাজান এবং ১৯৮১ খ্রিস্টাব্দে মার্কিন যুক্তরাষ্ট্রের সিয়াটেলের ওয়াশিংটন বিশ্ববিদ্যালয়ের ভিজিটিং প্রফেসর হিসাবে আমন্ত্রিত হয়েছেন।\n ভারতীয় শাস্ত্রীয় সংগীতে বিশেষ অবদানের জন্য, উস্তাদ সাবরি খান বহু পুরস্কার ও সম্মাননা লাভ করেছেন। \n\n\n== পরিবার ==\nউস্তাদ সাবরি খানের চার পুত্রেরা হলেন, সারওয়ার সাবরি, জামাল সাবরি, কামাল সাবরি, গুলফাম সাবরি এবং পাঁচ কন্যা। তার পৌত্রেরাও যন্ত্রসঙ্গীত শিল্পী। যেমন- সুহেল ইউসুফ খান (সারেঙ্গি), ফয়সাল ইউসুফ খান (তবলা), শারিক খান (তবলা), জুনায়েদ (গিটার) এবং নাবিল খান (সারেঙ্গি)।\n\n\n== মৃত্যু এবং উত্তরাধিকার ==\nউস্তাদ সাবরি খান ২০১৫ খ্রিস্টাব্দের ১ ডিসেম্বর ভোরে ৮৮ বৎর বয়সে নয়াদিল্লিতে তার নিজের বাড়িতে পরিবারের সদস্য বেষ্টিত হয়ে পরলোক গমন করেন। \n\n\n== পুরস্কার ও সম্মাননা ==\n\nসাহিত্য কলা পরিষদ পুরস্কার \nশোভন কলা সঙ্গম পুরস্কার  - ১৯৮৫\nবেগম আখতার পুরস্কার\nসঙ্গীত নাটক আকাদেমি পুরস্কার – ১৯৮৬  \nউত্তরপ্রদেশ সঙ্গীত নাটক একাডেমি পুরস্কার, লখনউ, উত্তরপ্রদেশ- ১৯৯০ \nভারতের রাষ্ট্রপতি কর্তৃক পদ্মশ্রী পুরস্কার, ভারত সরকার - ১৯৯২\nওস্তাদ চাঁদ খান পুরস্কার - ২০০২\nসঙ্গীত ভূষণ পুরস্কার - ২০০২\nলাইফটাইম অ্যাচিভমেন্ট অ্যাওয়ার্ড - লিজেন্ডস অফ ইন্ডিয়া - ডিএমএ - দিল্লি -২০০৩\nজাতীয় শিল্পী পুরস্কার - অল ইন্ডিয়া রেডিও প্রসার ভারতী পুরস্কার - ২০০৪\nভারতের রাষ্ট্রপতি কর্তৃক পদ্মভূষণ পুরস্কার, ভারত সরকার - ২০০৬ \nসঙ্গীত নাটক আকাদেমি ঠাকুর রত্ন পুরস্কার - ২০১২\n\n\n== তথ্যসূত্র =="}