{"pageid": 1513626, "title": "হিন্দু মুন্নানি", "url": "https://bn.wikipedia.org/wiki?curid=1513626", "content": "হিন্দু মুন্নানি একটি ডানপন্থী হিন্দু জাতীয়তাবাদী সংগঠন, যার ভিত্তি ভারতের  তামিলনাড়ু রাজ্যে। এটি রাষ্ট্রীয় স্বয়ংসেবক সঙ্ঘ (আরএসএস) কর্তৃক প্রতিষ্ঠিত হয়। সংগঠনটি ১৯৮০ সালে আরএসএস-এর সদস্য রামগোপালন কর্তৃক প্রতিষ্ঠিত হয় এবং প্রতিষ্ঠার পর থেকেই এটি আরএসএস ও তার সহযোগী সংগঠনগুলোর, যা সংঘ পরিবার নামে পরিচিত, তাদের প্রধান অংশ হিসেবে কাজ করে আসছে।\nসংগঠনটি হিন্দু পরিচয়কে রাজনৈতিক সংহতির হাতিয়ার হিসেবে ব্যবহার করে। ১৯৯০-এর দশকে এআইএডিএমকে সরকার হিন্দুত্ববাদী মতাদর্শে বিশ্বাসী ভারতীয় জনতা পার্টির সঙ্গে জোটবদ্ধ হয়, যার ফলে হিন্দু মুন্নানিকে তামিলনাড়ুর প্রধান শহরগুলিতে গণেশ চতুর্থী শোভাযাত্রা আয়োজনের সুযোগ প্রদান করা হয়। রাম গোপালনের কর্মকাণ্ডে রাজ্য সরকারের সমর্থন তাকে জয়ললিতার একজন অনুসারীতে পরিণত করে। এই ঘনিষ্ঠতার কারণে, দলের একটি অংশ ভেঙে যায় এবং ১৯৯৩ সালে হিন্দু মক্কাল কাটচি নামে একটি নতুন দল গঠন করে। হিন্দু মুন্নানির জঙ্গিরা মুসলমানদের বিরুদ্ধে বিদ্বেষপূর্ণ ও অপমানজনক ভাষা ব্যবহার করে। ইসলাম ও মুহাম্মদের বিরুদ্ধে তাদের উস্কানিমূলক বক্তব্য এই অঞ্চলের সামাজিক পরিস্থিতিকে আরও সংবেদনশীল করে তোলে। তাদের মুসলিম-বিরোধী বক্তব্য ও কার্যকলাপের ফলস্বরূপ আল উম্মাহ নামক একটি মুসলিম জিহাদি সংগঠনের জন্ম হয়।\nজয়ললিতার শাসনামলে আর.এস.এস., হিন্দু মুন্নানি এবং হিন্দু মক্কাল কাটচির কার্যক্রম অব্যাহত ছিল। এআইডিএমকে-র সাথে বিজেপির জোট তামিলনাড়ুতে আরএসএস-এর আদর্শ আরও ছড়িয়ে দিতে সাহায্য করে। এই সংগঠনগুলি তাদের শক্তি একত্রিত করার জন্য ধর্মীয় উৎসবগুলিকে ব্যবহার করে এবং এর ফলে দাঙ্গা সৃষ্টি হয়।\n\n\n== কার্যক্রম ==\nহিন্দু মুন্নানি ১৯৮২ সালে সর্বপ্রথম জনসমক্ষে আসে যখন তারা দক্ষিণ ভারতের ইশাতুল ইসলাম সভা কর্তৃক সংঘটিত মীনাক্ষিপুরম ধর্মান্তরের বিরুদ্ধে রামনাথপুরম জেলার হিন্দু সমাজকে প্ররোচিত করতে শুরু করে।\nতবে, হিন্দু মুন্নানির সবচেয়ে উল্লেখযোগ্য কৃতিত্ব ছিল তামিলনাড়ুতে বিনায়ক চতুর্থী শোভাযাত্রার আয়োজন। ২০০৬ সালের ১৬ই মে, হিন্দু মুন্নানি ভেলোরে জলকান্তেশ্বরর মন্দিরে শিবলিঙ্গ স্থাপনের রজত জয়ন্তী উদযাপন করে।\nহিন্দু মুন্নানি কর্তৃক আয়োজিত বিনায়ক চতুর্থী উদযাপন প্রায়শই বিক্ষিপ্ত সাম্প্রদায়িক সহিংসতার ঘটনা দ্বারা অনুসৃত হত। ১৯৯৩ সালে, চেন্নাইয়ের  চিন্তাদ্রিপেটে আরএসএস-এর রাজ্য সদর দফতরে বোমা হামলা হয়। ইসলামিক সংগঠনগুলিকে বিস্ফোরণের জন্য দোষী সাব্যস্ত করা হয় এবং উগ্রপন্থী ইসলামিক সংগঠনগুলির উপর দমন অভিযান শুরু করা হয়।\nভারতীয় জনতা পার্টি (বিজেপি) নেতা লালকৃষ্ণ আডবাণী এবং ভারতীয় প্রধানমন্ত্রী অটল বিহারী বাজপেয়ী ১৯৯৮ সালে কোয়েম্বাটুর সফরের সময়, তেরোটি ধারাবাহিক বিস্ফোরণে শহরটি কেঁপে ওঠে, যাতে আটান্ন জনেরও বেশি মানুষ নিহত হয়। ১৯৯৭ সালের কোয়েম্বাটুর দাঙ্গার প্রতিক্রিয়ায় কোয়েম্বাটুর বোমা হামলাগুলো সংঘটিত হয়েছিল বলে মনে করা হয়।\n২০০৭ সালে, বিজেপি নেতা বেদান্তী কর্তৃক ডিএমকে সভাপতি এবং মুখ্যমন্ত্রী করুণানিধি সম্পর্কে করা মন্তব্যের জেরে হিন্দু মুন্নানি এবং দ্রাবিড় মুনেত্র কাজগম (ডিএমকে)-এর মধ্যে সংঘর্ষ হয়। ডিএমকে কর্মীরা মোটরসাইকেলে করে চেন্নাইয়ে হিন্দু মুন্নানির রাজ্য সদর দফতরে হামলা চালায়।\nসেপ্টেম্বর ২০১৭ সালে, হিন্দু মুন্নানির ছয় সদস্যকে তামিলনাড়ুর বিরুধুনগর জেলায় সিপিআই সদস্য কে. কানাগরাজের হত্যার অভিযোগে গ্রেপ্তার করা হয়।\nমার্চ ২০২০ সালে, সাম্প্রদায়িক উত্তেজনার সময় হিন্দু মুন্নানি কোয়েম্বাটোরে একটি মসজিদে হামলা চালায়।\n\n\n=== হিন্দু মুন্নানির উপর হামলা ===\nতিরুকোভিলুর সুন্দরম: ১৯৮১ সালে, হিন্দু মুন্নানির নেতা তিরুকোভিলুর সুন্দরমকে কোয়েম্বাটোরের আর.এস. পুরমে  ইসলামী মৌলবাদীরা হত্যা করে।\nএস. ভেল্লাইয়াপ্পান: তিনি ভেলোরে হিন্দু মুন্নানির একজন নেতা ছিলেন। জুলাই ২০১৩ সালে যখন তিনি মোটরসাইকেলে রামকৃষ্ণ মঠের দিকে যাচ্ছিলেন, তখন ৮ জনের একটি দল তাকে হত্যা করে।\nকে. পি. এস. সুরেশ কুমার: তিনি তিরুভাল্লুর পূর্ব জেলার হিন্দু মুন্নানির সভাপতি ছিলেন। তিনি মূলত কন্যাকুমারীর বাসিন্দা ছিলেন। জুন ২০১৪ সালে আল উম্মাহ নামক একটি নিষিদ্ধ ইসলামিক উগ্র সংগঠনের লোকেরা তাকে হত্যা করে। ২০১৪ সালের আগস্ট মাসে তিনজনকে পুলিশ আটক করে।\nজীবরাজ: তিনি হিন্দু মুন্নানির তিরুনেলবেলি শহরের সম্পাদক ছিলেন। জুলাই ২০১৪ সালে অন্য মেয়ের সাথে কথিত অবৈধ ও পরকীয়া সম্পর্কের কারণে তার স্ত্রী তাকে হত্যা করে।\nসি সসিকুমার: কোয়েম্বাটোরের একজন সদস্য। নিষিদ্ধ মুসলিম সংগঠন পপুলার ফ্রন্ট অফ ইন্ডিয়ার (পিএফআই) দুই সদস্যের একটি দল মোটরসাইকেলে তার পিছু ধাওয়া করে এবং কাস্তে দিয়ে আক্রমণ করে। তিনি আহত হন এবং কোয়েম্বাটোর মেডিকেল কলেজ ও হাসপাতালে (সিএমসিএইচ) মারা যান।\n\n\n== আরও দেখুন ==\nহিন্দুত্ব পপ\nপ্রবোধানন্দ গিরি\nভারতীয় গো রক্ষা দল\n\n\n== তথ্যসূত্র ==\n\n\n== আরও পড়ুন ==\nK. Suryanarayana Rao (২০০২)। আর. এস. এস. এবং তামিলনাড়ুতে হিন্দু পুনরুজ্জীবনের গল্প\n\n\n== বহিঃসংযোগ ==\nহিন্দু মুন্নানি এর ওয়েবসাইট"}