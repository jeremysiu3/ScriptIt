{"pageid": 1532015, "title": "আগাদির ওউফলা", "url": "https://bn.wikipedia.org/wiki?curid=1532015", "content": "আগাদির ওউফলার কাসবা (আগাদির ওউফলা) হলো আগাদির, মরোক্কো-এর একটি ঐতিহাসিক নিদর্শন যা আগাদিরের প্রাচীন শহরকে ধারণ করেছিল। প্রাচীন শহরটির অনেকাংশ শহরটিতে সংঘটিত ভূমিকম্পে ক্ষতিগ্রস্ত হয়। শহরের উত্তরে সমুদ্রপৃষ্ঠ থেকে ২৩৬ মিটার উচ্চতায় বর্তমান বন্দরের কাছাকাছি একটি পাহাড়ের চূড়ায় এই দুর্গটি অবস্থিত।\n\n\n== নাম ==\nআগাদির ওউফলা হল আগাদির কাসবার স্থানীয় নাম। \"আগাদির\" শব্দের অর্থ \"দুর্গ\" এবং \"ওউফলা\" একটি আমাজিঘ শব্দ যার অর্থ \"উপরে\"। সুতরাং \"আগাদির ওউফলা\" অর্থ চূড়ার দুর্গ।\n\n\n== ইতিহাস ==\n১৬শ শতকের আগে এই স্থানে কোনো জনবসতি ছিল কি না, তা পরিষ্কার নয়। সা'দিরা এই স্থান দুর্গে রূপান্তরিত করার আগে পর্তুগিজ অভিজাত জোয়াও লোপেস দি সেকেইরা ১৫০৫ সালে এই এলাকা দখল করেন। তিনি পাহাড়ের পাদদেশে একটি কাঠের দুর্গ নির্মাণ করেন এবং সান্তা ক্রুজ দো কাবো দো গুয়ে নামক একটি পর্তুগিজ উপনিবেশ গড়ে তোলা হয়। ১৫১৩ সালে পর্তুগালের রাজা দুর্গটি কিনে নেন। তাদের উপস্থিতি সুস অঞ্চলের স্থানীয় জনগণের মধ্যে ক্রমবর্ধমান বৈরিতা সৃষ্টি করে। ফলে ১৫৪০ সালে সা'দি সুলতান মুহাম্মদ আল-শাইখ শহরের ওপরের মূল পাহাড়টি দখল করেন এবং আর্টিলারি বসিয়ে পর্তুগিজ দুর্গ আক্রমণের প্রস্তুতি নেন। অবরোধ শুরু হয় ১৫৪১ সালের ফেব্রুয়ারিতে এবং মার্চ মাসে সফলভাবে সমাপ্ত হয়। এরপর এই স্থানটি বহু বছর পরিত্যক্ত ছিল, যতক্ষণ না মুহাম্মদের উত্তরসূরি আব্দাল্লাহ আল-গালিব (শাসনকাল ১৫৫৭–১৫৭৪) পাহাড়চূড়ায় একটি নতুন দুর্গ নির্মাণ করেন।\nকাসবাটি প্রথমবার ক্ষতিগ্রস্ত হয় ১৭৫৫ সালের নভেম্বরে লিসবনের ভূমিকম্পে। পুনরায় ১৯৬০ সালে আগাদির ভূমিকম্পে এটি ক্ষতিগ্রস্ত হয়।\n২০০২ সালে কাসবাটির একটি বড় সংস্কারকাজ চালানো হয়। একজন গবেষক এই সংস্কারের সমালোচনা করেছেন কেননা এখানে এমন উপকরণ ব্যবহার করা হচ্ছে যা পুনর্নির্মাণের আগে ভবনগুলির মূল রূপকে ঢেকে দিয়েছে। এরপর ২০২০ সালে রাজা মোহাম্মদ ষষ্ঠ-এর নির্দেশনায় আবার সংস্কার করা হয়। ২০২৩ সালের ৮ সেপ্টেম্বর একটি ভূমিকম্প কাসবাটিকে আঘাত করে, যার ফলে কিছু ক্ষয়ক্ষতি ঘটে।\n\n\n== ১৯৬০ সালের ভূমিকম্পের আগে দুর্গের উপাদানসমূহ ==\nভূমিকম্পের আগে আগাদির ওউফলার কাসবার দুর্গটি নিম্নলিখিত উপাদানসমূহ নিয়ে গঠিত ছিল:\n\nটাওয়ারে সমর্থিত বহিঃপ্রাচীর এবং প্রতিরক্ষামূলকভাবে নির্মিত একটি বাঁকানো প্রবেশদ্বার\nবড় মসজিদ\nহাসপাতাল\nকোষাগার ও ডাকঘর ভবন\nবাড়ি, গলি ও ছোট ছোট উঠান\nমেল্লা (একটি ইহুদি পাড়া)\nমাজারসমূহ (যার মধ্যে সবচেয়ে গুরুত্বপূর্ণ হল সিদি বউজামা আগনাউ-এর মাজার)\nলালা ইয়ামনার মাজার\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}