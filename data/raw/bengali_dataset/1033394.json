{"pageid": 1033394, "title": "লুকাস মেচা", "url": "https://bn.wikipedia.org/wiki?curid=1033394", "content": "লুকাস মেচা (ইংরেজি: Lukas Nmecha; জন্ম: ১৪ ডিসেম্বর ১৯৯৮; লুকাস মেচা নামে সুপরিচিত) হলেন একজন জার্মান পেশাদার ফুটবল খেলোয়াড়। তিনি বর্তমানে বেলজিয়ামের পেশাদার ফুটবল লিগের শীর্ষ স্তর বেলজীয় প্রথম বিভাগ এ-এর ক্লাব আন্ডারলেখট এবং জার্মানি অনূর্ধ্ব-২১ দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় আক্রমণভাগের খেলোয়াড় এবং ডান পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৭–০৮ মৌসুমে, ইংরেজ ফুটবল ক্লাব ম্যানচেস্টার সিটির যুব পর্যায়ের হয়ে খেলার মাধ্যমে মেচা ফুটবল জগতে প্রবেশ করেছেন এবং পরবর্তীকালে এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৭–১৮ মৌসুমে, ইংরেজ ক্লাব ম্যানচেস্টার সিটির মূল দলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; ম্যানচেস্টার সিটির হয়ে তিনি ২ ম্যাচে অংশগ্রহণ করেছেন। অতঃপর ২০১৮–১৯ মৌসুমে তিনি ধারে প্রেস্টন নর্থ এন্ডে যোগদান করেছেন। প্রেস্টন নর্থ এন্ডের মাত্র ১ মৌসুম অতিবাহিত করার পর ধারে জার্মান ক্লাব ভলফসবুর্গের সাথে ১ মৌসুমের জন্য চুক্তি স্বাক্ষর করেছেন, যেখানে তিনি সকল প্রতিযোগিতায় ১২ ম্যাচে অংশগ্রহণ করেছেন। পরবর্তীকালে, তিনি মিডলজব্রার হয়ে খেলেছেন। ২০২০–২১ মৌসুমে, তিনি ম্যানচেস্টার সিটি হতে ধারে বেলজীয় ক্লাব আন্ডারলেখটে যোগদান করেছেন।\n২০১৩ সালে, মেচা ইংল্যান্ড অনূর্ধ্ব-১৬ দলের হয়ে ইংল্যান্ডের বয়সভিত্তিক পর্যায়ে অভিষেক করেছিলেন, তবে প্রায় ৬ বছর যাবত ইংল্যান্ডের বয়সভিত্তিক দলের হয়ে খেলার পর, ২০১৯ সালে তিনি জার্মানি অনূর্ধ্ব-২১ দলের হয়ে খেলার মাধ্যমে জার্মানির বয়সভিত্তিক পর্যায়ে অভিষেক করেছিলেন।\nদলগতভাবে, মেচা এপর্যন্ত ২টি শিরোপা জয়লাভ করেছেন, যার উভয়েই তিনি ইংল্যান্ডের বয়সভিত্তিক দলের হয়ে জয়লাভ করেছেন।\n\n\n== প্রারম্ভিক জীবন ==\nলুকাস মেচা ১৯৯৮ সালের ১৪ই ডিসেম্বর তারিখে জার্মানির হামবুর্গে জন্মগ্রহণ করেছেন, তবে শৈশবেই তিনি তার পরিবারের সাথে ইংল্যান্ডে স্থানান্তরিত হয়েছেন। তার বাবা হলেন নাইজেরীয় বংশোদ্ভূত এবং তার মা জার্মান বংশোদ্ভূত। তার বড় ভাই ফেলিক্স মেচাও একজন ফুটবল খেলোয়াড়।\n\n\n== আন্তর্জাতিক ফুটবল ==\nমেচা ইংল্যান্ড অনূর্ধ্ব-১৬, ইংল্যান্ড অনূর্ধ্ব-১৭, ইংল্যান্ড অনূর্ধ্ব-১৮, ইংল্যান্ড অনূর্ধ্ব-১৯, ইংল্যান্ড অনূর্ধ্ব-২০ এবং ইংল্যান্ড অনূর্ধ্ব-২১ দলের হয়ে খেলার মাধ্যমে ইংল্যান্ডের প্রতিনিধিত্ব করেছেন। ২০১৩ সালের ৮ই নভেম্বর তারিখে তিনি উত্তর আয়ারল্যান্ড অনূর্ধ্ব-১৬ দলের বিরুদ্ধে এক প্রীতি ম্যাচে ইংল্যান্ড অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ২০১৭ সালে তিনি ইংল্যান্ড অনূর্ধ্ব-১৯ দলের হয়ে ২০১৭ উয়েফা ইউরোপীয় অনূর্ধ্ব-১৯ চ্যাম্পিয়নশিপের শিরোপা জয়লাভ করেছেন, উক্ত প্রতিযোগিতার ফাইনালে তার দল পর্তুগাল অনূর্ধ্ব-১৯ দলকে ২–১ গোলের ব্যবধানে পরাজিত করে উক্ত প্রতিযোগিতার ইতিহাসে দশম বারের মতো শিরোপা ঘরে তুলতে সক্ষম হয়েছিল। উক্ত প্রতিযোগিতায় তিনি ৪ ম্যাচে ২টি গোল করেছিলেন। অন্যদিকে, তিনি ইংল্যান্ড অনূর্ধ্ব-২০ দলের হয়ে ২০১৭–১৮ অনূর্ধ্ব-২০ এলিট লিগে অংশগ্রহণ করেছেন, যেখানে তার দল রানার-আপ হয়েছিল। ইংল্যান্ডের বয়সভিত্তিক দলের হয়ে তিনি প্রায় ৬ বছরে ৩১ ম্যাচে অংশগ্রহণ করে ৮টি গোল এবং ২টি শিরোপা জয়লাভ করেছেন। তিনি ২০১৪ সালের ২৭শে অক্টোবর তারিখে উত্তর মেসিডোনিয়া অনূর্ধ্ব-১৭ দলের বিরুদ্ধে ২০১৪ উয়েফা ইউরোপীয় অনূর্ধ্ব-১৭ চ্যাম্পিয়নশিপ বাছাইপর্বের গ্রুপ পর্বের ম্যাচে ইংল্যান্ডের বয়সভিত্তিক দলের হয়ে প্রথমবারের মতো গোল করেছেন।\nইংল্যান্ডের বয়সভিত্তিক দলের হয়ে আন্তর্জাতিক পর্যায়ে অভিষেক করলেও ২০১৯ সালে জার্মানি অনূর্ধ্ব-২১ দলের হয়ে খেলার মাধ্যমে জার্মানির প্রতিনিধিত্ব করেছেন। ২০১৯ সালের ২৬শে মার্চ তারিখে তিনি ইংল্যান্ড অনূর্ধ্ব-২১ দলের বিরুদ্ধে এক প্রীতি ম্যাচে অংশগ্রহণ করার মাধ্যমে তিনি জার্মানি অনূর্ধ্ব-২১ দলের হয়ে অভিষেক করেছেন। অভিষেকের ১৬৪ দিন পর, গ্রিস অনূর্ধ্ব-২১ দলের বিরুদ্ধে আয়োজিত প্রীতি ম্যাচের প্রথম গোলটি করার মাধ্যমে জার্মানির বয়সভিত্তিক দলের হয়ে প্রথমবারের মতো গোল করেছেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের জার্মানি অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nডিএফবিতে লুকাস মেচা (ইংরেজি) (এছাড়াও জার্মান ভাষায় উপলব্ধ) \nলুকাস মেচা – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে লুকাস মেচা  (ইংরেজি)  \nসকারবেসে লুকাস মেচা (ইংরেজি) \nবিডিফুটবলে লুকাস মেচা  (ইংরেজি)  \nওয়ার্ল্ডফুটবল.নেটে লুকাস মেচা (ইংরেজি) \nইএসপিএন এফসিতে লুকাস মেচা (ইংরেজি)"}