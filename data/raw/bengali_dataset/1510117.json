{"pageid": 1510117, "title": "গাড়ির সামাজিক প্রভাব", "url": "https://bn.wikipedia.org/wiki?curid=1510117", "content": "বিংশ শতাব্দীর শুরু থেকে গাড়ির ভূমিকা অত্যন্ত গুরুত্বপূর্ণ হতে শুরু করে। বিশ্বজুড়ে গাড়ি ব্যবহৃত হয় এবং অনেক উন্নত দেশে পরিবহনের সবচেয়ে জনপ্রিয় মাধ্যম হয়ে উঠেছে। উন্নয়নশীল দেশে গাড়ির সংখ্যা কম এবং সমাজে গাড়ির প্রভাব কম দৃশ্যমান, তবুও এর প্রভাব উল্লেখযোগ্য। গাড়ির বিস্তার পূর্ববর্তী পরিবহনব্যবস্থার উপর ভিত্তি করে এসেছে যা রেলপথ এবং সাইকেলের মাধ্যমে এসেছিল। কর্মসংস্থান ব্যবস্থা, সামাজিক মিথস্ক্রিয়া, অবকাঠামো এবং পণ্যের বিতরণে ব্যাপক পরিবর্তন এসেছে গাড়ির জন্য।\nগাড়ি দূরবর্তী স্থানে সহজ প্রবেশযোগ্যতা এবং স্বাচ্ছন্দ্যে চলাচলের ক্ষমতা প্রদান করে, যা মানুষের সামাজিক এবং অর্থনৈতিক মিথস্ক্রিয়াকে ভৌগোলিকভাবে বিস্তৃত করতে সহায়তা করে। দৈনন্দিন জীবনে গাড়ির নেতিবাচক প্রভাবও উল্লেখযোগ্য, যেমন বায়ুদূষণ ও দুর্ঘটনাজনিত মৃত্যু। গণ-উৎপাদিত গাড়ির পরিচয় শিল্প এবং সুবিধার ক্ষেত্রে বিপ্লব বয়ে আনে, যা চাকরির চাহিদা এবং করের রাজস্ব তৈরি করে, সেই সাথে উচ্চ মোটরাইজেশন হার সমাজ এবং পরিবেশের জন্য ভয়ঙ্কর পরিণতিও নিয়ে এসেছে।\nআধুনিক অটোমোবাইল ব্যবহারের নেতিবাচক দিকের মধ্যে রয়েছে অ-নবায়নযোগ্য জ্বালানির ব্যবহার, দুর্ঘটনাজনিত মৃত্যুর হার নাটকীয়ভাবে বৃদ্ধি, স্থানীয় সম্প্রদায়ের বিচ্ছিন্নতা, স্থানীয় অর্থনীতির মন্দা, হৃদরোগ বৃদ্ধি, বায়ু এবং শব্দ দূষণের নির্গমন, গ্রিনহাউস গ্যাসের নির্গমন, অপরিকল্পিত নগরায়ন এবং ট্রাফিকের সৃষ্টি, পথচারী এবং সক্রিয় পরিবহান মাধ্যমের(সাইকেল) বিচ্ছিন্নতা, রেলপথ নেটওয়ার্কের হ্রাস, নগর অবক্ষয়, এবং ব্যক্তিগত পরিবহনের প্রতি একক দূরত্বে উচ্চ খরচ।\nযেহেতু অনেক মানুষের গাড়ি নেই, ফলে এর থেকে উদ্ভূত অসমতা কাঠামোগত বৈষম্যকে তীব্রতর করে এবং পরিবেশের অপূরণীয় ক্ষতি করে। তাই, ব্যক্তিগত গাড়ির নেতিবাচক প্রভাব উপেক্ষা করা অদূরদর্শী এবং জ্বালানি ইঞ্জিনের যানবাহনগুলোকে ইলেকট্রিক যানবাহন ব্যবস্থা দ্বারা প্রতিস্থাপন করা কেবল সামাজিক এবং পরিবেশগত দৃষ্টিকোণ থেকে ক্ষতি ধীরতর করার কৌশল।\n\n\n== অর্থনৈতিক প্রভাব ==\n\n\n=== কর্মসংস্থান এবং ভোক্তা অভ্যাস ===\nগাড়ির বিস্তারের ফলে কর্মসংস্থান বিস্তার, কেনাকাটার ধরন, সামাজিক মিথস্ক্রিয়া, উৎপাদন অগ্রাধিকার এবং শহর পরিকল্পনায় ব্যাপক পরিবর্তন এসেছে; গাড়ির ব্যবহারের বৃদ্ধির ফলে হাঁটা, ঘোড়ার গাড়ি এবং রেলপথের ভূমিকা কমে এসেছে।\nরাস্তা নির্মাণের জন্য অর্থের পাশাপাশি, গাড়ির ব্যবহার অনেক স্থানে নতুন জোনিং আইনের কারণে উৎসাহিত হয়েছিল। যার জন্য নতুন দালান ও ব্যবসা প্রতিষ্ঠান নির্দিষ্ট পরিমাণ পার্কিং নির্মাণ করতে বাধ্য হয়েছিল। এর ফলে প্রচুর বিনামূল্যের পার্কিং স্থান তৈরি হয় এবং ব্যবসাপ্রতিষ্ঠানগুলো রাস্তা থেকে আরও পিছনে চলে গিয়েছিল। সামগ্রিকভাবে, এতে ঘনবসতি নিরুৎসাহিত হয়েছে এবং গাড়িবিহীন জীবনযাপনকে কঠিনতর করেছে।\nরিটেইল পার্কগুলি মূল রাস্তা এবং শহরের কেন্দ্র থেকে রাজস্ব আকৃষ্ট করে। অনেক নতুন শপিং সেন্টার এবং শহরকেন্দ্রে ফুটপাথ স্থাপন করা হয়না, যা পথচারীদের চলাচল বিপজ্জনক করে তোলে। এর ফলে মানুষকে গাড়ি চালাতে উৎসাহিত করা হয়, এমনকি ছোট যাত্রার জন্যও যা হাঁটার উপযোগী হতে পারত। ফলে উন্নত ও উন্নয়নশীল দেশে গাড়ির নির্ভরতা বৃদ্ধি পেয়েছে। গাড়ি ব্যবহারকারীদের জন্য কর্মসংস্থান, সামাজিক কার্যক্রম এবং আবাসনের সুযোগ বৃদ্ধি পেয়েছে এবং গাড়িহীনদের জন্য সংকুচিত হয়েছে।\n\n\n== তথ্যসূত্র =="}