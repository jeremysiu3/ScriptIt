{"pageid": 1168726, "title": "দারউইন নুনিয়েস", "url": "https://bn.wikipedia.org/wiki?curid=1168726", "content": "দারউইন গাব্রিয়েল নুনিয়েস রিবেইরো (স্পেনীয়: Darwin Núñez, স্পেনীয় উচ্চারণ: [ˈdaɾwĩn ˈnuɲes]; জন্ম: ২৪ জুন ১৯৯৯; দারউইন নুনিয়েস নামে সুপরিচিত) হলেন একজন উরুগুয়েয়ীয় পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লিগের শীর্ষ স্তর প্রিমিয়ার লিগের ক্লাব লিভারপুল এবং উরুগুয়ে জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে দ্বিতীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\nউরুগুয়েয়ীয় ফুটবল ক্লাব লা লুসের যুব পর্যায়ের হয়ে খেলার মাধ্যমে নুনিয়েস ফুটবল জগতে প্রবেশ করেছেন এবং পরবর্তীকালে সান মিগেল দে আরতিগাস এবং পেনিয়ারোলের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭ সালে, উরুগুয়েয়ীয় ক্লাব পেনিয়ারোলের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; পেনিয়ারোলের হয়ে তিন মৌসুমে ১৪ ম্যাচে ৪টি গোল করার পর ২০১৯–২০ মৌসুমে তিনি প্রায় ১৫ মিলিয়ন ইউরোর বিনিময়ে স্পেনীয় ক্লাব আলমেরিয়ায় যোগদান করেছেন। আলমেরিয়ায় মাত্র এক মৌসুম অতিবাহিত করার পর প্রায় ৩৪ মিলিয়ন ইউরোর বিনিময়ে পর্তুগিজ ক্লাব বেনফিকার সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ৮৭ ম্যাচে ৪৮টি গোল করেছেন। ২০২২–২৩ মৌসুমে, তিনি প্রায় ৭৫ মিলিয়ন ইউরোর বিনিময়ে বেনফিকা হতে ইংরেজ ক্লাব লিভারপুলে যোগদান করেছেন।\n২০১৯ সালে, নুনিয়েস উরুগুয়ে অনূর্ধ্ব-২০ দলের হয়ে উরুগুয়ের বয়সভিত্তিক পর্যায়ে অভিষেক করেছিলেন। প্রায় ১ বছর যাবত উরুগুয়ের বয়সভিত্তিক দলের হয়ে খেলার পর, তিনি ২০১৯ সালে উরুগুয়ের হয়ে আন্তর্জাতিক পর্যায়ে অভিষেক করেছেন; উরুগুয়ের জার্সি গায়ে তিনি এপর্যন্ত ১১ ম্যাচে ২টি গোল করেছেন।\n\n\n== প্রারম্ভিক জীবন ==\nদারউইন গাব্রিয়েল নুনিয়েস রিবেইরো ১৯৯৯ সালের ২৪শে জুন তারিখে উরুগুয়ের আরতিগাসের এক দরিদ্র পরিবারে জন্মগ্রহণ করেছেন এবং সেখানেই তার শৈশব অতিবাহিত করেছেন। তার বাবার নাম বিবিয়ানো নুনিয়েস, যিনি একজন বিল্ডার ছিলেন এবং তার মায়ের নাম সিলভিয়া রিবেইরো, যিনি দুধের বোতলের হকার ছিলেন। মাত্র ১৪ বছর বয়সে নুনিয়েস উরুগুয়ের প্রাক্তন আন্তর্জাতিক হোসে পেরদোমো দ্বারা খুঁজে পাওয়ার পূর্বে স্থানীয় ক্লাব লা লুস এবং সান মিগেল দে আরতিগাসের হয়ে খেলেছিলেন এবং অতঃপর পেনিয়ারোলে যোগডান করার জন্য উরুগুয়ের রাজধানী মোন্তেভিদেওতে স্থানান্তরিত হয়েছিলেন।\nগৃহকাতরতার সাথে লড়াই করে, নুনিয়েস তার পরিবারের সাথে সময় কাটানোর জন্য তার শহরে ফিরে আসেন এবং এক বছর পরে পুনরায় পেনিয়ারোলে ফিরে যান। ১৭ বছর বয়সে, তিনি ক্রুসিয়েট সন্ধিবন্ধনীতে আঘাত পেয়েছিলেন, যা তাকে এক বছরেরও বেশি সময় ধরে মাঠের বাইরে রেখেছিল এবং এর জন্য তার দুটি অপারেশনের প্রয়োজন হয়েছিল। যখন তিনি আহত ছিলেন, তখন পরিবারের ভরণপোষণের জন্য তার বড় ভাই জুনিয়র ক্লাব তথা ফুটবল ছেড়ে দেন এবং তাকে বলেছিলেন যে \"আপনি আমার চেয়ে [ফুটবলের জন্য] উপযুক্ত\"।\n\n\n== আন্তর্জাতিক ফুটবল ==\nনুনিয়েস উরুগুয়ে অনূর্ধ্ব-২০ এবং উরুগুয়ে অনূর্ধ্ব-২২ দলের হয়ে খেলার মাধ্যমে উরুগুয়ের প্রতিনিধিত্ব করেছেন। ২০১৯ সালের ১৮ই জানুয়ারি তারিখে তিনি ২০১৯ দক্ষিণ আমেরিকান অনূর্ধ্ব-২০ চ্যাম্পিয়নশিপে পেরু অনূর্ধ্ব-২০ দলের বিরুদ্ধে ম্যাচে উরুগুয়ে অনূর্ধ্ব-২০ দলের হয়ে আন্তর্জাতিক পর্যায়ে অভিষেক করেছেন। উরুগুয়ের বয়সভিত্তিক দলের হয়ে তিনি প্রায় ১ বছরে ১৮ ম্যাচে অংশগ্রহণ করে ৫টি গোল করেছেন। তিনি ২০১৯ সালের ১৫ই মে তারিখে অনুষ্ঠিত প্রীতি ম্যাচে সেনেগাল অনূর্ধ্ব-২০ দলের বিরুদ্ধে উরুগুয়ের বয়সভিত্তিক দলের হয়ে প্রথমবারের মতো গোল করেছেন।\n২০১৯ সালের ১৬ই অক্টোবর তারিখে, ২০ বছর, ৩ মাস ও ২২ দিন বয়সে, ডান পায়ে ফুটবল খেলায় পারদর্শী নুনিয়েস পেরুর বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে উরুগুয়ের হয়ে অভিষেক করেছেন। উক্ত ম্যাচের ৭৫তম মিনিটে আক্রমণভাগের খেলোয়াড় ব্রায়ান লোসানোর বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ৯ নম্বর জার্সি পরিধান করে কেন্দ্রীয় আক্রমণভাগের খেলোয়াড় হিসেবে খেলেছিলেন। ম্যাচটি ১–১ গোলে ড্র হয়েছিল। জাতীয় দলের হয়ে অভিষেক ম্যাচেই উরুগুয়ের জার্সি গায়ে প্রথম গোলটি করেছেন; ম্যাচের ৮০তম মিনিটে মাতিয়াস ভিনিয়ার অ্যাসিস্ট হতে উরুগুয়ের হয়ে গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন। উরুগুয়ের হয়ে অভিষেকের বছরে নুনিয়েস সর্বমোট ১ ম্যাচে ১টি গোল করেছেন।\n\n\n== ব্যক্তিগত জীবন ==\n২০২২ সালের জানুয়ারি মাসে দারউইন নামে তার প্রথম সন্তান জন্মগ্রহণ করেছে।\n\n\n== পরিসংখ্যান ==\n\n\n=== আন্তর্জাতিক ===\n২৩ আগস্ট ২০২২ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\n\nসকারওয়েতে দারউইন নুনিয়েস  (ইংরেজি)  \nসকারবেসে দারউইন নুনিয়েস (ইংরেজি) \nবিডিফুটবলে দারউইন নুনিয়েস  (ইংরেজি)  \nট্রান্সফারমার্কেটে দারউইন নুনিয়েস (ইংরেজি) \nওয়ার্ল্ডফুটবল.নেটে দারউইন নুনিয়েস (ইংরেজি) \nইএসপিএন এফসিতে দারউইন নুনিয়েস (ইংরেজি) \nন্যাশনাল-ফুটবল-টিমস.কমে দারউইন নুনিয়েস (ইংরেজি)"}