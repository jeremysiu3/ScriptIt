{"pageid": 1523141, "title": "বনিতা জগদেও বোরাদে", "url": "https://bn.wikipedia.org/wiki?curid=1523141", "content": "বনিতা জগদেও বোরাদে (জন্ম: ২৫শে মে ১৯৭৫) একজন ভারতীয় সংরক্ষণবাদী। তিনি সোয়ের বনচারী মাল্টিপারপাস ফাউণ্ডেশন -এর প্রতিষ্ঠাতা, এই সংস্থা বন্যপ্রাণী সুরক্ষায় কাজ করে। তিনি সাপ উদ্ধারে বিশেষজ্ঞ এবং \"ভারতের প্রথম নারী সাপ বন্ধু\" হিসেবে স্বীকৃত হয়েছেন। বনিতা তাঁর সংরক্ষণ প্রচেষ্টার স্বীকৃতিস্বরূপ ভারত সরকারের কাছ থেকে নারী শক্তি পুরস্কার পেয়েছেন।\n\n\n== ব্যক্তিগত জীবন ==\nবনিতা জগদেও বোরাদে জন্মগ্রহণ করেন ১৯৭৫ সালের ২৫শে মে। তিনি তাঁর স্বামীর সাথে ভারতের মহারাষ্ট্র রাজ্যের বুলধানায় থাকেন।\n\n\n== কর্মজীবন ==\nবনিতা একটি খামারে বড় হয়েছিলেন, সেখানে তিনি এমন বন্ধুদের সাথে থাকতেন যাঁরা স্থানীয় পরিবেশের প্রতি তাঁর সঙ্গে সমান আগ্রহ পোষণ করতেন। তিনি বন্যপ্রাণীর সাথে স্বাচ্ছন্দ্য বোধ করতে শিখেছিলেন। তিনি বারো বছর বয়স থেকেই বিষাক্ত সাপ ধরতে শুরু করেন, কিন্তু কখনও সাপের কামড় খাননি। তিনি সোয়ের বনচারী মাল্টিপারপাস ফাউণ্ডেশন প্রতিষ্ঠা করেন, যেটি একটি পরিবেশগত সংস্থা যা দূষণ রোধ এবং বন্যপ্রাণী রক্ষার উপর দৃষ্টি নিবদ্ধ করে। ৫০,০০০ এরও বেশি সাপ উদ্ধার ক'রে, বনিতা গিনেস ওয়ার্ল্ড রেকর্ডসে স্থান পেয়েছেন। তিনি সাপের প্রতি বিশেষভাবে সহানুভূতিশীল, তবে মৌমাছি নিয়েও তাঁর অভিজ্ঞতা রয়েছে।\nবনিতা অন্যদের সাপের কামড়ের চিকিৎসা শিখিয়েছেন, এবং সাপ সম্পর্কে বাস্তবসম্মত তথ্য প্রদানের মাধ্যমে ওফিডিওফোবিয়া (সাপের ভয়) কমানোর লক্ষ্যে কাজ করেছেন: ভারতে মাত্র দশ শতাংশ সাপ বিষাক্ত, এবং প্রতিটি হাসপাতালে বিনামূল্যে বিষ প্রতিষেধক ওষুধ পাওয়া যায়।\n\n\n== পুরস্কার এবং স্বীকৃতি ==\nইণ্ডিয়া পোস্ট বনিতার কৃতিত্বকে স্বীকৃতি দিয়ে তাঁর প্রতিকৃতি সম্বলিত একটি ডাকটিকিট প্রকাশ করেছে। ২০২২ সালের আন্তর্জাতিক নারী দিবসে, তিনি রাষ্ট্রপতি রামনাথ কোবিন্দের কাছ থেকে ভারতের সর্বোচ্চ বেসামরিক সম্মাননা, ২০২০ সালের নারী শক্তি পুরস্কার গ্রহণ করেন। স্থানীয়ভাবে \"সাপ নারী\" নামে পরিচিত, বোরাদে \"ভারতের প্রথম নারী সাপ বন্ধু\" হিসেবে স্বীকৃত।\n\n\n== তথ্যসূত্র =="}