{"pageid": 1500091, "title": "দুবাই ইসলামিক ব্যাংক", "url": "https://bn.wikipedia.org/wiki?curid=1500091", "content": "দুবাই ইসলামিক ব্যাংক (ডিআইবি) হল দুবাই ভিত্তিক একটি ইসলামী ব্যাংক। সাইদ বিন আহমেদ লুতাহ ১৯৭৫ সালে ব্যাংকটি প্রতিষ্ঠা করে। এটি বিশ্বের প্রথম ইসলামী ব্যাংক হিসেবে সমস্ত কার্যক্রমে ইসলামী শরিয়াহ পরিপালন শুরু  করে। এটি সংযুক্ত আরব আমিরাতের বৃহত্তম ইসলামী ব্যাংক।\n\n\n== ইতিহাস ==\nব্যাংকটি ১৯৭৫ সালের ১৫ সেপ্টেম্বর প্রতিষ্ঠিত হয়। ১৯৮০ সালে ব্যাংকটির প্রথম শাখা বুর দুবাই মুর্শিদ বাজারে চালু হয়। বর্তমানে, এটি সংযুক্ত আরব আমিরাতের বৃহত্তম ইসলামী ব্যাংক এবং দুবাই ফাইন্যান্সিয়াল মার্কেটে তালিকাভুক্ত একটি পাবলিক জয়েন্ট-স্টক কোম্পানি। বৈশ্বিক ইসলামিক ফাইন্যান্স ইন্ডাস্ট্রির বিবর্তনের নেতৃত্বে দুবাই ইসলামিক ব্যাংক হল বিশ্বের প্রথম পরিপূর্ণ ইসলামী ব্যাংক এবং বিশ্বের তৃতীয় বৃহত্তম ইসলামী ব্যাংক। ব্যাংকটি বর্তমানে সংযুক্ত আরব আমিরাত জুড়ে ৯০টি শাখার মাধ্যমে ইসলামী ব্যাংকিং কার্যক্রম পরিচালনা করছে। ২০০৬ সালের মার্চ মাসে ব্যাংকটি পাকিস্তানে এবং ২০১০ সালে জর্ডানে ব্যাংকিং কার্যক্রম শুরু করে। বর্তমানে ব্যাংকটি প্রায় ৫ মিলিয়ন গ্রাহকে ব্যাংকিং সেবা প্রদান করছে।\n\n\n== উল্লেখযোগ্য সহায়ক এবং সহযোগী প্রতিষ্ঠান ==\nদার আল-শরিয়া: দার আল-শরিয়া ২০০৮ সালে প্রতিষ্ঠিত একটি শরিয়া আইনী এবং আর্থিক পরামর্শদাতা সংস্থা।\nদুবাই ইসলামীক ব্যাংক পাকিস্তান: দুবাই ইসলামিক ব্যাংক পাকিস্তান ২০০৬ সালে প্রতিষ্ঠিত দুবাই ইসলামিক ব্যাংকের শতভাগ মালিকানাধীন একটি প্রতিষ্ঠান।\nপানিন দুবাই শরিয়াহ ব্যাংক: ইন্দোনেশিয়ার একটি শরীয়াহ ভিত্তিক ব্যাংক যেটির ৩৮.৩ শতাংশ মালিকানা দুবাই ইসলামিক ব্যাংকের।\nব্যাংক অব খার্তুম: সুদানের বৃহত্তম ব্যাংকগুলির মধ্যে একটি ব্যাংক অব খার্তুম। ব্যাংকটিতে দুবাই ইসলামিক ব্যাংকের মালিকানা রয়েছে।\nডেয়ার: ডেয়ার ডেভেলপমেন্ট ২০০২ সালে প্রতিষ্ঠিত একটি রিয়েল এস্টেট ডেভেলপমেন্ট কোম্পানি।\nবসনা ব্যাংক ইন্টারন্যাশনাল: বসনা ব্যাংক ইন্টারন্যাশনাল ২০০০ সালের ১৯ অক্টোবর প্রতিষ্ঠিত ইউরোপের প্রথম শরিয়াহ ভিত্তিক ব্যাংক। এই ব্যাংকের ২৭.২৭ শতাংশ মাকিকানা দুবাই ইসলামিক ব্যাংকের।\nডিআইবি ব্যাংক কেনিয়া লিমিটেড: কেনিয়াতে শরিয়াহ ভিত্তিক ব্যাংকিং সেবা প্রদানের জন্য ব্যাংকটি ২০১৭ সালের মে মাসে প্রতিষ্ঠিত হয়। এটি দুবাই ইসলামিক ব্যাংকের একটি সহযোগী প্রতিষ্ঠান।\n\n\n== পরিষেবা ==\nদুবাই ইসলামিক ব্যাংক সমগ্র সংযুক্ত আরব আমিরাত এবং পাকিস্তান জুড়ে কর্পোরেট, ব্যক্তিগত, এসএমই এবং অগ্রাধিকার ব্যাংকিং পরিষেবা প্রদান করছে। ব্যাংকটি নগদ ব্যবস্থাপনা, অনলাইন ব্যাংকিং, সঞ্চয়, বিনিয়োগ, এটিএম, কার্ডসহ অন্যান্য প্রচলিত ব্যাংকিং পরিষেবা প্রদান করে থাকে।\n\n\n== আর্থিক কার্যবিবরণী ==\n২০২২ সালের দুবাই ইসলামিক ব্যাংক ও এর সহযোগী প্রতিষ্ঠানের নিট মুনফা দাড়ায় প্রায় ৫.৬ বিলিয়ন আমিরাতি দিরহাম।\n\n\n== আরও দেখুন ==\n\nআল রাজেহী ব্যাংক\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}