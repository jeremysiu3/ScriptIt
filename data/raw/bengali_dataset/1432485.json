{"pageid": 1432485, "title": "মো. আবু তাহের", "url": "https://bn.wikipedia.org/wiki?curid=1432485", "content": "মো. আবু তাহের হলেন একজন বাংলাদেশী শিক্ষাবিদ ও চট্টগ্রাম বিশ্ববিদ্যালয়ের ১৯তম উপাচার্য হিসেবে দায়িত্ব পালন করেন। এছাড়া তিনি বাংলাদেশ বিশ্ববিদ্যালয় মঞ্জুরী কমিশনের (ইউজিসি) পূর্ণকালীন সদস্য হিসেবে দায়িত্বরত আছেন। পূর্বে তিনি সাউথইস্ট বিশ্ববিদ্যালয়ের উপ-উপাচার্য ও বাংলাদেশ উন্মুক্ত বিশ্ববিদ্যালয়ের ট্রেজারার হিসেবে দায়িত্ব পালন করেছেন।\n\n\n== প্রারম্ভিক জীবন ==\nমো. আবু তাহের চট্টগ্রামের সাতকানিয়া উপজেলার মাদার্শা ইউনিয়নে জন্মগ্রহণ করেন।\n\n\n== শিক্ষাজীবন ==\nমো. আবু তাহের মাদার্শা ইউনিয়নের বাবুনগর সরকারি প্রাথমিক বিদ্যালয় থেকে প্রাথমিক, আমিলাইশ কাঞ্চনা বঙ্গচন্দ্র ঘোষ ইনস্টিটিউট থেকে মাধ্যমিক ও চট্টগ্রাম কলেজ থেকে উচ্চ মাধ্যমিক শিক্ষা সম্পন্ন করেন। পরবর্তীতে চট্টগ্রাম বিশ্ববিদ্যালয়, দক্ষিণ কোরিয়ার ইনহা বিশ্ববিদ্যালয়, যুক্তরাষ্ট্রের টেক্সাসের এ অ্যান্ড এম বিশ্ববিদ্যালয় থেকে উচ্চতর শিক্ষা সম্পন্ন করেন।\n\n\n== কর্মজীবন ==\nমো. আবু তাহের বিসিএস পরীক্ষায় উত্তীর্ণ হয়ে সরকারি কমার্স কলেজে যোগদানের মাধ্যমে কর্মজীবন শুরু করেন। পরবর্তীতে চাকরি থেকে ইস্তফা দিয়ে ১৯৯৫ সালে চট্টগ্রাম বিশ্ববিদ্যালয়ের ব্যবস্থাপনা বিভাগের শিক্ষক হিসেবে যোগ দেন এবং ২০০৪ সালে উক্ত বিভাগের অধ্যাপক হন। এছাড়া, তিনি চট্টগ্রাম বিশ্ববিদ্যালয়ের ব্যবস্থাপনা বিভাগের চেয়ারম্যান ও ব্যবসায় প্রশাসন অনুষদের ডিন হিসেবে দায়িত্ব পালন করেছেন।\nইতোপূর্বে তিনি লিয়েনে সাউথইস্ট বিশ্ববিদ্যালয়ের উপ-উপাচার্য ও ডেপুটেশনে বাংলাদেশ উন্মুক্ত বিশ্ববিদ্যালয়ের ট্রেজারার হিসেবে দায়িত্ব পালন করেছেন। অধ্যাপনা ছাড়াও বিশ্বব্যাংক, আইএলও, ব্রিটিশ কাউন্সিলসহ দেশি বিদেশি বিভিন্ন সংস্থা ও প্রকল্পে গুরুত্বপূর্ণ পদে কাজ করেছেন।\nতিনি ১৯ মার্চ ২০২৪ এ চট্টগ্রাম বিশ্ববিদ্যালয়ের ১৯ তম উপাচার্য হিসেবে সাময়িকভাবে নিয়োগ পান। পরবর্তীতে চট্টগ্রাম বিশ্ববিদ্যালয়ের প্রশাসনের পদত্যাগ দাবি চেয়ে শিক্ষার্থীদের বিক্ষোভের মুখে ১২ আগস্ট ২০২৪ এ তিনি পদত্যাগ করেন।\n\n\n== প্রকাশনা ==\nঅধ্যাপক আবু তাহেরের লেখা ৭০টির অধিক প্রবন্ধ প্রকাশিত হয়েছে। ব্যবসায় প্রশাসন বিষয়ক তার লেখা ১০টি বই স্নাতক ও স্নাতকোত্তর পর্যায়ের পাঠ্য হিসেবে পঠিত হচ্ছে। এছাড়া, আন্তর্জাতিক বিভিন্ন সম্মেলনে ২৮টি প্রবন্ধ উপস্থাপন করেছেন।\n\n\n== ব্যক্তিগত জীবন ==\nঅধ্যাপক আবু তাহেরের বাবা বুজুরুজ মেহের, গ্রীন্ডলেজ ব্যাংক কর্মকর্তা ছিলেন ও মা জাহানারা বেগম ছিলেন সমাজ হিতৈষী এবং তার স্ত্রী ফারহানা আলম একজন গৃহিণী। ব্যক্তিগত জীবনে তিনি এক কন্যা ও দুই পুত্র সন্তানের পিতা।\n\n\n== তথ্যসূত্র =="}