{"pageid": 1089455, "title": "হান্ডে কাদের", "url": "https://bn.wikipedia.org/wiki?curid=1089455", "content": "হান্ডে কাদের (১৯৯৩ - আগস্ট ২০১৬) ছিলেন একজন রাজনৈতিকভাবে সক্রিয় তুর্কি রূপান্তরি লিঙ্গের মহিলা। ইস্তাম্বুলে  ২০১৫ গে গৌরব পদযাত্রা দমনকারী পুলিশ বাহিনীর বিরুদ্ধে প্রতিরোধের সময় অগ্রভাগে কাদেরের ছবি চলে আসার পর, লক্ষ লক্ষ তুর্কির কাছে তিনি পরিচিত ছিলেন এলজিবিটি সম্প্রদায়ের মুখ হিসেবে।\n\n\n== জীবনী ==\nহান্ডে কাদেরের জীবন সম্পর্কে খুব কমই জানা যায়। অন্যান্য অনেক তুর্কি রূপান্তরিত লিঙ্গের মানুষদের মতো তিনি যৌনকর্মী হিসেবে কাজ করতেন; নিয়মিত চাকরি পাওয়া তাঁদের মত মানুষের পক্ষে কঠিন ছিল কারণ তাঁরা বৈষম্য এবং সামাজিক বর্জনের শিকার ছিলেন। ২০১৬ সালের আগস্টে, তিনি একসপ্তাহ বাড়ি না ফেরার পর তাঁর আবাস সঙ্গী তাঁকে নিখোঁজ বলে বিবৃত করেন। ২০১৬ সালের ১২ই আগস্ট তাঁর মৃতদেহ পাওয়া গিয়েছিল ধর্ষিত, বিকৃত এবং পুড়ে যাওয়া অবস্থায়। দেহটি পড়ে ছিল জেকেরিয়াকয়ের অপেক্ষাকৃত উচ্চবিত্তদের জন্য একটি বাজারের রাস্তার পাশে। খারাপভাবে বিকৃত হওয়া সত্ত্বেও, শহরের মর্গে কাদেরের মৃতদেহটি তাঁর আবাস সঙ্গী ডেঙ্গিলার সনাক্ত করেছিলেন। কাদের কৃত্রিম অঙ্গ ব্যবহার করতেন, তাই দিয়ে তাঁকে চিহ্নিত করা হয়েছিল।\nডেভুট ডেঙ্গিলার তাঁর ২৩ বছর বয়সী আবাস-সঙ্গী হান্ডে কাদের সম্বন্ধে বলেছিলেন \"হান্ডে ছিলেন বিশ্বের সবচেয়ে সুন্দর মানুষদের একজন। তিনি স্বাভাবিক অবস্থায় খুব শান্ত ছিলেন কিন্তু অতি সক্রিয় ছিলেন। তিনি সর্বদা এলজিবিটিআই মিছিলে যেতেন। তিনি যে কারণটিকে সঠিক মনে করতেন তাকে শেষ পর্যন্ত অনুসরণ করতেন।\" \nকাদের যৌনশিল্পে একজন যৌনকর্মী হিসেবে নিযুক্ত ছিলেন এবং সর্বশেষ তাঁকে একজন মক্কেলের গাড়িতে উঠতে দেখা গিয়েছিল। মৃত্যুর সময় তাঁর বয়স ছিল ২৩ বছর। মৃত্যুর কারণ এখনও আনুষ্ঠানিক ভাবে প্রকাশ করা হয়নি। রিপোর্টগুলি ইঙ্গিত দেয় যে মৃত্যুর পরে তাঁর মৃতদেহে আগুন লাগানো হয়েছিল, সম্ভবত অপরাধীর (অপরাধীদের) পরিচয়ের সনাক্তকরণ এড়াতে।\nতাঁর মৃত্যুর পর, তুর্কি সমাজে রূপান্তরিত লিঙ্গের মানুষদের প্রতি দুর্ব্যবহারের বিরুদ্ধে জনরোষ ও প্রতিবাদ দেখা গিয়েছিল।\n\n\n== ফেলোশিপ ==\nবোগাজিসি বিশ্ববিদ্যালয় এলজিবিটি স্টাডিজ স্টুডেন্ট ক্লাব (বিইউএলজিবিটিআই) হান্ডে কাদেরের সম্মানে একটি ফেলোশিপ ঘোষণা করেছিল। ২০১৭ - ২০১৮ শিক্ষাবর্ষ থেকে বিশ্ববিদ্যালয়ের একজন রূপান্তরিত লিঙ্গের শিক্ষার্থীকে এটি দেওয়া হবে। যাইহোক, সভাপতির কার্যালয় পরে ঘোষণা করে যে ফেলোশিপটি তাদের অবগতির মধ্যে ছিল না এবং জমা পড়া অনুদানগুলি ফেরত দেওয়া হয়েছিল।\n\n\n== আরও দেখুন ==\nতুরস্কে সমকামীদের অধিকার\nরূপান্তরিত লিঙ্গের হওয়ার জন্য নিহত ব্যক্তিদের তালিকা\n\n\n== তথ্যসূত্র =="}