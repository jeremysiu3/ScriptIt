{"pageid": 1041828, "title": "উপরিব্যয়", "url": "https://bn.wikipedia.org/wiki?curid=1041828", "content": "ব্যবসা বা কারবারে উপরিব্যয় বলতে ব্যবসা বা কারবার রক্ষণাবেক্ষণ করা ও সচল রাখার জন্য সদা-চলমান যে ব্যয় বা খরচ করতে হয়, তাকে নির্দেশ করা হয়। উপরিব্যয় বলতে এমন কিছু ব্যয়কে বোঝায় যেগুলিকে সুবিধাজনকভাবে কোনও নির্দিষ্ট ব্যয় এককের সাথে সূত্রায়িত করা যায় না বা শনাক্ত করা যায় না, যেমনটি কাঁচামাল ও শ্রমের মতো ব্যবসা চালনাজনিত ব্যয়ের জন্য করা যায়। তাই উপরিব্যয়গুলিকে তৎক্ষণাৎ সরবরাহকৃত পণ্য বা সেবার সাথে সম্পর্কিত করা সম্ভব নয়, এবং একই কারণে এগুলি সরাসরি কোনও মুনাফা উৎপাদন করে না। তবে উপরিব্যয় তারপরেও ব্যবসায়িক কর্মকাণ্ডের জন্য অত্যন্ত গুরুত্বপূর্ণ, কারণ এগুলি কোনও ব্যবসা বা কারবারকে মুনাফা সৃষ্টিকারী কর্মকাণ্ড চালিয়ে যেতে আবশ্যকীয় সমর্থন প্রদান করে। যেমন একটি কারখানা ভাড়া একটি উপরিব্যয়, যা শ্রমিকদেরকে পণ্য উৎপাদন করতে সাহায্য করে, যে পণ্যগুলি বিক্রয় করে পরবর্তীতে মুনাফা অর্জন করা সম্ভব। এই ধরনের ব্যয়গুলি উৎপাদনের জন্য সামগ্রিকভাবে সৃষ্টি হয়, কোনও নির্দিষ্ট কাজের আদেশের জন্য নয়, যেমন কর্মচারীদেরকে নজরদারিতে রাখার জন্য ভাড়া দেওয়া, কারখানার উত্তপ্তকরণ বা শীতাতপ নিয়ন্ত্রণ ও আলোর জন্য ব্যয়, ইত্যাদি। প্রত্যক্ষ কাঁচামাল ও প্রত্যক্ষ শ্রমজনি ব্যয়ের পাশাপাশি উপরিব্যয়গুলিও সামগ্রিক খরচ বা ব্যয়ের হিসাবের একটি গুরুত্বপূর্ণ উপাদান।\nউপরিব্যয়গুলি প্রায়শই হিসাববিজ্ঞানের কিছু ধারণা যেমন স্থির ব্যয় ও পরোক্ষ ব্যয়ের সাথে সম্পর্কিত। প্রত্যক্ষ শ্রম, প্রত্যক্ষ কাঁচামাল এবং প্রত্যক্ষ ব্যয় ব্যতীত আয় বিবরণীতে লিপিবদ্ধ বাকী সমস্ত ব্যয়কে উপরিব্যয় বলা হয়। এগুলির মধ্যে আছে হিসাবনিকাশের খরচ, বিজ্ঞাপন, বীমা, সুদ, আইনি খরচ, শ্রমের বোঝা, ভাড়া, মেরামতি, যোগান, কর, টেলিফোন খরচ, ভ্রমণ খরচ এবং পানি-বিদ্যুৎ-জ্বালানি (গ্যাস বা তেল) তথা উপযোগসেবা খরচ।\nমূলত দুই ধরনের ব্যবসায়িক উপরিব্যয় বিদ্যমান, যথা প্রশাসনিক উপরিব্যয় এবং কারখানা উপরিব্যয়।\n\n\n== তথ্যসূত্র =="}