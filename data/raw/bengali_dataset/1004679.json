{"pageid": 1004679, "title": "জয়ঙ্কোণ্ডম", "url": "https://bn.wikipedia.org/wiki?curid=1004679", "content": "জয়ঙ্কোণ্ডম দক্ষিণ ভারতের তামিলনাড়ু রাজ্যে অবস্থিত আরিয়ালুর জেলার একটি শহর ও পৌরনিগম। শহরটি উদয়ারপালয়ম ব্লকের সদর। শহরটির নিকটে গঙ্গাইকোণ্ড চোলপুরম থাকার কারণে এই শহরটিও এই নামেই পরিচিত। ২০১১ খ্রিস্টাব্দেয আদমশুমারি অনুসারে শহরটির মোট জনসংখ্যা ৩৩,৯৪৫ জন।\nএখানে প্রচুর পরিমাণে লিগনাইট অধঃক্ষেপ পাওয়া গিয়েছে এবং তা প্রক্রিয়াকরণের কাজে বর্তমানে নেইবেলি লিগনাইট কর্পোরেশন ইন্ডিয়া লিমিটেড সমস্ত প্রকার উদ্যোগ নিয়েছে। শহরটির সন্নিকটে চারিপাশে রয়েছে ইতিহাসের বিভিন্ন সময়ে নির্মিত অন্তত ২৫ টি মন্দির। জয়ঙ্কোণ্ডম সরকারি উচ্চ মাধ্যমিক বিদ্যালয় মোটামুটি ভাবে এই শহরের সমকালীন পুরাতন।\n\n\n== অবস্থান ==\nজয়ঙ্কোণ্ডম রাজধানী শহর চেন্নাই থেকে ২৪৭ কিলোমিটার দক্ষিণ পশ্চিম দিকে ও জেলাসদর আরিয়ালুর থেকে ৩৮ কিলোমিটার পশ্চিম দিকে অবস্থিত। শহরটির প্রায় ২৯ কিলোমিটার দক্ষিণে রয়েছে কুম্ভকোণম, যা‌ নীলতনলুর-মদনতুর উড়ালপুল টপকে যেতে হয়৷ এখান থেকে বৃদ্ধাচলম ৩৬ কিলোমিটার উত্তরে ও চিদম্বরম ৫০ কিলোমিটার পূর্বে অবস্থিত৷\n২৮ বর্গ কিলোমিটার ক্ষেত্রফল জুড়ে বিস্তৃত জয়ঙ্কোণ্ডম শহরের মোট ওয়ার্ড সংখ্যা ২১টি।\n\n\n== জনসংখ্যার উপাত্ত ==\n\n২০১১ খ্রিস্টাব্দে ভারতের জনগণনা অনুসারে জয়ঙ্কোণ্ডম শহরের জনসংখ্যা ছিল ৩৩,৯৪৫ জন, এবং প্রতি হাজার পুরুষে মহিলার সংখ্যা ছিল ১,০৩১ জন। ছয় বছর অনূর্ধ্ব শিশু সংখ্যা ছিল মোট ৩,৫২০ জন, তার মধ্যে শিশুকন্যা ১,৬৫৪ জন এবং শিশুপুত্র ১,৮৬৬ জন।জনসংখ্যার অনুপাতে তপশিলি জাতি এবং তপশিলি উপজাতি জনগোষ্ঠীর শতকরা অনুপাত ছিল যথাক্রমে ১৭.৮৮ এবং ২.০৬। শহরের মোট সাক্ষরতার হার ছিল ৮০.৩৪ শতাংশ। শহরটিতে মোট পরিবার সংখ্যা ৮,৬৬৪ টি। মোট ১২,৩৫৯ জন শ্রমজীবীর মধ্যে ৬১১ জন কৃষক, ১,৩৮৬ জন কৃষিজীবী এবং বাকি অন্যান্য মূল ও প্রান্তিক শ্রমজীবী মানুষ।\n২০১১ খ্রিস্টাব্দে ধর্মভিত্তিক জনগণনা অনুসারে জয়ঙ্কোণ্ডম পৌরনিগমের মোট জনসংখ্যার ৯২.৬৩ শতাংশের সাথে হিন্দু ধর্মাবলম্বীরা সংখ্যাগরিষ্ঠতা লাভ করেছে। এছাড়া রয়েছে ৪.৫৩ শতাংশ মুসলিম, ২.৪২ শতাংশ খ্রিস্টান এবং অন্যান্য।\n\n\n== ইতিহাস ==\nজয়ঙ্কোণ্ডচোলপুরম হলো জয়ঙ্কোণ্ডমের পূর্ণ এবং মূল নাম। এর পূর্বে এটি নেল্লিয়নগ্রামম নামে পরিচিত ছিল। রাজা রাজেন্দ্র চোল এই গ্রামটির নাম নেল্লিয়নগ্রামম থেকে পরিবর্তন করে জয়ঙ্কোণ্ডচোলপুরম রেখেছিলেন পরবর্তীকালে নামটি ক্ষুদ্রতর হয়ে যায়। ব্রিটিশ শাসনকালে জয়ঙ্কোণ্ডমে প্রথম নগর পঞ্চায়েত প্রতিষ্ঠিত হয়েছিল। পেরম্বালুর জেলায় বিভাজনের পূর্বে ওই জেলার সদর পেরম্বালুরের পরেই এই শহরটি পৌরনিগমের মর্যাদা পায়।\n\n\n== প্রশাসন ও রাজনীতি ==\nজয়ঙ্কোণ্ডম একটি দ্বিতীয় শ্রেণীর পৌরনিগম। এটি তামিলনাড়ু বিধানসভা বোর্ডের অন্তর্গত জয়ঙ্কোণ্ডম বিধানসভার একটি অংশ, প্রতি পাঁচ বছর অন্তর এখানে নির্বাচন সংঘটিত হয়। ২০০৯ খ্রিস্টাব্দের পূর্বে জয়ঙ্কোণ্ডম বিধানসভা কেন্দ্রটি পেরম্বালুর লোকসভা কেন্দ্রের অন্তর্গত ছিল, পরে এটিকে চিদম্বরম লোকসভা কেন্দ্রের অন্তর্ভুক্ত করা হয়।\n\n\n== পরিবহন ==\nকোয়েম্বাটুর থেকে তিরুচিরাপল্লী হয় চিদম্বরমগামী ৮১ নং জাতীয় সড়ক এবং বিক্রবাণ্ডি থেকে মানামাদুরাইগামী ৩৬ নং জাতীয় সড়ক দুটি জয়ঙ্কোণ্ডম শহরকে অতিক্রম করেছে। এছাড়া কুম্ভকোণম থেকে বৃদ্ধাচলমগামী ১৪০ নং রাজ্য সড়ক, আরিয়ালুরগামী ১৩৯ নং রাজ্য সড়ক অন্যতম। সরকারি এবং বেসরকারি প্রয়াসে এখান থেকে কুম্ভকোণম, ময়িলাড়ুতুরাই, বৃদ্ধাচলম, তিরুচিরাপল্লী, চিদম্বরম, কডলুর, পুদুচেরি, নেইবেলি, তাঞ্জাবুর, আরিয়ালুর, পেরম্বালুর, সালেম যাওয়ার বাস পরিষেবার রয়েছে। এছাড়াও ওম্নি বাস পরিষেবায় রয়েছে চেন্নাই, কোয়েম্বাটুর, তিরুপুর, পালনি, মাদুরাই, হোশূর ও ব্যাঙ্গালোর পর্যন্ত। নিকটবর্তী রেলওয়ে স্টেশনটি হলো ৩০ কিলোমিটার দূরে অবস্থিত  কুম্ভকোণম রেলওয়ে স্টেশন। নিকটবর্তী বিমানবন্দরটি ৯৮ কিলোমিটার দূরে অবস্থিত তিরুচিরাপল্লী আন্তর্জাতিক বিমানবন্দর ও সমুদ্রবন্দরটি হলো কারাইকল বন্দর৷\n\n\n== নিকটবর্তী দর্শনীয় স্থান ==\nচোল সাম্রাজ্যের রাজা প্রথম রাজেন্দ্র চোলের সময়কালে (১০২৫ খ্রিস্টাব্দে) গঙ্গাইকোণ্ড চোলপুরম চোল সাম্রাজ্যের রাজধানী হিসেবে প্রতিষ্ঠিত হয় এবং পরবর্তী আড়াইশো বছর এটিই ছিল ঐ সাম্রাজ্যের রাজধানী। বর্তমানে এটি জয়ঙ্কোণ্ডম থেকে ৮ কিলোমিটার দূরত্বে অবস্থিত। শহরটি পাল সাম্রাজ্যের বিরুদ্ধে রাজা প্রথম রাজেন্দ্র চোলের বিজয়ের নিদর্শন। এখানে অবস্থিত বৃহদীশ্বর মন্দিরটি শিবের নামে উৎসর্গীকৃত একটি হিন্দু মন্দির, যা এই জেলায় অবস্থিত একটি ইউনেস্কো বিশ্ব ঐতিহ্যবাহী স্থান।\n\n\n== আরো দেখুন ==\nআরিয়ালুর\nসেন্দুরাই\nউদয়ারপালয়ম\nআণ্ডিমড়ম\nবরদরাজনপেট্টাই\n\n\n== তথ্যসূত্র =="}