{"pageid": 1439281, "title": "মুস্তাফা ইসলামওগ্লু", "url": "https://bn.wikipedia.org/wiki?curid=1439281", "content": "মুস্তাফা ইসলামওগ্লু (জন্ম ২৮ অক্টোবর ১৯৬০, দেভেলি, কাইসারি) একজন তুর্কি ইসলামী পণ্ডিত, কবি ও লেখক। তিনি দিয়ানেত টিভি-র ধর্মীয় অনুষ্ঠানে অংশগ্রহণ করে থাকেন।\nইসলামি ইতিহাস, তাফসির ও সাহিত্য বিষয়ে তার বিভিন্ন গবেষণা ও গ্রন্থ রয়েছে। তিনি ঐতিহ্যের চেয়ে যুক্তি ও বিজ্ঞানের প্রতি গুরুত্বারোপ করার কারণে তুরস্কে সমালোচিত হন। তিনি কিছু হাদীসকে ভিত্তিহীন বলে উল্লেখ করে তাদের প্রামাণিকতা অস্বীকার করেন। তার মতে, হাদীস কেবল তখনই প্রয়োগযোগ্য, যখন তা কুরআনে উল্লেখিত কোনো বিষয়ে বিস্তারিত ব্যাখ্যা প্রদান করে।\n\n\n== পেশাগত জীবন ==\nমুস্তাফা ইসলামওগ্লু তার প্রাথমিক আরবি ও ধর্মীয় শিক্ষাটি পেয়েছিলেন তার পিতা আহমেদ ইসলামওগ্লুর কাছ থেকে। তিনি কায়সেরি উচ্চ ইসলাম ইনস্টিটিউট-এ উচ্চশিক্ষা শুরু করেন এবং পরে কায়রোতে আল-আজহার বিশ্ববিদ্যালয়র ইসলামি আইন অনুষদে পড়াশোনা চালিয়ে যান। তবে তিনি আল-আজহারে পড়াশোনা সম্পূর্ণ করেননি।\nতার লেখালেখির জীবন শুরু হয় সাহিত্য দিয়ে। প্রথম প্রবন্ধ প্রকাশিত হয় ১৯৮০ সালে মিল্লী গাজেত-এ। ১৯৮২-৮৩ সালের মধ্যে তার লেখা ইয়েনি দেভির পত্রিকায় ছাপা হয়। পরবর্তী সময়ে আনাদোলু’দা ভাকিত, সেলাম, রিবাত, ইয়েনি শাফাক, মেইদান, ওজগুন দুরুশ পত্রিকা ও সাময়িকীগুলোতেও তার প্রবন্ধ প্রকাশিত হয়েছে। এছাড়া মাভেরা, আইলিক দারগি ও দারগাহ সাময়িকীতে তার সাহিত্যকর্ম ছাপা হয়েছে।\nতার প্রথম কাব্যগ্রন্থ হেইলান ১৯৮৭ সালে আইলিক দারগি ইয়ায়িনলারি থেকে প্রকাশিত হয়। ১৯৮৯ সালে তিনি ইসলামী আন্দোলনের নেতৃস্থানীয় ব্যক্তিদের সঙ্গে সাক্ষাৎকারভিত্তিক বই ওনজুলার্লা কোনুশমালার প্রকাশ করেন।\nএই সময়ে মিসরীয় লেখিকা সাফিনাজ কাজেম-এর ফি মাযেলেতি’স-সুফুর ওয়াল হিজাব শীর্ষক গ্রন্থটি তিনি তুর্কি ভাষায় নারীর স্বাধীনতা নামে অনুবাদ করেন। ১৯৯১ থেকে ১৯৯৩ সালের মধ্যে তার আনাদোলুর ইসলামি আন্দোলনসমূহ শীর্ষক ধারাবাহিক প্রকাশিত হয়। এই সিরিজের প্রথম খণ্ডটি তিনি হাসান আলি আল-বাইয়্যুমির সঙ্গে যৌথভাবে আরবিতে অনুবাদ করেন।\n১৯৯৮ সালে তিনি তাফসিরুল কুরআন তাওইলুল ফুরকান শিরোনামে চিত্র ও শব্দসহ তাফসির পাঠ শুরু করেন, যা ২০০টি পাঠে সম্পন্ন হয়। একই সময়ে তিনি হায়াত কিতাব কোরআন শিরোনামে একটি তর্জমা প্রকল্প সম্পন্ন করেন। ২০০৮ সালে শুরু হওয়া আস্মা উল হুসনা শীর্ষক পাঠসমূহ ২০১২ সালে সমাপ্ত হয় এবং তিন খণ্ডে প্রকাশিত হয়।\n১৯৯৭ সালে হিউম্যান রাইটস ওয়াচ কর্তৃক তাকে হেলম্যান-হ্যামেট পুরস্কার প্রদান করা হয়।\nমুস্তাফা ইসলামওগ্লু তার প্রতিষ্ঠিত ইসলামী বিজ্ঞান একাডেমি নামক শিক্ষাপ্রতিষ্ঠানে তাফসির বিষয়ক পাঠদান অব্যাহত রেখেছেন। তিনি বিবাহিত এবং পাঁচ সন্তানের পিতা।\n\n\n== তার বিরুদ্ধে আদালতের রায় ==\nমুস্তাফা ইসলামওগ্লু একটি পত্রিকায় প্রকাশিত একটি প্রবন্ধের কারণে এক বছরের কারাদণ্ডে দণ্ডিত হন। এছাড়া, আঙ্কারায় একটি ব্যক্তিগত সভায় উপস্থাপিত \"কুর্দি সমস্যার ইসলামি সমাধান\" শীর্ষক প্রস্তাবনার কারণে আরও দেড় বছরের কারাদণ্ডে দণ্ডিত হন। ফলে মোট দণ্ডের মেয়াদ দাঁড়ায় আড়াই বছর। তার শাস্তি গোলজুক কারাগারে শুরু হয় এবং পরবর্তীতে আঙ্কারা উলুচানলার আধাখোলা কারাগারে শেষ হয়।\nকারাগারে অত্যন্ত কঠিন পরিস্থিতির মধ্যেও তিনি হাঙ্গেরীয় প্রাচ্যবিদ ইগ্নাক গোল্ডজিহারের \"Die Richtungen der Islamischen Koranauslegung\" নামক গ্রন্থের আরবি অনুবাদ থেকে \"ইসলাম তাফসির একোলসমূহ\" শিরোনামে তুর্কি অনুবাদ করেন।\n\n\n== মতামত ==\nইসলামওগ্লুর মতে, মুহাম্মদ (সা.)-এর ধর্মীয় সংস্কৃতি সম্পূর্ণরূপে কোরআননির্ভর এবং কোরআনের বাইরে কোনো উৎস নেই। এই ভিত্তিতে তিনি বলেন, রাসুল কখনও এমন কিছু বলেননি যা কোরআনের বিপরীত। ফলে, উৎস যা-ই হোক না কেন, কেবল সেই হাদিসগুলোই গ্রহণযোগ্য যেগুলো কোরআনের সঙ্গে সামঞ্জস্যপূর্ণ; অন্য সকল হাদিস প্রত্যাখ্যানযোগ্য।\nতিনি মত প্রকাশ করেন যে, ইসলামে কোনো চূড়ান্ত মানদণ্ড অনুসরণ করা হয় না। সহীহ বুখারী ও সহীহ মুসলিম কেবল তাদের নিজস্ব মানদণ্ড অনুযায়ী সহীহ হাদিস নির্বাচন করেছেন। উদাহরণস্বরূপ, বুখারী যাদের \"সিকা\" বা বিশ্বস্ত রাবি হিসেবে বিবেচনা করেছেন, তাদের মধ্যে ৪২০-এরও বেশি রাবির হাদিস মুসলিম তার গ্রন্থে স্থান দেননি। অন্যদিকে, মুসলিম যাদের \"বিশ্বস্ত\" হিসেবে গ্রহণ করেছেন, এমন ৬০০-এরও বেশি রাবির হাদিস বুখারী গ্রহণ করেননি। তাই, বিশ্বস্ততার মানদণ্ড হলো ইজতিহাদি বা ব্যাক্তিভিত্তিক। অর্থাৎ, কোনো হাদিসকে সহীহ বলা মানে এই নয় যে তা নবীর মুখনিঃসৃত; বরং, তা কেবল সেই ব্যাক্তির দৃষ্টিতে সহীহ, যিনি তা বলেছেন।\nইসলামওগ্লুর মতে, বর্ণিত এক মিলিয়ন হাদিসের প্রকৃত সংখ্যা নিয়ে আবু দাউদ গম্ভীরভাবে বিতর্ক করেছেন এবং অনুমান করা হয়েছে যে প্রকৃত সংখ্যা ৪,৫০০ থেকে ৬,৩০০-এর মধ্যে। ইসলামওগ্লু বলেন, যদি হাদিসশাস্ত্র এখনো চলমান থাকে, তবে এর মুখ্য উদ্দেশ্য হওয়া উচিত: \"এই ১,০০০,০০০ হাদিসকে কিভাবে ৬,০০০-এ সীমাবদ্ধ করা যায়।\"\nতার মতে, কিছু হাদিসকে কোরআনের সমতুল্য মনে করা, হাদিসকে সেই মর্যাদা দেয় না; বরং, কোরআনকেই হাদিসের স্তরে নামিয়ে আনে। মুসলিম ইবনে হাজ্জাজ কর্তৃক আবু হুরায়রা থেকে বর্ণিত একটি হাদিসের উদাহরণ দিয়ে তিনি বলেন, উক্ত হাদিসটি কোরআনের সঙ্গে আটটি বিষয়ে সাংঘর্ষিক।\nতিনি কবরের শাস্তি সম্পর্কে মত দেন যে এটি একটি বিভাজনমূলক বিষয় এবং কেবল হাদিসেই উল্লেখ রয়েছে। তিনি বলেন, হাদিসগুলো এই বিষয়ে পরিষ্কার ব্যাখ্যা দেয় না এবং এগুলো আকীদার অন্তর্ভুক্ত হতে পারে না। অতএব, কবরের শাস্তিতে বিশ্বাস করা বাধ্যতামূলক নয়।\n\n\n== সমালোচনা ==\nমুস্তাফা ইসলামওগ্লু এমন কিছু হাদিস, যেগুলো হাদিস বিশারদ এবং মুসলমানদের দ্বারা \"সহীহ\" হিসেবে স্বীকৃত, সেগুলো কেবল যুক্তির মাধ্যমে এবং কোরআনে সেগুলোর উল্লেখ না থাকার অজুহাতে প্রত্যাখ্যান করার কারণে সমালোচিত হয়ে থাকেন।\n\n\n== রচনাসমূহ ==\nহৃদয়ের রাষ্ট্র, ১৯৯০, ISBN 978-9755501680\nহৃদয় বিজয়, ১৯৯৭\nজীবনকে পুনর্গঠনের জন্য, ২০০১\nকি করবো-কিভাবে করবো-কার সঙ্গে করবো, ২০০২\nসমর্পণের পত্রিকা, ১৯৯২\nহজের পত্রিকা, ১৯৯৮\nতিন মোহাম্মদ, ২০০০\nইহুদিবাদী প্রবণতা, ১৯৯৪\nঈমান, ১৯৯৩\nসকল জগতের প্রতিপালক আল্লাহ: জানা-চেনা-বোঝা, ২০০৩\nহাসান বাসরীর তাকদির পত্রিকা ও তার শহর, ২০১২\nনিষ্ক্রিয় ভাল থেকে সক্রিয় ভাল, ২০১৩, ISBN 978-6055205508\nকোরআন বোঝার পদ্ধতি: তাফসির উসুল, ২০১৪, ISBN 978-6055125585\nকোরআন ও প্রকৃতির আয়াতের আলোকে সৃষ্টি ও বিবর্তন, ২০১৫, ISBN 978-6055125769\nস্থানীয়রা ও স্থানহীনরা, ২০১৮, ISBN 978-9755501598\n\n\n=== সাহিত্যকর্ম ===\nদিবান, ১৯৯৬\nভাগ্যক্রমে, ১৯৯২\nসেইরানি, ২০০২\nউপদেশাবলি-I, ১৯৯৫\nউপদেশাবলি-II, ১৯৯৮\nঈমানের চেতনা, ২০০১\n\n\n=== তর্জমা ও তাফসিরমূলক কাজ ===\nজীবনের গ্রন্থ কোরআন ও যুক্তিসম্পন্ন তর্জমা-তাফসির, ২০০৮, ISBN 978-9755500126\nওহির নির্যাস থেকে নিঃসৃত জ্ঞানগর্ভ বাক্য, ২০০৯, ISBN 978-6054195244\nকোরআনের সূরাগুলোর পরিচয়, ২০১১\nনির্বাচিত আয়াত, ২০১২, ISBN 978-6054195978\nকোরআনের আলোকে আল-আসমা উল হুসনা, ২০১২, ISBN 978-6059304979\nকোরআনের দৃষ্টিতে ইসলাম কী?, ২০১৪\n\n\n=== আলোচনা সংকলন ===\nযেমন করে কেউ বুলেট অপসারণ করে, ২০১৭, ISBN 978-9755500102\n\n\n=== ইতিহাসভিত্তিক কাজ ===\nইমামগণ ও সুলতানগণ, ১৯৯০, ISBN 978-6055125974\nইসলামি পুনর্জাগরণ আন্দোলনসমূহ, ১৯৯১, ISBN 978-9755501215\nইসলামি আন্দোলন ও বিদ্রোহের ইতিহাস, ২০০৬, ISBN 978-9755501567\n\n\n=== অনুবাদসমূহ ===\nনারীর স্বাধীনতা, সাফিনাজ কাজেম, ১৯৯০\nইসলামি তাফসির একোলসমূহ, ইগ্নাক গোল্ডজিহার, ১৯৯৮\n\n\n== তথ্যসূত্র =="}