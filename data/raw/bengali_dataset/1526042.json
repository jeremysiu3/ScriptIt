{"pageid": 1526042, "title": "অ্যাডা মে প্লান্ট", "url": "https://bn.wikipedia.org/wiki?curid=1526042", "content": "অ্যাডা মে প্লান্ট (৪ঠা অক্টোবর ১৮৭৫ - ৩রা জুলাই ১৯৫০) ছিলেন নিউজিল্যান্ডে জন্মগ্রহণকারী একজন পোস্ট-ইমপ্রেশনিস্ট শিল্পী। তিনি পোস্ট-ইমপ্রেশনিস্ট মেলবোর্ন কনটেম্পোরারি গ্রুপের প্রতিষ্ঠাতা প্রদর্শকদের মধ্যে একজন ছিলেন। তিনি মেলবোর্ন সোসাইটি অফ উইমেন পেইন্টার্স অ্যাণ্ড স্কাল্পটার্সের সদস্য ছিলেন।\n\n\n== প্রাথমিক জীবন এবং পরিবার ==\nঅ্যাডা মে প্লান্টের জন্ম ১৮৭৫ সালের ৪ঠা অক্টোবর, নিউজিল্যান্ডের তেমুকা শহরে। তাঁর বাবা-মা ইংল্যান্ড থেকে অভিবাসী হয়ে নিউজিল্যান্ডে এসেছিলেন। তাঁর বাবা টমাস ক্রোথার প্লান্ট একজন ব্যবসায়ী হিসেবে কাজ করতেন। তাঁর মা ছিলেন ইসাবেলা প্লান্ট, যাঁর জন্ম নাম ছিল গাথ্রি। ১৮৮৮ সালে পরিবারটি অস্ট্রেলিয়ায় চলে আসে এবং পূর্ব মেলবোর্নে স্থায়ীভাবে বসবাস শুরু করে। সেখানে ১৮৯১ সালে তিনি প্রেসবিটেরিয়ান লেডিস কলেজে ভর্তি হন। তিনি লিণ্ডসে বার্নার্ড হল এবং ফ্রেডেরিক ম্যাককাবিনের কাছ থেকে ন্যাশনাল গ্যালারি স্কুলে আনুষ্ঠানিক প্রশিক্ষণ গ্রহণ করেন।\n\n\n== কর্মজীবন ==\nঅ্যাডার প্রথম প্রদর্শনীটি ১৯০১ সালে ভিক্টোরিয়ান আর্টিস্ট সোসাইটিতে হয়েছিল।\n১৯০২ সালে তিনি জুলিয়ান একাডেমিতে পড়াশোনা করার জন্য প্যারিসে চলে যান, সেখানে তিনি অস্ট্রেলিয়ান শিল্পী ক্রিস্টিনা অ্যাসকুইথ বেকারের সাথে একটি স্টুডিওতে ভাগাভাগি করে কাজ করতেন। অস্ট্রেলিয়ায় ফিরে আসার পর তিনি ভিক্টোরিয়ান আর্টিস্ট সোসাইটিতে একাডেমি থেকে তাঁর কাজ প্রদর্শন করেন। ১৯০৭ সালে তিনি প্রথম অস্ট্রেলিয়ান নারী কর্ম প্রদর্শনীতে তাঁর চিত্রকর্ম প্রদর্শন করেন, প্রতিকৃতি এবং চিত্রাঙ্কনের জন্য এখানে তাঁকে পুরস্কার প্রদান করা হয়।\n১৯৩২ সালে তিনি মেলবোর্ন কনটেম্পোরারি আর্ট গ্রুপের প্রথম প্রদর্শনীতে তাঁর কাজ প্রদর্শন করেন। তিনি ১৯৪১ এবং ১৯৪৩ সালে কনটেম্পোরারি আর্ট সোসাইটির সাথে প্রদর্শনী করেছিলেন এবং ১৯৪৫ সালে জর্জ'স গ্যালারিতে তাঁর একমাত্র একক প্রদর্শনী হয়েছিল।\nসারা জীবন অ্যাডা এমন কিছু বাড়িতে থেকেছেন যেখানে তিনি অন্যান্য অনেক শিল্পীদের সংস্পর্শে এসেছেন। তাঁর কর্মজীবনে তিনি উইলিয়াম ফ্রাটার এবং লিনা ব্রায়ানসের মতো শিল্পীদের উৎসাহের মাধ্যমে পোস্ট-ইম্প্রেশনিস্ট শৈলীতে দক্ষতা অর্জন করতে সক্ষম হন। শিল্পীদ্বয়ের সাথে তিনি ড্যারেবিনের \"দ্য পিঙ্ক হোটেল\"-এ একটি শিল্পী কলোনিতে থাকতেন। তিনি তাঁর পোস্ট-ইম্প্রেশনিস্ট কাজের জন্য বেসিল বার্ডেট (১৮৯৭–১৯৪২) এর কাছ থেকে প্রশংসামূলক সমালোচনা অর্জন করেছিলেন।\n\n\n== মৃত্যু ==\n১৯৫০ সালের ৩রা জুলাই মেলবোর্নে অ্যাডা মে প্লান্টের মৃত্যু হয়। তাঁর মৃত্যুর পর সেই শহরের স্ট্যানলি কো গ্যালারিতে একটি স্মারক প্রদর্শনী অনুষ্ঠিত হয়েছিল।\n\n\n== তথ্যসূত্র ==\n\n\n== বহিঃসংযোগ ==\nঅ্যাডা মে প্লান্ট [অস্ট্রেলীয় শিল্প ও শিল্পীদের ফাইল], স্টেট লাইব্রেরি ভিক্টোরিয়া"}