{"pageid": 1402653, "title": "বি. পি. সিং", "url": "https://bn.wikipedia.org/wiki?curid=1402653", "content": "ব্রিজেন্দ্রপাল সিং, যিনি বি. পি. সিং নামে অধিক পরিচিত, একজন ভারতীয় টেলিভিশন প্রযোজক, পরিচালক ও অভিনেতা। তিনি ভারতের দীর্ঘতম-চলমান টেলিভিশন ধারাবাহিক সি.আই.ডি. (১৯৯৮-বর্তমান) এর নির্মাতা এবং পরিচালক-প্রযোজক। তিনি সি.আই.ডি.-তে ডি. সি. পি. শমসের সিং চিত্রোলে চরিত্রে অভিনয়ও করেছেন। এছাড়াও তিনি সনি টিভি'র ভৌতিক ধারাবাহিক আহট (১৯৯৫-২০১৫) প্রযোজনা করেছিলেন।\nতিনি ভারতীয় চলচ্চিত্র ও দূরদর্শন সংস্থানের চেয়ারম্যান হিসেবেও দায়িত্ব পালন করেছেন।\n\n\n== কর্মজীবন ==\nব্রিজেন্দ্রপাল সিং ভারতের দেহরাদুনে জন্মগ্রহণ করেন। তিনি ভারতীয় চলচ্চিত্র ও দূরদর্শন সংস্থান, পুণেতে পড়াশোনা করেন। তিনি ১৯৭৩ সালে রাষ্ট্রীয় টিভি-চ্যানেল দূরদর্শনে সংবাদ ক্যামেরাম্যান হিসেবে কাজ শুরু করেন এবং মুম্বইতে স্থানান্তরিত হওয়ার আগে আরও ১০ বছর ক্যামেরা পরিচালনা করেন। তিনি দূরদর্শনের জন্য সির্ফ চার দিন নামে একটি হত্যার রহস্য টিভি চলচ্চিত্র তৈরি করেন। সেই চলচ্চিত্রের জন্য প্রস্তুতি নেওয়ার সময় তিনি পুলিশের ক্রাইম ব্রাঞ্চে যেতে শুরু করেন এবং ইন্সপেক্টর জয়ন্ত ওয়াগলের সাথে বন্ধুত্ব করেন। এভাবে গোয়েন্দা কাজের প্রতি তার আগ্রহ তৈরি হয়। মুম্বইতে স্থানান্তরিত হওয়ার আগে তিনি ১৯৮০-এর দশকে দূরদর্শনের জন্য টিভি ধারাবাহিক এক শূন্য শূন্য প্রযোজনা করেন, যেখানে তিনি দূরদর্শনের জন্য কয়েকটি মারাঠি ধারাবাহিকও তৈরি করেন।\nভৌতিক ধারাবাহিক আহট প্রথম ১৯৯৪ সালে একটি সাসপেন্স থ্রিলার হিসেবে শ্যুট করা হয়েছিল এবং ১৯৯৫ সালে সম্প্রচার করা শুরু হয়েছিল। এর ৪০টি পর্বের পরে  এমন একটি অতিপ্রাকৃত পর্ব তৈরি করা হয়েছিল যাতে ধারাবাহিকটির টি.আর.পি. খুব বেড়ে যায়।\nতিনি সনি টিভি'র জনপ্রিয় গোয়েন্দা ধারাবাহিক সি.আই.ডি. নির্মাণ করেছিলেন। ৮ অক্টোবর ২০০৪-এ \"দ্য ইনহেরিটেন্স/ সি.আই.ডি. ১১১\" নামে সি.আই.ডি.'র একটি বিশেষ পর্ব নির্মিত হয়েছিল। সিআইডি'র ছয় বছর পূর্ণ হওয়া উপলক্ষ্যে ১১১ মিনিটে (১ ঘন্টা ৫১ মিনিট) একটি একক অবিচ্ছিন্ন শটে এই বিশেষ পর্বটি ক্যামেরায় ধারণ করা হয়েছিল, যা লিমকা বুক অফ রেকর্ডস এবং গিনেস বিশ্ব রেকর্ডে নাম লেখায়। ২০১০ সালে তিনি ভারতের প্রথম নির্বাক কমেডি ধারাবাহিক গুটুর গু তৈরি করেছিলেন।\nতিনি লাইফ ওকে চ্যানেলে সুপারকপস ভার্সেস সুপারভিলেন নামে একটি ক্রাইম শো শুরু করেছিলেন, যেটি ছিল পুলিশ ইন্সপেক্টর এবং একজন সমাজকর্মীকে নিয়ে। এই ধারাবাহিকটি ভালো টি.আর.পি. অর্জন করছিল। এটি ছিল বি. পি. সিংয়ের দ্বিতীয় ক্রাইম শো।\n\n\n== আরও দেখুন ==\nসি.আই.ডি. (ভারতীয় টেলিভিশন ধারাবাহিক)\nআহট\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বি. পি. সিং (ইংরেজি)"}