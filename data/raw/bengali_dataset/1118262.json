{"pageid": 1118262, "title": "দারুলইফতা-দেওবন্দ.কম", "url": "https://bn.wikipedia.org/wiki?curid=1118262", "content": "দারুলইফতা-দেওবন্দ.কম (ইংরেজি: darulifta-deoband.com) দারুল উলুম দেওবন্দের অনলাইন ফতোয়া বিভাগের তত্ত্বাবধানে পরিচালিত একটি দ্বিভাষিক (উর্দু ও ইংরেজি) ফতোয়া বিষয়ক ওয়েবসাইট। ২০১৬ সালের এক পরিসংখ্যানে এটি বিশ্বের সর্ববৃহৎ দ্বিভাষিক ফতোয়া বিষয়ক ওয়েবসাইট। বিশ্বজুড়ে প্রতিবছর দারুল উলুম দেওবন্দে প্রায় ১৫০০০ ফতোয়া চাওয়া হয়, যার মধ্যে ৬ থেকে ৭ হাজার অনলাইনের মাধ্যমে চাওয়া হয়ে থাকে। ২০২২ সালের জানুয়ারিতে ভারতের জাতীয় শিশু অধিকার সংরক্ষণ কমিশন ওয়েবসাইটটির বিষয়বস্তু দেশের আইনের লঙ্ঘন উল্লেখ করে সরকারকে এটি বন্ধ করার সুপারিশ করেছে।\n\n\n== ইতিহাস ==\n\nভারতের নগর ও শহরগুলোতে ইন্টারনেট পরিষেবা চালুর পর ২০০২ সালে দারুল উলুম দেওবন্দ তাদের প্রাতিষ্ঠানিক ওয়েবসাইটের যাত্রা শুরু করে। ওয়েবসাইট এবং ইমেইল যোগাযোগ শুরুর পর দারুল উলুম দেওবন্দের ফতোয়া বিভাগ বা দারুল ইফতার মাধ্যমে বিশ্বজুড়ে ইন্টারনেটের মাধ্যমে আসা প্রশ্নগুলোর উত্তর দেওয়া শুরু হয়। এভাবে অনলাইন প্রশ্ন ও অন্যান্য প্রয়োজনীয়তা বৃদ্ধির কারণে ২০০৫ সালে অনলাইন ফতোয়া বিভাগ প্রতিষ্ঠা করা হয়। পৃথক বিভাগ প্রতিষ্ঠার পর ফতোয়া বিভাগের কর্মকাণ্ড আরও বিস্তৃত হয় এবং একটি পৃথক ওয়েবসাইটের প্রয়োজনীয়তা দেখা দেয়। চাহিদার পরিপ্রেক্ষিতে ২০০৭ সালে দারুলইফতা-দেওবন্দ.কম নামে একটি দ্বিভাষিক (উর্দু ও ইংরেজি) ওয়েবসাইট চালু হয়। ২০১৬ সালের ডিসেম্বরে এই ওয়েবসাইটে উর্দু ও ইংরেজি বিভাগে প্রায় ত্রিশ হাজার নির্বাচিত ফতোয়া রয়েছে, যেটি বিশ্বের বৃহত্তম দ্বিভাষিক ফতোয়া ওয়েবসাইট। ২০২২ সালের জানুয়ারি পর্যন্ত ওয়েবসাইটটির ইংরেজি বিভাগে ৯,১৮১ ও উর্দু বিভাগে ৩২,৮১২টি ফতোয়া রয়েছে। উত্তরদাতা মুফতিদের সংখ্যা ৯ জন, যাদের প্রধান হাবিবুর রহমান খায়রাবাদী।\n\n\n== সমালোচনা ==\nশিশু অধিকার সুরক্ষা আইন ১৩(১)(জ)–এর অধীনে একটি অভিযোগ বিবেচনা করে ভারতের জাতীয় শিশু অধিকার সংরক্ষণ কমিশন বলেছে, দারুল উলুম দেওবন্দের ফতোয়া পোর্টালে দেওয়া ব্যাখ্যা ও উত্তরগুলো দেশের আইন ও বিধির সাথে সামঞ্জস্যপূর্ণ নয়। কমিশন দাবি করেছে, এই ধরনের মন্তব্য শিশুদের অধিকার লঙ্ঘন করে এবং ইন্টারনেটে বিনামূল্যে অ্যাক্সেস তাদের জন্য ক্ষতিকর। এই জাতীয় বিষয়গুলো মুছে না ফেলা পর্যন্ত ওয়েবসাইটির অ্যাক্সেস নিষিদ্ধ করার জন্য তারা উত্তরপ্রদেশ সরকারের কাছে সুপারিশ করেছে।\nস্টুডেন্টস ইসলামিক অরগানাইজেশন অব ইন্ডিয়া এটিকে \"মাদ্রাসাকে দুর্বল করার আরেকটি প্রচেষ্টা\" হিসেবে উল্লেখ করেছে। দারুল উলুম দেওবন্দের মুহতামিম আবুল কাসেম নোমানী অভিযোগের পরিপ্রেক্ষিতে বলেছেন, যারা শরিয়তের আলোকে ফতোয়া খুঁজেন তাদেরকেই শুধুমাত্র শরিয়তের আলোকে উত্তর দেওয়া হয়। এখানে বাধ্যবাধকতার কোনো বিষয় নেই।\n\n\n== আরও দেখুন ==\nআস্কইমাম.অর্গ\nদারুল উলুম দেওবন্দ সম্পর্কিত নিবন্ধসমূহ\n\n\n== তথ্যসূত্র ==\n\n\n== আরও পড়ুন =="}