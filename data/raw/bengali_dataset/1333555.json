{"pageid": 1333555, "title": "চ্যাং লো", "url": "https://bn.wikipedia.org/wiki?curid=1333555", "content": "চ্যাং লো নৃত্য নাগাল্যান্ডের চ্যাং উপজাতি দ্বারা পরিবেশিত নৃত্য। শত্রুদের বিরুদ্ধে তাদের বিজয় উদ্‌যাপন করতে এটি প্রদর্শন করা হয়। এটি একটি তিন দিনের উৎসব যেখানে নাটকও পরিবেশিত হয়।\nচ্যাং লো ভারতের উত্তর-পূর্ব রাজ্য নাগাল্যান্ডে উদ্ভূত একটি বর্ণময় নৃত্য। মতান্তরে এর আরেক নাম সুয়া লা।  প্রাচীন ঐতিহ্য অনুসারে এই অঞ্চলের চ্যাং উপজাতি সম্প্রদায় দ্বারা এই নৃত্যশৈলীর বিকাশ ঘটেছিল। তারা শত্রুর বিরুদ্ধে বিজয়ের আনন্দ প্রকাশে এই নৃত্যের উপস্থাপনা করেন। বর্তমানে, নাগাল্যান্ড অঞ্চলে এক তিন দিন ব্যাপী উৎসব পালিত হয় যা পোয়াংলেম নামে পরিচিত এবং এই উৎসবের মূল আকর্ষণ হল চ্যাং লো নাচের প্রদর্শন। এই উৎসবের মাধ্যমে রাজ্যে ফসল কাটার মরসুমের সূচনা হয়।\n\n\n== বেশভূষা ও প্রদর্শন ==\nএকজন যোদ্ধার তার প্রতিপক্ষের বিরুদ্ধে বিজয় উদযাপনের প্রতীক হিসাবে চ্যাং লো নৃত্যের উদ্ভাবনা, তাই তাই চ্যাং লো-এর নৃত্যের পোশাক একজন স্থানীয় উপজাতি যোদ্ধার বেশভূষার সমতুল্য। এটি একটি দলগত নৃত্য যাতে পুরুষ এবং মহিলা উভায়েই অংশ নেন। পুরুষ নর্তকদের পোষাকে থাকে নাগা যোদ্ধাদের ঐতিহ্যশালী বর্ম আর মহিলা নর্তকীদের পোশাক হয় মেয়েলি এবং রঙিন।\nচ্যাং লো নৃত্যশৈলীতে পদবিন্যাস ও পদসঞ্চালনার কাজই বেশি থাকে এবং শরীরের উপরের অংশের নড়াচড়া খুবই কম হয়। পুরুষ এবং মহিলা নর্তকের দল করতালি ও আওয়াজের মাধ্যমে বাদন সংগীতের সাথে সমন্বিত পদবিন্যাসের মাধ্যমে নৃত্য পরিবেশন করেন।\nচ্যাং লো নৃত্যেশৈলীর মধ্যে নৃত্য নাটিকাও অন্তর্ভুক্ত থাকে। বহু শতাব্দী ধরে নাগাল্যান্ডের এই ঐতিহ্যবাহী লোকনৃত্যের কলা এক প্রজন্ম থেকে অন্য প্রজন্মে পরিবাহিত হয়ে চলেছে।\n\n\n== তথ্যসূত্র =="}