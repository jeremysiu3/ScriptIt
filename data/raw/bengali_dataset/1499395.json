{"pageid": 1499395, "title": "ভ্লোরা", "url": "https://bn.wikipedia.org/wiki?curid=1499395", "content": "ভ্লোরা ( VLOR-ə, আলবেনীয়: [ˈvlɔɾə]; টেমপ্লেট:Lang-sq-definite) আলবেনিয়ার তৃতীয় বৃহত্তম শহর এবং ভ্লোরা কাউন্টি ও ভ্লোরা পৌরসভার কেন্দ্রস্থল। দক্ষিণ-পশ্চিম আলবেনিয়ায় অবস্থিত ভ্লোরা ভ্লোরা উপসাগরের উপর বিস্তৃত এবং চেরোনিয়ান পর্বতমালার পাদদেশে আলবেনিয়ার আড্রিয়াটিক ও আয়োনিয়ান সাগরের উপকূল দ্বারা পরিবেষ্টিত। এখানে ভূমধ্যসাগরীয় জলবায়ু বিরাজ করে, যা চেরোনিয়ান পর্বতমালা এবং ভূমধ্যসাগরের দ্বারা প্রভাবিত হয়।\nভ্লোরার উপকূলীয় অঞ্চলটি ইলিরিয়ান জাতির অন্যতম আবাসস্থল, যেখানে খ্রিস্টপূর্ব ১১তম থেকে ১০ম শতাব্দীতে নগরায়ণের পূর্ববর্তী কর্মকাণ্ডের সন্ধান পাওয়া যায়। এই অঞ্চলটি প্রাচীন গ্রীকদের দ্বারা উপনিবেশিত হয়। বর্তমান ভ্লোরা শহরের উত্তর-পশ্চিমে ত্রিপোর্টে একটি বৃহৎ সুরক্ষিত বন্দর-শহর ছিল, যেখানে খ্রিস্টপূর্ব ৬ষ্ঠ শতাব্দী থেকে খ্রিস্টীয় ২য় শতাব্দী পর্যন্ত অধিবাসীরা বসবাস করেছে এবং বর্তমানে এটি আংশিকভাবে পানির নিচে রয়েছে। এই স্থানটিতে বন্দর কার্যক্রম প্রাচীন যুগ থেকে মধ্যযুগ পর্যন্ত চলমান ছিল। অনুমান করা হয় যে, প্রাচীন শহরটি ত্রিপোর্ট থেকে বর্তমান ভ্লোরার স্থানে স্থানান্তরিত হয়। আধুনিক শহরের কেন্দ্রে অন্ত্য যুগের প্রত্নতাত্ত্বিক নিদর্শন পাওয়া যায়। আউলন নামে পরিচিত প্রাচীন এই শহরটি খ্রিস্টীয় ২য় শতাব্দী থেকে ঐতিহাসিক উৎসে উল্লেখিত হয়েছে। এটি বিভিন্ন সময়ে রোমান, বাইজেন্টাইন, নরম্যান, ভেনিসীয় এবং উসমানীয় সাম্রাজ্যের দ্বারা দখলকৃত হয়।\n১৮শ ও ১৯শ শতাব্দীতে, আলবেনীয়রা আধ্যাত্মিক ও বুদ্ধিবৃত্তিক শক্তি অর্জনের মাধ্যমে জাতীয় চেতনা গড়ে তোলে, যা শেষ পর্যন্ত আলবেনীয় নবজাগরণের জন্ম দেয়। স্বাধীন আলবেনিয়া প্রতিষ্ঠায় ভ্লোরার বিশেষ ভূমিকা ছিল। এই শহরেই ভ্লোরা সভায় ২৮ নভেম্বর ১৯১২ সালে আলবেনীয়ার স্বাধীনতার ঘোষণা স্বাক্ষরিত হয়।\nভ্লোরা দক্ষিণ আলবেনিয়া এবং লাবেরিয়া অঞ্চলের অন্যতম গুরুত্বপূর্ণ শহর, যা তার সংস্কৃতি, ঐতিহ্য এবং লোকসংগীতের জন্য প্রসিদ্ধ।\n\n\n== টীকা ==\n\n\n== তথ্যসূত্র =="}