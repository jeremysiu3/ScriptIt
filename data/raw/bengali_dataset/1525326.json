{"pageid": 1525326, "title": "এলসি বার্লো", "url": "https://bn.wikipedia.org/wiki?curid=1525326", "content": "এলসি ফ্রেডেরিকা বার্লো (১৮৭৬ - ১৫ই নভেম্বর ১৯৪৮), একজন অস্ট্রেলিয়ান চিত্রশিল্পী এবং মুদ্রণশিল্পী ছিলেন। তিনি টোয়েন্টি মেলবোর্ন পেইন্টার্সের প্রতিষ্ঠাতা সদস্য ছিলেন। তিনিই প্রথম মহিলা যিনি ভিক্টোরিয়ার ক্যাসলমেইনে একক প্রদর্শনী করেছিলেন।\n\n\n== জীবনী ==\nএলসি ফ্রেডেরিকা বার্লো, (জন্ম নাম হেক) ১৮৭৬ সালে অস্ট্রেলিয়ার মেলবোর্নে জন্মগ্রহণ করেন। তাঁর বাবা ও মায়ের নাম ছিল যথাক্রমে সিডনি হেক এবং শার্লট হেমস্লে। সাত ভাইবোনের একজন এবং ছয় মেয়ের মধ্যে তিনি ছিলেন সবচেয়ে ছোট।\n১৮৯৪ সালে, এলসি বার্লো গ্যালারি স্কুল অফ ডিজাইনে ভর্তি হন। সেখানে তাঁকে ফ্রেডেরিক ম্যাককাবিন এবং লিণ্ডসে বার্নার্ড হল শিক্ষা দিয়েছেন। তিনি তাঁর বোন ডোরা সার্লের সাথে ন্যাশনাল গ্যালারি স্কুলে পড়াশোনা করেছেন। এলসি এবং ডোরা দুজনেই ছোটবেলায় শিল্পকলার প্রতি আগ্রহ দেখিয়েছিলেন, তাঁরা ছোটবেলায় সেন্ট কিল্ডা টাউন হলে ক্লাস করতেন।\n১৮৯৮ সালে লন্ডনের গ্রাফটন গ্যালারিতে অস্ট্রেলীয় শিল্পকর্মের একটি প্রদর্শনীতে তাঁর ছবি প্রদর্শিত হয়েছিল। ১৮৯৭ সালে ন্যাশনাল গ্যালারি স্কুল ট্র্যাভেলিং স্কলারশিপের জন্য তাঁর চিত্রকর্ম ওয়েলকাম নিউজ দ্বিতীয় স্থান অধিকার করে, প্রথম স্থানে ছিলেন ম্যাক্স মেলড্রাম।\n১৯০১ সালে তিনি, পুলিশ ম্যাজিস্ট্রেট এবং স্যার জন ম্যাডেনের সহকারী, আর্থার বার্লোকে বিয়ে করেন। তাঁদের তিনটি সন্তান ছিল, ১৯০৪ সালে একটি ছেলে বাসিল, ১৯০৬ সালে একটি মেয়ে ন্যান্সি এবং ১৯০৭ সালে বেটি। জন্মের কয়েক মাস পরেই বেটি মারা যায়। তাঁরা ১৯০৯ সালে মেরিবোরোতে বসবাস করতেন এবং ১৯১২ সালে ক্যাসলমেইনে চলে আসেন।\n১৯১২ সালে এলসি বার্লো ক্যাসলমেইনের মেকানিক্স ইনস্টিটিউটে একটি একক মহিলা প্রদর্শনীর আয়োজন করেছিলেন, সেখানে তিনি ৯০টি চিত্রকর্ম প্রদর্শন করেছিলেন। এর ফলেই শেষ পর্যন্ত ক্যাসলেমেইন আর্ট গ্যালারির সৃষ্টি হয়।\n\n১৮৯৯ থেকে ১৯০১ সাল পর্যন্ত ডোরার সাথে এলসির একটি স্টুডিও ছিল কলিন্স স্ট্রিটে। ১৯১৬ সালে এলসি মেলবোর্নে চলে আসেন এবং এর কিছুদিন পরেই আর্থার মারা যান। ১৯১৯ সালে এলসি মেলবোর্নের ডানকলিংস বিল্ডিংয়ে একটি নতুন স্টুডিও খোলেন, সেই বছরের জুন মাসে একটি প্রদর্শনী অনুষ্ঠিত হয়, যেখানে ৭৬টি চিত্রকর্ম এবং ৬টি কলমের আঁকা স্থান পেয়েছিল।\nএলসি প্রথম নারী হিসেবে তুষারে ঢাকা ভূদৃশ্য আঁকার স্বীকৃতি পেয়েছেন। তিনি সাসাফরাসে তাঁর বন্ধু মে ভ্যালের সাথে দেখা করতে যাবার সময় কাগজপত্র বাইরে খোলা আবহাওয়া রেখে দিতেন।\nএলসি বার্লো টোয়েন্টি মেলবোর্ন পেইন্টার্স সোসাইটির প্রতিষ্ঠাতা সদস্য ছিলেন।\n১৯৪৮ সালের ১৫ই নভেম্বর ভিক্টোরিয়ার মেন্টোনের একটি বেসরকারি হাসপাতালে এলসি বার্লো মারা যান।\n\n\tদেশ এবং সমুদ্রতীরের জলরঙ, ছবির সংগ্রহ, স্টেট লাইব্রেরি ভিক্টোরিয়া\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== অবদান ==\nক্যাসলমেইন আর্ট গ্যালারি এবং ঐতিহাসিক জাদুঘরের অন্যতম প্রতিষ্ঠাতা হিসেবে এলসিকে সম্মান জানাতে ১৯৭৭ সালে (ক্যাসলমেইন আর্ট গ্যালারিতে) এবং ১৯৭৮ সালে (ডুভান্স গ্যালারিতে) তাঁর কাজের প্রদর্শনী হয়েছিল।\nক্যানবেরার শহরতলির কণ্ডারে অবস্থিত হ্যাক প্লেসের নামকরণ করা হয়েছে এলসি এবং তাঁর বড় বোন ডোরার সম্মানে। তাঁদের জন্ম নামের ভুল বানান ১৯৮৮ সালে গেজেটভুক্ত করা হয়েছিল।\n\n\n== তথ্যসূত্র ==\n\n\n== বহিঃসংযোগ ==\nএলসি বার্লো অস্ট্রেলিয়ান শিল্প ও শিল্পীদের ফাইল, স্টেট লাইব্রেরি ভিক্টোরিয়া\nগাম ট্রীজ অফ অস্ট্রেলিয়া: ইন পেন অ্যাণ্ড ইঙ্ক, এলসি বার্লো, স্টেট লাইব্রেরি ভিক্টোরিয়া\nক্যাটালগ অফ ওয়াটার কালার, এলসি এফ. বার্লো, স্টেট লাইব্রেরি কুইন্সল্যান্ড\nঅস্ট্রেলিয়া'স মেসেজ : স্কেচেস ইন পেন অ্যাণ্ড ইঙ্ক  অস্ট্রেলিয়ার জাতীয় গ্রন্থাগার, এলসি বার্লোর চিত্রাঙ্কন\nএলসি বার্লোর কাজ  ওয়েব্যাক মেশিনে আর্কাইভকৃত ৮ অক্টোবর ২০২০ তারিখে   ক্যাসলেমেইন আর্ট গ্যালারিতে"}