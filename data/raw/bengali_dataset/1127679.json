{"pageid": 1127679, "title": "আবুল মাল আব্দুল মুহিত ক্রীড়া কমপ্লেক্স", "url": "https://bn.wikipedia.org/wiki?curid=1127679", "content": "আবুল মাল আব্দুল মুহিত ক্রীড়া কমপ্লেক্স বাংলাদেশের সিলেট জেলায় অবস্থিত একটি বহুক্রীড়া আয়োজন ও প্রশিক্ষণ কমপ্লেক্স। ২০১৪ সালের নভেম্বর হতে সিলেট শহরের মাছিমপুর এলাকায় কমপ্লেক্সটি চালু করা হয়। সাঁতার, ব্যাডমিন্টন, কাবাডি, ফুটবল, হ্যান্ডবল, লং টেনিস খেলার সুবিধা সম্পন্ন, কমপ্লেক্সটি জাতীয় ও আঞ্চলিক পর্যায়ের ক্রীড়ানুষ্ঠান ছাড়াও বেসরকারী ও ব্যক্তিগত উদ্যোগে সাংস্কৃতিক অনুষ্ঠান এবং স্বাস্থ্যজনিত সেবাকেন্দ্র হিসেবে ব্যবহার হয়েছে। এটি ২০২১ পর্যন্ত বাংলাদেশের জাতীয় ক্রীড়া পরিষদের অধীনে নির্মিত ৬ টি ক্রীড়া কমপ্লেক্সের অন্যতম। এটি স্থানীয় সিলেট জেলা ক্রীড়া সংস্থার তত্ত্বাবধায়নে রয়েছে।\n\n\n== ইতিহাস ==\nজাতীয় ক্রীড়া পরিষদ ২৫ কোটি টাকা ব্যয়ে সিলেট জেলা ক্রীড়া কমপ্লেক্স নামে এটির নির্মাণ করে। ২০১৩ সালের ৪ এপ্রিল নির্মাণ কাজ শুরু হয়। ২০১৪ সালের ১৩ নভেম্বর উদ্বোধন করা হয়। ২০১৫ সালের ১৬ জুন কমপ্লেক্সটির নাম পরিবর্তন করে আবুল মাল আবদুল মুহিতের নামে নামকরণ করা হয়। ২০২০ সালে কোভিড-১৯ এব বৈশ্বয়িক মহামারী'র সময় কমপ্লেক্সটি নমুনা সংগ্রহ কেন্দ্র এবং পরবর্তীতে সঙ্গ নিরোধ কেন্দ্র হিসেবে ব্যবহার হয়েছিল।\n\n\n== ক্রীড়া স্থাপনা ==\nক্রীড়া কমপ্লেক্সটি মূলত ইনডোর খেলা আয়োজন ও প্রশিক্ষণের জন্য বিশেষায়িত, তবে আউটডোর খেলা হিসেবে একটি ফুটবল অন্তর্ভূক্ত। সম্পূর্ণ কমপ্লেক্স খেলার জন্য ব্যাডমিন্টন কোর্ট, কাবাডি কোর্ট, ফুটবল মাঠ, হ্যান্ডবল কোর্ট, লং টেনিস কোর্ট আছে, এছাড়াও ব্যায়ামাগার, খেলোয়াড়দের জন্য আবাসিক হোস্টেল, অভ্যন্তরীণ সড়ক এটির অন্তর্গত।\n\n\n=== সুইমিংপুল ===\nকমপ্লেক্সের সুইমিংপুলটি আন্তর্জাতিক মানের। আট লেন বিশিষ্ট খোলা আকাশের নিচে উন্মুক্ত পুলটির দুপাশে দর্শক বসার গ্যালারী আছে। এটির দৈর্ঘ্য ৫০ মিটার এবং প্রস্থ ২০ মিটার। নির্মাণের পর অব্যবহৃত থাকলেও ২০১৭ সালে এটি সক্রিয় হয়। সচল করার উদ্দেশ্যে ২০১৭ সালের ১ মার্চ হতে জাতীয় ক্রীড়া পরিষদ সুইমিংপুলটির রক্ষণাবেক্ষণ ও ব্যবহারের দায়িত্ব ৫ বছরের জন্য বেসরকারি সংস্থা সিলেট সুইমিং ক্লাবকে দেয়। নিয়মিত সাঁতারু ছাড়াও এটি সাধারণ নাগরিকদের সাঁতার শেখা ও প্রশিক্ষণের জন্য ব্যবহার হচ্ছে।\n\n\n== আয়োজন ==\n৩৩তম জাতীয় ব্যাডমিন্টন চ্যাম্পিয়নশিপ এই কমপ্লেক্সের প্রথম ক্রীড়ানুষ্ঠান হিসেবে ২০১৪ সালের ১৩ নভেম্বর আয়োজিত হয়েছিল। ২০১৬ সালে কমপ্লেক্সের ব্যায়ামাগারে সিলেটের প্রথম আন্তর্জাতিক রেটিং দাবা প্রতিযোগিতা হয়। ২০১৮ সালের বাংলাদেশ যুব গেমসের সিলেট বিভাগের খেলাগুলির জন্য সিলেটে জেলা স্টেডিয়ামের সাথে এই কমপ্লেক্সটি যৌথ ভেন্যু ছিল। একইবছর সেপ্টেম্বরে জাতীয় উশু চ্যাম্পিয়নশিপ হয়। ২০২১ সালের ১৫ ডিসেম্বর জাতীয় ফুটবল চ্যাম্পিয়নশিপের খেলা হয়।\nজাতীয় ও আঞ্চলিক ক্রীড়া প্রতিযোগিতা ব্যাতীত কমপ্লেক্সের মাঠটি বেসরকারী ও ব্যক্তিগত প্রতিষ্ঠানের ক্রীড়া ও সাংস্কৃতিক অনুষ্ঠান আয়োজিত হয়। ২০১৭ সালের ২১ ফেব্রুয়ারি হতে দশ দিন ব্যাপি এখানে 'মানবিক সাধনায় বেঙ্গল সংস্কৃতি উৎসব' হয়। ২০১৮ সালে এখানে ‘রোড টু সেভেনথ মার্চ কনসার্ট’ হয়েছে।\n\n\n== তথ্যসূত্র =="}