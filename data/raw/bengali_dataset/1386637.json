{"pageid": 1386637, "title": "সার্বজনীন ভবিষ্যত তহবিল (ভারত)", "url": "https://bn.wikipedia.org/wiki?curid=1386637", "content": "সার্বজনীন ভবিষ্যত তহবিল হল ভারত সরকারের অর্থ মন্ত্রকের অধীনে ন্যাশনাল সেভিংস ইনস্টিটিউট দ্বারা পরিচালিত একটি দীর্ঘমেয়াদী বিনিয়োগ ব্যবস্থা যা ১৯৬৮ সালে প্রতিষ্ঠিত হয়। নাগরিকদের ছোট বিনিয়োগগুলিকে একত্রিত করে একটি দীর্ঘমেয়াদী বিনিয়োগের ব্যবস্থা করা এবং সাথে কর ছাড়ের সুবিধা উপলব্ধ করানো হোল এই ফান্ডের অন্যতম উদ্দেশ্যে।\nপিপিএফ অ্যাকাউন্টে বিনিয়োগকৃত অর্থ আয়কর ধারা 80C অনুযায়ী EEE (এক্সেম্পট) বিভাগের অধীনে পড়ে, অর্থাৎ মূল পরিমাণ, অর্জিত সুদ এবং জমাকৃত পরিমাণের সম্পূর্ণটাই কর মুক্ত।\n\n\n== বৈশিষ্ট ==\nসুদের হারঃ সুদের হার প্রতি ত্রৈমাসিকে সরকার দ্বারা নির্ধারিত করা হয়। অর্থবর্ষ ২০২৩-২৪ এর দ্বিতীয় ত্রৈমাসিক অর্থাৎ ১লা জুলাই থেকে ৩০শে সেপ্টেম্বর পর্যন্ত সুদের হার ৭.১% নির্ধারণ করা হয়েছে৷\nবিনিয়োগের সীমাঃ পিপিএফ অ্যাকাউন্টে এককালীন বা বার্ষিক সর্বোচ্চ ১২টি কিস্তির মাধ্যমে বছরে সর্বনিম্ন ₹৫০০/- এবং সর্বোচ্চ ₹১.৫ লক্ষ টাকা পর্যন্ত বিনিয়োগ করা যেতে পারে৷ অ্যাকাউন্টটি সক্রিয় রাখতে প্রতি বছর পিপিএফ অ্যাকাউন্টে বিনিয়োগ করতে হবে।\nমেয়াদঃ পিপিএফের মেয়াদকাল হোল ১৫ বছর। তবে মেয়াদপূর্তির পরেও অ্যাকাউন্টটি ৫ বছরের জন্য চালু রাখা যায়, এবং এই সময় বিনিয়োগ করা বাধ্যতামূলক নয়।\nকর ছাড়ঃ পিপিএফের কর নীতি এক্সেম্পট বা অব্যাহতি (EEE) বিভাগের অধীনে পড়ে অর্থাৎ PPF অ্যাকাউন্টে বিনিয়োগ করা অর্থ, অর্জিত সুদ এবং জমাকৃত রাশি আয়কর ধারা 80C অনুযায়ী সম্পূর্ণ ছাড় দেওয়া হয়।\nঋণ লাভঃ পিপিএফ আমানতের বিনিময়ে ঋণ নেওয়ার ব্যবস্থা রয়েছে। একজন অ্যাকাউন্টধারী তৃতীয় আর্থিক বছর থেকে এই ঋণ পাওয়ার যোগ্যতা অর্জন করেন, এবং এই সুবিধাটি শুধুমাত্র ষষ্ঠ আর্থিক বছরের শেষ পর্যন্ত উপলব্ধ থাকে।\n\n\n== যোগ্যতার মানদণ্ড ==\nপাবলিক প্রভিডেন্ট ফান্ডের ক্ষেত্রে নিম্নলিখিত যোগ্যতাগুলি আবশ্যিকঃ\n\n১৮ বছরের বেশি বয়সী ভারতীয় বাসিন্দারা নিজের জন্য বা কোন নাবালকের নামে একটি পিপিএফ অ্যাকাউন্ট খুলতে পারবেন।\n\nএই অ্যাকাউন্ট খোলার ক্ষেত্রে কোন ঊর্ধ্ব বয়স সীমা নেই।\n\nএকজন নাগরিকের শুধুমাত্র একটি পিপিএফ অ্যাকাউন্ট থাকতে পারে, তবে দ্বিতীয় অ্যাকাউন্টটি কোন নাবালকের নামে খোলা যেতে পারে।\n\nপিপিএফ অ্যাকাউন্ট ১৮ বছরের কম বয়সী কোন নাবালকের জন্যও খোলা যেতে পারে। তবে দাদা-দাদি তাদের নাতি-নাতনিদের জন্য পিপিএফ অ্যাকাউন্ট খুলতে পারবেন না তবে যদি নাবালকের পিতা-মাতার মৃত্যু হয়ে থাকে সেক্ষেত্রে তাঁরা অ্যাকাউন্ট খুলতে পারবেন।\n\nপিপিএফে কোন যৌথ অ্যাকাউন্ট এবং একাধিক অ্যাকাউন্ট খোলার অনুমতি নেই।\n\nএনআরআই বা অনাবাসী ভারতীয় এবং এইচইউএফ বা হিন্দু অবিভক্ত পরিবার পিপিএফ অ্যাকাউন্ট খোলার যোগ্য নয়। যদি তাদের নামে কোন বিদ্যমান পিপিএফ অ্যাকাউন্ট থাকে, তবে তা ম্যাচুরিটি হওয়ার তারিখ পর্যন্ত সক্রিয় থাকবে। তবে সেক্ষেত্রে অ্যাকাউন্টগুলি ৫ বছরের জন্য বাড়ানো যাবে না।\n\n\n== প্রয়োজনীয় নথি ==\nPPF অ্যাকাউন্ট খোলার জন্য নিম্নলিখিত নথিগুলির প্রয়োজনঃ\nপিপিএফ অ্যাকাউন্ট খোলার ফর্ম \nব্যক্তির পরিচয় যাচাই করার জন্য KYC নথি যেমন আধার কার্ড, ভোটার আইডি কার্ড, বা ড্রাইভিং লাইসেন্স\nঠিকানা প্রমাণ\nপ্যান কার্ড\nপাসপোর্ট সাইজের ছবি\nনমিনি ফর্ম\n\n\n== আবেদন প্রক্রিয়া ==\nপিপিএফ অ্যাকাউন্ট খোলার জন্য ব্যাঙ্কের ওয়েবসাইট থেকে অনলাইনে আবেদন করা যেতে পারে। এছাড়া পোস্ট অফিস বা ব্যাঙ্কে গিয়ে সরাসরি আবেদনপত্র জমা দিয়ে এই অ্যাকাউন্ট খোলা যায়।\n\n\n== অর্থ উত্তোলন ==\nপিপিএফ অ্যাকাউন্ট খোলার ৬ বছর পূর্ণ হওয়ার পরেই শুধুমাত্র আংশিক উত্তোলন করা যেতে পারে এবং ৭ম আর্থিক বছর থেকে মোট আমানতের ৫০% পর্যন্ত অর্থ উত্তোলন করা যাবে। একটি আর্থিক বছরে শুধুমাত্র একবারই অর্থ উত্তোলন করা যায়।\n\n\n== নমিনেশন ==\nপিপিএফ অ্যাকাউন্টে এক বা একাধিক ব্যক্তিকে নমিনি করা যায়। নমিনেশনের জন্য অ্যাকাউন্টধারীকে ফর্ম E জমা দিতে হবে। একাধিক ব্যক্তিদের মনোনীত করার ক্ষেত্রে প্রতিটি মনোনীত ব্যক্তির শতাংশের ভাগ উল্লেখ করতে হবে।\n\n\n== অকাল বন্ধ ==\nপিপিএফ অ্যাকাউন্ট খোলার পাঁচ বছরের মধ্যে তা বন্ধ করা যাবে না। এরপর কিছু বিশেষ পরিস্থিতির ক্ষেত্রে যেমন অ্যাকাউন্টধারী, তার পত্নী, তার নির্ভরশীল সন্তান বা পিতামাতার চিকিৎসা অথবা সন্তানের উচ্চ শিক্ষা বা বাসস্থানের পরিবর্তনের ক্ষেত্রে প্রয়োজনীয় নথি জমা দিয়ে অকাল বন্ধ করা যেতে পারে।\n\n\n== পিপিএফ অ্যাকাউন্ট স্থানান্তর ==\nপিপিএফ অ্যাকাউন্ট দেশের যে কোন স্থানে স্থানান্তর করা যেতে পারে। নিম্নলিখিত উপায় পিপিএফ অ্যাকাউন্ট অন্য ব্যাঙ্কের শাখা বা পোস্ট অফিসগুলিতে স্থানান্তরিত করা যায়ঃ\n\nযে ব্যাঙ্কের শাখা বা পোস্ট অফিসে পিপিএফ অ্যাকাউন্ট আছে সেখানে যেতে হবে এবং সাথে অবশ্যই পিপিএফ পাসবুক থাকতে হবে।\n\nসেখানে একটি স্থানান্তরের আবেদন পত্র পূরণ করে জমা করতে হবে। স্থানান্তরের আবেদনপত্রে নতুন ব্যাঙ্কের শাখা বা পোস্ট অফিসের সম্পূর্ণ ঠিকানা অন্তর্ভুক্ত থাকবে।\n\nআবেদন পত্রটি জমা দেওয়ার পর বর্তমান শাখা প্রতিনিধি আবেদন প্রক্রিয়া শুরু করবেন এবং অ্যাকাউন্টের সার্টিফাইড কপি সহ যাবতীয় নথি নতুন ব্যাঙ্ক বা পোস্ট অফিস শাখায় পাঠান হবে।\n\nনতুন ব্যাঙ্ক বা পোস্ট-অফিস শাখা নথি গ্রহণ করলে তা গ্রাহককে জানানো হবে। সেক্ষেত্রে কোন পরিবর্তন করতে হলে নতুন শাখায় একটি নতুন পিপিএফ অ্যাকাউন্ট খোলার আবেদন পত্র জমা দিতে হবে এবং গ্রাহকের কেওয়াইসি প্রক্রিয়াটি সম্পূর্ণ করতে প্যান কার্ডের কপি, ব্যক্তিগত পরিচয় প্রমাণ এবং ঠিকানার প্রমাণ জমা দিতে হবে।\n\n\n== তথ্যসূত্র =="}