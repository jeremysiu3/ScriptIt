{"pageid": 12872, "title": "রাস্ট ইন পিস", "url": "https://bn.wikipedia.org/wiki?curid=12872", "content": "রাস্ট ইন পিস (ইংরেজি: Rust in Peace) ক্যালিফোর্নিয়া-ভিত্তিক মার্কিন থ্র্যাশ মেটাল ঘরানার সঙ্গীতদল মেগাডেথের স্টুডিওতে ধারণকৃত চতুর্থ সঙ্গীত-সঙ্কলন। ক্যাপিটাল রেকর্ডস কোম্পানি ১৯৯০ সালের ২৪শে সেপ্টেম্বর তারিখে সঙ্কলনটিকে বাজারে প্রকাশ করে। রাস্ট ইন পিস সঙ্কলনটিতে মেগাডেথের সদস্যতালিকায় নতুন দুই সঙ্গীতশিল্পীর আগমন ঘটে; এরা হলেন গিটারবাদক মার্টি ফ্রিডম্যান ও ড্রামবাদক নিক মেনজা। তারা প্রায় দশ বছর ধরে, অর্থাৎ ১৯৯৯ সাল পর্যন্ত মেগাডেথের দলীয় গঠন স্থিতিশীল রাখতে গুরুত্বপূর্ণ ভূমিকা রাখেন। এছাড়া সঙ্গীত সঙ্কলনটি থেকে দুইটি একক গান বাজারে প্রকাশ করা হয়। এগুলি হল হ্যাংগার এইটিন ও হোলি ওয়ার্স... দ্য পানিশমেন্ট ডিউ। বর্তমানে এই গানগুলি মেগাডেথ প্রায়ই দর্শকসমক্ষে সরাসরি পরিবেশনা করে।\nরাস্ট ইন পিস ভক্ত ও সমালোচক উভয়ের কাছেই ব্যাপক প্রশংসিত হয়। সঙ্গীত-সঙ্কলনটির সুবাদে মেগাডেথ মূলধারার মেটাল শ্রোতাদের দৃষ্টি আকর্ষণ করতে সক্ষম হয়। ডেসিবেল ও কেরাং! সাময়িকীগুলির মতে এটি সর্বকালের সেরা থ্র্যাশ মেটার ঘরানার সঙ্গীতসঙ্কলনগুলির একটি। ৩৩তম গ্র্যামি পুরস্কার প্রতিযোগিতাতে সেরা মেটাল পরিবেশনা শ্রেণীতে এই সঙ্কলনটি মনোনয়ন লাভ করেছিল।\nরাস্ট ইন পিস-এর সঙ্গীত কাঠামো জটিল ও গানের কথা ভাবগম্ভীর, যাতে নিউক্লীয় ধ্বংসলীলা, যুদ্ধ, ধর্ম, ভূমণ্ডলীয় উষ্ণতা বৃদ্ধি ও অশনাক্ত উড়ন্ত বস্তুর মত বিষয়গুলি স্থান পেয়েছে। সঙ্কলনটির শব্দ-উৎপাদন (sound production) অত্যন্ত উচ্চমানের। প্রায় প্রতিটি গানেই দলনেতা ও গিটারবাদক ডেভ মাসটেইন এবং মূল গিটারবাদক মার্টি ফ্রিডম্যানের মধ্যে গিটারবাদনার দ্বৈতযুদ্ধের কারণে সঙ্কলনটির পরতে পরতে প্রচুর সংখ্যক অত্যন্ত দ্রুত, সুরেলা ও জটিল-কাঠামোবিশিষ্ট একক গিটারবাদন অংশের সমাহার ঘটেছে। এর পাশাপাশি কারিগরি জটিলতা, সুরের সমৃদ্ধতা, অত্যন্ত উচ্চ দক্ষতার বাদনক্ষমতা (বেজ গিটার ও ড্রামের ক্ষেত্রেও), থ্র্যাশ মেটালীয় অতিদ্রুত যন্ত্রবাদন ও হেভি মেটালীয় শক্তিশালী যন্ত্রবাদনের সুষম সমন্বয়—এ সবকিছুই এই সঙ্গীত সঙ্কলনটিকে শুধু মেগাডেথের ইতিহাসেই নয়, গোটা মেটাল ঘরানার ইতিহাসে এক অদ্বিতীয় স্থান দখল করতে সাহায্য করেছে।\n\n\n== তথ্যসূত্র =="}