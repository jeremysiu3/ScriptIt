{"pageid": 1014976, "title": "ইমতিয়ার শামীম", "url": "https://bn.wikipedia.org/wiki?curid=1014976", "content": "ইমতিয়ার শামীম (জন্ম ১৩ ফেব্রুয়ারি ১৯৬৫) একজন বাংলাদেশী লেখক ও সাংবাদিক। তিনি দৈনিক আজকের কাগজ, দৈনিক ভোরের কাগজ, দৈনিক জনকণ্ঠ, দৈনিক আমাদের সময় ও দৈনিক সমকালে সাংবাদিক হিসেবে কাজ করেছেন। গল্প ও উপন্যাসে তিনি নতুন স্বতন্ত্র ধারার সৃষ্টি করেছেন। কথাসাহিত্যে অবদানের জন্য ২০২০ সালে তিনি বাংলা একাডেমি সাহিত্য পুরস্কার অর্জন করেন।\n\n\n== প্রারম্ভিক জীবন ==\nইমতিয়ার শামীম ১৯৬৫ সালের ১৩ই ফেব্রুয়ারি সিরাজগঞ্জ জেলার উল্লাপাড়া উপজেলার রামগাঁতী গ্রামে জন্মগ্রহণ করেন। তার পিতার নাম ওসমান চৌধুরী ও তার মাতার নাম হামিদা সুলতানা। ওসমান চৌধুরী একজন কবি ও শিক্ষাবিদ ছিলেন। শামীম সলপ উচ্চ বিদ্যালয় থেকে মাধ্যমিক এবং সিরাজগঞ্জ সরকারি কলেজ থেকে উচ্চ মাধ্যমিক পড়াশুনা শেষ করেন। এরপর তিনি রাজশাহী বিশ্ববিদ্যালয়ে সমাজবিজ্ঞান বিভাগে ভর্তি হন। সেখান থেকে ১৯৮৭ সালে স্নাতক (সম্মান) এবং ১৯৮৮ সালে স্নাতকোত্তর সম্পন্ন করেন। ১৯৮৮-১৯৮৯ সালে সর্বাধিক ভোটের ব্যবধানে রাজশাহী বিশ্ববিদ্যালয় কেন্দ্রীয় ছাত্র সংসদ রাকসু-র সাহিত্য সম্পাদক নির্বাচিত হন।\n\n\n== কর্মজীবন ==\nছাত্রজীবন শেষে শামীম ১৯৯১ সালের এপ্রিলে তৎকালীন দৈনিক আজকের কাগজের উপ-সম্পাদক হিসেবে তার কর্মজীবন শুরু করেন। সাংবাদিকতা ছাড়াও তিনি বেসরকারি প্রতিষ্ঠান গণসাহায্য সংস্থার শিক্ষা ও সংস্কৃতি চর্চা কেন্দ্রে পরিবেশ সেক্টরের দায়িত্বে ছিলেন। ১৯৯৬ সালের বইমেলাতে তার প্রথম বই- এনজিও ভিত্তিক উপন্যাস 'ডানাকাটা হিমের ভেতর' প্রকাশিত হয়; ঐ বছরেই গণসাহায্য সংস্থা থেকে পদত্যাগ করেন তিনি। পরবর্তীকালে তিনি দৈনিক ভোরের কাগজ, দৈনিক জনকণ্ঠ, দৈনিক সমকাল এবং দৈনিক আমাদের সময়সহ কয়েকটি সংবাদপত্রে কাজ করেছেন। তিনি সাপ্তাহিক ২০০০-এর ডেপুটি এডিটর হিসেবেও কাজ করেছেন। বর্তমানে তিনি দৈনিক প্রতিদিনের বাংলাদেশ পত্রিকায় উপ-সম্পাদক হিসেবে কর্মরত আছেন। তিনি বিভিন্ন জাতীয় দৈনিক ও সাপ্তাহিকে কলাম লিখে থাকেন।\n\n\n== প্রকাশিত বই ==\n\n\n=== উপন্যাস ===\nডানাকাটা হিমের ভেতর (১৯৯৬)\nআমরা হেঁটেছি যারা (২০০০)\nঅন্ধ মেয়েটি জ্যোৎস্না দেখার পর (২০০১)\nচরসংবেগ\nমোল্লাপ্রজাতন্ত্রী পবনকুটির (২০০৬)\nতা হলে বৃষ্টিদিন তা হলে ১৪ জুলাই (২০০৮)\nআমাদের চিঠিযুগ কুউউ ঝিকঝিক (২০১০)\nমৃত্যুগন্ধী বিকেলে সুশীল সংগীতানুষ্ঠান (২০১২)\nশাদা আগুনের চিতা (২০১৬)\nনীল কৃষ্ণচূড়ার জন্মদিনে (২০১৮)\nঅন্তর্গত কুয়াশায় (২০১৮)\nযারা স্বপ্ন দেখেছিল (২০২০)\nঅন্ধপ্রদীপ শূন্য-পানে (২০২৩)\nখোয়াব রন্ধন সংবাদ (২০২৩)\nতিনটি মেয়ে একা (২০২৩)\n\n\n=== গল্পগ্রন্থ ===\nশীতঘুমে এক জীবন (১৯৯৬)\nগ্রামায়নের ইতিকথা (২০০০)\nআত্মহত্যার সপক্ষে (২০০১)\nকয়েকটি মৃত মুনিয়া (২০০২)\nমাৎস্যন্যায়ের বাকপ্রতিমা (২০০৫)\nপাখিরা নাচবে না আর (২০১২)\nশ্যামলতার মৃত্যুশিথান (২০১৪)\nশীতের জ্যোৎস্নাজ্বলা বৃষ্টিরাতে (২০১৫)\nযেখানে মৃত্যুনদী স্বপ্নসমুদ্র (২০১৮)\nকাল অকাল (২০১৮)\nগভীর দুপুরে সশস্ত্র নির্জন (২০২১)\nসোনালু সোনালু যত স্বপ্নদাহ (২০২৪)\nহলুদের গাঢ় সমাচার (২০২৪)\n\n\n=== কিশোরসাহিত্য ===\nবোমকেট ডাক্তার (১৯৯৭)\nনদী-স্বপ্নে কয়েক দিন (১৯৯৯)\nঋতুদের অভয়ারণ্যে (২০০০)\nতাজউদ্দীন: নিঃসঙ্গ এক মুক্তিনায়ক (২০১০)\nপাতার বাঁশি বাজে (২০১৫)\nযে ভোরে শিউলি ঝরে (২০১৮)\nসুখেদুখে বৃষ্টিনদী (২০২০)\nকেমন করে এমন (২০২৩)\nশ্রেষ্ঠ কিশোর গল্প (২০২৪)\n\n\n=== প্রবন্ধ/সমালোচনা ===\nযুদ্ধে উপেক্ষিত নীল নীল অপরাজিতা (২০০৬)\nমূলত মানুষ, মূলত মানস (২০০৭)\nশান্ত নিরপেক্ষ তত্বাবধায়ক সন্ত্রাস (২০০৮)\nকখনও বৃষ্টিশেষে (২০১২)\nমার্কেস: সঙ্গে নিঃসঙ্গে (২০১৮)\nস্বপ্ন বিপ্লব ও শ্রেণিসুবিধা (২০২২)\nঅনিঃশেষ জন্মকথা (২০২৩)\nপাঠ প্রান্তরে (২০২৩)\n\n\n=== অন্যান্য ===\nরক্তে জেগে ওঠে\nগোপন রাজনীতির গল্প (২০২৪)\n\n\n== পুরস্কার ও সম্মাননা ==\nমৃত্যুগন্ধী বিকেলে সুশীল সংগীতানুষ্ঠান বইয়ের জন্য বাংলার পাঠশালা থেকে আখতারুজ্জামান ইলিয়াস কথাসাহিত্য পুরস্কার (২০১২)\nলোক সাহিত্য পুরস্কার (২০১৩)\nজীবনানন্দ সাহিত্য পুরস্কার (২০১৪)\nকিশোর উপন্যাস পাতার বাঁশি বাজে'র জন্য শিশু একাডেমি পুরস্কার (১৪২১)\nশীতের জ্যোত্স্নাজ্বলা বৃষ্টিরাতে বইয়ের জন্য প্রথম আলো বর্ষসেরা বই (২০১৬)\nকথাসাহিত্যে বাংলা একাডেমি সাহিত্য পুরস্কার (২০২০)\nকথাসাহিত্যে শালুক সাহিত্য পুরস্কার (২০২৩)\n\n\n== তথ্যসূত্র ==\n\n\n== বহিঃসংযোগ ==\nকালি ও কলমে ইমতিয়ার শামীমের গল্পসমূহ"}