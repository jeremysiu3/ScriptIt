{"pageid": 1117866, "title": "বীর মুক্তিযোদ্ধা রফিকুল ইসলাম সুইমিংপুল", "url": "https://bn.wikipedia.org/wiki?curid=1117866", "content": "বীর মুক্তিযোদ্ধা রফিকুল ইসলাম সুইমিংপুল ২০১৮ সালে উদ্বোধন হওয়া বাংলাদেশের জেলা পর্যায়ের একটি সাঁতার ক্রীড়া আয়োজন ও প্রশিক্ষণ সুইমিংপুল। এটি কুমিল্লা শহরের শহীদ ধীরেন্দ্রনাথ দত্ত স্টেডিয়ামের উত্তর-পূর্ব কোনে অবস্থিত। বাংলাদেশের সকল সাঁতার ক্রীড়া আয়োজনের সরকারি ভেন্যুর মতই এটি জাতীয় ক্রীড়া পরিষদের অধিভূক্ত এবং স্থানীয় কুমিল্লা জেলা ক্রীড়া সংস্থার তত্ত্বাবধায়নে রয়েছে।\n\n\n== নির্মাণ ইতিহাস ==\nবাংলাদেশের যুব ও ক্রীড়া মন্ত্রণালয় ২০১৮ সালে (২০১৮-১৯ অর্থবছরের) বাজেটে কুমিল্লা স্টেডিয়াম উন্নয়ন ও সুইমিংপুল নির্মাণের জন্য ৫ কোটি টাকার প্রকল্প গ্রহণ করে। একই বছর সুইমিংপুলটির নির্মাণকাজ শুরু হয়। প্রাথমিক বাজেট ৫ কোটি হলেও সম্পূর্ণ নির্মাণ সম্পন্ন করতে প্রায় ১০ কোটি টাকা ব্যয় হয়। নির্মাণ শেষে মুক্তিযোদ্ধা রফিকুল ইসলামের নামে উদ্বোধন করা হয়।\n\n\n== কাঠামো ও সুবিধা ==\nএটি খোলা আকাশের নীচে উন্মুক্ত ৮ লেন বিশিষ্ট সুইমিংপুল। পুলটির দুইপাশে ৫ ধাপ বিশিষ্ট সহস্রাধিক দর্শক ধারণক্ষমতা সম্পন্ন গ্যালারি আছে। দেড় একর জায়গাজুড়ে নির্মিত মূল সাঁতারপুলের দৈর্ঘ্য ৫০ মিটার, ও  প্রস্থ ২২ মিটার। পুলটির সর্বোচ্চ গভীরতা ১ দশমিক ৮ মিটার। মূল সাঁতারপুল ছাড়াও সাঁতারু জন্য পরিবর্তন কক্ষ, বিশুদ্ধ পানির প্ল্যান্ট, গভীর নলকূপ, নিরবচ্ছিন্ন বিদ্যুৎ সংযোগের জন্য ২৫০ কেভির বিদ্যুৎ সাবস্টেশন এবং নিজস্ব পার্কিংয়ের ব্যবস্থা আছে।\n\n\n== তথ্যসূত্র =="}