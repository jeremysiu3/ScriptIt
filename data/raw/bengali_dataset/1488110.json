{"pageid": 1488110, "title": "এস এম আব্দুর রাজ্জাক", "url": "https://bn.wikipedia.org/wiki?curid=1488110", "content": "এস এম আব্দুর রাজ্জাক একজন বাংলাদেশী তড়িৎ প্রকৌশলী। তিনি রাজশাহী প্রকৌশল ও প্রযুক্তি বিশ্ববিদ্যালয়ের তড়িৎ ও ইলেকট্রনিক কৌশল বিভাগের অধ্যাপক এবং বিশ্ববিদ্যালয়টির বর্তমান উপাচার্য।\n\n\n== শিক্ষাজীবন ==\nআব্দুর রাজ্জাক ১৯৮৯ সালে নওগাঁর কালীগ্রাম রথীন্দ্রনাথ ইনস্টিটিউশন থেকে এসএসসি এবং ১৯৯১ সালে বগুড়ার সরকারি আজিজুল হক কলেজ থেকে এইচএসসি পাস করেন। তিনি ১৯৯৫ সালে তৎকালীন বাংলাদেশ ইনস্টিটিউট অব টেকনোলজি, রাজশাহীর তড়িৎ ও ইলেকট্রনিক কৌশল বিভাগ থেকে বিএসসি ইঞ্জিনিয়ারিং এবং ২০০৫ সালে একই বিষয়ে রাজশাহী প্রকৌশল ও প্রযুক্তি বিশ্ববিদ্যালয় থেকে এমএসসি ইঞ্জিনিয়ারিং ডিগ্রি লাভ করেন। ২০০৭ সালে তিনি জাপানের ইউনিভার্সিটি অব দ্য রিউকিউস থেকে এম.ইঞ্জিনিয়ারিং এবং ২০১০ সালে পিএইচডি ডিগ্রি অর্জন করেন। পরবর্তীকালে ২০১১ সালে তিনি একই বিশ্ববিদ্যালয় থেকে পোস্ট-ডক্টরাল গবেষণা সম্পন্ন করেন।\n\n\n== কর্মজীবন ==\nএস এম আব্দুর রাজ্জাক রাজশাহী প্রকৌশল ও প্রযুক্তি বিশ্ববিদ্যালয় (রুয়েট)-এর তড়িৎ ও ইলেকট্রনিক কৌশল বিভাগে ১৯৯৯ সালে প্রভাষক হিসেবে যোগদান করেন। পর্যায়ক্রমে তিনি ২০০৩ সালে সহকারী অধ্যাপক, ২০১১ সালে সহযোগী অধ্যাপক এবং ২০১৩ সালে অধ্যাপক পদে উন্নীত হন। অধ্যাপনার পাশাপাশি তিনি রুয়েটের তড়িৎ ও ইলেকট্রনিক কৌশল বিভাগের বিভাগীয় প্রধান এবং তড়িৎ ও কম্পিউটার কৌশল অনুষদের ডিন হিসেবে দায়িত্ব পালন করেছেন। ২০২৪ সালের ২৭ অক্টোবর তিনি রাজশাহী প্রকৌশল ও প্রযুক্তি বিশ্ববিদ্যালয়ের উপাচার্য নিযুক্ত হন এবং ২৮ অক্টোবর আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}