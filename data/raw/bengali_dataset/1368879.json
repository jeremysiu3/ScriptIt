{"pageid": 1368879, "title": "আরদা গুলের", "url": "https://bn.wikipedia.org/wiki?curid=1368879", "content": "আরদা গুলের (তুর্কি: Arda Güler, তুর্কি উচ্চারণ: [aɾˈda ˈɟylæɾ] (); জন্ম: ২৫ ফেব্রুয়ারি ২০০৫) হলেন একজন তুর্কি পেশাদার ফুটবল খেলোয়াড়। তিনি বর্তমানে স্পেনের পেশাদার ফুটবল লিগের শীর্ষ স্তর লা লিগার ক্লাব রিয়াল মাদ্রিদ এবং তুরস্ক জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত আক্রমণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় অথবা ডান পার্শ্বীয় আক্রমণভাগের খেলোয়াড় হিসেবে খেলেন।\n২০১৪–১৫ মৌসুমে, মাত্র ৯ বছর বয়সে, তুর্কি ফুটবল ক্লাব গেঞ্চলারবিরলিয়ির যুব পর্যায়ের হয়ে খেলার মাধ্যমে গুলের ফুটবল জগতে প্রবেশ করেছেন এবং পরবর্তীকালে ফেনারবাহচে অ্যাকাডেমির হয়ে খেলার মাধ্যমে তিনি ফুটবল খেলায় বিকশিত হয়েছেন। ২০২১–২২ মৌসুমে, ফেনারবাহচের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; ফেনারবাহচের হয়ে দুই মৌসুমে ৩২ ম্যাচে ৭টি গোল করার পর ২০২৩–২৪ মৌসুমে তিনি প্রায় ২০ মিলিয়ন ইউরোর বিনিময়ে স্পেনীয় ক্লাব রিয়াল মাদ্রিদে যোগদান করেছেন।\n২০২১ সালে, গুলের তুরস্ক অনূর্ধ্ব-১৭ দলের হয়ে তুরস্কের বয়সভিত্তিক পর্যায়ে অভিষেক করেছিলেন। প্রায় এক বছর যাবত তুরস্কের বয়সভিত্তিক দলের হয়ে খেলার পর, তিনি ২০২২ সালে তুরস্কের হয়ে আন্তর্জাতিক পর্যায়ে অভিষেক করেছেন; তুরস্কের জার্সি গায়ে তিনি এপর্যন্ত ৪ ম্যাচে ১টি গোল করেছেন।\n\n\n== প্রারম্ভিক জীবন ==\nআরদা গুলের ২০০৫ সালের ২৫শে ফেব্রুয়ারি তারিখে তুরস্কের আঙ্কারায় জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\nগুলের তুরস্ক অনূর্ধ্ব-১৭ দলের হয়ে খেলার মাধ্যমে তুরস্কের প্রতিনিধিত্ব করেছেন। ২০২১ সালের ৩রা সেপ্টেম্বর তারিখে তিনি আজারবাইজান অনূর্ধ্ব-১৭ দলের বিরুদ্ধে ম্যাচে তুরস্ক অনূর্ধ্ব-১৭ দলের হয়ে আন্তর্জাতিক পর্যায়ে অভিষেক করেছেন। তুরস্কের বয়সভিত্তিক দলের হয়ে তিনি ১০ ম্যাচে অংশগ্রহণ করে ৪টি গোল করেছেন।\n২০২২ সালের ১৯শে নভেম্বর তারিখে, ১৭ বছর, ৮ মাস ও ২৫ দিন বয়সে, বাম পায়ে ফুটবল খেলায় পারদর্শী গুলের চেক প্রজাতন্ত্রের বিরুদ্ধে অনুষ্ঠিত প্রীতি ম্যাচে অংশগ্রহণ করার মাধ্যমে আন্তর্জাতিক ফুটবলে তুরস্কের হয়ে অভিষেক করেছেন। উক্ত ম্যাচের ৬৮তম মিনিটে মধ্যমাঠের খেলোয়াড় দোয়ুকান সিনিকের বদলি খেলোয়াড় হিসেবে তিনি মাঠে প্রবেশ করেছিলেন; ম্যাচে তিনি ২৫ নম্বর জার্সি পরিধান করে আক্রমণাত্মক মধ্যমাঠের খেলোয়াড় হিসেবে খেলেছিলেন। ম্যাচটি তুরস্ক ২–১ গোলের ব্যবধানে জয়লাভ করেছিল। তুরস্কের হয়ে অভিষেকের বছরে গুলের সর্বমোট ১ ম্যাচে অংশগ্রহণ করেছেন। জাতীয় দলের হয়ে অভিষেকের ৭ মাস পর, তুরস্কের জার্সি গায়ে প্রথম গোলটি করেছেন; ২০২৩ সালের ১৯শে জুন তারিখে, ওয়েলসের বিরুদ্ধে ম্যাচের ৮০তম মিনিটে অরকুন কোকশুর অ্যাসিস্ট হতে তুরস্কের হয়ে ম্যাচের দ্বিতীয় গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== ক্লাব ===\n১৭ জুলাই ২০২৩ পর্যন্ত হালনাগাদকৃত।\n\n\n=== আন্তর্জাতিক ===\n১৭ জুলাই ২০২৩ পর্যন্ত হালনাগাদকৃত।\n\n\n=== আন্তর্জাতিক গোল ===\n\n\n== তথ্যসূত্র ==\n\n\n== বহিঃসংযোগ ==\n\nআরদা গুলের – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে আরদা গুলের  (ইংরেজি)  \nসকারবেসে আরদা গুলের (ইংরেজি) \nবিডিফুটবলে আরদা গুলের  (ইংরেজি)  \nইইউ-ফুটবলে আরদা গুলের (ইংরেজি) \nট্রান্সফারমার্কেটে আরদা গুলের (ইংরেজি) \nওয়ার্ল্ডফুটবল.নেটে আরদা গুলের (ইংরেজি) \nইএসপিএন এফসিতে আরদা গুলের (ইংরেজি) \nন্যাশনাল-ফুটবল-টিমস.কমে আরদা গুলের (ইংরেজি)"}