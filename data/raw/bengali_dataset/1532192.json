{"pageid": 1532192, "title": "আইনের আক্ষরিক অর্থ ও মূল চেতনা", "url": "https://bn.wikipedia.org/wiki?curid=1532192", "content": "আইনের আক্ষরিক অর্থ এবং আইনের মূল চেতনা বলতে কোনও নিয়ম বা আইনকে বিবেচনা করার দুটি সম্ভাব্য পন্থাকে বোঝায়। আইনের আক্ষরিক অর্থ মেনে চলার অর্থ হল আইনের ভাষার আক্ষরিক পাঠ অনুসরণ করা। অন্যদিকে আইনের মূল চেতনা অনুসরণ করা হল আইনটি কেন প্রয়োগ করা হয়েছিল, তার অভিপ্রায়টি অনুসরণ করা। যদিও স্বাভাবিকভাবে আইনের আক্ষরিক অর্থ এবং মূল চেতনা উভয়কেই অনুসরণ করা হয়, তা স্বত্ত্বেও কদাচিৎ এগুলি একে অপরের বিপরীতে অবস্থান করে, এবং সেক্ষেত্রে এই দুইটির উল্লেখ করা হয়। এখানে \"আইন\" বলতে মূলত আইনসভা দ্বারা প্রণীত আইনকে বোঝালেও  এই পরিভাষাটি যেকোনও ধরনের নিয়মের জন্য প্রযোজ্য হতে পারে। ইচ্ছাকৃতভাবে আইনের অক্ষর অনুসরণ করলেও সূক্ষ্ম আইনি খুঁটিনাটি, আইনের ফাঁকফোকর ও অস্পষ্ট ভাষা ব্যবহার করে আইনের  মূল চেতনার পরিপন্থী কাজ সম্পন্ন করা যেতে পারে।\n\n\n== আইনি গবেষণা ==\nআক্ষরিক অর্থে আইন লঙ্ঘনের তুলনায় আইনের অনুভূত অভিপ্রায় বা মূল চেতনা লঙ্ঘন করা  অভিযুক্তের শাস্তিযোগ্যতা সম্পর্কিত রায়কে বেশি প্রভাবিত করে। দেখা গেছে যে (১) একজন ব্যক্তি আক্ষরিক অর্থে আইন লঙ্ঘন করলেও আইনের মূল চেতনা লঙ্ঘন না করলে দোষী সাব্যস্ত না-ও হতে পারেন, (২) একজন ব্যক্তি আক্ষরিক অর্থে আইন লঙ্ঘন না করলেও আইনের মূল চেতনা লঙ্ঘন করতে পারেন এবং এভাবে দোষী সাব্যস্ত হতে পারেন, এবং (৩) আক্ষরিক অর্থে আইন এবং আইনের মূল চেতনা - উভয়ই লঙ্ঘন করা হলে সর্বাধিক শাস্তিযোগ্যতা নির্ণীত হয়।\n\n\n== শেকসপিয়র ==\n\nইংরেজ নাট্যকার উইলিয়াম শেকসপিয়র আইনের আক্ষরিক অর্থ-বনাম-আইনের মূল চেতনার এই বিরোধিতা নিয়ে বহু নাটক লিখেছেন। তিনি প্রায় সবসময় \"মূল চেতনা\"-র পক্ষপাতী ছিলেন। শেকসপিয়রের নাটকে খলনায়করা সর্বদা আইনের আক্ষরিক অর্থের পক্ষে ছিল, এবং প্রায়ই শেকসপিয়র তাদেরকে ছাড় দিতে এবং প্রতিকার করতে বাধ্য করতেন। এর একটি বিখ্যাত উদাহরণ হল \"দ্য মার্চেন্ট অফ ভেনিস\" নাটক, যেখানে তিনি আইনের মূল চেতনা এবং আক্ষরিক অর্থ - উভয়কেই রক্ষা করার জন্য কাহিনীসূত্রের কৌশল হিসেবে কথার মারপ্যাঁচ ব্যবহার করেন। মহাজন শাইলক আন্তোনিওর সাথে একটি চুক্তি করেছে যে যদি সে ঋণ পরিশোধ করতে না পারে, তাহলে তার কাছ থেকে এক পাউন্ড মাংস পাবে। যখন আন্তোনিও ঋণ সময়মতো পরিশোধ করতে ব্যর্থ হয়, তখন পোর্শিয়া প্রথমে একটি বিখ্যাত বক্তৃতায় করুণার জন্য আবেদন করেন: \"করুণার গুণ চাপা থাকে না, এটি স্বর্গ থেকে নীচের দিকে মৃদু বৃষ্টির মতো ঝরে পড়ে। এটি দ্বিগুণ আশীর্বাদপ্রাপ্ত: এটি যে দেয় এবং যে নেয় তাকে আশীর্বাদ করে।\" (IV, i, 185)। যখন শাইলক অস্বীকৃতি জানায়, তখন সে অবশেষে আন্তোনিওকে বাঁচায় এই বলে যে শাইলকের সাথে তার চুক্তিতে কোনও রক্তপাতের কথা উল্লেখ করা হয়নি, এবং তাই শাইলক কেবল তখনই তার মাংসের টুকরো পেতে পারে যদি সে কোনও রক্তপাত না করে।\n\n\n== মার্কিন সাংবিধানিক আইন ==\nঐতিহাসিকভাবে মার্কিন সংবিধানের ব্যাখ্যাগুলি  \"আক্ষরিক অর্থ বনাম মূল চেতনা\" বিতর্কের দুই পক্ষে বিভক্ত। উদাহরণস্বরূপ, দেশটির প্রতিষ্ঠার সময় ফেডারেলিস্ট পার্টি (কেন্দ্রীয় সরকারপন্থী দল) সংবিধানের একটি শিথিল ব্যাখ্যার পক্ষে যুক্তি দিয়েছিল এবং দেশটির কিছু প্রতিষ্ঠাতার (বিশেষ করে কেন্দ্রীয় সরকারপন্থী প্রতিষ্ঠাতাদের উদ্দেশ্যসহ) বৃহত্তর উদ্দেশ্যের মূল চেতনার সাথে সামঞ্জস্য রেখে মার্কিন আইনসভার নিম্নকক্ষ কংগ্রেসকে বিস্তৃত ক্ষমতা প্রদান করেছিল। কেন্দ্রীয় সরকারপন্থীরা তাই মার্কিন সংবিধানের  \"মূল চেতনার\" দিকটির প্রতিনিধিত্ব করত। এর বিপরীতে, সীমিত কেন্দ্রীয় সরকারের পক্ষে থাকা ডেমোক্র্যাটিক-রিপাবলিকানরা সংবিধানের কঠোর ব্যাখ্যার পক্ষে যুক্তি দিয়েছিলেন। তারা যুক্তি দিয়েছিলেন যে কেন্দ্রীয় সরকারকে কেবল সংবিধানে বর্ণিত ক্ষমতা দেওয়া হয়েছিল, এবং সংবিধানে স্পষ্টভাবে উল্লেখ করা হয়নি, এমন কোনও ক্ষমতা তাকে দেওয়া হয়নি; তারা \"আক্ষরিক অর্থ\"-ভিত্তিক ব্যাখ্যার প্রতিনিধিত্ব করে।\nআধুনিক সাংবিধানিক ব্যাখ্যা এখনও এই দুই পক্ষে বিভক্ত। সজীব সংবিধানপন্থী বিশেষজ্ঞরা একটি মূল চেতনার কাছাকাছি ব্যাখ্যামূলক কৌশলের পক্ষে, যদিও এটি এমন একটি চেতনার উপর ভিত্তি করে যা বিস্তৃত ক্ষমতা প্রতিফলিত করে। মূলবাদী বা পাঠ্যবাদী বিশেষজ্ঞরা অধিকতর আক্ষরিক অর্থভিত্তিক পদ্ধতির পক্ষে। তারা যুক্তি দেন যে সংবিধানের সংশোধনী প্রক্রিয়া নিশ্চিতভাবেই এমন বিস্তৃত ব্যাখ্যাগুলিকে বন্ধ করে দেয় যা সংশোধনী গ্রহণের মাধ্যমে সম্পন্ন করা যেতে পারে।\n\n\n== বাইবেল ==\n\n\n== ব্যবস্থা নিয়ে খেলা ==\nউইকিপিডিয়ার নির্দেশনাটি সম্পর্কে জানতে উইকিপিডিয়া:ব্যবস্থা নিয়ে খেলা করা দেখুন।\nকোনও ব্যবস্থাকে সুরক্ষিত করার জন্য সৃষ্ট নিয়ম ও পদ্ধতিগুলিকে ব্যবহার করে একটি কাঙ্ক্ষিত ফলাফলের জন্য ব্যবস্থাটিতে কারসাজি করে নিজের স্বার্থোদ্ধার করা হিসাবে ব্যবস্থা নিয়ে খেলা করা হিসেবে সংজ্ঞায়িত করা যেতে পারে।\n১৯৭৫ সালে ব্যবস্থা নিয়ে খেলার ইংরেজি পরিভাষা \"গেমিং দ্য সিস্টেম\" বাক্যাংশটির প্রথম জ্ঞাত নথিভুক্ত ব্যবহার খুঁজে পাওয়া গেছে। ব্রিটিশ ব্যবসা প্রতিষ্ঠানগুলির প্রধান নির্বাহী কর্মকর্তাদের একজন উপদেষ্টা ও লেখক জেমস রিলির মতে কোম্পানি এবং প্রতিষ্ঠানের কাঠামো (প্রত্যক্ষ ও অপ্রত্যক্ষ নীতি ও পদ্ধতিসমূহ, ঘোষিত লক্ষ্যসমূহ এবং মানসিক প্রতিমানসমূহ) দীর্ঘমেয়াদী সাংগঠনিক সাফল্যের জন্য ক্ষতিকরক আচরণের জন্ম দিতে পারে এবং প্রতিযোগিতাকে দমন করতে পারে। কারও কারও মতে ত্রুটি হল ব্যবস্থা নিয়ে খেলা করার মূলমন্ত্র, যেখানে নিয়মকানুনের ফাঁকফোঁকর ত্রুটিপূর্ণ চর্চার সুযোগ করে দেয়, যা অপ্রত্যাশিত ফলাফলের জন্ম দেয়।\nযদিও এই পরিভাষাটি সাধারণত নেতিবাচক অর্থ বহন করে, তবুও দুর্নীতিগ্রস্ত বা নিপীড়ক সংগঠনগুলিকে দুর্বল করা এবং ভেঙে ফেলার জন্য ব্যবস্থা নিয়ে খেলা করার কৌশল ব্যবহার করা যেতে পারে।\n\n\n== আধুনিক প্রয়োগ ==\nসিঙ্গাপুরে কোভিড-১৯ বৈশ্বিক মহামারীর সময়, সিঙ্গাপুরের প্রধানমন্ত্রী লি সিয়েন লুং সিঙ্গাপুরবাসীদের কেবল \"বর্তনী স্বতঃবিচ্ছিন্নকারক\" (সার্কিট ব্রেকার) নিয়মগুলিকে কেবল আক্ষরিক অর্থেই মেনে চলা নয়, বরং তিনি কেন এই নিয়মগুলি বাস্তবায়ন করতে চেয়েছিলেন, তার পেছনের মূল চেতনাও মেনে চলার আহ্বান জানান। \n\n\n== আরও দেখুন ==\nআইন\n\nভাষা\n\nঅন্যান্য\n\n\n== তথ্যসূত্র =="}