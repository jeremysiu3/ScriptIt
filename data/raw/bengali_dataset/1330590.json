{"pageid": 1330590, "title": "নিশান্থা উলুগেতেন্নে", "url": "https://bn.wikipedia.org/wiki?curid=1330590", "content": "নিশান্থা উলুগেতেন্নে শ্রীলঙ্কা নৌবাহিনীর একজন অ্যাডমিরাল ছিলেন। তিনি শ্রীলঙ্কার নৌবাহিনী কমান্ডার হিসেবে ২০২০ সালের জুলাই মাসের ১৫ তারিখ থেকে ২০২২ সালের ডিসেম্বর মাসের ১৮ তারিখ পর্যন্ত দায়িত্ব পালন করেন।\n\n\n== পূর্ব জীবন এবং শিক্ষা ==\nনিশান্থা উলুগেতেন্নে নৌবাহিনীতে যোগদানের পূর্বে রয়্যাল কলেজ, কলম্বোতে অধ্যায়ন করতেন। এই রয়্যাল কলেজে তিনি প্রিফেক্ট এবং কলেজ ক্যাডেট প্লাটুনের সার্জেন্ট ছিলেন।\nনৌবাহিনীতে যোগদানের পর তিনি কিংস কলেজ লন্ডন থেকে ডিফেন্স স্টাডিজে মাস্টার্স অব আর্টস ডিগ্রি অর্জন করেন। এছাড়া তিনি মেরিটাইম পলিসিতে মাস্টার্স করেন অস্ট্রেলিয়ার উলগং বিশ্ববিদ্যালয় থেকে এবং ভারতের মাদ্রাজ বিশ্ববিদ্যালয় থেকে ডিফেন্স অ্যান্ড স্ট্র্যাটেজিক স্টাডিজে এমফিল ডিগ্রি অর্জন করেন।\n\n\n== নৌবাহিনীর কর্মজীবন ==\nউলুগেতেন্নে ১৯৮৫ সালে শ্রীলঙ্কা নৌবাহিনীর নেভাল অ্যান্ড ম্যারিটাইম একাডেমীতে ক্যাডেট হিসেবে ১৩তম ব্যাচে যোগ দেন। ১৯৮৭ সালের জানুয়ারি মাসে তিনি অ্যাক্টিং সাব লেফটেন্যান্ট হিসেবে শ্রীলঙ্কা নৌবাহিনীর এক্সিকিউটিভ শাখায় কমিশন প্রাপ্ত হন। ১৯৮৮ সালে তিনি সাব লেঃ পদবীতে ভারতে টেকনিক্যাল কোর্স করেন এবং গানারি স্পেশালাইজেশন কোর্স করেন ভারতেরই 'ইন্ডিয়ান নেভি গানারি স্কুল' থেকে। তিনি ব্রিটেন থেকে স্টাফ কোর্স সম্পন্ন করেন।\nতিনি বিভিন্ন যুদ্ধ জাহাজের অধিনায়কত্ব করেন, এছাড়াও তিনি নৌবাহিনীর সদর দপ্তরে উপ পরিচালক (প্রজেক্ট এবং প্ল্যান) হিসেবে কর্মরত ছিলেন। তিনি ৪র্থ ফাস্ট অ্যাটাক ফ্লোটিলার অধিনায়কত্ব করেন, নৌ অস্ত্র শাখার পরিচালক, নৌ গোয়েন্দা শাখার পরিচালক হিসেবেও তিনি নৌ সদরে কর্মরত ছিলেন। রিয়ার অ্যাডমিরাল পদবীতে তিনি পশ্চিমাঞ্চলীয় এবং দক্ষিণাঞ্চলীয় নৌ কমান্ডের ফ্ল্যাগ অফিসার কমান্ডিং হিসেবে দায়িত্ব পালন করেন এবং ডেপুটি চীফ অব স্টাফ এবং চীফ অব স্টাফের দায়িত্বও পালন করেন পরে। এছাড়াও তিনি ভলান্টিয়ার নেভাল ফোর্সের কমান্ড্যান্ট ছিলেন।\n\n\n== তথ্যসূত্র =="}