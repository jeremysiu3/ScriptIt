{"pageid": 1532276, "title": "লাইস ইবনে সা'দ", "url": "https://bn.wikipedia.org/wiki?curid=1532276", "content": "লাইস ইবনে সাদ ইবনে আব্দুর রহমান ফাহমি আল-কালকাশন্দি ( আরবি: الليث بن سعد بن عبد الرحمن الفهمي القلقشندي; ৭১৩–৭৯১) ছিলেন একজন প্রসিদ্ধ আরব ইসলামি পণ্ডিত, মুহাদ্দিস, ধর্মতাত্ত্বিক ও ইসলামী আইনশাস্ত্রের লাইসি মাযহাবের প্রবর্তক।  তিনি সাধারণত ইমাম লাইস বা লাইস ইবনে সা'দ নামে পরিচিত। তাকে মিশরীয় আইনি ঐতিহ্যের প্রধান প্রতিনিধি হিসেবে বিবেচনা করা হত।  তৎকালীন সময়ের সবচেয়ে বিখ্যাত আইনজ্ঞদের একজন হওয়া সত্ত্বেও তাঁর ছাত্ররা তাঁর মাযহাব সংরক্ষণ করেননি এবং তৎকালীন আরেকজন বিখ্যাত আইনজ্ঞ মালিক ইবনে আনাসের ছাত্রদের মতো তা ছড়িয়ে দেননি।  তিনি ৭৭৯ খ্রিস্টাব্দে দামেস্কের ইলিয়াসের ধর্মত্যাগ মামলার বিচারক ছিলেন।  শাফিঈ মাযহাবের প্রতিষ্ঠাতা  ইমাম শাফিঈর মতে, ইমাম লাইস মালিকি মাযহাবের প্রতিষ্ঠাতা ও শাফিঈর শিক্ষক মালিক ইবনে আনাসের চেয়েও বড় আইনজ্ঞ ছিলেন। \n\n\n== জীবনী ==\nতিনি ৯৪ হিজরির (৭১৩ খ্রি.) শাবান মাসে মিশরের কালকাশান্দা গ্রামে জন্মগ্রহণ করেন এবং তাই তাঁর নিসবা হল আল-কালকাশান্দি। তাঁর আরবি নিসবাহ আল-ফাহমি হওয়া সত্ত্বেও সিয়ারু আলামিন নুবালায় ইমাম যাহাবী উল্লেখ করেন যে, তাঁর পরিবার ইস্পাহান থেকে এসেছে এবং তিনি ফার্সি বংশোদ্ভূত। পরবর্তী লেখকদের কাছে এটি একটি সাধারণ উল্লেখ হয়ে ওঠে এবং তারা মনে করেন যে, তাঁর আরবি নিসবাহ (আল-ফাহমি) খালিদ ইবনে সাবিত ইবনে যাইন আল-ফাহমির মাওলা হওয়ার কারণে যুক্ত করা হয়েছে। \nলাইস মিশরের তাবেঈদের কাছ থেকে জ্ঞান অর্জন করেন। এরপর ২০ বছর বয়সে ১১৩ হিজরিতে হজের উদ্দেশ্যে মক্কায় যাত্রা করেন এবং হিজাজ অঞ্চলের আলেমদের কাছ থেকেও হাদিস শ্রবণ করেন। \nপরে তিনি মিশরে ফিরে আসেন এবং ফতোয়া দেওয়া শুরু করেন। সে যুগে ফতোয়ার ক্ষেত্রে তিনি স্বতন্ত্র অবস্থান অর্জন করেন। \nমিশরের জনগণ তাঁকে অত্যন্ত সম্মান করত; এমনকি মিশরের গভর্নর ও বিচারকরাও তাঁর মতামত গ্রহণ করতেন। তিনি সুলতান মারওয়ান ইবনে মুহাম্মাদের খেলাফতের সময় হুছরা ইবনে সাহলের শাসনামলে মিশরের বিচারকের দায়িত্ব পালন করেন।  আবু জাফর মানসুর তাঁকে মিশরের শাসনভার দেওয়ার প্রস্তাব দিয়েছিলেন; কিন্তু তিনি বিনয়ের সাথে তার প্রস্তাব প্রত্যাখ্যান করেন।\n\n\n== শিক্ষক ও শিক্ষার্থী ==\nলাইস ইবনে সা'দ অনেক বড় মাপের তাবি’ঈ ও তাবে তাবি’ঈদের কাছ থেকে জ্ঞান অর্জন করেছেন। তিনি যাঁদের থেকে হাদীস শুনেছেন তাঁদের মধ্যে রয়েছেন:\nআতা ইবনে আবি রাবাহ, আবদুল্লাহ ইবন আবি মালিকা, সাঈদ ইবনে আবি সাঈদ মাকবুরী, ইবনে শিহাব যুহরী, আবু যুবাইর মাক্কী, মুশারা ইবনে হা’য়ান, আবু কাবীল মু‘আফারী, ইয়াজীদ ইবনে আবি হাবীব, জাফর ইবন রাবি‘আ, উবাইদুল্লাহ ইবনে আবি জাফর, বুকাইর ইবন আবদুল্লাহ ইবনে আশজ, আব্দুর রহমান ইবনুল কাসিম, হারিস ইবনে ইয়াকুব, আবুস-সামাহ দিরাজ, উকায়ল ইবনে খালিদ, ইউনুস ইবনে ইয়াজীদ, হাকিম ইবনে আবদুল্লাহ ইবন কাইস, আমির ইবনে ইয়াহইয়া মু‘আফারী, উমার মাওলা গাফরাহ, ইমরান ইবনে আবি আনাস, ইয়াশ ইবনে আব্বাস কাতাবানী, কাসীর ইবনে ফির্কদ, হিশাম ইবনে উরওয়া, আব্দুল্লাহ ইবনে আব্দুর রহমান ইবনে আবি হুসায়ন, আইয়ুব ইবনে মূসা, বাকর ইবনে সাওয়াদা, আবু কাসীর আল-জালাহ, হারিস ইবনে ইয়াজিদ আল-হাদরামী, খালিদ ইবনে ইয়াজিদ, সফওয়ান ইবনে সুলায়িম, খাইর ইবনে নাঈম, আবু জানাদ (আব্দুল্লাহ ইবনে যাকওয়ান), কাতাদা ইবন দিআমা, মুহাম্মাদ ইবনে ইয়াহইয়া ইবনে হাব্বান, ইয়াজীদ ইবনে আবদুল্লাহ ইবনে হাদ, ইয়াজীদ ইবনে আব্দুল্লাহ আল-লায়সী, ইয়াহইয়া ইবনে সাঈদ আল-আনসারী এবং আরও অনেকে। \nলাইস পঞ্চাশেরও বেশি তাবি’ঈ ও দেড়শতাধিক তাবে তাবি’ঈর সাক্ষাৎ পেয়েছিলেন। তাঁর কাছ থেকে জ্ঞান গ্রহণ করেছেন এমন মধ্যে উল্লেখযোগ্য ব্যক্তি হলেন: মুহাম্মাদ ইবনে উজলান, আব্দুল্লাহ ইবনে লুহাই‘আহ, হাশিম ইবনে বাশীর, আব্দুল্লাহ ইবনে ওহাব, আব্দুল্লাহ ইবন মুবারক, আত্বাফ ইবনে খালিদ, আশহাব ইবনে আবদুল আজিজ কাইসী, সাঈদ ইবনে শুরাহবীল, সাঈদ ইবনে উফাইর, আল-কাআনাবী, সাঈদ ইবনে আবি মারইয়াম, আদম ইবনে আবি ইইয়াস, আহমদ ইবনে ইউনুস, তাঁর নিজ পুত্র শু‘আইব, ইয়াহইয়া ইবনে বুকাইর, আবদুল্লাহ ইবনে আব্দুল হাকাম, ইয়াহইয়া ইবন ইয়াহইয়া আল-লায়সী, ইয়াহইয়া ইবনে ইয়াহইয়া তামীমী, আবুল-জাহম আলা ইবনে মূসা, কুতাইবাহ ইবনে সাঈদ, মুহাম্মাদ ইবনে রুমাহ, ইয়াজীদ ইবনে মাওহিব আর-রামলি, কামিল ইবনে তালহা, ঈসা ইবনে হাম্মাদ, আব্দুল্লাহ ইবনপ সালিহ আল-কাতিব, আমর ইবন খালিদ, আবদুল্লাহ ইবন ইউসুফ আত-তানীসী প্রমুখ। \nতিনি প্রতিদিন চারটি বৈঠক করতেন। প্রথম বৈঠকটি ছিল গভর্নরের জন্য, যিনি প্রয়োজনে তাঁর পরামর্শ নিতেন। যদি লাইস কোন বিচারক বা গভর্নরের বিষয়ে আপত্তি করতেন, তাহলে তিনি খলিফার কাছে চিঠি লিখতেন এবং তখন বরখাস্তের আদেশ চলে আসত। দ্বিতীয় বৈঠকটি ছিল হাদীসবিদদের জন্য; তৃতীয় বৈঠকটি ছিল ফিকহি (ইসলামি আইন) প্রশ্নোত্তরের জন্য, যখন তিনি জিজ্ঞাসাকারীদের ফতোয়া দিতেন এবং চতুর্থ বৈঠকটি ছিল সাধারণ মানুষের জন্য, যারা তাঁর কাছে আর্থিক সাহায্য চাইত এবং তিনি কাউকেই ফিরিয়ে দিতেন না, চাহিদা যতই বড় হোক বা ছোট। \nলাইস ইবন সা'দ লেখালেখির প্রতি মনোযোগী ছিলেন না। তাঁর কেবল কয়েকটি রচনা বর্তমান পাওয়া যায়; যেমন: দশ হাদীস, যা ইবনে মুন্দাহর আল-ফাওয়ায়েদ গ্রন্থে অন্তর্ভুক্ত ছিল। তবে তার সনদে অনেক হাদিস বর্ণিত হয়েছে, যা বিভিন্ন হাদিসের গ্রন্থে লিপিবদ্ধ রয়েছে। \n\n\n== লাইসি মাযহাব ==\n\nলাইস মিশর, হিজাজ ও ইরাকের তাবেঈদের থেকে বিপুল পরিমাণে জ্ঞান অর্জন করেন। ইবনে হাজার আল-আসকালানি তাঁর জীবনীতে বলেন, \"মিশরের তাবেঈদের জ্ঞান লাইস ইবন সা’দের মাধ্যমে পূর্ণতা লাভ করেছে।  তিনি আবু হানিফা ও মালিক ইবনে আনাসের ফিকহে পারদর্শী ছিলেন এবং মালিকের সঙ্গে তাঁর পত্রযোগাযোগ ছিল। \nফতওয়া প্রদানে লাইস ইবনে সা’দ কুরআন, সুন্নাহ ও ইজমা অনুসরণ করতেন এবং কিয়াস ও রায়ের প্রতি নির্ভর করতেন না।  তিনি তাঁর সমসাময়িক মালিক ইবনে আনাসের বহু মতের বিরোধিতা করেন, বিশেষ করে 'আমলু আহলিল মাদিনাহ' ( মদিনাবাসীদের প্রচলিত আমল) সংক্রান্ত বিষয়ে।  তিনি তাঁর মাযহাবে শুধুমাত্র সহীহ হাদীস ও সাহাবাদের ইজমার উপর নির্ভর করতেন। এই বিষয়ে মালিককে লেখা এক চিঠিতে তিনি বলেন: “যে বিষয়ে আল্লাহর রাসূলের সাহাবীরা আবু বকর, উমর ও উসমানের যুগে মিসর, শাম ও ইরাকে আমল করেছেন, তাঁরা মৃত্যুর আগ পর্যন্ত তা অব্যাহত রেখেছিলেন এবং বর্তমানও তাদের আমল অপরিবর্তিত রয়েছে। আমরা মনে করি না যে, আজ মুসলিমদের সেনাবাহিনীর পক্ষে তাদের পূর্বসূরিদের সেই আমলের বিপরীত কিছু করা বৈধ ছিল।” \nতাঁর ফিকহি মতাদর্শের বৈশিষ্ট্য ছিল, তিনি এমন সকল আমলকে ওয়াজিব মনে করতেন, যা রাসূল নিয়মিত করতেন; যেমন: মাগরিব ও চার রাকাতের নামাজে প্রথম তাশাহহুদ পড়া।  তিনি নামাজে ইমাম জোরে কিরাআত করলেও মুক্তাদির জন্য ফাতিহা পড়া আবশ্যক বলে মনে করতেন এবং এক্ষেত্রে তিনি “যে ব্যক্তি সুরা ফাতিহা পড়েনি, তার নামাজ হয়নি” হাদিসকে প্রাধান্য দেন। \nশায়খ মুস্তফা আব্দুর রাজ্জাক বলেন যে, লাইস তাঁর ফিকহি চিন্তাধারাকে নৈতিক ও আত্মিক দিক থেকে পরিচালিত করেন এবং এর পক্ষে প্রমাণ হিসেবে তাঁর এমন অনেক হাদীস বর্ণনার কথা তুলে ধরেন, যা উত্তম চরিত্র ও শিষ্টাচারের প্রতি উদ্বুদ্ধ করে এবং পাশাপাশি সীমা নির্ধারণ ও লেনদেন সংক্রান্ত হুকুমও ব্যাখ্যা করে থাকে।  যদিও মালিক ইবনে আনাস আহলুল আসারদের ইমাম হিসেবে পরিচিত ছিলেন, তবে ইমাম শাফেয়ী বলেন: “লাইস ইবনে সা’দ মালিকের চেয়ে হাদীসের অনুসরণে অধিক যত্নবান ছিলেন।”  তাঁদের সমসাময়িক বহু ফকীহ—যারা মালিক ও লাইস দুজনের ফিকহ জানতেন—তাঁরাও ইমাম লাইসকে অগ্রাধিকার দিতেন।  সাঈদ ইবনে আবু আইয়ুব বলেন: “যদি মালিক ও লাইস একত্রে থাকতেন, তবে মালিক লাইসের সামনে নীরব থাকতেন।” এই বক্তব্য দ্বারা বোঝায় যে, তাঁর দৃষ্টিতে লাইস অধিক ফকীহ ছিলেন। \nতবে লাইস ইবনে সা’দের মাযহাব তাঁর মৃত্যুর কিছুদিন পরই বিলুপ্ত হয়ে যায়। এর প্রমাণ হল, লাইসের মৃত্যুর প্রায় ৩০ বছর পরে মৃত্যুপ্রাপ্ত ইমাম শাফেয়ী বলেন: “লাইস মালিকের চেয়ে অধিক ফকীহ ছিলেন; কিন্তু তাঁর অনুসারীরা তাঁকে ধরে রাখতে পারেনি। ” মিসরীয় চিন্তাবিদ আহমদ আমীন তাঁর “যুহা আল-ইসলাম” গ্রন্থে লাইসের মাযহাব হারিয়ে যাওয়ার কারণ হিসেবে উল্লেখ করেন, তিনি তাঁর মাযহাব সংরক্ষণে যথাযথ প্রচেষ্টা করেননি। \n\n\n== মৃত্যু ==\nলাইস ইবনে সা'দ ১৭৫ হিজরির (৭৯১ খ্রি.) ১৫ শাবান শুক্রবার মিশরে ইন্তেকাল করেন। তাঁর জানাজা খুব জাঁকজমকপূর্ণভাবে অনুষ্ঠিত হয়েছিল। \nতাঁর জানাজায় ইমামতি করেন হারুন অর-রশিদের নিযুক্ত গভর্নর মুসা ইবনে ঈসা আল-হাশিমি। \nতাঁকে মিশরের কাইরোর \"আল-কারাফা আস-সুগরা\" অঞ্চলের সাদাফিয়্যিন কবরস্থানে দাফন করা হয়  এবং তাঁর কবর আজও প্রসিদ্ধ। প্রথমে তাঁর কবর একটি উঁচু চৌকি আকারে ছিল। ৬৪০ হিজরির পরে মিশরের বিশিষ্ট ব্যবসায়ী আবু যায়েদ আল-মিসরি সেখানে একটি গম্বুজ নির্মাণ করেন এবং পরে সেটি মসজিদে রূপান্তরিত হয়। এরপর বহু বিশিষ্ট ব্যক্তি পর্যায়ক্রমে গম্বুজটি সংস্কার করেন। \n৮৮৪ হিজরিতে আমির মালিক আশরাফ কাইতবায়ের শাসনামলে আমীর ইয়াশবাক ইবনে মাহদি একটি মিনার নির্মাণ করেন। ৯১১ হিজরিতে সুলতান কানসু আল-গৌরি মসজিদটি পুনর্নির্মাণ করেন। এরপরে ১১৩৮ হিজরিতে আমীর মুসা জুরিজি পুনরায় সংস্কার করেন এবং এটি বর্তমানে যেভাবে আছে, সেই রূপে তখন তৈরি করা হয়। \nলাইস ইবন সা'দের বংশধরদের মধ্য থেকে তাঁর পুত্র শু'আইব  ও নাতি আব্দুল মালিক ইবনে শুয়াইব  হাদীসের প্রসিদ্ধ বর্ণনাকারী হিসেবে খ্যাতি লাভ করেন।  ইবনে হাজার আসকালানি তাঁর জীবনী সম্পর্কে 'আর-রাহমা আল-গাইসিয়্যা ফি তারজামাত আল-লাইস' নামক একটি গ্রন্থ রচনা করেন। \n\n\n== আরো দেখুন ==\nলাইসি মাযহাব\nইমাম শাফিঈ\n\n\n== তথ্যসূত্র =="}