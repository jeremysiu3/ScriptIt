{"pageid": 1049387, "title": "শৈলেন ঘোষ", "url": "https://bn.wikipedia.org/wiki?curid=1049387", "content": "শৈলেন ঘোষ (৮ ডিসেম্বর, ১৯২৮ ― ১৪ আগস্ট, ২০১৬) একজন বাঙালি শিশুসাহিত্যিক ও নাট্যকার।\n\n\n== প্রারম্ভিক জীবন ==\nশৈলেন ঘোষের জন্ম ১৯২৮ সালে কলকাতার বাগবাজারে । ডাকনাম ছিল শৈলেশ। বাবা শ্রী খগেন্দ্রনাথ ঘোষ ছিলেন সাহিত্যিক, মা শ্রীমতি তরুলতা ঘোষ ছিলেন গৃহবধূ। সাত বছর বয়সে হাওড়ার সালকিয়ার অ্যাংলো সংস্কৃত হাইস্কুলে দ্বিতীয় শ্রেণীতে ভর্তি হন। সেখান থেকে ম্যাট্রিকুলেশন পাশ করে সুরেন্দ্রনাথ কলেজ থেকে গ্র্যাজুয়েট হন। তাঁর ছেলেবেলা, কৈশোর আর তরুণ বয়সের অনেকটাই কেটেছে হাওড়া জেলার সালকিয়ায়। প্রথম জীবনে ভাল ফুটবল খেলোয়াড় ছিলেন তিনি, তবে মাঠের প্রতিনিয়ত চোট-আঘাতে একটাসময় খেলা ছেড়ে দেন। ১৯৫৭ সালে বিড়লা'র রুবি জেনারেল ইনস্যুরেন্স কোম্পানীতে চাকুরি শুরু করেন, পরে সেটি ন্যাশনাল ইনস্যুরেন্স কোম্পানীর সাথে যুক্ত হয়। অকৃতদার শৈলেনবাবু ১৯৮৮ সালে চাকুরি থেকে অবসর নেন।\n\n\n== সাহিত্য ==\nশৈলেন ঘোষ শিশুসাহিত্য চর্চা করেছেন অর্ধশতাব্দীরও বেশি সময় ধরে। তাঁর সাহিত্যিক জীবনে পথ চলা শুরু হয় মাসপয়লা মাসিক পত্রিকায় লেখা একটি কবিতা দিয়ে। এরপর ২২ বছর বয়সে \"ছুটির সানাই\" নামের ছোটোদের পত্রিকা বের করেন। ১৯৫৬ সালে দিলীপ দে চৌধুরীর সাথে যুগ্মভাবে ছোটোদের জন্য একটি সাপ্তাহিক পত্রিকা \"রবিবার\" সম্পাদনা করেছিলেন৷ কিশোর সংগঠন মণিমেলার মুখপত্র \"মণিমুকুর\"-এর সহসম্পাদক হিসাবেও দায়িত্ব সামলেছিলেন। প্রায় ত্রিশটির বেশি নাটক লিখেছেন তিনি। তাঁর প্রেরণা ও আদর্শ ছিলেন শিশুসাহিত্যিক বিমল ঘোষ ওরফে মৌমাছি, যাঁর পরিচালিত আনন্দমেলায় শৈলেন ঘোষের প্রথম গল্প মা প্রকাশিত হয়। আনন্দমেলার সাথে আনন্দবাজার পত্রিকার পূজাবার্ষিকীতে প্রায় প্রতি বছর তাঁর গল্প উপন্যাস লেখার সুযোগ ঘটেছে। এছাড়াও কিশোর ভারতী সহ বহু নামকরা পত্রিকায় লিখেছেন শৈলেন। তার লেখা রূপকথামূলক উপন্যাস টুই টুই, মিতুল নামে পুতুলটি, বাজনা, হুপ্পোকে নিয়ে গপ্পো, আমার নাম টায়রা, আজব বাঘের আজগুবি, স্বপ্নের জাদুকরী, জাদুর দেশে জগন্নাথ, মা এক নির্ভীক সৈনিক, সোনাঝরা গল্পের ইনকা, নাচ রে ঘোড়া নাচ, সোনালির দিন, তোরা আর বাদশা ইত্যাদি বিশেষ জনপ্রিয়। তিনি পেয়েছেন সংগীত নাটক অকাদেমি পুরস্কার, জাতীয় পুরস্কার, বিদ্যাসাগর পুরস্কার, মৌচাক পুরস্কার, নেহরু ফেলোশিপ সহ একাধিক সম্মাননা।\n\n\n== তথ্যসূত্র =="}