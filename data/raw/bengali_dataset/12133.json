{"pageid": 12133, "title": "হাঙ্গেরীয় ভাষা", "url": "https://bn.wikipedia.org/wiki?curid=12133", "content": "হাঙ্গেরীয় ভাষা (হাঙ্গেরীয়তে magyar মজর্‌) হাঙ্গেরির রাষ্ট্রভাষা। যদিও হাঙ্গেরি কেন্দ্রীয় ইউরোপে অবস্থিত, এটি সেই অঞ্চলের ভাষা নয়। হাঙ্গেরির আশেপাশের এলাকার ইন্দো-ইউরোপীয় ভাষার সাথে হাঙ্গেরীয় ভাষার কোনও মিল নেই। হাঙ্গেরীয় ভাষার সাথে ঘনিষ্ঠ সম্পর্কযুক্ত খান্তি ও মান্সি ভাষা রাশিয়ার প্রত্যন্ত অঞ্চলে, উরাল পর্বতমালার পূর্বে, উত্তর-পশ্চিম সাইবেরিয়ায়, হাঙ্গেরি থেকে প্রায় ২,০০০ মাইল দূরে ব্যবহৃত হয়। এই ভাষাগত সম্পর্ক থেকে বোঝা যায় আদি হাঙ্গেরীয় অধিবাসীরা এশিয়া থেকে এসেছিল। তারা উরাল পর্বতমালার পূর্ব ঢালে বসবাস করত। ৫ম-৬ষ্ঠ শতকে তারা পশ্চিমে পাড়ি জমায় এবং ৯ম শতকে কার্পেথীয় পর্বতমালার পশ্চিমে এসে দানিউব নদীর তীরে বসতি স্থাপন করে। পরবর্তীতে ধীরে ধীরে তারা ইউরোপীয় সংস্কৃতির সাথে মিশে যায়। কেবল তাদের মুখের ভাষাই তাদের এশীয় ঐতিহ্য ধারণ করে রেখেছে।\nহাঙ্গেরির প্রায় ১ কোটি লোক হাঙ্গেরীয় ভাষায় কথা বলেন। এছাড়া রোমানিয়ায় ২০ লক্ষ, চেক প্রজাতন্ত্র ও স্লোভাকিয়ায় ৬ লক্ষ, পূর্বতন যুগোস্লাভিয়া এলাকায় ৫ লক্ষ, ইউক্রেনে ২ লক্ষ, ইসরায়েলে দেড় লক্ষ, মার্কিন যুক্তরাষ্ট্রে সাড়ে চার লক্ষ লোক হাঙ্গেরীয় ভাষায় কথা বলে।\nসোভিয়েট রাশিয়ার প্রভাবের কারণে অন্যান্য ইয়োরোপীয় দেশের তুলনায় হাঙ্গেরিতে ইংরেজির সামগ্রিক প্রভাব তুলনামূলকভাবে কম। দ্বিতীয় বিশ্বযুদ্ধের পর হাঙ্গেরীয় ভাষায় লিখিত ও প্রকাশিত গ্রন্থের সংখ্যা উল্লেখযোগ্যভাবে বেশি।"}