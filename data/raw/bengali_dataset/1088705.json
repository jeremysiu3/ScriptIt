{"pageid": 1088705, "title": "ওলিউর রহমান", "url": "https://bn.wikipedia.org/wiki?curid=1088705", "content": "ওলিউর রহমান একজন সমাজ সংস্কারক, লেখক ও মুসলিম নারীশিক্ষা আন্দোলনের অগ্রদূত। নারীশিক্ষা আন্দোলনে তার ব্যাপক ভূমিকা রয়েছে। বাংলাদেশে মহিলা জলসা বা ইসলামী মহিলা ওয়াজ মাহফিলের প্রবর্তন করেন তিনি।\n\n\n== জন্ম ও বংশ পরিচয় ==\nমাওলানা ওলিউর রহমান ১৯১৬ সালে মোতাবেক ১৩৩৬ হিজরী সনে সিলেট জেলার কানাইঘাট উপজেলার বাটইআইল গ্রামে জন্মগ্রহণ করেন। তিনি মরমি কবি ও সূফিসাধক ইবরাহীম আলী তশনার দ্বিতীয় পুত্র। মায়ের নাম আছিয়া খাতুন।। ওলিউর রহমানের পূর্বপুরুষ শাহ তাকী উদ্দীন ছিলেন শাহজালালের সফরসঙ্গী। \n\n\n== শিক্ষা ==\nমাওলানা ওলিউর রহমান শৈশবে উমরগঞ্জ প্রাথমিক বিদ্যালয়ের পাঠ শেষে উমরগঞ্জ ইমদাদুল উলুম মাদ্রাসায় ষষম শ্রেণী সমাপ্ত করেন। ১৯৩৭ সালে গাছবাড়ি জামিউল উলুম কামিল মাদ্রাসায় থেকে ফাযিল পাস করেন। ১৯৩৮ সালে মাওলানা ওলিউর রহমান উত্তর প্রদেশ-এর রামপুর আলিয়া মাদ্রাসায় ভর্তি হন। সেখানে কামিল (টাইটেল) পাস করে হাদীসের সনদ লাভ করেন। তাঁর হাদীসের ওস্তাদ ছিলেন হযরত মাওলানা আব্দুল খলীল। তাফসীর শাস্ত্রে তার ওস্তাদ ছিলেন মাওলানা আহমদ আলি লাহোরি\n\n\n== বাইয়াত ও আধ্যত্মিকতা ==\nওলিউর রহমান ইলমে মারিফতের প্রথম পাঠ গ্রহণ করেন শায়েখ নিছার আলীর কাছ থেকে। তাঁর মৃত্যুবরণের পর মাওলানা আতহার আলীর হাতে বাইয়াত গ্রহণ করেন। ১৯৭৬ সালে আতহার আলীর মৃত্যুবরণ হলে মুহাম্মদুল্লাহ হাফেজ্জী হুজুর-এর হাতে বাইয়াত গ্রহণ করেন।\n\n\n== কর্ম জীবন ==\n১৯৫৬ সাল থেকে ওলিউর রহমান শিক্ষকতায় আত্মনিয়োগ করেন এবং উমরগঞ্জ ইমদাদুল উলুম মাদ্রাসায় সুদীর্ঘ ৫০ বছর মুহতামিমের পদ অলঙ্কৃত করেন।\n\n\n== মক্তব শিক্ষার উন্নয়নে ভূমিকা ==\nওলিউর রহমান মক্তব শিক্ষার ভিত্তিকে দৃঢ় করতে ভূমিকা রাখেন। ১৯৬৮ সালে সিলেট জেলায় প্রথমবারের মতো নাদিয়াতুল কুরআন বোর্ড-এর ট্রেনিং ক্যাম্প স্থাপন করে এর কার্যক্রম পরিচালনা করেন।\n\n\n== নারী শিক্ষা আন্দোলন ==\nওলিউর রহমান ১৯৮১ সালে সিলেট জেলায় প্রথমবারের মতো “মাদ্রাসাতুল বানাত” বা বালিকা মাদরাসা চালু করেন। । এটি দেশের অন্যতম প্রাচীন মহিলা মাদরাসা। । মাদরাসার বিষয়সূচী ছিল:\n১। তাজবীদের সহিত কুরআন শিক্ষা।\n২। উর্দুতে দ্বীনিয়াত শিক্ষা।\n৩। বাংলা সাহিত্য, গণিত, শ্রুতলিপি ও হস্তলিপি (বাধ্যতামূলক)।\n৪। সৎ উপদেশ।\n৫। কুটির শিল্প (হাতের কাজ, সেলাই ও পাকপ্রণালী ইত্যাদি)।\n১৯৬৮ সালে সর্বস্তরের মহিলাদের শিক্ষার লক্ষ্যে সাপ্তাহিক মহিলা ইজতেমা চালু করেন। ১৯৭২ সালে তিনি বাংলাদেশে প্রথম মহিলা জলসা চালু করেন।\n\n\n== রচনাবলী ==\nমাওলানা ওলিউর রহমান একজন সংস্কারবাদী লেখক। তিনি নারী শিক্ষা ও সচেতনতার লক্ষ্যে লেখেন একাধিক বই। তার রচিত বইগুলো নারী শিক্ষা বিস্তারের লক্ষ্যে রচিত। নাদিয়াতুল কুরআন বোর্ড থেকে তার লেখা একাধিক বই এখনও প্রকাশ হয়। মাওলানা ওলিউর রহমানের লেখা বইয়ের নাম: ইসলাহুন নেসওয়ান, তাহারাতুন নেসওয়ান বা পাক শিক্ষা, তালীমুন নেসওয়ান বা নারী শিক্ষা, হক প্রচার, ইসলাহ ও হেদায়াত, চল্লিশ মাসআলাহ ও মুসলিম মহিলা শিক্ষা।\n\n\n== রাজনীতি ==\nব্রিটিশ বিরোধী আন্দোলনে তিনি ছিলেন মুসলিম লীগের সক্রিয় কর্মী। পাকিস্তান শাসনামলে মাওলানা আতহার আলীর আহ্বানে নেজামে ইসলাম পার্টিতে যোগ দেন। ওলিউর রহমান ১৯৭৯ সালে আঞ্জুমানে ইছলাহুল মুসলিমীন ও ইত্তেহাদুল উলামা নামে দুটো সংস্থা গঠন করেন।\n\n\n== মৃত্যু ==\nওলিউর রহমান ১৯ জিলহজ্ব, ১৪২৬ হিজরী মোতাবেক ৭মাঘ, ১৪১২ বাংলা ; ২০ জানুয়ারি , ২০০৬ ঈসায়ী শুক্রবার রাত ১০:৩০ মিনিটের সময় মৃত্যুবরণ করেন।\n\n\n== তথ্যসূত্র =="}