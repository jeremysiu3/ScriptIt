{"pageid": 1466780, "title": "পেটোর কূটাভাস", "url": "https://bn.wikipedia.org/wiki?curid=1466780", "content": "পেটোর কূটাভাস বা পেটোর প্যারাডক্স হল এই পর্যবেক্ষণ যে, বিভিন্ন প্রজাতির ক্ষেত্রে, ক্যান্সারের ঘটনা কোনো জীবের কোষের সংখ্যার সাথে সম্পর্কযুক্ত বলে মনে হয় না।  উদাহরণস্বরূপ, মানুষের তুলনায় তিমিদের কোষ সংখ্যায় বেশি থাকা সত্ত্বেও মানুষের ক্যান্সারের প্রবণতা তিমিদের ক্যান্সারের থেকে অনেক বেশি।  যদি কোষ জুড়ে কার্সিনোজেনেসিসের সম্ভাবনা স্থির থাকে, তবে কেউ আশা করতে পারে যে মানুষের তুলনায় তিমিদের ক্যান্সারের প্রবণতা বেশি হবে; কিন্তু তা হয় না। পেটোর প্যারাডক্সের নামকরণ করা হয়েছে ইংরেজ পরিসংখ্যানবিদ এবং মহামারীবিদ রিচার্ড পেটোর নামে, যিনি প্রথম এটি পর্যবেক্ষণ করেছিলেন।\n\n\n== ইতিহাস ==\nপেটো প্রথম কূটাভাসটি প্রণয়ন করেন ১৯৭৭ সালে।  ক্যান্সারের মাল্টিস্টেজ মডেলের একটি ওভারভিউ লিখে পেটো উল্লেখ করেন যে, কোষের সংখ্যার ভিত্তিতে, মানুষ ইঁদুরের তুলনায় ক্যান্সারের জন্য অনেক কম সংবেদনশীল। পেটোর মত ছিল যে বিবর্তনীয় পরিবর্তনগুলিই সম্ভবত কোষ প্রতি কার্সিনোজেনেসিসের হার পরিবর্তিত হওয়ার জন্য দায়ী।\n\n\n== একই প্রজাতিতে ==\nএকই প্রজাতির সদস্যদের মধ্যে, ক্যান্সারের ঝুঁকি এবং শরীরের আকার ইতিবাচকভাবে সম্পর্কযুক্ত বলে মনে করা হয়, এমনকি অন্যান্য ঝুঁকির কারণগুলির জন্য নিয়ন্ত্রিত করা হলেও। \n১৯৯৮ সালে প্রকাশিত ১৭,৭৩৮ জন ব্রিটিশ সিভিল সার্ভেন্টের উপর করা ২৫বছরের দীর্ঘ একটি সমীক্ষা, উচ্চতা এবং ক্যান্সারের ঘটনাগুলির মধ্যে একটি ইতিবাচক সম্পর্ক দেখিয়েছে ।  ২০১১ সালের অনুরূপ এক সমীক্ষায় দশ লক্ষেরও বেশি ব্রিটিশ নারীর ক্যান্সার এবং উচ্চতার মধ্যে সম্পর্কের শক্তিশালী পরিসংখ্যানগত প্রমাণ পাওয়া গেছে, অধিকাংশ অন্যান্য আর্থ-সামাজিক এবং আচরণগত ঝুঁকির কারণগুলি নিয়ন্ত্রণ করার পরেও।  ২০১১ সালেই ৭৪,৫৫৬ গৃহপালিত উত্তর আমেরিকান কুকুরের মৃত্যুর কারণগুলির একটি  বিশ্লেষণে দেখা গিয়েছিল যে ছোট আকারের কুকুরের জাতের মধ্যে ক্যান্সারের ঘটনা সবচেয়ে কম ছিল, যা পূর্ববর্তী গবেষণার ফলাফল নিশ্চিত করে। \n\n\n== একাধিক প্রজাতির ক্ষেত্রে ==\nকিন্তু একাধিক প্রজাতির তুলনা করলে ঐ সম্পর্ক টি ভেঙে যায়। ২০১৫ সালের একটি গবেষণায়, সান দিয়েগো চিড়িয়াখানায় ৩৬ টি বিভিন্ন স্তন্যপায়ী প্রজাতিতে ফলাফল জরিপ করা হয়েছে, যার মধ্যে ছিল ৫১ গ্রামের ইঁদুর থেকে প্রায়  ৪,৮০০ কিলোগ্রামের হাতি পর্যন্ত। গবেষণাটিতে শরীরের আকার এবং ক্যান্সারের মধ্যে কোন পরিসংখ্যানগতভাবে উল্লেখযোগ্য সম্পর্ক খুঁজে পাওয়া যায়নি। ইহা পেটোর প্রাথমিক পর্যবেক্ষণের জন্য অভিজ্ঞতামূলক সমর্থন প্রদান করে। \n\n\n== বিবর্তনের ভূমিকা ==\nবহুকোষীত্বের  বিবর্তনের জন্য ক্যান্সার দমন করা প্রয়োজন  এবং বহুকোষীত্ব ও ক্যান্সারের উৎপত্তির মধ্যে সংযোগ পাওয়া গেছে।  বৃহত্তর এবং দীর্ঘজীবী দেহ তৈরি করার জন্য, জীবের আরও বেশি ক্যান্সার দমন করা প্রয়োজন। প্রমাণ পাওয়া গেছে যে হাতির মতো বড় জীবের ক্যান্সার এড়ানোর মতো বেশি অভিযোজন ঘটেছে। \nবিভিন্ন প্রজাতি ক্যান্সার দমন করার জন্য বিভিন্ন প্রক্রিয়া উদ্ভাবন করেছে।  ২০১৫ সালে একটি গবেষণাপত্রে দাবি করা হয়েছিল যে বোহেড তিমিতে(Balaena mysticetus) দীর্ঘায়ুর সাথে যুক্ত হতে পারে এমন জিন পাওয়া গেছে।  একই সময়ে, অন্য একটি গবেষক দল নগ্ন মোল-ইঁদুরের মধ্যে একটি পলিস্যাকারাইড সনাক্ত করে যা টিউমারের বিকাশকে বাধা দিতে পারে।  অক্টোবর মাসে দুটি ভিন্ন গবেষণায় দেখা গেছে যে আফ্রিকান হাতিদের তাদের জিনোমে টিউমার দমনকারী জিন TP৫৩ এর ২০ টি অনুলিপি রয়েছে, এশীয় হাতির ১৫ থেকে ২০ টি আছে, যেখানে মানুষ এবং অন্যান্য স্তন্যপায়ী প্রাণীদের আছে মাত্র একটি।  অন্য গবেষণায় সংরক্ষিত ম্যামথের ডিএনএতে উপস্থিত জিনের ১৪ টি অনুলিপি পাওয়া গেছে, তবে হাতির সবচেয়ে কাছের জীবিত আত্মীয় প্রজাতি ম্যানাটিস এবং হাইরাক্সের ডিএনএতে জিনের একটি মাত্র অনুলিপি পাওয়া গেছে।  \n\n\n== তথ্যসূত্র =="}