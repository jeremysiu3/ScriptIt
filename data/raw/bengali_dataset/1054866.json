{"pageid": 1054866, "title": "টাহো হ্রদ", "url": "https://bn.wikipedia.org/wiki?curid=1054866", "content": "টাহো হ্রদ (ইংরেজি: Lake Tahoe; লেইক্‌ টাহো) পশ্চিম মার্কিন যুক্তরাষ্ট্রের সিয়েরা নেভাডা অঞ্চলের একটি বৃহৎ সুপেয় পানির হ্রদ। এটি সমুদ্র সমতল থেকে  ৬,২২৫ ফু (১,৮৯৭ মি) উচ্চতায়, ক্যালিফোর্নিয়া ও নেভাডা অঙ্গরাজ্যের সীমানার উপরে নেভাডার কার্সন সিটি নগরীর পশ্চিমে অবস্থিত। এটি উত্তর আমেরিকা মহাদেশের বৃহত্তম আল্পীয় হ্রদ। হ্রদটির আয়তন ১২,২১,৬০,২৮০ acre⋅ft (১৫০.৭ কিমি৩), যার ফলে এটি মার্কিন যুক্তরাষ্ট্রের ৫টি মহাহ্রদের পরে আয়তনের হিসাবে দেশটির ৬ষ্ঠ বৃহত্তম হ্রদ। হ্রদটির গভীরতা  ১,৬৪৫ ফু (৫০১ মি), ফলে এটি ওরেগন অঙ্গরাজ্যের ক্রেটার হ্রদের (১,৯৪৯ ফু অথবা ৫৯৪ মি) পরে মার্কিন যুক্তরাষ্ট্রের দ্বিতীয় গভীরতম হ্রদ।  \nটাহো হ্রদটি আজ থেকে প্রায় ২০ লক্ষ বছর আগে টাহো হ্রদ অবতল অঞ্চলের অংশ হিসেবে গঠিত হয়েছিল। এর বর্তমান আকৃতিটি বরফ যুগের সময়  নির্ধারিত হয়। হ্রদটি এর স্বচ্ছ পানি এবং চারপাশে ঘিরে থাকা অরণ্যাবৃত পর্বতগুলির জন্য সুপরিচিত। হ্রদটিকে ঘিরে থাকা অঞ্চলটিও টাহো নামে পরিচিত। হ্রদটির জলনির্গমন এলাকার ৭৫% মার্কিন জাতীয় অরণ্যভূমির মধ্যে পড়েছে, যা মার্কিন যুক্তরাষ্ট্রের বন বিভাগের টাহো হ্রদ অবতল অঞ্চল ব্যবস্থাপনা দপ্তরের তত্ত্বাবধানে রয়েছে।\nটাহো হ্রদ নেভাডা ও ক্যালিফোর্নিয়া উভয় অঙ্গরাজ্যের জন্য একটি প্রধান পর্যটক আকর্ষণস্থল। এখানে শীতকালীন ক্রীড়া, গ্রীষ্মকালীন বহিরাঙ্গন বিনোদন ও প্রাকৃতিক দৃশ্যাবলি উপভোগ করার সুযোগ আছে। এখানকার তুষার ও স্কি-ভিত্তিক অবকাশযাপন কেন্দ্রগুলি অঞ্চলটির অর্থনীতি ও খ্যাতিতে  তাৎপর্যপূর্ণ অবদান রাখে। হ্রদের নেভাডা পার্শ্বটিতে তীরের উপরে বেশ কিছু ক্যাসিনোভিত্তিক অবকাশযাপন কেন্দ্র আছে। একাধিক মহাসড়কের সুবাদে সারা বছরই হ্রদ অঞ্চলটির সর্বত্র প্রবেশ করা সম্ভব।\n\n\n== তথ্যসূত্র =="}