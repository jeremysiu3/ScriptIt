{"pageid": 1521968, "title": "মিশুক (বাহন)", "url": "https://bn.wikipedia.org/wiki?curid=1521968", "content": "মিশুক হলো বাংলাদেশের একসময়ের প্রচলিত একধরনের বাহন। বাংলাদেশে আশির দশক থেকে এই যান প্রচলিত ছিল।\n\n\n== ইতিহাস ও বিবরণ ==\nমিশুক হলো ৮০ সিসির ৪ স্ট্রোকবিশিষ্ট ইঞ্জিনের একটি যান। এর কাঠামো পাতলা, গায়ের রঙ সাধারণত সবুজ এবং এর স্পোকবিশিষ্ট চাকা বিদ্যমান ছিল। ১৯৮৫ সালে ঢাকায় ২য় সাফ গেমস অনুষ্ঠিত হয়। এই গেমসের মাস্কট ছিল মিশুক নামের একটি হরিণশাবক। ১৯৮০-এর দশকের শেষ দিকে বাংলাদেশের রাষ্ট্রমালিকানাধীন গাড়ি নির্মাতা প্রতিষ্ঠান এটলাস গেমসের মাস্কটের নামে নিজস্ব নকশায় সবুজ রঙের অটোরিকশা-জাতীয় একটি গাড়ি \"মিশুক\" বাজারে আনে। সিএনজি চালিত অটোরিকশা থেকে আলাদা করার জন্য বিভিন্ন সময়ে এর রঙ সাদা-ধূসরসহ বিভিন্ন রঙে পরিবর্তন করার প্রচেষ্টা চালানো হয়। ৪ স্ট্রোকবিশিষ্ট ইঞ্জিন হওয়ায় এদের সম্ভাব্য বায়ু দূষণের উৎস হিসেবে চিহ্নিত করা হয়নি। ২০০২ সালে বায়ু দূষণকারী ২ স্ট্রোকবিশিষ্ট ইঞ্জিনের অটোরিকশা নিষিদ্ধ করার পরে চার স্ট্রোকবিশিষ্ট অটোরিকশা ও মিশুকের জনপ্রিয়তা বাড়তে শুরু করে।\n২০১০-এর দশক থেকে বাংলাদেশ সরকারের সড়ক পরিবহন কর্তৃপক্ষ (বিআরটিএ) মিশুকের অনুমোদন তুলে নিতে শুরু করে। ২০১৫ সাল থেকে বিআরটিএ ঢাকার রাস্তায় মিশুকের অনুমোদন তুলে নেয় এবং এর পরিবর্তে চালকদের সিএনজি-চালিত অটোরিকশার অনুমোদন দেয়।\nবর্তমানে ব্যাটারিচালিত কিছু অটোরিকশা বা বেবিট্যাক্সিকেও \"মিশুক\" বলা হয়ে থাকে।\n\n\n== তথ্যসূত্র =="}