{"pageid": 1521959, "title": "প্রজ্ঞা প্রসুন", "url": "https://bn.wikipedia.org/wiki?curid=1521959", "content": "প্রজ্ঞা প্রসূন (জন্ম আনু. ১৯৮৩) একজন ভারতীয় সমাজ কর্মী, যিনি অ্যাসিড আক্রমণ থেকে বেঁচে গিয়েছিলেন এবং অতিজীবন ফাউণ্ডেশন প্রতিষ্ঠা করেছিলেন। সংগঠনটি ২৫০ জনেরও বেশি অ্যাসিড আক্রান্তের সহায়তা করেছে। ২০১৯ সালে, তিনি তাঁর কাজের স্বীকৃতিস্বরূপ ভারত সরকার কর্তৃক প্রদত্ত নারী শক্তি পুরস্কার (\"নারীর ক্ষমতায়নের স্বীকৃতি\") পেয়েছিলেন।\n\n\n== জীবন ==\nপ্রজ্ঞা প্রসূন ১৯৮৩ সাল নাগাদ ভারতের ঝাড়খণ্ডের ধানবাদে জন্মগ্রহণ করেন, চার সন্তানের মধ্যে তিনি সবার বড়। তাঁর বাবা কোল ইণ্ডিয়ায় কাজ করতেন। পরিবারটি পরে বারাণসীতে চলে আসেন। প্রজ্ঞা প্রসূন ২০০৬ সালে বারাণসীতে থাকার সময় বিবাহ করেন। বারো দিন পর যখন তিনি ট্রেনে করে নতুন দিল্লি যাচ্ছিলেন, তখন ঘুমন্ত অবস্থায় একজন ঈর্ষান্বিত প্রাক্তন প্রেমিক তাঁর উপর অ্যাসিড হামলা করে। ৪৭% পুড়ে যাওয়া প্রজ্ঞা প্রসূনকে হাসপাতালে নেওয়ার আগে একজন ডাক্তার সহ সহযাত্রীরা তাঁর চিকিৎসায় সাহায্য করেছিলেন। পরের দিন প্রজ্ঞাকে আবার আক্রমণ করার চেষ্টা করলে অপরাধীকে গ্রেপ্তার করা হয় এবং তাকে সাড়ে চার বছরের কারাদণ্ড দেওয়া হয়। নয়টি অস্ত্রোপচারের পর, প্রজ্ঞা দুই সন্তান নিয়ে আবার নতুন করে বাঁচা শুরু করেন এবং একটি ক্যাটারিং ব্যবসা পরিচালনা করেন। তিনি অন্যান্য নির্যাতিতাদেরও সাহায্য করতে শুরু করেন।\n\n\n== অতিজীবন ফাউণ্ডেশন ==\nপ্রজ্ঞা ২০১৩ সালে অতিজীবন ফাউণ্ডেশন প্রতিষ্ঠা করেন। এটি একটি বেসরকারি সংস্থা যারা অ্যাসিড আক্রমণ থেকে বেঁচে যাওয়া ব্যক্তিদের সাহায্য করে, আক্রমণ থেকে সেরে ওঠা ব্যক্তিদের অস্ত্রোপচার এবং অন্যান্য চিকিৎসার জন্য অর্থায়ন করে। ভারতে প্রতি বছর ১০০টিরও বেশি অ্যাসিড হামলার ঘটনা ঘটে, যার বেশিরভাগই মহিলাদের উপর, কিন্তু প্রজ্ঞা বিশ্বাস করেন যে আসল সংখ্যাটি ১,০০০ ছাড়িয়ে গেছে। ২০১৯ সাল পর্যন্ত, ফাউণ্ডেশনটি ২৫০ জনেরও বেশি নির্যাতিতাকে সহায়তা করেছে। বেঙ্গালুরু, চেন্নাই, দিল্লি এবং মুম্বাইয়ের হাসপাতালগুলিতে অস্ত্রোপচার করা হয়। চেন্নাইয়ের স্ট্যানলি মেডিকেল কলেজ হাসপাতাল ২০১৮ সালে বিনামূল্যে চুল প্রতিস্থাপনের মাধ্যমে এই গ্রুপটিকে সহায়তা করার প্রতিশ্রুতি দেয়।\n\n\n== পুরস্কার এবং স্বীকৃতি ==\nভারতের রাষ্ট্রপতি রাম নাথ কোবিন্দ ২০১৯ সালে প্রজ্ঞাকে তাঁর কাজের স্বীকৃতিস্বরূপ ২০১৮ সালের নারী শক্তি পুরস্কার প্রদান করেন। এই পুরস্কার ভারত সরকারের নারী ও শিশু উন্নয়ন মন্ত্রক কর্তৃক নারীর ক্ষমতায়নের লক্ষ্যে কাজ করে এমন ব্যক্তি বা প্রতিষ্ঠানকে দেওয়া হয়।\n\n\n== তথ্যসূত্র =="}