{"pageid": 1057666, "title": "রেহানা মরিয়ম নূর", "url": "https://bn.wikipedia.org/wiki?curid=1057666", "content": "রেহানা মরিয়ম নূর ২০২১ সালে নির্মিত একটি বাংলাদেশী চলচ্চিত্র। চলচ্চিত্রটি পরিচালনা করেছেন আব্দুল্লাহ মোহাম্মদ সাদ এবং প্রটোকল ও মেট্রোর ব্যানারে প্রযোজনা করেছেন জেরেমি চুয়া। এছাড়াও সহ-প্রযোজনা করেছে সেন্সমেকারস প্রোডাকশন। এটি ৩৭ বছর বয়সী একজন সহকারী অধ্যাপকের জীবন সংগ্রামের গল্প নির্মিত করা হয়েছে। এতে নাম ভূমিকায় অভিনয় করেছেন আজমেরী হক বাঁধন। আন্তর্জাতিকভাবে পরিবেশনের উদ্দেশ্যে চলচ্চিত্রটি জার্মানভিত্তিক বিক্রয় ও পরিবেশক সংস্থা ফিল্মস বুটিকের সাথে চুক্তিবদ্ধ হয়। ২০২১ সালে এ চলচ্চিত্রটি ৭৪তম কান চলচ্চিত্র উৎসব আসরের আঁ সেরতাঁ র‍্যগার বিভাগে নির্বাচিত হয়। এটি এ বিভাগে স্থান পাওয়া প্রথম বাংলাদেশী চলচ্চিত্র। এশিয়া প্যাসিফিক স্ক্রিন অ্যাওয়ার্ডসের (অ্যাপসা) ১৪ তম আসরে চলচ্চিত্রটি যৌথভাবে গ্র্যান্ড জুরি পুরস্কার অর্জন করে এবং একই আসরে চলচ্চিত্রটির অভিনেত্রী আজমেরী হক বাঁধন, সেরা অভিনেত্রীর পুরস্কার জয় করেন।\n\n\n== কাহিনি সংক্ষেপ ==\nএকটি বেসরকারি কলেজের ৩৭ বছর বয়সী শিক্ষিকা রেহানা মরিয়ম নূরকে কেন্দ্র করেই এ চলচ্চিত্রের চিত্রনাট্য তৈরি হয়। যেখানে রেহানা একজন সিঙ্গেল মা, মেয়ে, বোন ও শিক্ষিকা হিসেবে কঠিন  জীবনযাপনে অভ্যস্ত। রেহানা মরিয়ম নূর ৬ বছর বয়সী এক কন্যার মা৷ মেয়েকে একা বড় করা, বাবা, মা ও ভাইয়ের দেখাশোনা, খরচ জোগাড়- সবই করতে হয় তাকে৷ কিন্তু রেহানা কতটা অবিচল তা বোঝা যায় যখন তিনি তার স্বামীর দেয়া ঘড়ি সবসময় পরে থাকেন৷ মেডিকেল কলেজের এই শিক্ষকের জেদ প্রমাণ করতে গিয়ে পরিচালক দেখান, যে তিনি ছাত্রীর নকল ধরার জন্য গিয়ে বসে থাকেন তার পাশে৷ সফলও হন৷ তিনি এক সন্ধ্যায় কলেজ থেকে বেরোনোর সময় অপ্রত্যাশিত ঘটনার সাক্ষী হন। এরপর থেকে সে তার মেডিকেল কলেজের ছাত্রীর পক্ষ হয়ে সহকর্মী অপর শিক্ষকের বিরুদ্ধে সোচ্চার হয়ে ঘটনার প্রতিবাদ জানান। আর  এ প্রতিবাদ জানাতে গিয়ে তিনি  ক্রমেই একরোখা হয়ে ওঠেন। পরবর্তীতে একই সময়ে রেহানা ৬ বছর বয়সী কন্যার সাথে বিদ্যালয় কর্তৃপক্ষ রূঢ় আচরণ করেন। এমন অবস্থায় অনড় রেহানা বিদ্যালয়ের তথাকথিত নিয়মের বাইরে থেকে নিজ সন্তান ও ওই ছাত্রীর জন্য ন্যায়বিচারের খোঁজ করতে থাকেন।\n\n\n== অভিনয়শিল্পীদল ==\n\n\n== মুক্তি ==\nরেহানা মরিয়ম নূর ২০২১ সালের ৭ জুলাই ৭৪তম কান চলচ্চিত্র উৎসবের আঁ সেরতাঁ র‍্যগার বিভাগে প্রদর্শিত হয় এবং দর্শকদের দাঁড়িয়ে হাততালিতে সম্মানিত হয়। ২০২১ সালের ১২ নভেম্বর চলচ্চিত্রটি বাংলাদেশের প্রেক্ষাগৃহসমূহে মুক্তি পায়। ২০২১ সালের ৩০ ডিসেম্বর রাত ৮ টায় রেহানা মরিয়ম নূর ওটিটি প্ল্যাটফর্ম চরকিতে মুক্তি পায়।\n\n\n== মূল্যায়ন ==\n\n\n=== সমালোচকদের প্রতিক্রিয়া ===\nকান চলচ্চিত্র উৎসবে প্রদর্শনের পর চলচ্চিত্রটি সমালোচক ও দর্শকদের নিকট থেকে ইতিবাচক সাড়া পায়। দ্য হলিউড রিপোর্টার-এর ডেবোরা ইয়ং লিখেন, \"রেহানা মরিয়ম নূর একটি দৃঢ়ভাবে বোনা মনস্তাত্ত্বিক জীবনবর্ণনা যা বিতর্কের সৃষ্টি করতে বাধ্য করবে।\" স্ক্রিন ডেইলি লিখে, \"চলচ্চিত্রটি এক ধরনের আকর্ষণধর্মী ধারাবাহিকতা  এবং আজমেরি হক বাঁধনের অভিনয়ের মধ্য দিয়ে এক ধরনের অব্যবস্থিত গতির বিস্তার ধরে রাখে।\" এনডিটিভির শৈবাল চ্যাটার্জি লিখেন, \"সাদের তীক্ষ্ণ চিত্রনাট্য, তুহিন তমিজুলের অস্থিরমনা ক্যামেরা, নিঃশব্দ রঙবিন্যাস এবং আজমেরি হকের গভীর প্রভাব বিস্তারকারী অভিনয়ের সমন্বয় চলচ্চিত্রটিতে অস্থির আবেগপূর্ণ গতি সঞ্চার করে।\"\n\n\n=== অর্জন ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে রেহানা মরিয়ম নূর  (ইংরেজি)"}