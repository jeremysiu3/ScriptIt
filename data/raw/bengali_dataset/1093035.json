{"pageid": 1093035, "title": "সম্ভাবনাময় নতুন ব্যবসা প্রতিষ্ঠান", "url": "https://bn.wikipedia.org/wiki?curid=1093035", "content": "সম্ভাবনাময় নতুন ব্যবসা প্রতিষ্ঠান (স্টার্ট-আপ কোম্পানি নামেও পরিচিত) বলতে এক বা একাধিক ব্যবসায়িক উদ্যোক্তাদের দ্বারা সাম্প্রতিককালে নতুন প্রতিষ্ঠিত এমন একটি ব্যবসায়িক উদ্যোগ বা ব্যবসা প্রতিষ্ঠানকে (কোম্পানি) বোঝায় যা কোনও উচ্চঝুঁকিবিশিষ্ট কিন্তু ভবিষ্যতে বড়-মাপে উন্নীতযোগ্য ও দ্রুত প্রবৃদ্ধি লাভের সম্ভাবনাবিশিষ্ট মুনাফা-অর্জনকারী কোনও নতুন ও অনন্য পণ্য বা সেবা বিক্রয়ের ব্যবসা নিয়ে বাজারে প্রবেশ করার চেষ্টা করে। সাধারণত সম্ভাবনাময় নতুন ব্যবসা প্রতিষ্ঠানগুলি এর প্রতিষ্ঠাতা বা তাদের পরিবার ও বন্ধুবান্ধবদের কাছ থেকে প্রাথমিক মূলধন লাভ করে। প্রতিষ্ঠানটি তাদের পণ্য বা সেবার মুনাফা অর্জনের ক্ষমতা ও ব্যবসাটির ভবিষ্যতে দ্রুত প্রবৃদ্ধি অর্জনের ব্যাপারে সম্ভাব্য বিনিয়োগকারীদের আস্থা অর্জন করার চেষ্টা করে, যাতে আরও অর্থ বিনিয়োগের মাধ্যমে তারা পণ্য বা সেবাটির উন্নয়ন সাধন করতে পারে। এজন্য তারা শক্তিশালী যুক্তি প্রদান করে কিংবা পণ্য বা সেবার আদিপ্রতিমা (প্রোটোটাইপ) নির্মাণ করে বিনিয়োগকারীদের মন জয় করার চেষ্টা করে।\nসমস্ত নতুন প্রতিষ্ঠিত ব্যবসায়িক উদ্যোগকেই সম্ভাবনাময় নতুন ব্যবসা প্রতিষ্ঠান বলা যায় না। যেমন স্ব-নিযুক্ত একক ব্যক্তির শুরু করা যেকোনও ব্যবসা বা যেসব ব্যবসা কখনোই ভবিষ্যতে অংশীদারী মালিকানাপত্রের বাজারে তথা শেয়ারবাজারে নিবন্ধিত হবার অভিলাষ রাখে না, সেগুলিকে সম্ভাবনাময় নতুন ব্যবসা বলা হয় না। সম্ভাবনাময় নতুন ব্যবসা প্রতিষ্ঠান বলতে সেইসব আইনগতভাবে নিবন্ধিত ব্যবসা প্রতিষ্ঠান বা কোম্পানিকে বোঝায় যেগুলির লক্ষ্য থাকে তাদের একক প্রতিষ্ঠাতার ক্ষুদ্র গণ্ডি ছাড়িয়ে অনেক বৃহৎ-মাপের কোনও কিছুতে পরিণত হওয়া। শুরুতে সম্ভাবনাময় নতুন ব্যবসা প্রতিষ্ঠানগুলি উচ্চমাত্রার অনিশ্চয়তার মুখোমুখি হয়ে থাকে। শুভার্থী বিনিয়োগকারীদের বীজরূপী মূলধন (Seed capital) ও বাজারের কোনও এক কোণের (niche) কিছু অনুগত ক্রেতাদের একটি দলের কাছে পণ্য বা সেবা বিক্রি করে এগুলি টিকে থাকে ও দ্রুত প্রবৃদ্ধি অর্জনের চেষ্টা করে। তবে শেষ পরিণামে এগুলির এক বিশাল অংশ (সাধারণত ৯০%) ব্যর্থতায় পর্যবসিত হয়। বাজারে চাহিদাহীন পণ্য বা সেবা প্রস্তাব করা, ভুল সময়ে পণ্য বা সেবা বাজারে মুক্তি দেওয়া, দ্রুত প্রবৃদ্ধির অনুপস্থিতিতে অর্থসংস্থান ফুরিয়ে যাওয়া, প্রতিদ্বন্দ্বী ব্যবসা প্রতিষ্ঠানের সাথে প্রতিযোগিতায় এঁটে না ওঠা, লাভের তুলনায় ব্যয় বেশি হওয়া, একটি বৃহৎ-মাপে উন্নীতযোগ্য ব্যবসায়িক প্রতিমান খুঁজে না পাওয়া, পণ্যের দুর্বল বিপণন, ক্রেতাবান্ধব পণ্য বা সেবা প্রস্তাব না করা, ইত্যাদি সম্ভাবনাময় নতুন ব্যবসা প্রতিষ্ঠানগুলির ব্যর্থ হবার কিছু অন্যতম কারণ। তবে ১০টির মধ্যে একটি সফলতা অর্জন করতে ও বাজারে প্রভাব বিস্তার করতে সক্ষম হয়। কিছু কিছু ব্যক্তিগত মালিকানাধীন সম্ভাবনাময় নতুন ব্যবসা প্রতিষ্ঠান এতই বৃহৎ সাফল্য অর্জন করে, যে এগুলির মূল্যমান কদাচিৎ ১ শত কোটি মার্কিন ডলার অতিক্রম করে যেতে পারে। এগুলিকে অর্থসংস্থানের আলোচনায় \"একশৃঙ্গ\" ব্যবসা (ইউনিকর্ন) নামে ডাকা হয়।\n\n\n== তথ্যসূত্র =="}