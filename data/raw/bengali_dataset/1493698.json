{"pageid": 1493698, "title": "শাহী জামা মসজিদ", "url": "https://bn.wikipedia.org/wiki?curid=1493698", "content": "শাহী জামা মসজিদ বা শাহী জামে মসজিদ (উর্দু: شاہی جامع مسجد‎‎) ভারতের উত্তরপ্রদেশের সম্ভল শহরে অবস্থিত একটি ঐতিহাসিক মুঘল যুগের মসজিদ। বাবর কর্তৃক প্রতিষ্ঠিত এই মসজিদটি উত্তরপ্রদেশের একটি গুরুত্বপূর্ণ স্থাপত্য ও সাংস্কৃতিক নিদর্শন। মসজিদটি ১৬শ শতাব্দীর শুরুর দিকে নির্মিত হয়।\nসাম্প্রতিক বছরগুলোতে এই মসজিদটিকে ঘিরে বিতর্ক উঠেছে। কিছু হিন্দু জাতীয়তাবাদী গোষ্ঠী দাবি করেছে যে মসজিদটি একটি ধ্বংসপ্রাপ্ত হিন্দু মন্দিরের উপর নির্মিত। এই দাবির ফলে মসজিদটির উৎস নিয়ে বিরোধ সৃষ্টি হয়।\n\n\n== ইতিহাস ==\nসম্ভল একসময় পৃথ্বীরাজ চৌহানের রাজধানী ছিল। পরে তিনি দিল্লিতে স্থানান্তরিত হওয়ার পর এটি তার সাম্রাজ্যের একটি গুরুত্বপূর্ণ চৌকিতে পরিণত হয়। এই শহরটি ঐতিহাসিকভাবে গুরুত্বপূর্ণ। এখানে আলহা ও উদল-এর মতো কিংবদন্তি রক্ষকদের কাহিনি প্রচলিত।\nশাহী জামা মসজিদ সম্ভলের প্রাচীনতম মসজিদগুলোর একটি। সম্রাট বাবরের আদেশে এটি ১৫২৬ সালে মীর বেগ নির্মাণ করেন। প্রচলিত বিশ্বাস অনুযায়ী, এই মসজিদের প্রথম পাথরটি বাবর নিজে স্থাপন করেছিলেন। মসজিদটি মুঘল স্থাপত্যশৈলীর চমৎকার উদাহরণ এবং এটি এলাকাটির একটি প্রধান পর্যটন আকর্ষণস্থল।\n১৯২০ সালে ভারতীয় পুরাতত্ত্ব সর্বেক্ষণ এই মসজিদের ভবনকে সুরক্ষিত ভবন হিসাবে ঘোষণা করে। ১৯৭৬ সালে অন্য সম্প্রদায়ের এক ব্যক্তি এই মসজিদের ইমামকে হত্যা করে। এই ঘটনায় তখন সেখানে সাম্প্রদায়িক উত্তেজনার সৃষ্টি হয়েছিল।\n\n\n== তথ্যসূত্র ==\n\n\n== বহিঃসংযোগ =="}