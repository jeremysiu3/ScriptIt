{"pageid": 1101134, "title": "খামাগ মঙ্গোল", "url": "https://bn.wikipedia.org/wiki?curid=1101134", "content": "খামাগ মঙ্গোল (মঙ্গোলীয়: Хамаг монгол; চীনা: 蒙兀國) দ্বাদশ শতাব্দীতে মঙ্গোলীয় মালভূমিতে অবস্থিত একটি প্রধান মঙ্গোলীয় উপজাতীয় মৈত্রী দল (খানলিগ) ছিল। এটাকে মাঝেমধ্যে মঙ্গোল সাম্রাজ্যের পূর্বসূরী রাজ্য বলা হয়ে থাকে।\nমঙ্গোল ঐতিহ্যে এই রহস্যময় উপজাতীয় শক্তির নাম খামাগ মঙ্গোল উলস হিসেবে উত্তর চীন ও পূর্ব মঙ্গোলিয়ার খাইতান নেতৃত্বাধীন লিয়াও রাজবংশ (৯১৬–১১২৫) লিপিবদ্ধ করেছে। ১১২৫ সালে লিয়াও রাজবংশের পতনের পর খামাগ মঙ্গোলরা মঙ্গোলীয় মালভূমিতে গুরুত্বপূর্ণ ভূমিকা রাখতে শুরু করে। তারা দেশটির খেন্টি পর্বতমালায় অবস্থিত অনন, খেরলেন ও তুল নদীর অববাহিকা দখল করে নেয়। তাইচিউদ (সিরিলীয়: Тайчууд) ছিল দ্বাদশ শতাব্দীর মঙ্গোলিয়ার খামাগ মঙ্গোল খানাতের তিনটি প্রধান উপজাতির অন্যতম যারা সাইবেরিয়ার জাবাইকালস্কি ক্রাইয়ের দক্ষিণে বসবাস করত। জাবাইকালস্কি ক্রাই ও মঙ্গোলীয় খেন্টি প্রদেশ ছিল খামাগ মঙ্গোল খানাতের মূল অঞ্চল। খামাগটি তিনটি প্রধান গোষ্ঠী খিয়াদ, তাইচিউদ ও জালাইরস নিয়ে গঠিত ছিল।\nখামাগ মঙ্গোলের প্রথম খানের নাম হিসেবে বোর্জিগিন গোষ্ঠির খাবুল খানের নাম লিপিবদ্ধ রয়েছে। খাবুল খান সফলতার সাথে জার্চেন নেতৃত্বাধীন জিন বাহিনীদের আক্রমণ প্রতিহত করেন। খাবুল খানের পর খামাগের উত্তরসূরী হোন তাইচিউদ গোষ্ঠীর আমবাগাই। নিজের মেয়েকে বিয়েতে তুলে দেওয়ার সময় তাতার উপজাতীয় সংঘ তাকে আটক করে। আমবাগাইকে জিনদের হাতে তুলে দেওয়া হয় যারা তাকে নিষ্ঠুরভাবে হত্যা করে। আমবাগাইয়ের স্থলাভিষিক্ত হোন খাবুল খানের পুত্র হোতুলা খান। আমবাগাই খানের মৃত্যুর প্রতিশোধ নিতে হোতুলা খান তাতারদের বিরুদ্ধে ১৩টি লড়াই করেন।\nহোতুলার মৃত্যুর পর খামাগ মঙ্গোল নতুন নেতা নির্বাচন করতে অক্ষম ছিল। যাই হোক, খাবুলের নাতি খিয়াদ গোষ্ঠীর প্রধাব ইয়েসুই ছিলেন খামাগ মঙ্গোলের একজন কার্যকরী ও প্রসিদ্ধ নেতা। তেমুজিন তথা ভবিষ্যতে চেঙ্গিস খান এই ইয়েসুইয়ের পরিবারে ১১৬২ সালে অনয়ন নদীর উপরের দিকে দেলুউন বলদগের বড় পুত্র হিসেবে জন্মগ্রহণ করে।\nদ্বাদশ শতাব্দীর প্রথমদিকে তরুন তুগরিল খান খামাগ মঙ্গোল শাসক ইয়েসুইয়ের নিকট তার ভাইকে কেরাইতীয়দের সিংহাসন থেকে ক্ষমতাচ্যুত করার জন্য সাহায্য প্রার্থনা করলে মঙ্গোলরা কেরাইতীয় নেতাদের হারাতে সাহায্য করে এবং তাকে ক্ষমতায় বসায়।\nইয়েসুইকে তাতারেরা ১১৭০ সালে বিষপ্রয়োগ করে এবং এরপর শীঘ্রই ইয়েসুই মৃত্যুবরণ করেন। ১১৭১ সালে ইয়েসুইয়ের মৃত্যুর পর খামাগ মঙ্গোল ভেঙ্গে যেতে শুরু করে। রাজনৈতিক নৈরাজ্য ও ক্ষমতার শূন্যস্থান ১১৮৯ সালে তেমুজিন খামাগ মঙ্গোলের খান হওয়ার আগ পর্যন্ত অব্যাহত ছিল। অন্যান্য মঙ্গোল গোষ্ঠীদের মাঝে দ্রুত যুদ্ধ শুরু হয়ে যায়। তেমুজিনের বন্ধু জামুখাকে ১২০১ সালে প্রতিদ্বন্দ্বী গোষ্ঠীগুলো গুর-খান (সর্বজনীন শাসক) হিসেবে স্বীকৃতি দিলেও সংযুক্ত খামাগ মঙ্গোল ও কেরাইতীয় মৈত্রী দলের নিকট সে হেরে যায়।\nতুগরিল খান খামাগদের সাথে সম্পর্ক সুদৃঢ় করতে অস্বীকৃতি জানালে তেমুজিন তুগরিলের সাথে যুদ্ধে জড়ায় এবং তাকে প্রায় ধ্বংস করে দেয়। অবশেষে ১২০৬ সালে তেমুজিন মঙ্গোল মালভূমিতে সব গোষ্ঠীদের ঐক্যবদ্ধ করে এবং তাকে চেঙ্গিস খান উপাধি দেওয়া হয়।\n\n\n== আরো দেখুন ==\nমধ্যযুগীয় মঙ্গোল উপজাতি ও গোষ্ঠীদের তালিকা\n\n\n== পাদটীকা ==\n\n\n== তথ্যসূত্র ==\n\n\n=== উদ্ধৃতি ===\n\n\n=== উৎস ==="}