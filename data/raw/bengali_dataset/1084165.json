{"pageid": 1084165, "title": "পরিমল গোস্বামী", "url": "https://bn.wikipedia.org/wiki?curid=1084165", "content": "পরিমল গোস্বামী  (১ সেপ্টেম্বর ১৮৯৭  - ২৭ জুন  ১৯৭৬) রবীন্দ্রোত্তর যুগে যে সকল সাহিত্যিক বাংলা ভাষা ও সাহিত্যকে সমৃদ্ধ করেছেন তাঁদের অন্যতম। বিশিষ্ট প্রাবন্ধিক, রসরচনা ও ব্যঙ্গাত্মক রচনার জন্য সমধিক পরিচিত ছিলেন। \n\n\n== জন্ম ও প্রারম্ভিক জীবন ==\nপরিমল গোস্বামীর জন্ম ১৮৯৭ খ্রিস্টাব্দের ১লা সেপ্টেম্বর ব্রিটিশ ভারতের অধুনা বাংলাদেশের ফরিদপুর জেলা বর্তমানে রাজবাড়ী জেলার কালুখালী উপজেলার রতনদিয়ায়। সাহিত্যিক পিতা বিহারীলাল গোস্বামী (১৮৭২ - ১৯৩১) ছিলেন  রবীন্দ্রনাথ ঠাকুরের স্নেহভাজন এবং পাবনার পোতাদিয়া হাই স্কুলের প্রধান শিক্ষক। পরিমল ছিলেন পিতামাতার জ্যেষ্ঠ সন্তান। বাল্যকালে তার পড়াশোনা শুরু পাবনা জেলারই পোতাদিয়া গ্রামে। এরপর তিনি শিক্ষা লাভ করেন শান্তিনিকেতন ও কলকাতায়।\n\n\n== কর্মজীবন ও সাহিত্যকর্ম ==\nপরিমল গোস্বামীর এম.এ পাশের পর প্রবাসী ও শনিবারের চিঠি প্রভৃতি পত্রিকার সাথে ঘনিষ্ঠ সম্পর্ক গড়ে ওঠে। একসময় কিছুদিন 'শনিবারের চিঠি'র সম্পাদনা করেছেন। প্রবন্ধ, ব্যঙ্গাত্মক ও কৌতুকময় গল্প এবং রসরচনার জন্য প্রসিদ্ধ ছিলেন। অত্যন্ত পরিচিত ও সাধারণ ঘটনাকে বৈপরীত্য সহযোগে এমনভাবে উপস্থাপন করেন যে, সেটি এক সিরিয়াস গল্প হয়ে ওঠে। অনেকে তার এই দক্ষতার জন্য তাকে, এই বিষয়ের বিখ্যাত লেখক স্টিফেন লিককের স্বগোত্রীয় ভাবেন। বিভিন্ন সংস্থার প্রচার অধ্যক্ষ ও বেতার ভাষ্যকাররূপে তার সুনাম ছিল। ১৯৪৫ - ১৯৬৪ খ্রিস্টাব্দে তিনি যুগান্তর পত্রিকার সম্পাদকীয় ও রবিবাসরীয় আসরে কাজ করেছেন। যুগান্তরে সরস ও রসাত্মক রচনা তিনি 'এক-কলমী' ছদ্মনামে লিখতেন। সাহিত্যকীর্তি ছাড়াও পরিমল গোস্বামী বৈঠকি গল্পে ও আলোচনা আসর জমিয়ে রাখতেন। ফটোগ্রাফিতেও তার সমান দক্ষতা ছিল।\n\n\n== রচিত গ্রন্থসমূহ ==\nপরিমল গোস্বামী রচিত উল্লেখযোগ্য গ্রন্থগুলি হল -\n\nদুষ্মন্তের বিচার (১৯৪৩)\nঘুঘু\nনামক নাটক (১৯৪৪)\nবুদ্বুদ (১৯৩৬)\nট্রামের সেই লোকটি (১৯৪৪)\nব্ল্যাক মার্কেট (১৯৪৫)\nমার্কা লেঙ্গে (১৯৫০)\nপুরুষের ভাগ্য\nস্মৃতি চিত্রণ\nদ্বিতীয় স্মৃতি\nপত্রস্মৃতি\nআমি যাদের দেখেছি\nযখন সম্পাদক ছিলাম\nপথে পথে\nম্যাজিক লন্ঠন\nসপ্তপঞ্চ\nস্কুলের মেয়েরা\nমহামন্বন্তর ইত্যাদি\n\n\n== তথ্যসূত্র =="}