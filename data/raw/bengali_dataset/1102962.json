{"pageid": 1102962, "title": "অন্নদা মুন্সী", "url": "https://bn.wikipedia.org/wiki?curid=1102962", "content": "অন্নদা মুন্সী (২৭ নভেম্বর ১৯০৫ ― ১৪ জানুয়ারি ১৯৮৫) ছিলেন একজন খ্যাতনামা বাঙালি চিত্রশিল্পী এবং আধুনিক বিজ্ঞাপনশিল্পে প্রবাদপ্রতিম ব্যক্তিত্ব।\nঅন্নদা মুন্সীর জন্ম অবিভক্ত বাংলার অধুনা বাংলাদেশের পাবনার শিবনগরে। বিদ্যালয়ের শিক্ষা শেষে, কিছু দিন প্রথাগত শিল্পশিক্ষা লাভ করেন কলকাতার সরকারি আর্ট কলেজে, তার পর বিজ্ঞাপনের জগতে৷ সুন্দর কণ্ঠস্বরের অধিকারী আশৈশব সঙ্গীতপ্রিয় ছিলেন তিনি। বেহালাবাদন এবং ভারতীয় ও পাশ্চাত্য সংগীতশাস্ত্রের বিভিন্ন বিষয়ে তার পড়াশোনা ছিল।\nঅন্নদা মুন্সী কলকাতার আর্মি নেভি স্টোর্স-এ শেফার্ড নকশাকার হিসাবে কর্মজীবন শুরু করেন। এরপর চলে যান মুম্বাইতে। সেখানে টাইমস অব ইন্ডিয়া-র অফিসে বিজ্ঞাপনের কাজ করতে থাকেন। এই কাজের সাথে তিনি আকাশবাণীর মুম্বইকেন্দ্রে প্রতিমাসে রবীন্দ্রসংগীত পরিবেশন করেন এবং প্রভাত ফেরিতে স্বদেশী জাগরণের গান গেয়েছেন। কেবল বিজ্ঞাপন-কুশলী হিসাবে নয়, চারুকলাবিদ্যা, চলচ্চিত্রে দৃশ্যের স্কেচ তিনি দক্ষতা অর্জন করেছিলেন, ফলত সেই খ্যাতির সুবাদে তিনি আন্তর্জাতিক বিজ্ঞাপন সংস্থা \"ডি জে কিমারে\" ভিসুয়ালাইজারের চাকরি নিয়ে কলকাতায় ফিরে আসেন। এখানে রেলওয়ে ও টি বোর্ড -এর বিজ্ঞাপনে তার কাজ বিশেষ খ্যাতি প্রদান করে। ১৯৪৮ খ্রিস্টাব্দে তিনি তার পুরো জীবনের ওপর নতুন ভাবনায় এক অসামান্য চলচ্চিত্রের (প্রতি দৃশ্যের খুঁটিনাটি ও স্কেচ-সহ) স্ক্রিপ্ট লেখেন। বিজ্ঞাপন জগতের বিশিষ্ট বাঙালি গ্রাফিক ডিজাইনার রঘুনাথ গোস্বামী, রণেন আয়ন দত্ত প্রমুখেরা অন্নদা মুন্সীর সান্নিধ্য লাভ করেন। তাঁর নিজের ছোটো ভাই আর এক নাম করা শিল্পী মনু মুন্সীও তাঁর সান্নিধ্যে পরবর্তীতে শিল্পী হিসেবে শিল্পের জগতে আত্মপ্রকাশ করেন।\n\n\n== জীবনাবসান ==\nঅসাধারণ শিল্পী ও ক্যালিয়োগ্রাফার অন্নদা মুন্সী ১৯৮৫ খ্রিস্টাব্দের ১৪ ই জানুয়ারি কলকাতায় আশি বৎসর বয়সে প্রয়াত হন।\n\n\n== তথ্যসূত্র =="}