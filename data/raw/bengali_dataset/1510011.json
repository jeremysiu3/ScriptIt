{"pageid": 1510011, "title": "চন্দ্রধনু", "url": "https://bn.wikipedia.org/wiki?curid=1510011", "content": "চন্দ্রধনু (ইংরেজি: Moonbow; যা চন্দ্র রংধনু নামেও পরিচিত), একটি রংধনু, যা সরাসরি সূর্যালোকের পরিবর্তে চাঁদের আলো দ্বারা সৃষ্টি হয়। আলোর উৎস ভিন্ন হলেও, চন্দ্রধনুর গঠন প্রক্রিয়া সৌর রংধনুর মতোই। এটি অসংখ্য জলকণায় (যেমন বৃষ্টির ফোঁটা বা জলপ্রপাতের ছিটে) আলোর প্রতিসরণের মাধ্যমে সৃষ্টি হয় এবং সর্বদা পর্যবেক্ষকের দৃষ্টিকোণ থেকে চাঁদের বিপরীত দিকে অবস্থান করে।\n\nচাঁদের পৃষ্ঠ থেকে প্রতিফলিত আলোর পরিমাণ তুলনামূলকভাবে কম হওয়ায় চন্দ্রধনু সৌর রংধনুর তুলনায় অধিক ম্লান হয়। এই আলো সাধারণত এতটাই ম্লান হয় যে, এটি মানব চোখের কোন কোষকে (রং সংবেদনশীল কোষ) যথেষ্ট উদ্দীপ্ত করতে পারে না, যার ফলে চন্দ্রধনুর রং শনাক্ত করা কঠিন হয়ে পড়ে। ফলে, চন্দ্রধনু প্রায়শই সাদা দেখায়। তবে লং-এক্সপোজার আলোকচিত্রে চন্দ্রধনুর রং দেখা যায়।\nচন্দ্রধনু সম্পর্কে অন্তত ৩৫০ খ্রিষ্টপূর্বের এরিস্টটলের আবহবিদ্যা গ্রন্থে উল্লেখ রয়েছে।\n\n\n== পর্যবেক্ষণ ==\nচন্দ্রধনু সবচেয়ে ভালোভাবে দেখা যায় যখন চাঁদ তার সবচেয়ে উজ্জ্বল পর্যায়ে, অর্থাৎ পূর্ণিমা অথবা যখন সর্বোচ্চ উজ্জ্বলতার কাছাকাছি অবস্থানে থাকে। চন্দ্রধনু দৃশ্যমান হওয়ার সর্বোত্তম সম্ভাবনা তখনই থাকে যখন চাঁদ আকাশে নিচু অবস্থানে (৪২ ডিগ্রি বা তার কম) থাকে এবং মেঘ দ্বারা আচ্ছাদিত না থাকে। তাছাড়া, রাতের আকাশ অবশ্যই বেশ অন্ধকার হতে হবে। যেহেতু পূর্ণিমা উদিত বা অস্ত যাওয়ার সময় আকাশ পুরোপুরি অন্ধকার থাকে না, তাই চন্দ্রধনু সাধারণত সূর্যোদয়ের দুই থেকে তিন ঘণ্টা আগে (যেখানে পর্যবেক্ষকের সংখ্যা কম) অথবা সূর্যাস্তের দুই থেকে তিন ঘণ্টা পরে দেখা যায়। এবং, অবশ্যই চাঁদের বিপরীতে জলকণা (যেমন বৃষ্টির ফোঁটা বা জলপ্রপাত থেকে ছিটা জল) থাকা আবশ্যক। এই নির্দিষ্ট শর্তগুলোর কারণে চন্দ্রধনু দিনের সূর্যালোকে সৃষ্ট সাধারণ রংধনুর তুলনায় অনেক বেশি বিরল। শীতকালীন মাসগুলোতে উচ্চ অক্ষাংশে পূর্ণিমার চন্দ্রদয়ের সময় বৃষ্টিপাত হলে চন্দ্রধনু দৃশ্যমান হতে পারে, কারণ দীর্ঘ সময়ের অন্ধকার এই দুর্লভ প্রাকৃতিক দৃশ্য দেখার সম্ভাবনা বাড়িয়ে দেয়।\nবলা হয়ে থাকে যে, বাতাসে থাকা আর্দ্রতার কণার আকারের উপর রঙের প্রকৃতি নির্ভর করে: কণা যত ছোট হয়, রঙগুলো তত ফ্যাকাশে দেখায়। যদি কণার ব্যাস ১/৫০০ ইঞ্চির কম হয়, তখন সাধারণত তারা এমনভাবে আলো প্রতিসরিত করে যে বিভিন্ন রং একত্রে মিশে গিয়ে প্রায় সাদা আলোর সৃষ্টি করে।\n\n\n=== অবস্থান ===\n\nবিশ্বের অসংখ্য স্থানে জলপ্রপাতের জলের ছিটে, কুয়াশা বা মেঘাচ্ছন্নতার কারণে সৃষ্ট রংধনু দেখা যায়। মার্কিন যুক্তরাষ্ট্রে নিউ ইয়র্কের নায়াগ্রা জলপ্রপাত, ক্যালিফোর্নিয়ার ইয়োসেমিটি জাতীয় উদ্যান এবং কেন্টাকির করবিনের কাছাকাছি কাম্বারল্যান্ড জলপ্রপাত সহ বিভিন্ন জলপ্রপাতে এই ধরনের রংধনু দেখা যেতে পারে। জাম্বিয়া ও জিম্বাবুয়ের সীমান্তে অবস্থিত ভিক্টোরিয়া জলপ্রপাত জলছিটে চন্দ্রধনুর জন্য সুপরিচিত।\nজলছিটে চন্দ্রধনু কোস্টা রিকার মেঘাচ্ছন্ন বনাঞ্চল, বিশেষত মোন্টেভের্দে ও সান্তা এলেনার মতো পাহাড়ি শহরগুলোতে কিছুটা নিয়মিতভাবে দেখা যায়। ক্যারিবীয় অঞ্চল থেকে ক্রিসমাস বায়ু দ্বারা কুয়াশার মেঘ প্রবাহিত হলে এগুলো ঘটে। ক্রিসমাস বায়ু ডিসেম্বরের শেষ থেকে জানুয়ারির শেষ অথবা ফেব্রুয়ারির শুরু পর্যন্ত চলতে থাকে। কুয়াশার এই মেঘগুলো ডোরাকাটা আকারে প্রবাহ তৈরি করে, যার ফলে স্প্যানীয় ভাষায় এটি পেলো দে গাতো (বিড়ালের লোম) নামে পরিচিত। কোস্টা রিকার এই অঞ্চলে ডিসেম্বর থেকে ফেব্রুয়ারি মাসে প্রায় প্রতি পূর্ণিমায় চন্দ্রধনু দেখা যায়। পেলো দে গাতো দ্বারা সৃষ্ট রংধনু শুধু ভোরের আগে নয়, সূর্যাস্তের পরেও ঘটতে পারে, তবে এর জন্য পূর্ণিমা বা প্রায় পূর্ণ চাঁদের প্রয়োজন।\nচন্দ্রধনু হাওয়াইয়ের আর্দ্র অঞ্চলেও, যেমন কাউয়াই (যেখানে হাল্কা বৃষ্টিপাতের সময় চাঁদ পূর্ব দিক থেকে উঠে) এবং হাওয়াইয়ের বড় দ্বীপে (বিগ আইল্যান্ড বা হাওয়াই আইল্যান্ড নামে পরিচিত) দেখা যায়।\n\n\n== তথ্যসূত্র ==\n\n\n== বহিঃসংযোগ ==\n\"Maui's Night Sky\" টাইম-ল্যাপস আলোকচিত্র, Wally Pacholka। Maui No Ka'Oi Magazine ভলিউম ১৪, সংখ্যা ৩ (মে ২০১০)\nভিক্টোরিয়া জলপ্রপাত থেকে তোলা চন্দ্রধনুর আলোকচিত্র\nচন্দ্রধনুর আলোকচিত্র\nনিউজিল্যান্ডে চন্দ্রধনু\nকানাডার হুইসলারের ব্র্যান্ডিওয়াইন জলপ্রপাতে চন্দ্রধনুর আলোকচিত্র\nপ্যাটাগোনিয়ায় চলন্ত রংধনু, পুরো রাতের টাইম-ল্যাপস চলচ্চিত্র  ওয়েব্যাক মেশিনে আর্কাইভকৃত ২০১১-০৭-১৬ তারিখে\nহাওয়াইয়ের বিগ আইল্যান্ডে চন্দ্রধনু"}