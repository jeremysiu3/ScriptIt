{"pageid": 10865, "title": "মাধবী মুখোপাধ্যায়", "url": "https://bn.wikipedia.org/wiki?curid=10865", "content": "মাধবী মুখোপাধ্যায় (জন্ম: ১০ ফেব্রুয়ারি, ১৯৪২) খ্যাতনামা ভারতীয় বাঙালি অভিনেত্রী। তিনি বাংলা চলচ্চিত্র জগতে অন্যতম সেরা কিছু ছবিতে অভিনয় করেছেন।\nমাধবী কলকাতায় জন্মগ্রহণ করেছিলেন। তার প্রথম চলচ্চিত্র অভিনয় ছিল শিশুশিল্পী হিসাবে ১৯৫০ সালে কাঁকনতলা লাইট রেলওয়ে ছবিতে। মাধবীর আসল নাম ছিল মাধুরী। মায়ের নাম লীলা মুখোপাধ্যায়।  ১৯৫৬ খ্রিষ্টাব্দে তপন সিংহের টনসিল ছবিতে তিনি প্রথম মুখ্য ভূমিকায় অভিনয় করেন। এরপর ১৯৬০ সালে মৃণাল সেনের বাইশে শ্রাবণ ছবিতে অভিনয় করেন। এই ছবির প্রযোজক বিজয় চট্টোপাধ্যায় তার নতুন নামকরণ করেন মাধবী। এরপর তিনি আরেকজন বিখ্যাত পরিচালক ঋত্বিক ঘটকের সুবর্ণরেখা ছবিতে অভিনয় করেন।\nএছাড়াও তিনি সত্যজিৎ রায়ের পরিচালনায় ১৯৬৩ সালে মহানগর ছবিতে অভিনয় করেন। এটা ছিল নারী চরিত্র প্রধান চলচ্চিত্র। এই ছবিতে আরতির ভূমিকায় তার অভিনয় যথেষ্ট সাড়া ফেলেছিল। এরপর তিনি ১৯৬৪ সালে সত্যজিৎ রায়ের পরিচালনায় রবীন্দ্রনাথ ঠাকুরের নষ্টনীড় অবলম্বনে চারুলতা চলচ্চিত্রে অভিনয় করে যথেষ্ট প্রশংসিত হয়েছিলেন। ১৯৬৫ সালে সত্যজিৎ রায়ের পরিচালনায় কাপুরুষ ছবিতে অভিনয় করেন।\nমাধবী বাংলা চলচ্চিত্রে নায়িকা এবং পার্শ্বচরিত্রে বহু ছবিতে অভিনয় করেছিলেন। তিনি মঞ্চেও অভিনয় করেছিলেন। আত্মজা নামক একটি চলচ্চিত্র পরিচালনাও করেছিলেন।\nচলচ্চিত্র এবং মঞ্চ ছাড়াও টেলিভিশনের অনেক সিরিয়ালে তিনি অভিনয় করেন। সত্যজিৎ রায়, ঋত্বিক ঘটক,মৃণাল সেন তিন বিখ্যাত পরিচালকের ছবিতেই অভিনয় করেছেন মাধবী। উত্তম কুমারের সঙ্গে জুটি বেঁধে 'ছদ্মবেশী', 'শঙ্খবেলা' ইত্যাদি  বাণিজ্যিক  ছবিও উপহার দিয়েছেন তিনি।\n\n\n== ব্যক্তিগত জীবন ==\nবাংলা চলচ্চিত্রের অভিনেতা নির্মল কুমার মাধবীর স্বামী। তাদের দুই কন্যা সন্তান আছে। কিন্তু তাদের মধ্যকার বৈবাহিক সম্পর্ক বিচ্ছেদে গড়িয়েছে। বলা হয়ে থাকে যে, প্রবাদপ্রতিম চলচ্চিত্র নির্মাতা সত্যজিৎ রায়ের সাথে তার গভীর ভালোবাসার সম্পর্ক ছিল।\n১৯৯৫ সালে আত্মজীবনীমূলক গ্রন্থ  আমি মাধবী প্রকাশ করেন।\n\n\n== চলচ্চিত্রের তালিকা ==\nকাঁকনতলা লাইট রেলওয়ে (১৯৫০)\nটনসিল (১৯৫৬)\nবাইশে শ্রাবণ (১৯৬০)\nআজ কাল পরশু (১৯৬১)\nমহানগর (১৯৬৩)\nচারুলতা (১৯৬৪)\nবিনসতী জননী (১৯৬৪)\nগোধুলি বেলায়ে (১৯৬৪)\nথানা থেকে আসছি (১৯৬৫)\nসুবর্ণরেখা (১৯৬৫)\nঘুম ভাঙার গান (১৯৬৫)\nকাপুরুষ (১৯৬৫)\nজোড়াদিঘির চৌধুরী পরিবার (১৯৬৬)\nস্বপ্ন নিয়ে (১৯৬৬)\nশঙ্খবেলা (১৯৬৬)\nঅজানা শপথ (১৯৬৭)\nখেয়া (১৯৬৭)\nছোট্ট জিজ্ঞাসা (১৯৬৭)\nগড় নাসিমপুর (১৯৬৮)\nঅদ্বিতীয়া (১৯৬৮)\nদুরন্ত চড়াই (১৯৬৯)\nসমান্তরাল (১৯৭০)\nছদ্মবেশী (১৯৭১)\nকলকাতা ৭১ (১৯৭১)\nজীবন রহস্য (১৯৭২)\nবিরাজ বৌ (১৯৭২)\nছিন্নপত্র (১৯৭২)\nস্ত্রীর পত্র (১৯৭২)\nবন পলাশীর পদাবলী (১৯৭৩)\nবিন্দুর ছেলে (১৯৭৩)\nফুল সজ্জা (১৯৭৪)\nঅগ্নীশ্বর (১৯৭৫)\nনতুন সূর্য (১৯৭৫)\nগণদেবতা (১৯৭৯)\nবাঞ্ছারামের বাগান (১৯৮০)\nসাহেব (১৯৮১)\nমনিকচাঁদ (১৯৮১)\nসুবর্ণলতা (১৯৮১)\nপ্রফুল্ল (১৯৮২)\nমাটির স্বর্গ (১৯৮২)\nচোখ (১৯৮৩)\nছোট মা (১৯৮৩)\nসমাপ্তি (১৯৮৩)\nযোগ বিয়োগ (১৯৮৪)\nপুতুলঘর (১৯৮৫)\nভালোবাসা ভালোবাসা (১৯৮৫)\nঅনুরাগের ছোঁয়া (১৯৮৬)\nউত্তর লিপি (১৯৮৬)\nপ্রতিকার (১৯৮৭)\nহীরের শিকল (১৯৮৮)\nএকটি জীবন (১৯৮৮)\nঅঞ্জলী (১৯৮৮)\nঅঘটন আজও ঘটে (১৯৮৯)\nচাঁদনীর (১৯৮৯)\nকড়ি দিয়ে কিনলাম (১৯৮৯)\nঅগ্নি তৃষ্ণা (১৯৮৯)\nঅন্তরের ভালোবাসা (১৯৯১)\nদান প্রতিদান (১৯৯২)\nমন মানে না (১৯৯৩)\nপৃথিবীর শেষ স্টেশন (১৯৯৩)\nঅতিক্রম (১৯৯৫)\nরঙিন বসন্ত (১৯৯৫)\nউৎসব (২০০০)\nমায়ের আদর (২০০২)\nহিং টিং ছট (২০১০)\nবাকিটা ব্যক্তিগত (২০১৩)\nকুসুমিতার গপ্পো (২০১৮)\nবরুণবাবুর বন্ধু (২০১৯)\nআবেশ (২০২১)\n\n\n== তথ্যসূত্র ==\n\n৩. বিশেষ সংখ্যা, আনন্দলোক, ডিসেম্বর ২০১৩ (আনন্দবাজার পত্রিকা প্রকাশন) শতবর্ষে ভারতীয় সিনেমা পৃ: ১৫৮\n\n\n== আরও পড়ুন ==\nMukherjee, Madhabi. My Life, My Love: An Autobiography. Palo Alto: The Stanford Theatre Foundation, 1999.\n\n\n== বহিঃসংযোগ ==\nইন্টারন্যাশন্যাল মুভিজ ডেটাবেসে মাধবী\nMadhabi Mukherjee at the Gomolo"}