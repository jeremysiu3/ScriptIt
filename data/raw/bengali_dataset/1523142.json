{"pageid": 1523142, "title": "জুলিয়েন দুর্গ", "url": "https://bn.wikipedia.org/wiki?curid=1523142", "content": "জুলিয়েন দুর্গ (অথবা, কিছু সূত্রে, রশিদ দুর্গ ) ( আরবি : طابية رشيد ) মিশরের উত্তর উপকূলে রশিদ (রোসেটা) থেকে নীল নদের বাম বা পশ্চিম তীরে প্রায় ৫ কিলোমিটার (৩.১ মাইল) দূরে অবস্থিত একটি দুর্গ। এটি মূলত মামলুকদের দ্বারা নির্মিত হয়েছিল। ১৭৯৮ থেকে ১৮০১ সালের মধ্যে নেপোলিয়ন বোনাপার্টের মিশর ও সিরিয়া অভিযানের সময় ফরাসিরা দুর্গটি দখল করে নেয়। ১৭৯৯ সালে রোসেটা প্রস্তরফলক যেখানে পাওয়া গিয়েছিল, সেই স্থান হিসেবে পরে দুর্গটি বিখ্যাত হয়ে ওঠে।\n\n\n== বর্ণনা এবং ইতিহাস ==\nদুর্গটিতে একটি নিচু, চৌকো কাঠামো, যার মাঝে একটি ব্লকহাউস রয়েছে। যা নীল নদের ভূমধ্যসাগরে মিলিত হওয়ার আগে শেষ কয়েক কিলোমিটার উপেক্ষা করে। এটি ১৪৭০ সালের দিকে মামলুক সুলতান কাইত বে দ্বারা নির্মিত হয়েছিল। তিনি আলেকজান্দ্রিয়ায় কাইতবে দুর্গও নির্মাণ করেছিলেন। ১৫১৬ সালে, সুলতান কানসুহ আল-ঘুরি একটি প্রতিরক্ষামূলক প্রাচীর দিয়ে এটিকে শক্তিশালী করেন। পরবর্তীকালে দুর্গটি জরাজীর্ণ হয়ে পড়ে। দুর্গটি আংশিকভাবে প্রাচীন মিশরীয় স্থান থেকে লুট করা পাথর দিয়ে তৈরি করা হয়েছিল। ১৭৯৯ সালে ভিভান্ট ডেনন যখন এটি পরিদর্শন করেন, তখন তিনি উল্লেখ করেন যে এটি \"এটি পুরোনো ভবনের খণ্ডাংশ দিয়ে গড়া হয়েছে। গর্তের কিছু পাথর উচ্চ মিশরের উৎকৃষ্ট বেলেপাথরের তৈরি ছিল। পাথরে মিশরীয় চিত্রলিপি  হায়ারোগ্লিফিক্স দেখা যায়।\" \n\n\n=== রোসেটা পাথর আবিষ্কার ===\n১৭৯৯ সালের ১৯ জুলাই ফরাসিরা এই জরাজীর্ণ দুর্গটি দখল করে এবং আবুকির যুদ্ধের কয়েক দিন আগে তড়িঘড়ি পুনর্নির্মাণ শুরু করে। পরে এটি আরও ভালোভাবে পুনর্নির্মাণ করা হয়। থমাস প্রসপার জুলিয়েনের নামে এ দুর্গের নাম জুলিয়েন দুর্গ রাখা হয়। নেপোলিয়নের একজন সহকারী লেফটেন্যান্ট পিয়েরে-ফ্রাঁসোয়া বুচার্ড, দুর্গের প্রতিরক্ষা মেরামত করার সময় বিখ্যাত রোসেটা পাথরটি আবিষ্কার করেছিলেন।  সম্ভবত কাইত বের প্রকৌশলীরা এটি কাছাকাছি সাইসের একটি মন্দির থেকে এনে পাথর ভরাট কাজে ব্যবহার করেছিলেন। দুই বছর পর স্বল্প সময়ের অবরোধ এবং বোমাবর্ষণের পর ব্রিটিশ এবং তুর্কি বাহিনীর সম্মিলিত বাহিনী দুর্গটি দখল করে নেয়।\n\n\n=== বর্তমান অবস্থা ===\n১৯৮০-এর দশকে মিশরীয় সরকার দুর্গটি ব্যাপকভাবে সংস্কার করে এবং ১৯৮৫ সালে রাষ্ট্রপতি হোসনি মোবারক এটি পুনরায় চালু করেন। দুর্গটি বর্তমানে তিন দিক থেকে ইজবাত বুর্জ রশিদ গ্রাম দ্বারা বেষ্টিত। দুর্গটি জনসাধারণের জন্য উন্মুক্ত করে দেয়া হয়েছে। রশিদ এলাকা থেকে ট্যাক্সিতে করে সেখানে পৌঁছানো সম্ভব।\n\n\n== তথ্যসূত্র =="}