{"pageid": 1487313, "title": "২০২৪ বাংলাদেশের সাংবিধানিক সংকট", "url": "https://bn.wikipedia.org/wiki?curid=1487313", "content": "২০২৪ সালের ৫ই আগস্ট তারিখে ছাত্র-জনতার অভ্যুত্থানের সময় বাংলাদেশের তৎকালীন প্রধানমন্ত্রী শেখ হাসিনা অকস্মাৎ গোপনে দেশত্যাগ করলে বাংলাদেশ একটি সাংবিধানিক সংকটে পতিত হয়, কারণ বাংলাদেশের সংবিধানে প্রধানমন্ত্রী পলায়ন কিংবা পদত্যাগ করলে নতুন সরকার গঠন নিয়ে কোন বিধান নেই। ভারতে হাসিনার পলায়নের পর রাষ্ট্রপতি মোহাম্মদ সাহাবুদ্দিন সুপ্রিম কোর্টের পরামর্শে ডক্ট্রিন অব নেসেসিটির দোহাই দিয়ে অন্তর্বর্তী সরকার গঠনে সায় দেন। তবে ডক্ট্রিন অব নেসেসিটির দোহাই দিয়ে সাংবিধানিক ধারাবাহিকতা রক্ষিত ধরা হলেও বাংলাদেশ আওয়ামী লীগ নিয়মিত অন্তর্বর্তী সরকারকে অসাংবিধানিক ও অবৈধ বলে দাবি করে আসছে।\n\nভারতে হাসিনা আশ্রয় গ্রহণের কয়েকদিন পর তার ছেলে সজীব ওয়াজেদ দাবি করেন যে হাসিনা পদত্যাগপত্রে স্বাক্ষর করেননি, এবং তাই সংবিধান অনুযায়ী হাসিনা এখনও বাংলাদেশের প্রধানমন্ত্রী রয়ে গেছেন।\nহাসিনার পলায়নের তিন দিন পর মুহাম্মদ ইউনূসকে প্রধান উপদেষ্টা করে একটি অন্তর্বর্তী সরকার গঠিত হয়। অন্তর্বর্তী সরকারের শপথ গ্রহণের পর, ছাত্র নেতা ও আইসিটি উপদেষ্টা নাহিদ ইসলাম ঘোষণা করেন যে সাংবিধানিক সংকট সমাধানের জন্য একটি নতুন সংবিধান প্রণয়নের জন্য একটি গণপরিষদ নির্বাচন অনুষ্ঠিত হবে। অন্তর্বর্তী সরকার গণপরিষদ নির্বাচনের জন্য একটি রোডম্যাপ প্রস্তুত করার জন্য একটি সংবিধান সংস্কার কমিশনও গঠন করে।\n\n\n== পটভূমি ==\n\n২০২৪ সালের ৫ জুন বাংলাদেশ সুপ্রিম কোর্টের হাইকোর্ট বিভাগ কর্তৃক ২০১৮ সালের ৪ অক্টোবর বাংলাদেশ সরকারের জারি করা পরিপত্রকে অবৈধ ঘোষণার পর কোটা সংস্কার আন্দোলন নতুন করে শুরু হয়, এই আন্দোলনে তৎকালীন শেখ হাসিনা নেতৃত্বাধীন সরকার দমন নিপড়ন শুরু করলে এটি অসহযোগ আন্দোলনে রূপ নেয়। এই গণঅভ্যুত্থাের ফলে শেখ হাসিনা প্রধানমন্ত্রীর পদ থেকে পদত্যাগ করে বাংলাদেশে থেকে ভারতে পালিয়ে যেতে বাধ্য হন ও মুহাম্মদ ইউনূসের নেতৃত্বাধীন অন্তর্বর্তীকালীন সরকার দায়িত্ব গ্রহণ করে।\n\n\n== পরবর্তী ঘটনাক্রম ==\nসংবিধানে কোনো ধরনের অন্তর্বর্তীকালীন সরকারের কোনো বিধান না থাকায় ফরহাদ মজহারের মতো বিশিষ্ট বুদ্ধিজীবী অন্তর্বর্তী সরকারকে \"সাংবিধানিক শূন্যতা\" সমাধানের জন্য একটি গণপরিষদ নির্বাচনের আহ্বান জানান।\nপ্রধান নির্বাচন কমিশনার কাজী হাবিবুল আউয়াল বলেন, বিপ্লবোত্তর এই সময়ে সাংবিধানিক শূন্যতা দৃশ্যমান হওয়ায় ভবিষ্যতে আইনি জটিলতা দেখা দিতে পারে। তিনি বলেন, \"বিপ্লবোত্তর এই সময়ে খানিকটা সাংবিধানিক শূন্যতা দৃশ্যমান। সংবিধান কতটুকু বা কীভাবে বলবৎ আছে বোধগম্য হচ্ছে না।... ভবিষ্যতে আইনগত জটিলতা হতে পারে। সুদূর অতীতে সমস্যা ছিল না। তখন আইনকে বলা হতো রাজার হুকুম। আধুনিক বিশ্বে আইন রাজার হুকুম নয়। আইন কাগজে লিখে গেজেট করতে হয়। আইনের সিদ্ধতা ও শাসন উপেক্ষণীয় নয়। বিপ্লবের মাধ্যমে স্বৈরশাসনের অবসান বা স্বৈরশাসকের অপসারণই চূড়ান্ত লক্ষ্য বা অর্জন নয়। আরাধ্য অনেক কর্ম সম্মুখে অপেক্ষমাণ। সেগুলো সমাধা করতে হবে। কঠিন প্রতিজ্ঞা, বিচক্ষণতা, সাহস ও সততায় অবিচল না থাকলে কর্মটি খুব সহজ হবে না।\nঅন্তর্বর্তী সরকারকে অসাংবিধানিক আখ্যায়িত করে প্রতিবাদ করেন একজন সরকারি কর্মচারীও। পরে তাকে তার পদ থেকে সরিয়ে দেওয়া হয়।\n\n\n== আরও দেখুন ==\nবাংলাদেশের সংবিধান\nসংবিধান সংস্কার কমিশন\n\n\n== তথ্যসূত্র =="}