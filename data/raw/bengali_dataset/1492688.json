{"pageid": 1492688, "title": "খিদির খাল", "url": "https://bn.wikipedia.org/wiki?curid=1492688", "content": "খিদির খাল হলো বাংলাদেশের ঢাকায় অবস্থিত একটি খাল যা রাজউক খাল নামেও পরিচিত। মহানগরীর বিলুপ্ত হরিরামপুর ইউনিয়নের অধীনস্থ এলাকা, উত্তরা মডেল টাউন, বাউনিয়া এবং আলোকদি পর্যন্ত বিস্তৃত খালটির দৈর্ঘ্য ৮ কিলোমিটার যার উৎস উত্তরে তুরাগ নদ। দখল ও দূষণের কারণে এটি এখন মৃত খাল হওয়ার পাশাপাশি মশার আবাসস্থলে পরিণত হয়েছে। উত্তরার স্যুয়ারেজের সাথে খালটির সংযোগ থাকায় বসতবাড়ির আবর্জনা খালে গিয়ে মিশে। এটি উত্তরা পশ্চিম ও তুরাগ থানার পয়ঃনিষ্কাশন ব্যবস্থার জন্য ব্যবহৃত একমাত্র খাল। ঢাকা উত্তর সিটি কর্পোরেশন ১৬ মার্চ ২০২১ সালে স্লুইচ গেটের নিকটে খালের স্থানগুলোতে গড়ে তোলা অবৈধ স্থাপনা উচ্ছেদ করে খালটি খনন করা শুরু করে। ৩ দিন পরে খননকৃত খালটি উদ্বোধন করা হয়। স্লুইচ গেট এলাকায় খাল খননের ফলে এর জলপ্রবাহ ফিরে আসে। তবে সরকার সম্পূর্ণ খালটি খনন করে উদ্ধারে কোন পদক্ষেপ নেয়নি। অন্যদিকে খাল খনন করে ময়লা উত্তোলনের পরে আবার এটি ময়লার ভাগাড় হিসেবে ব্যবহার করা শুরু হয়।\n\n\n== তথ্যসূত্র =="}