{"pageid": 1038402, "title": "আমিন গুইরি", "url": "https://bn.wikipedia.org/wiki?curid=1038402", "content": "আমিন ফেরিদ গুইরি (ফরাসি: Amine Gouiri; জন্ম: ১৬ ফেব্রুয়ারি ২০০০; আমিন গুইরি নামে সুপরিচিত) হলেন একজন ফরাসি পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব নিস এবং ফ্রান্স অনূর্ধ্ব-২১ দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে বাম পার্শ্বীয় আক্রমণভাগের খেলোয়াড় হিসেবে খেলে থাকেন।\n২০০৭–০৮ মৌসুমে, ফরাসি ফুটবল ক্লাব আইল দাবোর যুব পর্যায়ের হয়ে খেলার মাধ্যমে গুইরি ফুটবল জগতে প্রবেশ করেছেন এবং পরবর্তীকালে বুর্গোয়্যাঁ-জায়িউ এবং লিওঁয়ের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৬–১৭ মৌসুমে, ফরাসি ক্লাব লিওঁ বি-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৪ মৌসুম অতিবাহিত করেছেন; লিওঁ বি-এর হয়ে তিনি ৩৩ ম্যাচে ১৪টি গোল করেছেন। মাঝে তিনি ২ মৌসুমের জন্য লিওঁয়ের মূল দলের হয়ে খেলেছেন। ২০২০–২১ মৌসুমে, তিনি প্রায় ৭ মিলিয়ন ইউরোর বিনিময়ে লিওঁ হতে নিসে যোগদান করেছেন।\n২০১৬ সালে, গুইরি ফ্রান্স অনূর্ধ্ব-১৬ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন।\nব্যক্তিগতভাবে, গুইরি বেশ কিছু পুরস্কার জয়লাভ করেছেন, যার মধ্যে ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপের গোল্ডেন বুট জয় অন্যতম। দলগতভাবে, গুইরি এপর্যন্ত ১টি শিরোপা জয়লাভ করেছেন, যা তিনি লিওঁয়ের হয়ে জয়লাভ করেছেন।\n\n\n== প্রারম্ভিক জীবন ==\nআমিন ফেরিদ গুইরি ২০০০ সালের ১৬ই ফেব্রুয়ারি তারিখে ফ্রান্সের বুর্গোয়্যাঁ-জায়িউয়ে জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি আলজেরীয় বংশোদ্ভূত।\n\n\n== আন্তর্জাতিক ফুটবল ==\nগুইরি ফ্রান্স অনূর্ধ্ব-১৬, ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯, ফ্রান্স অনূর্ধ্ব-২০ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৬ সালের ৪ঠা ফেব্রুয়ারি তারিখে তিনি নেদারল্যান্ডস অনূর্ধ্ব-১৬ দলের বিরুদ্ধে ম্যাচে ফ্রান্স অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ফ্রান্স অনূর্ধ্ব-১৭ দলের হয়ে তিনি ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন; উক্ত প্রতিযোগিতায় তিনি ৫ ম্যাচে ৯ গোল করে গোল্ডেন বুট জয়লাভ করেছিলেন। একই বছরে তিনি ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ১৬ দলের পর্বে তার দল স্পেন অনূর্ধ্ব-১৭ দলের কাছে ২–১ গোলের ব্যবধানে পরাজিত হয়েছিল; সেখানে তিনি ৪ ম্যাচে ৫ গোল করেছিলেন। ২০১৮ সালে তিনি ফ্রান্স অনূর্ধ্ব-১৯ দলের হয়ে ২০১৮ উয়েফা ইউরোপীয় অনূর্ধ্ব-১৯ চ্যাম্পিয়নশিপে অংশগ্রহণ করেছেন, উক্ত প্রতিযোগিতার সেমি-ফাইনালে তার দল ইতালি অনূর্ধ্ব-১৯ দলের কাছে ২–০ গোলের ব্যবধানে পরাজিত হয়ে উক্ত প্রতিযোগিতা থেকে বিদায় নিয়েছিল। তিনি উক্ত প্রতিযোগিতায় ৪ ম্যাচে ৪ গোল করেছিলেন। তিনি ফ্রান্স অনূর্ধ্ব-২০ দলের হয়ে ২০১৯ ফিফা অনূর্ধ্ব-২০ বিশ্বকাপে অংশগ্রহণ করেছেন, তবে ১৬ দলের পর্বে তার দল মার্কিন যুক্তরাষ্ট্র অনূর্ধ্ব-২০ দলের কাছে ৩–২ গোলের ব্যবধানে পরাজিত হয়ে উক্ত প্রতিযোগিতা হয়ে বিদায় নিয়েছিল; উক্ত প্রতিযোগিতায় তিনি ৪ ম্যাচে ৩ গোল করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে আমিন গুইরি  (ফরাসি)  \nআমিন গুইরি – উয়েফা প্রতিযোগিতার রেকর্ড (আর্কাইভ) (ইংরেজি) \nসকারওয়েতে আমিন গুইরি  (ইংরেজি)  \nসকারবেসে আমিন গুইরি (ইংরেজি) \nবিডিফুটবলে আমিন গুইরি  (ইংরেজি)  \nওয়ার্ল্ডফুটবল.নেটে আমিন গুইরি (ইংরেজি) \nইএসপিএন এফসিতে আমিন গুইরি (ইংরেজি)"}