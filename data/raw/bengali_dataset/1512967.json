{"pageid": 1512967, "title": "তেলঙ্গা খড়িয়া", "url": "https://bn.wikipedia.org/wiki?curid=1512967", "content": "তেলঙ্গা খড়িয়া (৯ ফেব্রুয়ারি ১৮০৬ - ২৩ এপ্রিল ১৮৮০) ছিলেন একজন মহান ভারতীয় উপজাতি স্বাধীনতা সংগ্রামী, যিনি ১৮৫০-১৮৬০ খ্রিস্টাব্দে ছোটনাগপুর অঞ্চলে ব্রিটিশ শাসকের বিরুদ্ধে বিদ্রোহে নেতৃত্ব দিয়েছিলেন। আদিবাসীদের উপর মূলত অন্যায়, অত্যাচার এবং ভূমি বিচ্ছিন্নতার কারণে ব্রিটিশ শাসনের বিরুদ্ধে ছিল।  ছোটনাগপুর অঞ্চলে স্বাধীনতা সংগ্রামে, তেলঙ্গা খড়িয়া বিদ্রোহী বুধু ভগত , সিধু কানহু , বিরসা মুন্ডা এবং  তিলকা মাঝির ন্যায় অন্যান্য গুরুত্বপূর্ণ মহান স্বাধীনতা সংগ্রামীদের সাথে তুলনীয় ছিলেন।\n\n\n== জন্ম ও প্রারম্ভিক জীবন ==\nতেলঙ্গা খড়িয়ার জন্ম ১৮০৬ খ্রিস্টাব্দে ৯ ফেব্রুয়ারি ব্রিটিশ ভারতের  বেঙ্গল প্রেসিডেন্সির অধুনা ঝাড়খণ্ড রাজ্যের গুমলা জেলার সিসিই পঞ্চায়েত সমিতির মুরগু গ্রামে। তিনি মুরগু গ্রামের খড়িয়া জমিদার এবং পাহান পরিবারের সদস্য ছিলেন। তার পিতা থুইয়া খড়িয়া এবং মাতার পেটি খড়িয়া। তার স্ত্রীর নাম ছিল রত্নী খড়িয়া। শৈশব থেকেই তেলঙ্গা খড়িয়া অত্যন্ত সাহসী, সৎ এবং অত্যন্ত বেশি কথাবার্তা বলতেন। তিনি কৃষি ও পশুপালনের সাথে জড়িত ছিলেন। তিনি তার পিতার সঙ্গে প্রায়শই রাতুর রাজার দরবারে যেতেন। দরবাবের কার্যক্রম লক্ষ্য করার মধ্যে সামাজিক ও রাজনৈতিক বিষয়গুলিতে তাঁর গভীর আগ্রহ তৈরি হয়। পরিণত বয়সে, তিনি তার বিপ্লবী ধারণা, যুক্তি দক্ষতা এবং সমাজসেবার প্রতি নিষ্ঠার জন্য পরিচিত ছিলেন।\n\n\n== ব্রিটিশ রাজের বিরুদ্ধে আন্দোলন ==\n১৮৫০-এর দশকের শেষের দিকে,  ছোটনাগপুর অঞ্চলে ব্রিটিশ শাসন প্রতিষ্ঠিত হয়। যুগ যুগ ধরে, স্থানীয় উপজাতির মানুষেরা নিজস্ব ঐতিহ্যবাহী স্বায়ত্তশাসিত স্বশাসন তথা \"পারহা ব্যবস্থা\"-য় অভ্যস্ত ছিল। তারা যে কোনো ধরণের বাইরের হস্তক্ষেপ থেকে প্রায় মুক্ত ছিল। কিন্তু ব্রিটিশ শাসন আরোপিত হওয়ার কারণে তাদের স্বশাসিত শাসনব্যবস্থা বিঘ্নিত ও ধ্বংস হতে থাকে। আদিবাসীরা বহু শতক ধরে যে জমির রক্ষণাবেক্ষণ এবং চাষাবাদ করে আসছিল তার উপর রাজস্ব (মালগুজারি) আরোপ করে। ভূমি রাজস্ব পরিশোধ করতে ব্যর্থ হলে, জমিদার এবং ব্রিটিশদের হাতে তাদের নিজস্ব জমি থেকে বিচ্ছিন্ন করা হয়। তাদেরকে কৃষি শ্রমিকের মতো জীবনযাপন করতে বাধ্য করা হয়। মহাজন ও জমিদারদের মতো মধ্যস্বত্বভোগীরা সাধারণ মানুষকে লুট করার কোনও সুযোগই ছাড়েনি। এছাড়াও, গ্রামীণ ঋণের একটি বড় সমস্যা হয়ে উঠেছিল। গ্রামের মহাজনদের কাছ থেকে নেওয়া ঋণ পরিশোধ করতে না পেরে দরিদ্র মানুষরা তাদের জমি হারাতে থাকে। অনেক সময়, এই ঋণগুলি অতীত থেকে উত্তরাধিকারসূত্রে ধার্য হতে থাকে এবং সময়ের সাথে সাথে বৃদ্ধি পেতে থাকে। সেকারণে সাধারণ মানুষের অবস্থা ধীরে ধীরে করুণ হতে থাকে।\nতেলঙ্গা খড়িয়া এই অন্যায় ও অত্যাচার সহ্য করতে পারেনি এবং ব্রিটিশ শাসন এবং তাদের দালালদের বিরুদ্ধে লড়াই শুরু করে।  তিনি তার সম্প্রদায়ের মানুষকে সংগঠিত করতে এবং তাদের মধ্যে সচেতনতা সৃষ্টি করতে শুরু করেন। তিনি বেশ কয়েকটি গ্রামে জুরি পঞ্চায়েত প্রতিষ্ঠা করেন, যা ব্রিটিশ শাসনের সমান্তরালে স্ব-শাসন ব্যবস্থা হিসেবে কাজ করত। তেলঙ্গা খড়িয়া তেরটি পঞ্চায়েত গঠন করেন, যা সিসাই, গুমলা, বাসিয়া, সিমডেগা, কুমহারি, কোলেবিরা, চৈনপুর, মহাবুয়াং এবং বানো অঞ্চলে বিস্তৃত ছিল। তিনি \"আখাড়া\" নির্মাণ করেছিলেন যেখানে তিনি তার অনুসারীদের অস্ত্র ব্যবহারের প্রশিক্ষণ দিতেন। তাদের প্রধান অস্ত্র ছিল তাদের চিরাচরিত তরবারি আর তীর-ধনুক। তিনি প্রায় ৯০০ থেকে ১৫০০ প্রশিক্ষিত সৈন্যদলের একটি সেনাবাহিনী গড়ে তোলেন। তারা গেরিলা যুদ্ধে প্রশিক্ষিত হয়। তেলঙ্গা খড়িয়া এবং তার অনুসারীরা ব্রিটিশ ও তাদের মধ্যস্থতাকারী এবং ব্রিটিশ রাজের অন্যান্য প্রতিষ্ঠানের উপর আক্রমণ চালায়। তারা ব্রিটিশ ব্যাংক এবং কোষাগারও লুট করেন। ১৮৫০-১৮৬০ সময়কালে, ছোট নাগপুর অঞ্চলে ব্রিটিশ রাজের বিরুদ্ধে তেলঙ্গা খড়িয়ার নেতৃত্বে বিদ্রোহ তুঙ্গে ওঠে। ব্রিটিশ সরকার তেলঙ্গা খারিয়াকে হটিয়ে দিতে মরিয়া হয়ে ওঠে এবং যেকোনো মূল্যে এই বিদ্রোহ দমন করতে চেয়েছিল। ব্রিটিশ সরকারের উদ্দেশ্য জানার পর, তেলঙ্গা খাদিয়া খুব সতর্ক হয়ে ওঠে। তিনি তার কার্যক্রম নিয়ন্ত্রণ করতে শুরু করেন মূলত বন এবং অজানা স্থানে লুকিয়ে থেকে। একবার, যখন তেলঙ্গা খড়িয়া একটি গ্রাম পঞ্চায়েতের সভা পরিচালনায় করছিলেন, তখন জমিদারের একজন এজেন্ট ব্রিটিশদের কাছে তার উপস্থিতির খবর দেন। শীঘ্রই, সভাস্থলটি ব্রিটিশ সেনাবাহিনী দ্বারা ঘেরাও করা হয় এবং তারপর তারা তেলঙ্গা খড়িয়াকে গ্রেপ্তার করে। তাকে প্রথমে লোহারদাগা জেলে এবং পরে কলকাতা জেলে স্থানান্তরিত করে তাকে ১৮ বছর কারাদণ্ড দেয়।\n\n\n== কারাগার থেকে মুক্তি এবং মৃত্যু ==\n কলকাতার কারাগার থেকে মুক্তি পেয়ে তেলঙ্গা খড়িয়া আবার নিজের সিসাই আখড়ায় সংগঠনকে শক্তিশালী করার পরিকল্পনা করেন এবং অনুসারীদের নিয়ে আন্দোলনকে পুনরুজ্জীবিত করতে শুরু করেন। তার বিদ্রোহী কর্মকাণ্ডের সংবাদ ব্রিটিশদের কর্ণগোচরে এলে তারা তেলঙ্গাকে হত্যার পরিকল্পনা করে। ১৮৮০ সালের ২৩ এপ্রিল, যখন তেলঙ্গা খড়িয়া প্রশিক্ষণ শুরু করার আগে সিসাই আখড়ায় প্রতিদিনের মত প্রার্থনায় নতমস্তকে ছিলেন, তখন অতর্কিতভাবে শুয়ে থাকা বোধন সিং নামে একজন ব্রিটিশ এজেন্ট তার উপর গুলি চালায়।  গুলিবিদ্ধ হওয়ার পর তিনি মাটিতে পড়ে যান। তারপর, তার অনুসারীরা তৎক্ষণাৎ তার মৃতদেহ জঙ্গলে নিয়ে যায়, যাতে ব্রিটিশরা তার মৃতদেহ খুঁজে না পায়। কোয়েল নদী পার হওয়ার পর, তেলঙ্গা খড়িয়া মৃতদেহ গুমলা জেলার সোসো নিম টোলি গ্রামে সমাহিত করা হয়। এখন এই সমাধিস্থলটি 'তেলাঙ্গা টোপা তাঁড' নামে পরিচিত, যার অর্থ 'তেলাঙ্গার কবরস্থান'। ছোটনাগপুরের মানুষ, বিশেষ করে খড়িয়া আদিবাসী সম্প্রদায়ের লোকেরা এই স্থানটিকে পবিত্র বলে মনে করে । প্রতি বছর ২৩ এপ্রিল মানুষ শহীদ স্মরণের আয়োজন করে। এছাড়াও, এই উপলক্ষে গুমলা জেলার ধেদাউলি গ্রামে সপ্তাহব্যাপী 'শহীদ তেলঙ্গা মেলা' আয়োজন করা হয়। তেলঙ্গা খড়িয়া এখনও ছোট নাগপুর অঞ্চলের লক্ষ লক্ষ মানুষের কাছে তাঁর সাহসিকতা, ত্যাগ এবং শহীদ হওয়ায় অনুপ্রেরণার উৎস।\n\n\n== তথ্যসূত্র =="}