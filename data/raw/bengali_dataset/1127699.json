{"pageid": 1127699, "title": "চিত্রগুপ্তের ফাইল", "url": "https://bn.wikipedia.org/wiki?curid=1127699", "content": "চিত্রগুপ্তের ফাইল হল বিশিষ্ট কথাসাহিত্যিক সতীনাথ ভাদুড়ীর দ্বিতীয় উপন্যাস। বলীরামপুর জুট মিলে ট্রেড ইউনিয়ন আন্দোলনের প্রেক্ষাপটে রচিত এই উপন্যাসটি মাতৃভূমি পত্রিকার ভাদ্র ১৩৫৫ সংখ্যায় প্রথম প্রকাশিত হয়। এই পত্রিকাটি বন্ধ হয়ে যাওয়ার পর মাসিক বসুমতী পত্রিকায় মীনাকুমারী নামে ধারাবাহিকভাবে উপন্যাসটি প্রকাশিত হয়। ১৯৪৯ সালের সেপ্টেম্বর মাসে কলকাতার বেঙ্গল পাবলিশার্স গ্রন্থাকারে প্রকাশকালে উপন্যাসটির নামকরণ করা হয় চিত্রগুপ্তের ফাইল।\nজুট মিল ও সেখানকার শ্রমিকদের দৈনন্দিন জীবন, অবিরাম মিছিল-হরতাল, শ্রমিকদের ড্রিলের ক্লাস, তাড়ির দোকানের কলরব, মজুর-ব্যারাকের কীর্তন, উত্তেজক সংগীতানুষ্ঠান, থানা-পুলিশ ইত্যাদি চাঞ্চল্যকর ঘটনার প্রেক্ষাপটে অভিমন্যু ও শিউসরণের বন্ধুত্ব ও মনান্তর এবং অভিমন্যু-মিনাকুমারীর প্রেমের ট্র্যাজিক পরিণতিই এই উপন্যাসের উপজীব্য। এই উপন্যাসে \"কেসরপাক\" তৈরি উপলক্ষ্যে শ্রমিক ইউনিয়নের নেতাদের চাঁদা আদায়ের নামে লুণ্ঠন-প্রবৃত্তির তীব্র সমালোচনা করেছেন।\nবিহারের কাটিহার জুট মিলের শ্রমিক শোষণের মর্মান্তিক অভিজ্ঞতাই সতীনাথকে এই উপন্যাস রচনায় অনুপ্রাণিত করেছিল। উল্লেখ্য, এই জুট মিলকে কেন্দ্র করেই হিন্দি ভাষায় ফণীশ্বরনাথ রেণু তাঁর বিখ্যাত উপন্যাস \"পরতি পরকথা\" রচনা করেন।\n\n\n== তথ্যসূত্র =="}