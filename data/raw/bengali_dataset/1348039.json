{"pageid": 1348039, "title": "ন্যাশনাল পেমেন্ট সুইচ বাংলাদেশ", "url": "https://bn.wikipedia.org/wiki?curid=1348039", "content": "ন্যাশনাল পেমেন্ট সুইচ বাংলাদেশ (সংক্ষেপে এনপিএসবি) (ইংরেজি: National Payment Switch Bangladesh) হল একটি ইলেক্ট্রনিক প্ল্যাটফর্ম যেটি কার্ডভিত্তিক ও ইন্টারনেট ব্যাংকিং লেনদেন সম্পাদনের জন্য বাংলাদেশের সকল তফসিলি ব্যাংকগুলোর মধ্যে আন্তঃসংযোগ প্রদান করে। বাংলাদেশের কেন্দ্রীয় ব্যাংক বাংলাদেশ ব্যাংক ২০১২ সালে এই ব্যবস্থা চালু করে।\n\n\n== ব্যবহার ==\nএনপিএসবি পদ্ধতি বাংলাদেশ ব্যাংক কর্তৃক পরিচালিত হয়। বর্তমানে, এনপিএসবি প্ল্যাটফর্মের আওতায় বাংলাদেশের ৫৩টি ব্যাংক এটিএম লেনদেন সম্পাদনের জন্য একে অন্যের সাথে সংযুক্ত রয়েছে। এছাড়াও, ৩০টি ব্যাংক পয়েন্ট অব সেল লেনদেন সম্পাদনের জন্য সংযুক্ত আছে। এনপিএসবি এর মাধ্যমে ৪ ধরণের আন্তঃএটিএম লেনদেন করা যায় (যেমন- নগদ উত্তোলন, ব্যালেন্স অনুসন্ধান, তহবিল স্থানান্তর এবং ক্ষুদ্র বিবরণী অনুসন্ধান)। ইন্টারনেট ব্যাংকিং ব্যবহার করে এক ব্যাংকের হিসাব থেকে অন্য ব্যাংকে ইন্টারনেট ব্যাংকিং তহবিল স্থানান্তরের মাধ্যমে নির্দিষ্ট পরিমাণ অর্থ পাঠানো যায়। এখানে ব্যক্তিগত এবং প্রাতিষ্ঠানিক ইন্টারনেট ব্যাংকিং তহবিল স্থানান্তর লেনদেনের জন্য বিভিন্ন সীমা রয়েছে। ব্যক্তি গ্রাহকদের জন্য প্রতিটি লেনদেনের সর্বোচ্চ সীমা ৩,০০,০০ টাকা এবং দিনে সর্বোচ্চ ১০টি লেনদেন এবং ১০,০০,০০০ টাকার নির্ধারণ করা হয়েছে। কর্পোরেট গ্রাহকদের জন্য প্রতিটি লেনদেনের সীমা ৫,০০,০০০ টাকা এবং দিনে সর্বোচ্চ ২০টি লেনদেন এবং ২৫,০০,০০০ টাকার হিসাবে নির্ধারণ করা হয়েছে।\n\n\n== সুবিধা ==\nএনপিএসবি ব্যবস্থার ফলে বর্তমানে এক ব্যাংকের গ্রাহক অন্য ব্যাংকের এটিএম ব্যবহার করে অর্থ উত্তোলন, এক ব্যাংকের গ্রাহক অন্য ব্যাংকের পয়েন্ট অব সেল ব্যবহার করে কেনাকাটার বিল পরিশোধ এবং ইন্টারনেট ব্যাংকিং ব্যবহার করে গ্রাহক তার নিজ ব্যাংক হিসাব এবং কার্ড থেকে যে কোন ব্যাংকে অর্থ স্থানান্তর করতে পারে। অন্য ব্যাংকের এটিএম ব্যবহার করতে গ্রাহককে নির্দিষ্ট পরিমাণ চার্জ দিতে হয়। \n\n\n== তথ্যসূত্র =="}