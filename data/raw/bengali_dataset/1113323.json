{"pageid": 1113323, "title": "ইজিপ্ট মনস", "url": "https://bn.wikipedia.org/wiki?curid=1113323", "content": "ইজিপ্ট মনস (ইংরেজি: Egypt Mons) হল বৃহস্পতি গ্রহের প্রাকৃতিক উপগ্রহ আইয়োর একটি পর্বত। ১০ কিলোমিটার উঁচু ইজিপ্ট মনস আইয়োর একাদশ উচ্চতম পর্বত, যা পৃথিবীর উচ্চতম শৃঙ্গ মাউন্ট এভারেস্টের চেয়েও উঁচু। ইউ. এস. জিওলজিক্যাল সার্ভে এই পর্বতের ব্যাস ১৯৩.৭ কিলোমিটার বলে উল্লেখ করলেও, আইয়ো মাউন্টেন ডেটাবেস অনুযায়ী এটির দৈর্ঘ্য ১৩৩.৮ কিলোমিটার ও প্রস্থ ১৪৬.০ কিলোমিটার। এটি একটি ফ্ল্যাটিরন ম্যাসিফ পর্বত, অর্থাৎ এটির আকার এবড়ো-খেবড়ো ও বন্ধুর এবং এর পৃষ্ঠতলের রূপটি জটিল। এটির আয়তন ৯৭৯২ বর্গ কিলোমিটার এবং এটির কেন্দ্রের স্থানাঙ্ক ৪১.৪৯° দক্ষিণ ২৫৭.৬° পশ্চিম﻿ / -41.49; -257.6। এটির একটি খাড়া উত্তরমুখী ঢাল রয়েছে। ইজিপ্ট মনস মিশর দেশটির ইংরেজি নামে নামাঙ্কিত, কারণ পুরাণে আছে মিশরেই আইয়োর যাত্রার সমাপ্তি ঘটেছিল। ১৯৯৭ সালে ইন্টারন্যাশনাল অ্যাস্ট্রোনমিক্যাল ইউনিয়ন কর্তৃক পর্বতটির নামকরণ করা হয়। ইজিপ্ট মনসের উত্তরপশ্চিমে আছে বব্বর প্যাটারা, দক্ষিণপূর্বে আছে হার্মিস মেনসা এবং দক্ষিণপশ্চিমে রয়েছে স্বারোগ প্যাটারা।\n\n\n== তথ্যসূত্র =="}