{"pageid": 1081217, "title": "রুংলি", "url": "https://bn.wikipedia.org/wiki?curid=1081217", "content": "রুংলি(বৈজ্ঞানিক নাম: Arhopala eumolphus (Cramer)) 'লাইসিনিডি' গোত্রের এবং 'থেকেলিনি' উপগোত্রের অন্তর্ভুক্ত মাঝারি আকার বিশিষ্ট প্রজাতি যার পুরুষ প্রজাতির ডানা সোনালি আভাযুক্ত ধাতব সবুজ বর্ণের এবং স্ত্রী প্রজাতির ডানা নীল বর্নের দেখা যায়।\n\n\n== আকার ==\nরুংলি এর প্রসারিত অবস্থায় ডানার আকার ৩৮-৪২ মিলিমিটার দৈর্ঘ্যের হয়।\n\n\n== উপপ্রজাতি ==\nরুংলি এর প্রজাতিগুলো হলো:\n\nA. e. eumolphus (Cramer, 1780)\nA. e. maxwelli (Distant, 1885)\nA. e. adonias (Hewitson, 1862)\nA. e. caesarion Fruhstorfer, 1914\nA. e. aristomachus Fruhstorfer, 1914\n\n\n=== ভারতে প্রাপ্ত রুংলি এর উপপ্রজাতি ===\nভারতে প্রাপ্ত রুংলি এর উপপ্রজাতি হল-\n\nArhopala eumolphus eumolphus (Cramer, [1780]) – Bengal Green Oakblue\n\n\n== বিস্তার ==\nনেপাল, ভুটান, বাংলাদেশ এবং ভারতএর (পশ্চিমবঙ্গ এবং সিকিম থেকে শুরু করে অরুণাচল প্রদেশ পর্যন্ত) এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিষদ জানার জন্য প্রজাপতির দেহ এবং ডানার অংশের নির্দেশিকা দেখুন:-\n\n\n=== পুরুষ ===\nডানার উপরিতল উজ্জ্বল চকচকে তামাটে সবুজ (brassy green)। সামনের ডানায় টর্নাস অংশ ৩ মিলিমিটার চওড়া কালচে বাদামী অথবা খয়েরী যা অ্যাপেক্স অথবা শীর্ষভাগের দিকে ক্রমশ সরু হয়েছে। পিছনের ডানায় অ্যাপেক্স থেকে টর্নাস পর্যন্ত বিস্তৃত ওই খয়েরী বর্ডার অধিকতর চওড়া। পিছনের ডানা লেজযুক্ত।\nডানার নিম্নতল ফ্যাকাশে লালচে বাদামী থেকে ধূসর বর্নের। সামনের ডানায় ক্রমবর্ধমান আকারের একসারি কালচে বাদামী অথবা বাদামী ডিসকাল ছোপ বর্তমান এবং ছোপগুলি রূপালি সাদা (silvery white) বলয় দ্বারা আবৃত। উক্ত ডিসকাল ছোপের সারি দ্বারা সৃষ্ট বন্ধনীটির ৪নং শিরাস্থ ছোপটি সারিচ্যুত হয়েছে অথবা সারি থেকে সরে গেছে(dislocated)।\nপিছনের ডানায় দাগ-ছোপ গুলিও কালচে অথবা ফ্যাকাশে বাদামী। সেল এর প্রান্তভাগের দাগ (bar) সরু। ডানার গোড়ার দিকে বেসাল এবং সাব-বেসাল অংশে ৩টি করে ছোপ পাশাপাশি লক্ষ্য করা যায় এবং বেসাল ছোপগুলি অপেক্ষা সাব-বেসাল ছোপগুলি আকারে বৃহৎ। উক্ত ছোপগুলি রূপালী সাদা বলয়াবৃত। অ্যানাল (anal) অংশে ৩টি কালচে বাদামী ছোপ দৃশ্যমান এবং উক্ত ছোপগুলির ভিতরের কিনারা সরু উজ্জ্বর সবুজ বন্ধনী রেখা দ্বারা সীমায়ীত (bordered)। ডিসকাল ছোপ দ্বারা সৃষ্ট বন্ধনীর উপরের দুটি ছোপ সারি থেকে খানিক ভিতরের দিকে সরে অবস্থান করে এবং আকারে বৃহত্তর এবং বাইরের দিকে দন্তাকৃতি (dentated)। টর্নাল অংশে ইষদ নীলচে সবুজ আঁশের ছাওয়া।\n\n\n=== স্ত্রী ===\nডানার উপরিতল এর মূল রঙ ঘন লালচে বাদামী। সামনের ডানার গোড়ার অংশ (base) এবং মধ্যভাগে জুড়ে এবং পিছনের ডানার সেল জুড়ে ফ্যাকাশে নীলচে বেগুনি বৃহদাকার পটি (patch) দেখা যায়। ডানার নিম্নতল পুরুষ নমুনার অনুরূপ।\n\n\n== আচরণ ==\nএরা ঘন অরণ্যের প্রজাপতি। এরা সাধারনত গাছের উঁচুতে পাতায় উড়তে বেশি পছন্দ করে। পুরুষ প্রজাতিদের ভিজে মাটিতে জল পান করতে দেখা যায়। এই প্রজাতির প্রকারকে অতি সহজেই অন্যান্য ওকব্লু প্রজাতি থেকে আলাদা করে চেনা যায় তার উপরিতলের উজ্জ্বল সবুজ রঙের জন্য। হিমালয় পার্বত্য অঞ্চলে ১৭০০ মিটার উচ্চতা পর্যন্ত এদের বিচরন পরিলক্ষিত হয় জানুয়ারী, এপ্রিল, মে, অক্টোবর থেকে ডিসেম্বর মাসে। হিমালয়ের নিচু উচ্চতাযুক্ত অঞ্চলে এদের মোটামুটি ভালই (commonly found) দর্শন মেলে।\n\n\n== তথ্যসূত্র =="}