{"pageid": 1520838, "title": "মদন দত্ত", "url": "https://bn.wikipedia.org/wiki?curid=1520838", "content": "মদন দত্ত বা মদনমোহন দত্ত ( পরবর্তীতে 'মদনমল্ল' ও শেষে রাজা 'মদন রায়')   ছিলেন যশোহররাজ  প্রতাপাদিত্য গুহরায়ের  রায়বেঁশে পদাতিক  ঢালবাহিনীর সেনানায়ক। ষোড়শ শতকে আদিগঙ্গার তীরবর্তী কালীঘাট হতে দক্ষিণ বিস্তৃত অঞ্চলে জনপদ প্রতিষ্ঠিত হয়। তন্মধ্যে প্রসিদ্ধ কায়স্থ সমাজ অধ্যুষিত মাহিনগরের দু-ক্রোশ (প্রায় সাড়ে ছয় কিলোমিটার) উত্তরে বিস্তীর্ণ জঙ্গলাকীর্ণ ভূভাগ হাসিল করে মদনমোহন গড়-ঘেরা প্রাসাদ নির্মাণ করেন এবং সমগ্র দক্ষিণ অঞ্চলের উপর কর্তৃত্ব স্থাপন করেন। ফরিদপুরের কোটালীপাড়া হতে পাশ্চাত্য বৈদিক শ্রেণীর ব্রাহ্মণদের এবং যশোরের ও নবদ্বীপ হতে দাক্ষিণাত্য শ্রেণীর ব্রাহ্মণদের এনে জনপদ স্থাপন করেন। তাঁর প্রতিষ্ঠিত বসতি অঞ্চল বর্তমানে দক্ষিণ চব্বিশ পরগনার রাজপুর নামে আজও পরিচিত। সংস্কৃতি চর্চায় প্রসিদ্ধি লাভ করে লোকালয়টি। এমনকি অঞ্চলটি দক্ষিণের নবদ্বীপ নামে পরিচিতি পায়। মদন স্বহস্তে ভল্লুক মেরে মহারাজ প্রতাপাদিত্যের কাছ থেকে মল্ল উপাধি লাভ করেন। সেই উপাধি হতেই তৎকালীন চব্বিশ পরগনা জেলার তাঁর অধীনস্থ এবং কর্তৃত্বের ভূভাগ    মদনমল্ল পরগনা হিসাবে গণ্য হয়।  কালক্রমে প্রভাব ও প্রতিপত্তিতে তিনি  ভূস্বামী হয়ে \"রায়\" উপাধি নেন এবং রাজপুরের রাজা হন। একবার তিনি এক বিপদের সম্মুখীন হন। এক মতে তিনি গুরুতর অসুস্থ হন এবং  পীর মোবারক গাজী তাকে বিপদমুক্ত বা সুস্থ করে তোলেন  এবং ভিন্ন আর এক মতে রাজা মদন রায় তৎকালীন বাংলার শাসনকর্তা শায়েস্তা খাঁর (মতান্তরে মুর্শিদকুলি খাঁর) দণ্ড হতে পীর মোবারক গাজীর কৃপায় মুক্তি পান। কৃতজ্ঞতাস্বরূপ রাজা মদন রায় বাঁশরার জঙ্গল হাসিল করে বড়ো গাজী খাঁকে একটি মসজিদ নির্মাণ করে দেন। ক্যানিং অঞ্চলের সেটিই বিখ্যাত ঘুটিয়ারি শরীফ। তিনি শরীফের ব্যয়নির্বাহের জন্যও বহু শত বিঘা জমি পীরোত্তর হিসাবে দান করেন। \n\n\n== তথ্যসূত্র =="}