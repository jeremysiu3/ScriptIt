{"pageid": 1114670, "title": "মিরজা আবদুল হাই", "url": "https://bn.wikipedia.org/wiki?curid=1114670", "content": "মিরজা আবদুল হাই (১ ডিসেম্বর ১৯১৯ – ২৩ সেপ্টেম্বর ১৯৮৪) একজন বাংলাদেশি কথাসাহিত্যিক ও অবসরপ্রাপ্ত সরকারি কর্মকর্তা ছিলেন। ছোটগল্পের জন্য তিনি ১৯৭৭ সালে বাংলা একাডেমি পুরস্কার পান।\n\n\n== প্রাথমিক জীবন ==\nমিরজা আবদুল হাই ১ ডিসেম্বর ১৯১৯ সালে তৎকালীন হবিগঞ্জ মহকুমার আবদা গ্রামে জন্মগ্রহণ করেন। পিতা মিরজা আবদুল হেকিম ছিলেন পল্লী চিকিৎসক। তিনি ১৯৩৭ সালে সিলেট সরকারি উচ্চ বিদ্যালয় থেকে ম্যাট্রিকুলেশন এবং মুরারিচাঁদ কলেজ থেকে ১৯৩৯ সালে আইএসসি ও ১৯৪২ সালে বিএসসি পাশ করেন।\n\n\n== কর্মজীবন ==\nমিরজা আবদুল হাই ১৯৪৩ সালে আসাম প্রাদেশিক সরবরাহ বিভাগের ইন্সপেক্টর হিসেবে কর্মজীবন শুরু করেন। ইস্ট পাকিস্তান জুনিয়র সিভিল সার্ভিস পরীক্ষায় উত্তীর্ণ হয়ে তিনি ১৯৫৪ সালে প্রশাসন বিভাগে নিয়োগ পান। ১৯৫৫ সালে ডেপুটি ম্যাজিস্ট্রেট পদে যোগদান করেন। ১৯৬৪ সালে তিনি ইসলামাবাদের কেন্দ্রীয় সচিবালয়ে বাণিজ্য মন্ত্রণালয়ে যোগ দিয়ে ১৯৭২ সাল পর্যন্ত ছিলেন। ঢাকায় বাংলাদেশ ট্রেডিং কর্পোরেশনের ঊর্ধ্বতন নির্বাহী পদে ১৯৭৩ সালে যোগ দিয়ে পদোন্নতি পেয়ে ১৯৭৫ সালে বাণিজ্য মন্ত্রণালয়ের উপসচিব হন এবং ১৯৭৮ সালে অবসরে যান।\n\n\n== রচনাবলি ==\nমিরজা আবদুল হাই ১৯৪০ সাল থেকে বিভিন্ন পত্রপত্রিকায় ছোটগল্প ও উপন্যাসে লিখতেন। ছোটগল্পের জন্য তিনি ১৯৭৭ সালে বাংলা একাডেমি পুরস্কার পান। তার উল্লেখযোগ্য প্রকাশিত গ্রন্থের মধ্যে রয়েছে:-\n\nছায়া-প্রচ্ছায়া (১৯৭৬,ছোটগল্প)\nবিস্ফোরণ (১৯৭৮,ছোটগল্প)\nতর্কে বহুদূর (ছোটগল্প)\nফিরে চলো (১৯৭৯, উপন্যাস)\nউন্মাদাশ্রম (উপন্যাস)\nতোমার পতাকা (১৯৮১, মুক্তিযুদ্ধের উপন্যাস),\nঊর্ণনাভ (উপন্যাস)\nযমনিস সংবাদ (১৯৮৪, উপন্যাস)\n\n\n== পুরস্কার ও সম্মাননা ==\nবাংলা একাডেমী সাহিত্য পুরস্কার (১৯৭৭)\nআলাওল সাহিত্য পুরস্কার (১৯৭৬)\n\n\n== তথ্যসূত্র ==\n\n\n== বহিঃসংযোগ ==\nবাংলাপিডিয়ায় -মিরজা আবদুল হাই"}