{"pageid": 1511829, "title": "ই. আর্নার গুডম্যান", "url": "https://bn.wikipedia.org/wiki?curid=1511829", "content": "এডওয়ার্ড আর্নার গুডম্যান (১৫ মে, ১৮৯১ – ১৩ মার্চ, ১৯৮০) বিশ শতকের বেশিরভাগ সময় জুড়ে আমেরিকার বয় স্কাউটস (বিএসএ) আন্দোলনের একজন প্রভাবশালী নেতা ছিলেন। ১৯৩১ থেকে ১৯৫১ সাল পর্যন্ত তিনি জাতীয় কর্মসূচি পরিচালক হিসেবে দায়িত্ব পালন করেন, যা সংগঠনের বিকাশের গুরুত্বপূর্ণ সময় ছিল এবং এই সময়েই কাব স্কাউটিং ও এক্সপ্লোরিং কর্মসূচির সূচনা হয়।\nতিনি ১৯৩০-এর দশকের শুরুর দিকে বিএসএর জাতীয় প্রশিক্ষণ কেন্দ্র প্রতিষ্ঠা করেন এবং ব্যাপকভাবে পড়া হয় এমন বয় স্কাউট হ্যান্ডবুক ও অন্যান্য স্কাউটিং বই প্রকাশনার দায়িত্বে ছিলেন। এছাড়া, তিনি ১৯৩০ ও ১৯৪০-এর দশকে যুক্তরাষ্ট্রের স্কাউট নেতাদের জন্য ব্যবহৃত লিডার্স হ্যান্ডবুক রচনা করেন।\n১৯৫০-এর দশকে গুডম্যান নিউ ইয়র্ক সিটিতে ন্যাশনাল কাউন্সিল অব চার্চেস-এর মেনস ওয়ার্ক বিভাগের নির্বাহী পরিচালক হিসেবে দায়িত্ব পালন করেন এবং চার্চ সংক্রান্ত কার্যক্রমে সক্রিয় ছিলেন।\nগুডম্যান আজ মূলত স্মরণীয় কারণ তিনি অর্ডার অব দ্য অ্যারো (OA) প্রতিষ্ঠা করেছিলেন, যা বয় স্কাউটস অব আমেরিকা (BSA)-এর একটি জনপ্রিয় ও সফল কর্মসূচি। এটি স্কাউটদের আনন্দচিত্তে সেবার জন্য সম্মানিত করে। ১৯১৫ সালে প্রতিষ্ঠার পর থেকে অর্ডার অব দ্য অ্যারো একটি জাতীয় কর্মসূচিতে পরিণত হয়েছে, যার হাজারো সদস্য রয়েছে। এটি সেই স্কাউটদের স্বীকৃতি দেয়, যারা আনন্দচিত্তে সেবা, ক্যাম্পিং এবং নেতৃত্বের গুণাবলীতে শ্রেষ্ঠ উদাহরণ হিসেবে বিবেচিত হয় এবং BSA-এর সম্মানসূচক সমাজের সদস্য হয়। ২০০৭ সালের হিসাবে, অর্ডার অব দ্য অ্যারো-এর সদস্যসংখ্যা ১,৮৩,০০০-এর বেশি।\n\n\n== প্রারম্ভিক জীবন ও বিবাহ ==\nগুডম্যান জন্মগ্রহণ ও বেড়ে ওঠেন ফিলাডেলফিয়া, পেনসিলভানিয়া-তে। তার বাবা জর্জ ছিলেন একজন মুদ্রক ও রিয়েল এস্টেট এজেন্ট। তার মা এলা ১৮৯৫ সালের শুরুর দিকে টাইফয়েড জ্বরে মারা যান, তখন গুডম্যানের বয়স মাত্র তিন বছর। তিনি সেন্ট্রাল হাই স্কুলে পড়াশোনা করেন এবং ১৯০৯ সালে স্নাতক হন।\nতিনি লেখালেখি উপভোগ করতেন এবং উচ্চ মাধ্যমিকের শেষ বছরে নিজের দৈনন্দিন কার্যকলাপের বিস্তারিত বিবরণ লিখতে শুরু করেন, যেখানে ভবিষ্যৎ পরিকল্পনা ও মাঝে মাঝে সন্দেহও প্রকাশ পেত। কয়েকজন সহপাঠীর সঙ্গে তিনি একটি সাহিত্য ক্লাব শুরু করেন এবং দ্য ইনকস্ট্যান্ড নামে একটি নিউজলেটার প্রকাশ করেন। সংগীতের প্রতিও তার আগ্রহ ছিল; তিনি পিয়ানো ও বেহালা বাজাতেন এবং তার সিনিয়র ক্লাসের জন্য একটি গানও রচনা করেন। তবে ক্লাস অফিসাররা এটি নির্বাচন না করায়, তিনি তার ডায়েরিতে হতাশার কথা লিখেছিলেন।\nগুডম্যান ছোটবেলা থেকেই গির্জার কার্যক্রমে আগ্রহী ছিলেন। তিনি একটি বালক সংঘ এবং রবিবারের স্কুলে অংশ নেন এবং ১৪ বছর  বয়সে টিওগা প্রেসবাইটেরিয়ান চার্চ-এর সদস্য হন। পরে তিনি লিখেছিলেন যে এটি ছিল \"আমার জীবনের সবচেয়ে গুরুত্বপূর্ণ সিদ্ধান্ত\"। কিশোর বয়স পার হওয়ার পর তিনি একজন জনপ্রিয় ও সম্মানিত রবিবারের স্কুল শিক্ষক হয়ে ওঠেন এবং ফিলাডেলফিয়া ব্রাদারহুড অব অ্যান্ড্রু অ্যান্ড ফিলিপ সংগঠনের নেতৃত্ব দেন।\nশিক্ষকতা পেশায় আগ্রহী হয়ে তিনি ফিলাডেলফিয়া স্কুল অব পেডাগজি-তে ভর্তি হন এবং ১৯১৩ সালে স্নাতক হন। স্নাতক সমাবর্তনে তিনি \"দ্য কল টু টিচ\" শিরোনামে ভাষণ দেন। এরপর তিনি টেম্পল ইউনিভার্সিটি-তে শিক্ষা বিষয়ে স্নাতকোত্তর পড়াশোনা করেন এবং ফিলাডেলফিয়ার পটার স্কুল-এ শিক্ষকতা শুরু করেন।\n১৮ জুন, ১৯২০ সালে গুডম্যান লুইস উইনকুপ ওয়েগুড-কে বিয়ে করেন। তিনি ছিলেন একজন প্রেসবাইটেরিয়ান পাদ্রির মেয়ে । তাদের তিন সন্তান ছিল: থিওডোর (১৯২১), জর্জ (১৯২৩) এবং লিডিয়া অ্যান (১৯২৭)।গুডম্যান কিওয়ানিস, রোটারি ইন্টারন্যাশনাল-এর সদস্য ছিলেন এবং ফ্রিম্যাসন সংগঠনে যোগ দেন। তিনি ৫ মার্চ, ১৯১৮ সালে রবার্ট এ. ল্যাম্বারটন লজ নং ৪৮৭, ফ্রি অ্যান্ড অ্যাকসেপ্টেড মেসনস অব ফিলাডেলফিয়া-এর সদস্য হন।\n\n\n== স্কাউটিং কর্মজীবন ==\n\n\n=== স্বেচ্ছাসেবক ও স্থানীয় কাউন্সিল নেতা হিসেবে ===\n\nশিক্ষা বিষয়ে ডিগ্রি অর্জনের সময়, গুডম্যান প্রথম বয় স্কাউটিংয়ের সঙ্গে যুক্ত হন ১৯১১ সালে, মাত্র ২০ বছর বয়সে, ফিলাডেলফিয়ার প্রথম স্কাউট দল ট্রুপ ১-এর স্বেচ্ছাসেবী স্কাউটমাস্টার হিসেবে। প্রাপ্ত তথ্য অনুযায়ী, এটি তাকে বিএসএ-এর দ্বিতীয় কনিষ্ঠতম স্কাউটমাস্টার করে তোলে। চার বছরে তার নেতৃত্বে দলে স্কাউটের সংখ্যা ১০০-র বেশি হয়ে যায়। ১৯১২ সালে গুডম্যানের সমসাময়িক এক ব্যক্তি তাকে বর্ণনা করেছিলেন এভাবে—\"ছেলেদের কাছে অত্যন্ত প্রিয়, তারা তার ওপর সম্পূর্ণ আস্থা রাখে এবং তিনি এই কাজে মনপ্রাণ ঢেলে দিয়েছেন।\" পরবর্তী সময়ে, গুডম্যান তার ট্রুপকে স্মরণ করে বলেন যে, বিখ্যাত সুরকার আলবার্ট হে মালট ছিলেন ট্রুপ ১-এর একজন সদস্য।\n১৯১৫ সালের ১ এপ্রিল, তিনি বয় স্কাউটিংয়ের পুরো সময়ের পেশাদার দায়িত্বে যোগ দেন এবং \"ফিল্ড কমিশনার\" পদে ফিল্ড এক্সিকিউটিভ হিসেবে কাজ শুরু করেন। \nসেই গ্রীষ্মে, তিনি ফিলাডেলফিয়া স্কাউট কাউন্সিলের গ্রীষ্মকালীন ক্যাম্পের পরিচালক ছিলেন। ১৯১৭ সালের ডিসেম্বর মাসে, তাকে ফিলাডেলফিয়া কাউন্সিলের স্কাউট এক্সিকিউটিভ পদে উন্নীত করা হয়।\nগুডম্যানের পেশাদার স্কাউটিং ক্যারিয়ার প্রথম বিশ্বযুদ্ধের কারণে ব্যাহত হয়। স্কাউট এক্সিকিউটিভ হিসেবে পদোন্নতির পরপরই তিনি মার্কিন সেনাবাহিনীতে ড্রাফট হন। তিনি পদাতিক বাহিনীতে একজন ফার্স্ট লেফটেন্যান্ট হিসেবে দায়িত্ব পালন করেন, তবে তার ইউনিটকে কখনও বিদেশে পাঠানো হয়নি। ১৯১৮ সালের ডিসেম্বর মাসে, তিনি সেনাবাহিনী থেকে অব্যাহতি পান এবং ফিলাডেলফিয়ায় স্কাউট এক্সিকিউটিভ হিসেবে আবার কাজে যোগ দেন।\n১৯২০ সালের অক্টোবর মাসে ফিলাডেলফিয়া ইভনিং লেজার-এ প্রকাশিত একটি কলামে, গুডম্যান স্কাউটিং সম্পর্কে বলেন, \"স্কাউটিং ছেলেদের পেশিশক্তি গঠন, মানসিক বিকাশ এবং চরিত্র গঠনের একটি কার্যক্রমের মধ্য দিয়ে পরিচালিত করে।\" তিনি যুদ্ধকালীন স্কাউটদের অবদানের কথা উল্লেখ করেন এবং স্কাউট আন্দোলনকে \"সম্পূর্ণ অরাজনৈতিক, অসাম্প্রদায়িক ও গণতান্ত্রিক\" হিসেবে বর্ণনা করেন, যা \"বিভিন্ন সামাজিক স্তরের মানুষকে একত্রিত করে\"।\nগুডম্যান ১৯২৭ সালের মে মাস পর্যন্ত ফিলাডেলফিয়ায় স্কাউট এক্সিকিউটিভ হিসেবে কাজ করেন। এরপর তিনি চিকাগো এরিয়া কাউন্সিলের স্কাউট এক্সিকিউটিভ হিসেবে পদোন্নতি পান (১৯২৭–১৯৩১)। চার বছরের মধ্যে তিনি আর্থিক মন্দা কাটিয়ে তোলেন এবং স্কাউট সদস্য সংখ্যা ১১,৮০৬ থেকে ১৬,৯২০-তে উন্নীত করেন।\n\n\n=== একজন জাতীয় নেতা হিসেবে ===\n১৯৩১ সালের ১ এপ্রিল, প্রধান স্কাউট নির্বাহী জেমস ই. ওয়েস্ট একটি সংগঠন পুনর্গঠনের অংশ হিসেবে গুডম্যানকে জাতীয় কর্মসূচি পরিচালক পদে উন্নীত করেন। গুডম্যান ছিলেন চারজন বিভাগের পরিচালকের একজন, যারা ওয়েস্টের অধীনে কাজ করতেন (অন্য তিনটি বিভাগ ছিল কার্যক্রম, জনবল ও ব্যবসা)।\nজাতীয় কর্মসূচি পরিচালক হিসেবে, তিনি পেশাদার ও স্বেচ্ছাসেবকদের প্রশিক্ষণ, পৃষ্ঠপোষক সংস্থাগুলোর সঙ্গে সম্পর্ক, জনসংযোগ এবং কর্মসূচি উন্নয়নের দায়িত্বে ছিলেন। তার নেতৃত্বেই কাব স্কাউটিং ও এক্সপ্লোরিং কার্যক্রম চালু হয়। প্রাপ্তবয়স্ক নেতাদের জন্য প্রশিক্ষণ কর্মসূচি ব্যাপকভাবে সম্প্রসারিত করেন, ১৯৩২ সালে নিউ জার্সির শিফ স্কাউট রিজার্ভেশনে প্রশিক্ষণ কেন্দ্র প্রতিষ্ঠা করেন এবং ১৯৩৮ সালে ফিলমন্ট স্কাউট র‍্যাঞ্চে প্রশিক্ষণ কার্যক্রম শুরু করেন।\nগুডম্যান বালক স্কাউট নির্দেশিকার প্রকাশনার তত্ত্বাবধান করেন, যা তার ঘনিষ্ঠ বন্ধু ও সহকর্মী উইলিয়াম \"গ্রীন বার বিল\" হিলকোর্ট সম্পাদনা করেন। এছাড়া, নেতাদের নির্দেশিকা ও প্রথম সংস্করণের মাঠ নির্দেশিকা প্রকাশনার দায়িত্বেও তিনি ছিলেন। নেতাদের জন্য নির্দেশিকা বই-এর লেখকও ছিলেন গুডম্যান, যা স্কাউট নেতাদের জন্য একটি গুরুত্বপূর্ণ সহায়িকা ছিল।\n\n১৯৩৭ সালের জুলাই মাসের শুরুতে, ওয়াশিংটন, ডিসি-তে প্রথম জাতীয় স্কাউট সমাবেশ অনুষ্ঠিত হয়, যেখানে ২৫,০০০ স্কাউট ও নেতারা অংশগ্রহণ করেন। ব্যতিক্রমী এই অনুষ্ঠানের তত্ত্বাবধানের পাশাপাশি, গুডম্যানের জনসংযোগ বিভাগ ব্যাপক সংবাদ প্রচারের ব্যবস্থা করে। সমাবেশের সংবাদকেন্দ্রে ৬২৬ জন প্রতিবেদক, আলোকচিত্রী ও সম্প্রচারক কাজ করেন। ৬৪টি সংবাদ বিবৃতি প্রকাশিত হয়, এবং জনসংযোগ বিভাগ ১১টি চলচ্চিত্র প্রতিবেদন ও ৫৩টি পত্রিকা প্রতিবেদনে সহায়তা করে।\nতৎকালীন তিনটি প্রধান মার্কিন বেতার সংস্থা—এনবিসি, সিবিএস ও মিউচুয়াল—সমাবেশের প্রধান কার্যালয়ের কাছে সম্প্রচার কেন্দ্র স্থাপন করে এবং প্রায় ১৯ ঘণ্টা সরাসরি সম্প্রচার করে, যা সমগ্র দেশে প্রচারিত হয়।\nসমাবেশে বিভিন্ন বিশিষ্ট ব্যক্তি উপস্থিত ছিলেন, যাদের মধ্যে অন্যতম ছিলেন খ্যাতনামা সম্প্রচারক লোয়েল থমাস ও মার্কিন রাষ্ট্রপতি ফ্রাঙ্কলিন ডি. রুজভেল্ট। স্কাউটরা সমাবেশ চলাকালে ওয়াশিংটন সিনেটরস ও বোস্টন রেড সক্স-এর তিন ম্যাচের বেসবল প্রতিযোগিতাও উপভোগ করে। গুডম্যান বিশেষভাবে ঈগল স্কাউটদের রাষ্ট্রপতি রুজভেল্টের সঙ্গে সম্মানসূচক আসনে বসার ব্যবস্থা করেন।\nতার ব্যাপক জীবনীতে, নেলসন ব্লক লেখেন যে গুডম্যান এবং ওয়েস্টের পারস্পরিক শ্রদ্ধাবোধ তাদের ১২ বছরের জাতীয় স্কাউট দপ্তরে একসঙ্গে কাজ করার ফলে বৃদ্ধি পায়: \"ওয়েস্ট, পরিশ্রমী ও বিশদ-কেন্দ্রিক নির্বাহী, গুডম্যান এবং তার বড় কাজগুলোকে সুনিপুণ সংগঠন ও পরিকল্পনার মাধ্যমে সম্পন্ন করার দক্ষতার ওপর নির্ভর করতে শুরু করেন, যা তিনি যত্নসহকারে নির্বাচিত কর্মীদের দ্বারা বাস্তবায়ন করাতেন...\"। ৯১তম জন্মদিনের ঠিক আগে, জুন ১৯৪১ সালে দীর্ঘদিনের জাতীয় স্কাউট কমিশনার ড্যানিয়েল কার্টার বিয়ার্ড মারা যান, এবং গুডম্যানকে নিউ ইয়র্কের সাফার্নে এই প্রিয় পথিকৃৎ নেতার অন্ত্যেষ্টিক্রিয়ার দায়িত্ব দেওয়া হয়। প্রায় ২,০০০ মানুষ কবরস্থান পর্যন্ত শোকযাত্রায় অংশগ্রহণ করে, যেখানে মনসি, নিউ ইয়র্কে ১২৭ জন বালক স্কাউট গার্ড অব অনার গঠন করে এবং যান চলাচল নিয়ন্ত্রণে সহায়তা করে।\n১৯৩০-এর দশকের শেষের দিকে, যখন ফ্যাসিবাদের উত্থানের মধ্যে ইউরোপের আকাশে যুদ্ধের অশনি সংকেত দেখা যাচ্ছিল, তখন ওয়েস্ট, গুডম্যান এবং অন্যান্য স্কাউট নেতারা চিন্তা করছিলেন কীভাবে স্কাউটিং যুবকদের গণতান্ত্রিক শাসনব্যবস্থার নীতিমালায় আরও প্রশিক্ষিত করতে পারে। ১৯৩৮ সালে নাৎসি ক্রিস্টালনাখটের সময় ইহুদিদের ওপর সংঘটিত হামলার পরপরই গুডম্যান লেখেন: \"...নিপীড়নের এই কর্মসূচি আমাদের হৃদয় ও মনকে এমনভাবে নাড়া দিয়েছে, যা আগে কখনো হয়নি। এটি শুধু এই জঘন্য ঘটনার বিরুদ্ধে ক্ষোভ জাগিয়ে তুলেনি, বরং আমাদের নিজেদের গণতান্ত্রিক রাষ্ট্রের সুখী অবস্থান সম্পর্কে কৃতজ্ঞতাও জাগিয়েছে।\" দ্বিতীয় বিশ্বযুদ্ধের সময়, বিভিন্ন স্কাউট কর্মসূচি গুডম্যানের নেতৃত্বে চালু হয়, যা জাতীয় যুদ্ধ প্রচেষ্টায় সহায়ক ছিল, যেমন—অ্যালুমিনিয়াম, টায়ার ও বর্জ্য কাগজ সংগ্রহ করে যুদ্ধ সরঞ্জামে পুনর্ব্যবহার, যুদ্ধ ঋণ ও বিমান হামলার সতর্কীকরণ পোস্টার বিতরণ, নাগরিক প্রতিরক্ষা কর্মকর্তাদের সহায়তা প্রদান এবং ফল ও শাকসবজির \"বিজয় বাগান\" তৈরি। ১৬ সেপ্টেম্বর ১৯৫১ সালে, গুডম্যান জাতীয় কর্মসূচি পরিচালক পদ থেকে অবসর নেন, যার মাধ্যমে ৩৬ বছরব্যাপী পেশাদার স্কাউটিং ক্যারিয়ারের সমাপ্তি ঘটে। তাকে জাতীয় ফিল্ড স্কাউট কমিশনার উপাধি দেওয়া হয়, যাতে তিনি জাতীয় পর্যায়ে একজন সাধারণ সদস্য হিসেবে স্কাউটিং কার্যক্রমে অবদান রাখতে পারেন।\n\n\n=== অর্ডার অব দ্য অ্যারো প্রতিষ্ঠা ও উন্নয়ন ===\n১৯১৫ সালে ফিলাডেলফিয়া কাউন্সিলের নতুন নিয়োগপ্রাপ্ত ফিল্ড এক্সিকিউটিভ হিসেবে, গুডম্যানের অন্যতম দায়িত্ব ছিল ডেলাওয়্যার নদীর তীরে ট্রেজার আইল্যান্ড স্কাউট রিজার্ভেশনে কাউন্সিলের গ্রীষ্মকালীন ক্যাম্প পরিচালনা করা। সে বছরের ছয় সপ্তাহব্যাপী ক্যাম্প প্রোগ্রামকে আরও আকর্ষণীয় করার জন্য তিনি কিছু সৃজনশীল বৈশিষ্ট্য যোগ করেন।\nতার উদ্ভাবনগুলোর মধ্যে একটি ছিল \"মিউনিসিপাল গভর্নমেন্ট\" নামে একটি কৃত্রিম শাসনব্যবস্থা তৈরি করা। এখানে তিনি নিজেকে \"মেয়র\", সহকারী ক্যাম্প পরিচালক ক্যারল এ. এডসনকে \"প্রধান পুলিশ কর্মকর্তা\", এবং অন্যান্য কর্মীদের \"অ্যালডারম্যান\" ও \"বিচারক\" হিসেবে নিযুক্ত করেন, যারা ক্যাম্প পরিচালনার দায়িত্ব পালন করতেন। তিনি ক্যাম্পের নৌকা ও ক্যানো বহরকে \"ট্রেজার আইল্যান্ড নেভি\" বলে অভিহিত করেন এবং কাউন্সিলের এক নির্বাহী কর্মকর্তা একটি \"ফ্ল্যাগশিপ\" নিয়ে ডেলাওয়্যার নদী পাড়ি দেন।\nতবে আরও গুরুত্বপূর্ণ বিষয় ছিল গুডম্যানের বিশ্বাস যে গ্রীষ্মকালীন ক্যাম্প শুধুমাত্র স্কাউট দক্ষতা শেখানোর জন্য নয়, বরং স্কাউট শপথ ও স্কাউট আইনকে বাস্তব জীবনে প্রয়োগ করার একটি মাধ্যম হওয়া উচিত। এই ধারণার ওপর ভিত্তি করে, এডসনের সাথে মিলে তিনি একটি পরীক্ষামূলক কর্মসূচি শুরু করেন, যার মাধ্যমে যেসব স্কাউটরা স্কাউটিংয়ের আদর্শকে সবচেয়ে ভালোভাবে অনুসরণ করতো, তাদের বিশেষভাবে স্বীকৃতি দেওয়া হতো।\nগুডম্যান ও এডসন আর্নেস্ট থম্পসন সেটনের \"উডক্রাফট ইন্ডিয়ানস\" কর্মসূচিতে আমেরিকান আদিবাসী সংস্কৃতির ব্যবহার দ্বারা গভীরভাবে অনুপ্রাণিত হন। সেই গ্রীষ্মে তারা স্কাউটদের স্বার্থ ও বোঝার উপযোগীভাবে একটি নিজস্ব অনার সোসাইটি তৈরি করার সিদ্ধান্ত নেন। গুডম্যান আদিবাসী ঐতিহ্যের আবেদন ও স্কাউটদের সহকর্মীদের স্বীকৃতিকে অনুপ্রেরণা হিসেবে ব্যবহার করেন।\nতিনি একটি কর্মসূচির নকশা করেন, যেখানে ক্যাম্পের শেষে প্রতিটি দল থেকে সেই স্কাউটদের নির্বাচিত করা হতো, যারা স্কাউটিংয়ের আদর্শের সেরা দৃষ্টান্ত স্থাপন করেছিল। নির্বাচিত স্কাউটদেরকে তাদের সহকর্মীদের চোখে নিঃস্বার্থ সেবা ও ভ্রাতৃত্ববোধের মূর্ত প্রতীক হিসেবে গণ্য করা হতো।\nএডসন গুডম্যানকে সাহায্য করেন লেনি লেনাপে (\"ডেলাওয়্যার\" নামেও পরিচিত) , যারা একসময় ট্রেজার আইল্যান্ড অঞ্চলে বসবাস করত।\n\nস্কাউট অনার ক্যাম্পারদের এই ভ্রাতৃত্ব, যা আমেরিকান আদিবাসী ঐতিহ্যের উপর ভিত্তি করে গঠিত হয়েছিল, দ্রুত সফলতা লাভ করে এবং পরবর্তী গ্রীষ্মেও ট্রেজার আইল্যান্ডে পুনরাবৃত্তি করা হয়। ১৯১৫ ও ১৯১৬ সালে ট্রেজার আইল্যান্ডে যারা সম্মানিত হয়েছিল, তারা পরবর্তীতে অর্ডার অব দ্য অ্যারো-এর উনামি লজের সদস্য হয়।\n১৯২১ সালের মধ্যে, গুডম্যান আশেপাশের রাজ্যের স্কাউট নেতাদের কাছে অর্ডার অব দ্য অ্যারো সম্পর্কে বক্তব্য রাখেন এবং উত্তর-পূর্ব অঞ্চলের বেশ কয়েকটি স্কাউট কাউন্সিলে লজ প্রতিষ্ঠিত হয়। ওই বছরের অক্টোবরে, তিনি ফিলাডেলফিয়ায় অর্ডার অব দ্য অ্যারো-এর জাতীয় লজের প্রথম জাতীয় সভা আহ্বান করেন, যেখানে তিনি \"গ্র্যান্ড চিফটেন\" নির্বাচিত হন। সেখানে বিভিন্ন কমিটি গঠন করা হয় একটি সংবিধান প্রণয়ন, আনুষ্ঠানিক রীতিনীতিগুলি পরিমার্জন, প্রতীক চিহ্ন তৈরি এবং ভবিষ্যৎ পরিকল্পনা নির্ধারণের জন্য।\nগুডম্যানের সংগীতের প্রতি আগ্রহ প্রতিফলিত হয় যখন তিনি অর্ডার অব দ্য অ্যারো-এর সংগীত \"ফার্ম বাউন্ড ইন ব্রাদারহুড\" রচনা করেন। এটি ১৯২০-এর দশকের প্রেসবাইটেরিয়ান সঙ্গীত সংকলনের \"গড দ্য অমনিপোটেন্ট\" গানের । রচিত হয়, যা ১৮৩৩ সালে আলেক্সেই লভোভ রচিত রাশিয়ান জাতীয় সঙ্গীত \"গড সেভ দ্য জার!\" থেকে নেওয়া হয়েছিল।\n১৯২০-এর দশকের প্রথমদিকে, অনেক স্কাউট নির্বাহী \"গোপন ক্যাম্প ভ্রাতৃত্ব\" বলে সন্দেহ প্রকাশ করেন। ১৯২২ সালের সেপ্টেম্বর মাসে, জাতীয় পর্যায়ের এক সভায় \"ক্যাম্প ভ্রাতৃত্ব\" বিরোধী একটি আনুষ্ঠানিক প্রস্তাব উত্থাপিত হয়। গুডম্যান এই প্রস্তাবের বিরোধিতা করে বলেন, \"আমাদের প্রধান লক্ষ্য হিসেবে স্কাউট আদর্শকে সামনে রেখে, যদি কোনো ক্যাম্প কার্যক্রম সেই আদর্শের অগ্রগতিতে সহায়ক হয়, তবে তা বন্ধ করা উচিত নয়।\"\nঅল্প ব্যবধানে প্রস্তাবটি পরাজিত হয় এবং অর্ডার অব দ্য অ্যারো ১৯২০ ও ১৯৩০-এর দশকে একটি পরীক্ষামূলক কর্মসূচি হিসেবে চালু থাকে।\nগুডম্যান শিকাগোতে স্কাউট নির্বাহী এবং পরে বিএসএ-র জাতীয় কর্মসূচি পরিচালক থাকাকালীনও জাতীয় লজের প্রতি তার সক্রিয় সমর্থন বজায় রাখেন। অর্ডার অব দ্য অ্যারো প্রতিষ্ঠার ১৫তম বার্ষিকীতে, ১৯৩০ সালে, জাতীয় লজ তাকে আনুষ্ঠানিকভাবে \"প্রতিষ্ঠাতা\" হিসেবে স্বীকৃতি দিয়ে একটি পদক প্রদান করে।\n১৯৪০ সালে, সংস্থার ২৫তম বার্ষিকীতে, গুডম্যান \"প্রথম ডিস্টিংগুইশড সার্ভিস অ্যাওয়ার্ড\" পান। এই সম্মাননার অংশ হিসেবে বলা হয়েছিল, \"অর্ডার অব দ্য অ্যারো-এর প্রতিষ্ঠাতা হিসেবে, তার দক্ষতা, প্রজ্ঞা এবং দূরদর্শিতার মাধ্যমে, অন্যদের সেবার জন্য তার দৃষ্টিভঙ্গি এক জাতীয় সম্মানজনক ভ্রাতৃত্বে পরিণত হয়েছে, যা হাজার হাজার বালকের জীবনে ইতিবাচক প্রভাব ফেলেছে...\"।\nগুডম্যান ১৯৩১ সালে যখন বিএসএ-র জাতীয় কর্মসূচি পরিচালক নিযুক্ত হন, তখন শুধুমাত্র ৭% স্কাউট কাউন্সিলে অর্ডার অব দ্য অ্যারো-এর লজ ছিল। কিন্তু ১৯৪৮ সালের মধ্যে, প্রায় দুই-তৃতীয়াংশ স্কাউট কাউন্সিলে লজ প্রতিষ্ঠিত হয়। সেই বছর, গুডম্যানের স্কাউট ক্যাম্পিং-এর অনার সোসাইটি আনুষ্ঠানিকভাবে স্কাউটিং প্রোগ্রামের একটি স্বীকৃত অংশ হিসেবে গৃহীত হয়।\n\"দ্য ব্রাদারহুড অব চিয়ারফুল সার্ভিস: এ হিস্ট্রি অব দ্য অর্ডার অব দ্য অ্যারো\" গ্রন্থে কেনেথ ডেভিস লেখেন, \"১৯৪৮ সালে জাতীয় কাউন্সিলের অনুমোদন পাওয়ার প্রধান কারণ ছিল গুডম্যানের ব্যক্তিগত প্রচেষ্টা এবং সুপারিশ\"।\nঅর্ডার অব দ্য অ্যারো প্রতিষ্ঠার পর থেকে এক মিলিয়নেরও বেশি স্কাউট ও স্কাউটার তাদের ইউনিফর্মে এই ভ্রাতৃত্বের প্রতীকী স্যাশ ধারণ করেছে। বর্তমানে, যুক্তরাষ্ট্রের বিএসএ কাউন্সিলগুলোর মধ্যে মাত্র দুটি বাদে বাকি সবগুলোতে ১,৮৩,০০০ সদস্য বিশিষ্ট অর্ডার অব দ্য অ্যারো সক্রিয় রয়েছে।\nঅর্ডার অব দ্য অ্যারো-এর প্রতিষ্ঠার অর্ধশতাব্দীরও বেশি সময় পরে, এই ভ্রাতৃত্বের তাৎপর্য ব্যাখ্যা করে ই. আর্নার গুডম্যান \"অর্ডার অব দ্য অ্যারো হ্যান্ডবুক\"-এর ভূমিকা অংশে লিখেছিলেন:\n\n\"অর্ডার অব দ্য অ্যারো একটি 'আত্মিক বিষয়'।সংগঠন, পরিচালন পদ্ধতি এবং আনুষঙ্গিক উপকরণ যেকোনো বড় ও ক্রমবর্ধমান আন্দোলনের জন্য প্রয়োজনীয়, তবে শেষ পর্যন্ত এগুলোই মূল বিষয় নয়। মূল বিষয় হলো আত্মার গুণাবলি:\nভ্রাতৃত্ব  – এমন এক যুগে, যখন দেশ-বিদেশে ঘৃণা খুব বেশি।\nআনন্দময়তা – এমন এক যুগে, যখন হতাশাবাদীরা নিয়ন্ত্রণে।\nসেবা– এমন এক যুগে, যখন লক্ষ লক্ষ মানুষ শুধু পাওয়া বা দখল করার চিন্তায় ব্যস্ত, দেওয়ার মানসিকতা হারিয়ে ফেলেছে।\nএই গুণাবলিগুলো আত্মার বিষয়, যা মহামহিম ঈশ্বরের আশীর্বাদধন্য, যিনি সর্বশক্তিমান আত্মা।\"\n\n\n== ন্যাশনাল কাউন্সিল অব চার্চেস নেতৃত্ব ==\nপেশাদার স্কাউটিং থেকে অবসর নেওয়ার পর, গুডম্যান ১৯৫১ থেকে ১৯৫৪ সাল পর্যন্ত ন্যাশনাল কাউন্সিল অব চার্চেস (NCC)-এ প্রথম সাধারণ পরিচালক হিসেবে দায়িত্ব পালন করেন। সেখানে তিনি \"ইউনাইটেড চার্চ মেন\" নামে একটি লেইম্যান সংগঠন প্রতিষ্ঠা করেন, যার লক্ষ্য ছিল পুরুষদের স্থানীয় গির্জা ও সম্প্রদায়ের সঙ্গে সম্পর্ক দৃঢ় করা।\n১৯৫১ সালের ৭ অক্টোবর, তিনি ওহাইওর সিনসিনাটিতে আনুষ্ঠানিকভাবে এই সংগঠনের উদ্বোধন করেন। এর মাত্র এক বছরের মধ্যেই, ২৪টিরও বেশি রাজ্যে ইউনাইটেড চার্চ মেন-এর শাখা গঠিত হয়, যা NCC-সম্পৃক্ত কলেজ ও মিশনারি কাজে আর্থিক সহায়তা প্রদান করত।\nএই দায়িত্ব পালনের সময়, গুডম্যান NCC-র সভাপতি ইউজিন কারসন ব্লেক (১৯৫৪-১৯৫৭)-এর সঙ্গে ঘনিষ্ঠভাবে কাজ করেন এবং বিভিন্ন গির্জা সংগঠনের নেতাদের সঙ্গে নিয়মিত সাক্ষাৎ করেন। তিনি বিশ্বাস করতেন যে পুরুষদের গির্জাভিত্তিক সংগঠনের মাধ্যমে ভ্রাতৃত্বের চেতনা ছড়িয়ে দেওয়া সম্ভব।\nএক দশকেরও বেশি সময় পরে, NCC-তে কাজ করার অভিজ্ঞতা স্মরণ করে গুডম্যান বলেন,\n\"আমি নিশ্চিত, মহান বিশ্বাস ও নিবেদিত সেবা শুধু ধর্মযাজকদের জন্য নয়, সাধারণ মানুষের জন্যও প্রযোজ্য। ... আমি আমার জীবনে কিছু মহান ধর্মযাজককে চিনি ... কিন্তু আমি কিছু সত্যিকারের মহান লেইম্যানকেও চিনি ও ভালোবাসি, যাদের জীবন ও কাজ তাদের বিশ্বাসের সঙ্গে মেলে।\"\n১৯৫৪ সালের ১ সেপ্টেম্বর, গুডম্যান যক্ষ্মা রোগের কারণে NCC-র পদ থেকে অবসর নেন।\n\n\n== পরবর্তী বছরসমূহ ==\nসঙ্গীতের প্রতি আজীবন আগ্রহ ধরে রেখে, গুডম্যান ১৯৬০ ও ১৯৭০-এর দশকে আমেরিকার স্তুতি সোসাইটিতে (বর্তমানে মার্কিন যুক্তরাষ্ট্র ও কানাডার স্তুতি সোসাইটি) সক্রিয় ছিলেন এবং তিনি রচিত তিনটি ভক্তিমূলক গান প্রকাশিত হয়: \"ক্রাইস্ট কলস মেন\", \"অ্যাজ উইদিন দ্য পিলার্ড টেম্পল\" এবং \"ও গড অব লাভ, হু গেভেস্ট লাইফ\"। \n১৯৬৫ সালে, গুডম্যান \"দ্য বিল্ডিং অব এ লাইফ\" লিখেছিলেন, যা তাঁর স্কাউটিং অভিজ্ঞতার স্মৃতিচারণ এবং তরুণদের জন্য উপদেশ সংকলন ছিল। স্কাউটিং ও চার্চের কাজে তাঁর দীর্ঘ বছর সম্পর্কে সংক্ষেপে তিনি লিখেছিলেন, \"শেষ পর্যন্ত বস্তুগত সম্পদের চেয়ে আত্মার বিষয়গুলোই বেশি গুরুত্বপূর্ণ।\" সেই বছরই, গুডম্যান দম্পতি ফ্লোরিডার পেনি ফার্মস-এ পেনি রিটায়ারমেন্ট কমিউনিটিতে চলে যান। এরপর গুডম্যান সেন্ট অগাস্টিন, ফ্লোরিডার ফ্ল্যাগলার প্রেসবাইটেরিয়ান চার্চে খ্রিস্টীয় শিক্ষার পরিচালক হিসেবে দায়িত্ব পালন করেন।\nঅবসরের পর গুডম্যান পারিবারিক জীবনে সম্পৃক্ত ছিলেন, প্রায়ই ছেলে থিওডোর (\"টেড\") ও তাঁর স্ত্রী ক্যারল এবং মেয়ে লিডিয়া অ্যান (\"অ্যান\") ও জামাতা ববের সাথে দেখা করতেন। তিনি ও তাঁর স্ত্রী লুইস গুডম্যান নয়জন নাতি-নাতনির আনন্দ উপভোগ করতেন। তবে, তাঁদের ছেলে জর্জ দ্বিতীয় বিশ্বযুদ্ধের সময় ফ্রান্সে যুদ্ধে নিহত হন। ১৯৪৪ সালের ডিসেম্বর মাসে এই সংবাদ শোনার পর গুডম্যান গভীরভাবে শোকাহত হন এবং তাঁর ৬০ বছরের জীবনসঙ্গী লুইস বলেছিলেন যে এটিই ছিল একমাত্র সময়, যখন তিনি গুডম্যানকে কাঁদতে দেখেছিলেন।\nঅবসর নেওয়ার পরও, গুডম্যান ১৯৬০ ও ১৯৭০-এর দশকে অর্ডার অব দ্য অ্যারোর বিভিন্ন কার্যক্রমে সক্রিয় ছিলেন। তিনি একজন দক্ষ বক্তা হিসেবে সুপরিচিত ছিলেন এবং অর্ডার অব দ্য অ্যারোর দ্বিবার্ষিক জাতীয় সম্মেলনে তাঁর মূল বক্তৃতাগুলো তরুণ দর্শকদের মনে গভীর ছাপ ফেলত। নেলসন ব্লক \"এ থিং অব দ্য স্পিরিট\"-এ লিখেছেন, ১৯৭০-এর দশকেও এই আশি বছরের প্রবীণ প্রতিষ্ঠাতা দেশজুড়ে বিভিন্ন লজ ও সেকশন ইভেন্টে অংশ নিতেন, তরুণ অ্যারোম্যানদের মাঝে থাকতেন, তাঁদের গল্প শুনিয়ে মুগ্ধ করতেন, হাস্যরস ও আকর্ষণীয় কথোপকথনের মাধ্যমে সকলকে মন্ত্রমুগ্ধ করে রাখতেন।\nতবে, গুডম্যান নিজেকে এত প্রশংসার মাঝে আরও বাস্তববাদীভাবে দেখতেন। তিনি লিখেছিলেন, \"অনেক তরুণের কাছে আমি যেন এক জাদুঘরের নমুনা ছিলাম। আমাকে দেখে বিস্ময় প্রকাশ করা হয়েছিল, কারণ তারা ভেবেছিল আমি লাঠিতে ভর দিয়ে কুঁজো হয়ে হাঁটব এবং দাঁত না থাকায় অস্পষ্টভাবে কথা বলব।\" কিন্তু তিনি আরও বলেছিলেন, \"আমি তাঁদের দিকে গভীর আবেগ নিয়ে তাকাতাম, কারণ সেখানে একটি আত্মিক বন্ধন ছিল।\"\nজীবনের শেষ পর্যায়ে এসে, নিজের কর্মজীবন সম্পর্কে চিন্তা করে গুডম্যান বলেছিলেন:\n\n\"আমি সত্যিই আমার জীবনের লক্ষ্য খুঁজে পেয়েছিলাম... পেশাগত জীবনের সেই ৩৬ বছর—ফিলাডেলফিয়া ও শিকাগোতে ১৬ বছর নির্বাহী হিসেবে এবং ২০ বছর জাতীয় কর্মসূচি পরিচালকের দায়িত্বে—আমাকে অপার প্রাপ্তি এনে দিয়েছে, যা কোনো বেতনের হিসাবের মধ্যে পড়ে না। এগুলোই ছিল সেই কাজ, যা আমি সবচেয়ে বেশি করতে চেয়েছিলাম।\"\nতিনি মৃত্যুর কিছুদিন আগ পর্যন্ত অর্ডার অব দ্য অ্যারো-এর সদস্যদের সঙ্গে কথা বলেছেন। ৮৮ বছর বয়সে নিউমোনিয়ায় আক্রান্ত হয়ে ১৩ মার্চ ১৯৮০ সালে নিউ ইয়র্ক সিটির লেনোক্স হিল হাসপাতালে তিনি মৃত্যুবরণ করেন। ২৯ মার্চ ১৯৮০ সালে তাকে পেনি ফার্মস, ফ্লোরিডা-তে সমাহিত করা হয়।\nতার শেষকৃত্য পেনি মেমোরিয়াল চার্চ-এ অনুষ্ঠিত হয়, যেখানে অর্ডার অব দ্য অ্যারো-এর নির্বাহী সচিব উইলিয়াম এফ. ডাউনস তাকে স্মরণ করে বলেন, \"তার করমর্দন, আন্তরিক শুভেচ্ছা, চোখের চাউনিতে টান, হাসি ও মর্যাদা মুহূর্তেই... সেই আত্মবিশ্বাস জাগিয়ে তুলত, যা নেতৃত্বের জন্য অত্যন্ত গুরুত্বপূর্ণ। আর্নার আপনাকে গুরুত্বপূর্ণ বলে অনুভব করাতেন।\"\n\n\n== সম্মাননা ও পুরস্কার ==\n১৯৫১ সালে পূর্ণকালীন পেশাদার স্কাউটিং থেকে অবসর নেওয়ার পর, আর্নার গুডম্যান-কে মিসৌরি ভ্যালি কলেজ থেকে ডক্টরেট ইন হিউম্যানিক্স সম্মানসূচক ডিগ্রি প্রদান করা হয়, যা কলেজের প্রথম প্রদত্ত এই ধরনের ডিগ্রি ছিল।\nতাকে ১৯৪৭ সালে সম্মানিত করে ব্ল্যাকফুট আমেরিকান ইন্ডিয়ান ট্রাইব-এর সম্মানসূচক প্রধান করা হয় এবং \"চিফ ঈগল\" নাম দেওয়া হয়।\nতার স্মৃতির উদ্দেশ্যে বয় স্কাউটস অব আমেরিকা প্রতি বছর ই. আর্নার গুডম্যান ক্যাম্পিং অ্যাওয়ার্ড প্রদান করে, যা সেই অর্ডার অব দ্য অ্যারো লজগুলিকে স্বীকৃতি দেয় যারা তাদের কাউন্সিল-এ ক্যাম্পিং প্রচারের ক্ষেত্রে শ্রেষ্ঠত্ব অর্জন করেছে।\nঅর্ডার অব দ্য অ্যারো লজগুলি গুডম্যান এবং এডসন-এর সম্মানে ফাউন্ডারস অ্যাওয়ার্ড প্রদান করে।\n২০০৪ সাল পর্যন্ত, বয় স্কাউটস অব আমেরিকা ই. আর্নার গুডম্যান স্কলারশিপ ফান্ড প্রোগ্রাম পরিচালনা করেছিল, যা পেশাদার স্কাউটিং ক্যারিয়ারে আগ্রহী অর্ডার অব দ্য অ্যারো সদস্যদের কলেজ শিক্ষার জন্য আর্থিক সহায়তা প্রদান করত।\nগুডম্যানের নামে একটি স্কাউটিং জাদুঘর মিশিগানের টুইন লেকের ওয়াসিপ্পে স্কাউট রিজার্ভেশন-এ অবস্থিত। গুডম্যান একসময় ওয়াসিপ্পে-এর রিজার্ভেশন ডিরেক্টর ছিলেন।\n\n\n== আরও দেখুন ==\nBoy Scouts of America\nBoy Scout Handbook\nNational Council of Churches\nOrder of the Arrow\n\n\n== তথ্যসূত্র =="}