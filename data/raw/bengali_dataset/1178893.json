{"pageid": 1178893, "title": "চীনা বিজ্ঞান অ্যাকাডেমি", "url": "https://bn.wikipedia.org/wiki?curid=1178893", "content": "চীনা বিজ্ঞান অ্যাকাডেমি (ইংরেজি Chinese Academy of Sciences বা CAS; চীনা: 中国科学院) গণপ্রজাতন্ত্রী চীনের প্রাকৃতিক বিজ্ঞান বিষয়রে জাতীয় অ্যাকাডেমি (উচ্চশিক্ষায়তনিক গবেষণা প্রশাসন সংস্থা)। প্রজাতন্ত্রী চীন (১৯১২-১৯৪৯) পর্বে এটি ইংরেজিতে আকাদেমিয়া সিনিকা নামে প্রতিষ্ঠিত হয়েছিল এবং ১৯৮০-র দশক পর্যন্ত এই নামেই পরিচিত ছিল। এটি চীনা প্রকৌশল অ্যাকাডেমি-র সাথে একত্রে সমষ্টিগতভাবে \"দুই অ্যাকাডেমি\" (两院)\" নামে পরিচিত। এ দুইটি সংস্থা চীনের জাতীয় বৈজ্ঞানিক চিন্তাকেন্দ্র ও উচ্চশিক্ষায়তনিক প্রশাসনিক সংগঠন হিসেবে কাজ করে এবং জাতীয় অর্থনীতি, সামাজিক উন্নয়ন এবং বিজ্ঞান ও প্রযুক্তিগত উন্নতি বিষয়ক সমস্যাগুলির ব্যাপারে পরামর্শদাতা ও মূল্যায়নকারীর ভূমিকা পালন করে। এটির প্রধান কার্যালয় চীনের রাজধানী বেইজিংয়ের শিছেন জেলাতে অবস্থিত। সমগ্র চীনের এর শাখাগুলি ছড়িয়ে আছে। এছাড়াও সংস্থাটি শতশত বাণিজ্যিক উদ্যোগ সৃষ্টি করেছে, যাদের মধ্যে লেনোভো সবচেয়ে বিখ্যাত।\nচীনা বিজ্ঞান অ্যাকাডেমি বিশ্বের বৃহত্তম বৈজ্ঞানিক গবেষণা সংস্থা। ২০১৮ সালে এখানে ৬০ হাজার গবেষক কাজ করতেন। ২০১৬ সালে এটির অধীনে ১১৪টি ইনস্টিটিউট (গবেষণা প্রতিষ্ঠান) ছিল। এটি নিয়মিত সারা বিশ্বের সবচেয়ে সেরা গবেষণা প্রতিষ্ঠানগুলির একটি হিসেবে মর্যাদাক্রম লাভ করে আসছে। চীনের বিজ্ঞান ও প্রযুক্তি বিশ্ববিদ্যালয় এবং চীনা বিজ্ঞান অ্যাকাডেমির বিশ্ববিদ্যালয় - এই দুইটি উচ্চশিক্ষা প্রতিষ্ঠান এটির সাথে হয় সংশ্লিষ্ট বা এটির অধীনে অবস্থিত।\n২০১৬ সালে প্রথম প্রকাশিত হবার পর থেকে নেচার সূচক অনুযায়ী ধারাবাহিকভাবে প্রতি বছর চীনা বিজ্ঞান অ্যাকাডেমি বিশ্বের শীর্ষ গবেষণা প্রতিষ্ঠান হিসেবে স্বীকৃতি পেয়ে আসছে। বিশ্বের সমস্ত বিশ্ববিদ্যালয় ও গবেষণা ইনস্টিটিউটগুলির মধ্যে ১৯৮১ থেকে ২০১৮ সাল পর্যন্ত এটি ওয়েব অভ সায়েন্স-এর সূচিভুক্ত নিবন্ধের সংখ্যা অনুযায়ী টেকসই উন্নয়নের উপরে সবচেয়ে বেশিসংখ্যক নিবন্ধ প্রকাশ করেছে।\n\n\n== তথ্যসূত্র =="}