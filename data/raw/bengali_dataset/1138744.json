{"pageid": 1138744, "title": "মুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা", "url": "https://bn.wikipedia.org/wiki?curid=1138744", "content": "মুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা (আরবি: الإسلاميات بين كتابات المستشرقين والباحثين المسلمين) ভারতীয় দেওবন্দি ইসলামি পণ্ডিত আবুল হাসান আলী হাসানী নদভীর রচিত একটি আরবি গবেষণা গ্রন্থ। এটি মূলত দারুল মুসান্নিফীন শিবলী একাডেমির \"ইসলাম ও প্রাচ্যবিদ\" বিষয়ক আন্তর্জাতিক সেমিনারের জন্য প্রস্তুত করা হয়েছিল। লেখক এ গ্রন্থে খুব খোলা মনে ইসলামের শিক্ষা ও আদর্শের প্রসারে প্রাচ্যবিদদের বুদ্ধিবৃত্তিক প্রচেষ্টার প্রশংসা করেন। তার কাছে, প্রাচ্যবিদদের দ্বারা ইসলামি শিক্ষায় যে সেবা প্রদান করা হয়েছে তা স্বীকার করা প্রত্যেক মুসলিম পণ্ডিতের নৈতিক দায়িত্ব। কিন্তু একই সাথে তিনি নিন্দা করেন সেইসব প্রাচ্যবিদদের যারা ইসলামের আসল রূপকে ধ্বংস করার চেষ্টা করে, যারা ইচ্ছাকৃতভাবে ইসলামের ইতিহাস, সভ্যতা ও কৃষ্টিকে বিকৃত করার প্রয়াস পেয়েছিলেন। প্রাচ্যবিদদের ইসলাম বিষয়ক গবেষণার স্বরূপ, মান, উদ্দেশ্য ও ভূমিকার তুলনামূলক পর্যালোচনা করে তিনি মুসলমানদের শেকড় সন্ধান, ঐতিহ্য অন্বেষণ ও ইতিহাস চর্চায় নিজেদের মূল উৎসে ফিরে যাওয়ার তাগিদ দেন।\n\n\n== প্রেক্ষাপট ==\nভারতের আজমগড়ে অবস্থিত দারুল মুসান্নিফীন শিবলী একাডেমির দায়িত্বশীল পরিচালকবৃন্দ সহ এই একাডেমির মহাসচিব সাবাহুদ্দীন আবদুর রহমান দীর্ঘ দিন ধরে এমন একটি সেমিনার আয়োজনের চিন্তা-ভাবনা করছিলেন যাতে বিভিন্ন ইসলামি বিষয়ে লিখিত প্রাচ্যবিদদের গবেষণাকর্ম সমূহ পর্যালোচনা করা হবে। এতে করে ইতিবাচক ও নেতিবাচক উভয় ক্ষেত্রে তাদের বুদ্ধিভিত্তিক প্রচেষ্টা সমূহের একটি পর্যালোচনা যেমন হবে, তাদের গবেষণাকর্মগুলোর একটি মূল্যায়নও করা হবে। ১৯৮২ সালের ২১–২৩ ফেব্রুয়ারি একাডেমি এই সেমিনারটি আয়োজন করে। যা অনুষ্ঠিত হয় দারুল মুসান্নিফীনের প্রধান ভবনের সাথে লাগানো আল্লামা শিবলি ন্যাশনাল পোস্ট গ্রেজুয়েট কলেজ প্রাঙ্গণ ও সম্মেলন হলে। নদওয়াতুল উলামার আরবি ভাষা অনুষদ ছিল এই সেমিনার অনুষ্ঠানের ক্ষেত্রে দারুল মুসান্নিফীনের সহযোগী ছিল। ফলে সেখানে নদওয়াতুল উলামা থেকে সংশ্লিষ্ট বিষয়ে বিশেষজ্ঞ একটি দল প্রতিনিধিত্ব করে। ভারতের অন্যান্য ইসলামি ও আধুনিক বিশ্ববিদ্যালয়, ভারতীয় বিভিন্ন সোসাইটি, ইসলামি প্রতিষ্ঠান এবং সংশ্লিষ্ট ক্ষেত্রে খ্যাতনামা ব্যক্তিত্ব ও বিশেষজ্ঞ দলের প্রতিনিধিত্ব ছিল। বিদেশের যেসব প্রতিষ্ঠান থেকে প্রতিনিধিরা এসেছিলেন তাদের মধ্যে মক্কাস্থ উম্মুল কুরা বিশ্ববিদ্যালয়, মদিনা ইসলামী বিশ্ববিদ্যালয়, দাহরানস্থ খনিজ ও পেট্রোল বিশ্ববিদ্যালয়, দোহায় অবস্থিত কাতার বিশ্ববিদ্যালয়, আল আইন শহরে অবস্থিত সংযুক্ত আরব আমিরাত বিশ্ববিদ্যালয়, মক্কাস্থ রাবেতা আল আলম আল ইসলামী আবুধাবির শরয়ী বিচারের প্রধান কার্যালয়, পাকিস্তানের ইসলামাবাদস্থ ইসলামী বিশ্ববিদ্যালয়, পাকিস্তানের ইসলামিক স্টাডিজ সেন্টার, করাচিস্থ হামদর্দ ফাউন্ডেশন, থাইল্যান্ডের ব্যাংককস্থ জমিয়তুল ইসলাম, জাপানের জমিয়তুল ইসলাম, দক্ষিণ আফ্রিকার ডারবান বিশ্ববিদ্যালয়স্থ ইসলামিক স্টাডিজ বিভাগ অন্যতম। \nএই সেমিনার মোট ৫টি অধিবেশনে সমাপ্ত হয়। উদ্বোধনী অধিবেশনে দারুল মুসান্নিফীনের কার্যনির্বাহী কমিটির প্রধান আবুল হাসান আলী হাসানী নদভীও ভাষণ প্রদান করেন। তার এ ভাষণ একদিকে আগত প্রতিনিধিগণের জন্য স্বাগত ভাষণ যেমন ছিল, তেমনি ছিল সেমিনারের উদ্বোধনী প্রবন্ধস্বরূপ। কারণ, তা সংশ্লিষ্ট বিষয়ে যথেষ্ট ও পর্যাপ্ত পরিমাণের তথ্যসমৃদ্ধ ছিল। সালমান হুসাইনি নদভী তার সেই গবেষণা প্রবন্ধ থেকে নির্বাচিত কিছু অংশ পাঠ করেন। সেই প্রবন্ধটিই বই আকারে প্রকাশ করা হয়।\n\n\n== বিষয়বস্তু ==\nবইটির আলোচ্য বিষয়:\n\nইনসাফ ও ন্যায় প্রতিষ্ঠায় ইসলামের শিক্ষা\nপ্রাচ্যবিদদের কিছু কিছু বিষয়ভিত্তিক জ্ঞানচর্চা অনস্বীকার্য\nঅনেক প্রাচ্যবিদদের লেখায় দুর্বলতা অনুসন্ধান ও ছিদ্রান্বেষনের প্রবণতা\nপ্রাচ্যবিদদের সূক্ষ্ম কৌশল, প্রাচ্যবিদদের বই - পুস্তকের উপর প্রাচ্যের বিশ্ববিদ্যালয় ও জ্ঞানীমহলের নির্ভরতা\nলেখা ও গবেষণার ক্ষেত্রে আত্মনির্ভরশীলতা একান্ত জরুরি\nপ্রাচ্যবিদদের লেখা ইলমি বই পুস্তকগুলো যাচাই বাছাই করতে হবে\nগঠনমূলক ও ইতিবাচক এক কর্মযজ্ঞ নিতান্ত প্রয়োজন\nবর্তমান মুসলিম বিশ্বে সম্পাদিত ইসলামী গবেষণাকর্ম: একটি সংক্ষিপ্ত পর্যালোচনা\nআক্রান্ত দেশসমূহে বিভিন্ন পাশ্চাত্য ভাষায় জ্ঞানভিত্তিক গবেষণাকর্মের স্বল্পতা\nআক্রান্ত অন্যান্য অঞ্চলের মাঝে ভারতের বিশেষ স্বাতন্ত্র্য\nখ্রিস্টবাদের জ্ঞানভিত্তিক সমালোচনা প্রসঙ্গে\nএকটি পূর্ণাঙ্গ শতাব্দীর ফসল\nচমৎকার ইংরেজি ভাষায় রচিত ভারতীয় মুসলিম লেখকদের কতিপয় গ্রন্থ\nদাওয়াত ও রচনার ক্ষেত্রে আহমদিয়া জামাতের কর্মকাণ্ড\nসমসাময়িক গ্রন্থরচয়িতা\nহেদায়েতপ্রাপ্ত লেখকদের কতিপয় শক্তিশালী গ্রন্থ\nইসলামি গবেষণা ও প্রকাশনা একাডেমি: পরিচয় ও ফসল\nমুসলিম লেখক ও প্রাচ্যবিদদের ইসলামবিষয়ক উর্দূভাষায় রচিত বৃহদাকারের ইলমি গবেষণাকর্ম\nআল্লামা শিবলি নোমানি (রহ.), আল্লামা সৈয়দ সুলায়মান নদভী (রহ.) এবং দারুল মুসান্নিফীন\nদিল্লীস্থ নদওয়াতুল মুসান্নিফীন\nঅন্যান্য লেখক ও গবেষক\nপাকিস্তানে ইসলামী শিক্ষা\nজ্ঞান-গবেষণা ও গ্রন্থ রচনার ক্ষেত্রে প্রাচীন মাদরাসা শিক্ষিতদের শ্রেষ্ঠত্ব\nযেসব ব্যক্তি একেকটি গবেষণা একাডেমির ভূমিকা পালন করেছে\nহায়দ্রাবাদস্থ দায়েরাতুল মাআরেফ আল উসমানিয়াহ\nআরব বিশ্বে আরবি ভাষায় রচনা ও সম্পাদনাকর্ম\nগভীর ও তুলনামূলক ইসলামী শিক্ষা\nদাওয়াতের লেখক ও ইসলামী চিন্তার আহ্বায়ক\nআরব উপদ্বীপে সম্পাদনা ও গবেষণাকর্ম\nবিশ্ববিদ্যালয় মানের অভিসন্দর্ভ ও পিএইচডি গবেষণাকর্মসমূহ\nইরান ও তুরস্কে\nইসলামী আরব মরক্কোতে\nআজকের জিহাদ ও অপরিহার্য দায়িত্ব\n\n\n== অনুবাদ ==\nاسلامیات اور مغربی مستشرقین و مسلمان مصنفین নামে গ্রন্থটির উর্দু অনুবাদ করেন সালমান নদভী। মুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা নামে ২০১৫ সালে গ্রন্থটির বঙ্গানুবাদ করেন মুহাম্মদ সাদিক হুসাইন।\n\n\n== আরও দেখুন ==\nআবুল হাসান আলী হাসানী নদভীর গ্রন্থপঞ্জি\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ===\n\n\n== বহিঃসংযোগ ==\nমুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা–এর বাংলা সংস্করণ\nমুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা–এর উর্দু সংস্করণ\nমুসলিম লেখক ও প্রাচ্যবিদদের ইসলাম বিষয়ক গবেষণামূলক মূল্যায়ন ও পর্যালোচনা–এর আরবি সংস্করণ"}