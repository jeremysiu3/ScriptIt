{"pageid": 1463334, "title": "উমা মুখোপাধ্যায়", "url": "https://bn.wikipedia.org/wiki?curid=1463334", "content": "উমা মুখোপাধ্যায় (১৯২৬ - ১৬ জানুয়ারি ২০০৮) ছিলেন একজন ভারতীয় বাঙালি ইতিহাসবিদ ও লেখক। \n\n\n== জন্ম ও শিক্ষাজীবন ==\nউমা মুখোপাধ্যায় ব্রিটিশভারতের অধুনা আসামের  শিলচরে জন্মগ্রহণ করেন। পিতা সুরেন্দ্রনাথ সেনগুপ্ত ছিলেন চিকিৎসক। মাতা ননীবালা। উমা সেনগুপ্ত অত্যন্ত মেধাবী ছিলেন। শিলচরের গভর্নমেন্ট গার্লস হাইস্কুল থেকে ১৯৪৪ খ্রিস্টাব্দে ম্যাট্রিক পাশ করেন। তারপর কলকাতার প্রেসিডেন্সি কলেজ থেকে ইতিহাসে অনার্স-সহ বি.এ পাশ করেন। ১৯৫০ খ্রিস্টাব্দে ইতিহাসের উপর  কলকাতা বিশ্ববিদ্যালয়ের স্নাতকোত্তর ডিগ্রি লাভ করেন। বিশ্ববিদ্যালয়ের উভয় পরীক্ষায় তিনি প্রথম শ্রেণীতে প্রথম হন এবং স্বর্ণপদক লাভ করেন।\n\n\n== কর্মজীবন ==\nস্নাতকোত্তর ডিগ্রি লাভের পর  লেডি ব্র্যাবোর্ন কলেজে অধ্যাপনা দিয়েই কর্মজীবন শুরু করেন। পরে বর্ধমান বিশ্ববিদ্যালয়, যাদবপুর বিশ্ববিদ্যালয়সহ শিক্ষা প্রতিষ্ঠানে কাজের শেষে প্রায় চার দশক ধরে গড়িয়ার দীনবন্ধু এন্ড্রুজ কলেজে অধ্যাপনা করেন।\nতার লেখা গবেষণাধর্মী গ্রন্থটি হল- টু গ্রেট ইন্ডিয়ান রিভলিউশনারিজ: রাসবিহারী বসু অ্যান্ড যতীন্দ্রনাথ মুখোপাধ্যায়। এছাড়াও, তিনি ও তার স্বামী হরিদাস মুখোপাধ্যায় যুগ্মভাবে রচনা করেন- ওরিজিন্স অফ দ্য ন্যাশনাল এডুকেশন মুভমেন্ট।\nঅধ্যাপিকা উমা মুখোপাধ্যায় রচিত উল্লেখযোগ্য গ্রন্থগুলি হল —\n\nরচিত গ্রন্থসমূহ—\nঅরবিন্দজ পলিটিক্যাল থট\nস্বদেশী আন্দোলন ও বাংলার নবযুগ\nউপাধ্যায় ব্রহ্মবান্ধব ও ভারতের ডাতীয়তাবাদ\nজাতীয় আন্দোলনে সতীশচন্দ্র মুখোপাধ্যায়\n\n\n== সম্মাননা ==\n১৯৫৯ খ্রিস্টাব্দে পশ্চিমবঙ্গ সরকার তার ও তার স্বামীর যৌথভাবে লেখা- ওরিজিন্স অফ দ্য ন্যাশনাল এডুকেশন মুভমেন্ট গ্রন্থটির জন্য তাদের রবীন্দ্র পুরস্কার প্রদান করে।\n১৯৯৯ খ্রিস্টাব্দে যাদবপুর বিশ্ববিদ্যালয় তাদের সাম্মানিক ডি.লিট প্রদান করে।"}