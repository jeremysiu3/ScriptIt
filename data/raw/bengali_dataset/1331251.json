{"pageid": 1331251, "title": "অস্টিন বাটলার", "url": "https://bn.wikipedia.org/wiki?curid=1331251", "content": "অস্টিন রবার্ট বাটলার (ইংরেজি: Austin Robert Butler; জন্ম: ১৭ আগস্ট ১৯৯১) একজন মার্কিন অভিনেতা। তিনি সঙ্গীতধর্মী জীবনীনির্ভর চলচ্চিত্র এলভিস (২০২২)-এ এলভিস প্রেসলি চরিত্রে অভিনয়ের জন্য সর্বাধিক পরিচিতি অর্জন করেন এবং এই কাজের জন্য নাট্যধর্মী চলচ্চিত্রে শ্রেষ্ঠ অভিনেতা বিভাগে গোল্ডেন গ্লোব পুরস্কার ও শ্রেষ্ঠ প্রধান চরিত্রে অভিনেতা বিভাগে বাফটা পুরস্কার অর্জন করেন এবং শ্রেষ্ঠ অভিনেতা বিভাগে একাডেমি পুরস্কার লাভ করেন।\nবাটলার টেলিভিশনে ডিজনি চ্যানেল ও নিকেলোডিওনে অভিনয়ের মধ্য দিয়ে তার কর্মজীবন শুরু করেন। পরবর্তীকালে তিনি দ্য সিডাব্লিও চ্যানেলের লাইফ আনেক্সপেক্টেড (২০১০-২০১১) ও সুইচড অ্যাট বার্থ (২০১১-২০১২)-এ পুনরাবৃত্তিমূলক চরিত্রসহ বিভিন্ন কিশোর নাট্যধর্মী টেলিভিশন অনুষ্ঠানে অভিনয় করেন। তিনি দ্য ক্যারি ডায়েরিজ (২০১৩-২০১৪) ও দ্য শ্যানারা ক্রনিকলস (২০১৬-২০১৭)-এ শ্রেষ্ঠাংশে অভিনয় করেন। ২০১৮ সালে দ্য আইসম্যান কামেথ-এর পুনরুজ্জীবিতকরণে অভিনয়ের মধ্য দিয়ে তার ব্রডওয়ে মঞ্চে অভিষেক ঘটে এবং পরের বছর কোয়েন্টিন টারান্টিনোর ওয়ান্স আপন আ টাইম ইন হলিউড (২০১৯)-এ অভিনয় করেন।\n\n\n== প্রারম্ভিক জীবন ==\nবাটলার ১৯৯১ সালের ১৭ই আগস্ট ক্যালিফোর্নিয়া অঙ্গরাজ্যের অ্যানাহাইম শহরে জন্মগ্রহণ করেন। তার মাতা লরি অ্যান (জন্মনাম: হাওয়েল) একজন নন্দনতাত্ত্বিক, এবং পিতা ডেভিড বাটলার। অস্টিনের যখন সাত বছর বয়স, তখন তার পিতামাতার বিবাহবিচ্ছেদ ঘটে। অ্যাশলি (জন্ম: ১৯৮৬) নামে তার একজন বড় বোন রয়েছে। অ্যাশলি তার সাথে নেড্‌স ডিক্লাসিফাইড স্কুল সারভাইভাল গাইডে ব্যাকগ্রাউন্ড অভিনয়শিল্পী হিসেবে কাজ করেন।\nবাটলারের যখন ১৩ বছর বয়স, তখন ক্যালিফোর্নিয়ার অরেঞ্জ কাউন্টি ফেয়ারে ব্যাকগ্রাউন্ড অ্যাক্টিং ম্যানেজমেন্ট কোম্পানির একজন প্রতিনিধি তাকে অভিনয়ের প্রস্তাব দেন এবং বিনোদন জগতে কাজ শুরু করতে সহায়তা করেন। তিনি অভিনয় উপভোগ করতে শুরু এবং অভিনয়ের ক্লাস করতে শুরু করেন।\nবাটলার সপ্তম শ্রেণি পর্যন্ত সরকারি বিদ্যালয়ে পড়াশোনা করেন এবং পরে তার কাজের সূচী মিলাতে বাড়িতেই পড়াশোনা শুরু করেন। তিনি দশম শ্রেণি পর্যন্ত বাড়িতেই পড়াশোনা চালিয়ে যান এবং পরে রাজ্যের উচ্চ বিদ্যালয়ের সমতুল্য ডিপ্লোমা সিএইচএসপিই পাশ করেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে অস্টিন বাটলার  (ইংরেজি)\nইন্সটাগ্রামে অস্টিন বাটলার\nটুইটারে অস্টিন বাটলার"}