{"pageid": 1402034, "title": "জাপান পুরস্কার", "url": "https://bn.wikipedia.org/wiki?curid=1402034", "content": "জাপান পুরস্কার (日本国際賞, Nihon-kokusai-shō, আক্ষরিক অর্থে \"জাপানের আন্তর্জাতিক পুরস্কার\") বিশ্বের সকল দেশের নাগরিকদের মধ্য থেকে যারা \"বিজ্ঞান ও প্রযুক্তিতে মৌলিক ও অসামান্য অর্জনের মাধ্যমে জ্ঞানের ভাণ্ডারে একদিকে যেমন নতুনত্ব যোগ করেছেন, সেইসঙ্গে মানবজাতির  শান্তি ও সমৃদ্ধিতেও অবদান রেখেছেন\" এমন ব্যাক্তিদের এই পুরস্কারটিতে ভূষিত করা হয়। জাপান প্রাইজ ফাউন্ডেশন নামের একটি সংস্থা পুরস্কারটি প্রদান করে। উক্ত ফাউন্ডেশন ১৯৮৫ সাল থেকে শুরু হওয়া পুরস্কারটির মাধ্যমে এযাবতকাল পর্যন্ত ১৩টি দেশের ৮১জন গুনীজনকে সম্মাননা প্রদান করেছে।\nজাপান পুরস্কারটির মধ্যে রয়েছে একটি সনদপত্র, একটি স্মারক পদক এবং জাপানি ইয়েন মুদ্রায় ৫ কোটি নগদ অর্থ। জাতীয়তা, পেশা, জাতি কিংবা লিঙ্গ নির্বিশেষে পুরস্কারটি প্রদান করা হয়। কেবল জীবিত ব্যাক্তিদেরই পুরস্কারটির জন্য মনোনীত করা হয়।   জাপান প্রাইজ ফাউন্ডেশন বিজ্ঞান ও প্রযুক্তির বর্তমান পরিস্থিতি ও অভিমুখ অনুযায়ী পুরস্কারের জন্য দুটি ক্ষেত্র নির্বাচন করে। প্রায় এক বছর সময় নিয়ে মনোনয়ন এবং বাঁছাই প্রক্রিয়া সম্পন্ন করা হয়। নির্বাচিত ক্ষেত্র দুটি থেকে একজন করে বিজয়ীর নাম জানুয়ারিতে ঘোষণা করা হয়।\nজাপানের সম্রাট এবং সম্রাজ্ঞীর উপস্থিতিতে আনুষ্ঠানিকভাবে এই মর্যাদাপূর্ণ পুরস্কারটি প্রদান করা হয়। ১৯৯৩ সালে রসায়নে নোবেল বিজয়ী,  ক্যারি মুলিস, একই বছর পলিমারেজ শৃঙ্খল বিক্রিয়ায় অবদানের জাপান পুরস্কারটিও লাভ করেন। তার বই ড্যান্সিং নেকেড ইন দ্য মাইন্ড ফিল্ড অনুসারে, পুরস্কারটি গ্রহণের সময় সম্রাজ্ঞী মিচিকোকে তিনি সুইটি বলে সম্বোধন করেছিলেন। প্রতি বছর অনুষ্ঠানটিতে জাপানের প্রধানমন্ত্রী, হাউস অব রিপ্রেজেন্টেটিভের স্পিকার, কাউন্সিলর হাউসের প্রেসিডেন্ট, সুপ্রিম কোর্টের প্রধান বিচারপতি, জাপানে নিযুক্ত বিভিন্ন বিদেশি রাষ্ট্রদূত এবং প্রায় সহস্রাধিক  বিশিষ্ট শিক্ষাবিদ, গবেষক, রাজনৈতিক ব্যাক্তিবর্গ, ব্যবসায়িক মহল এবং গণমাধ্যমের স্বনামধন্য প্রতিনিধি  এবং অন্যান্য বিশিষ্ট অতিথিরা উপস্থিত থাকেন। ২০১৪ সালের জাপান পুরস্কার প্রদান অনুষ্ঠানটি ২৩ এপ্রিল টোকিওর ন্যাশনাল থিয়েটারে অনুষ্ঠিত হয়েছিল। \nবর্তমানে নোবেল পুরস্কারের পর এই আন্তর্জাতিক পুরস্কারটিকে বিজ্ঞান ও প্রযুক্তি ক্ষেত্রে সবচেয়ে মর্যাদাপূর্ণ পুরস্কার হিসেবে বিবেচনা করা হয়। বিজ্ঞান বিষয়ক সাময়িকী নেচার ইমিউনোলজির একটি নিবন্ধ অনুসারে, নোবেল পুরস্কার, সুইডেন (১৯০১ সাল থেকে), অ্যালবার্ট লাস্কার বেসিক মেডিকেল রিসার্চ অ্যাওয়ার্ড, মার্কিন যুক্তরাষ্ট্র (১৯৪৬ সাল থেকে), পল এহরলিচ এবং লুডউইগ ডার্মস্টাডেটার পুরস্কার, জার্মানি (১৯৫২ সাল থেকে), কানাডা গাইর্ডনার ইন্টারন্যাশনাল অ্যাওয়ার্ড, কানাডা (১৯৫৯ সাল থেকে), উলফ প্রাইজ, ইসরাইল (১৯৭৮সাল থেকে), এবং ক্রাফুর্ড পুরস্কার, সুইডেন (১৯৮০ সাল থেকে) ইত্যাদির পাশাপাশি স্বনামধন্য জাপান পুরস্কারটিও ইমিউনোলজি বিষয়ক বিশেষ অবদানকে স্বীকৃতি দেয়।\n\n\n== পটভূমি ==\nআন্তর্জাতিক সমাজের প্রতি জাপানের কৃতজ্ঞতা জ্ঞাপনেরর আকাঙ্খায় জাপান পুরস্কারের প্রবর্তন করা হয়েছে। প্যানাসনিক কর্পোরেশনের প্রতিষ্ঠাতা কোনসুকে মাতসুশিতার দান করা তহবিল পরিকল্পনাটিকে পৃষ্ঠপোষণ করেছে। তিনি জাপান পুরস্কার প্রস্তুতি ফাউন্ডেশনের প্রথম সভাপতি ছিলেন।\n\nমানবজাতির শান্তি এবং সমৃদ্ধি আমার সমস্ত জীবনের স্বপ্ন। আমি অত্যন্ত আন্দন্দিত যে আন্তর্জাতিক অঙ্গনে জাপানের পক্ষ থেকে সুনির্দষ্ট লক্ষ্যে জাপান পুরস্কারের যাত্রা শুরু হয়েছে।\nআধুনিক বিজ্ঞান ও প্রযুক্তির বিকাশ অপরিহার্য। এটা বলা অত্যুক্তি হবে না যে আজকের আধুনিক সভ্যতার সে সুবিধা আমরা উপভোগ করি তার জন্য এই বিকাশের কাছে আমরা ঋণী।\nঅন্যদিকে এখনও অনেক বৈশ্বিক সংকটের সমাধান বাকি রয়ে গেছে, এবং অসংখ্য মানুষের তরে তা অনুসন্ধানের প্রয়োজনীয়তা অন্য যেকোনো সময়ের চেয়ে বেশি।\nএই বাস্তবতায়। আন্তর্জাতিক মহলের পরামর্শে বিজ্ঞান এবং প্রযুক্তির ক্ষেত্রে যারা অসামান্য অবাদান রেখেছে তাদের সম্মানিত করা জাপানের জন্য গৌরবের।\n\nআমার একান্ত আশা জাপান পুরস্কার তার যথোপযুক্ত মর্যাদার আসনে উন্নীত হবে।\n১৯৮২ সালে জাপান পুরস্কার প্রস্তুতি ফাউন্ডেশন প্রতিষ্ঠিত হয় এবং পরবর্তীতে দেশটির মন্ত্রীসভা থেকে অনুমোদন লাভ করে। ১৯৮৫ সালে টোকিওতে আনুষ্ঠানিকভাবে প্রথম জাপান পুরস্কার প্রদান করা হয়।\n\n\n== বিজয়ী ==\n\n\n== তথ্যসূত্র ==\n\n\n== বহিঃ সংযোগ ==\nজাপান প্রাইজ ওয়েবসাইট"}