{"pageid": 1103377, "title": "এনজিসি ৪৪১৪", "url": "https://bn.wikipedia.org/wiki?curid=1103377", "content": "এনজিসি ৪৪১৪ (ইংরেজি: NGC 4414) হল প্রায় ৬২ মিলিয়ন আলোকবর্ষ দূরে অবস্থিত এবং কোমা বেরেনিসেস তারামণ্ডলের অন্তর্গত একটি অনাবদ্ধ সর্পিল ছায়াপথ। এটি একটি গুচ্ছবৎ সর্পিল ছায়াপথ, যার সর্পিল গঠনের ছোটো ছোটো অংশগুলি বিদ্যমান থাকলেও সুবিন্যস্ত সর্পিল ছায়াপথের মতো সুগঠিত সর্পিল বাহু থাকে না। ১৯৭৪ সালে এই ছায়াপথে এসএন ১৯৭৪জি নামে একটি অতিনবতারা পর্যবেক্ষিত হয়। এরপর দীর্ঘকাল বাদে ২০১৩ সালের ৭ জুন এই ছায়াপথে ১৪ আপাত মানে এসএন ২০১৩ডিএফ নামে দ্বিতীয় অতিনবতারা এবং ২০২১ সালের ১ জানুয়ারি ১২ আপাত মানে এসএন ২০২১জে নামে তৃতীয় অতিনবতারাটি পর্যবেক্ষিত হয়।\n১৯৯৫ সালে হাবল স্পেস টেলিস্কোপ (এইচএসটি) থেকে ছায়াপথগুলির দূরত্ব নির্ধারণের প্রধান অভিযানের অঙ্গ হিসেবে এটির আলোকচিত্র গৃহীত হয়। এরপর ১৯৯৯ সালে হাবল হেরিটেজ প্রোজেক্টের অঙ্গ হিসেবে পুনরায় এটির আলোকচিত্র গৃহীত হয়েছিল। এটি ছিল এটির সেফাইড বিষম তারাগুলি নিয়ে গবেষণার একটি অঙ্গ। অবিরাম নবীন তারা গঠিত হতে থাকার দরুন ছায়াপথটির বহিঃস্থ বাহুগুলিকে নীল দেখায়। এই অংশে সম্ভবত −১০ পরম মান-বিশিষ্ট একটি উজ্জ্বল নীল বিষম তারা রয়েছে।\nএনজিসি ৪৪১৪ হল অতিমাত্রায় বিচ্ছিন্ন একটি ছায়াপথ। এটির মধ্যে অতীতে অন্যান্য ছায়াপথগুলির সঙ্গে সংযোগের কোনও চিহ্ন পাওয়া যায় না। এটি একটি নক্ষত্রবিদারক ছায়াপথ না হওয়া সত্ত্বেও এতে গ্যাসের একটি উচ্চ ঘনত্ব ও সমৃদ্ধতা দেখা যায় – যা পারমাণবিক ও আণবিক উভয়তই। পারমাণবিক গ্যাস ছায়াপথটির দৃশ্যগত চাকতির বাইরেও ছড়িয়ে পড়তে দেখা যায়।\nএনজিসি ৪৪১৪ কোমা ১ গোষ্ঠী নামে একটি ছায়াপথ গোষ্ঠীর সদস্য, যা বস্তুগতভাবেই কন্যা স্তবকের কাছে অবস্থিত।\n\n\n== সুপারনোভা ==\nএনজিসি ৪৪১৪ এ চারটি সুপারনোভা দেখা গেছে:\n\nSN 1974G (টাইপ I, ম্যাগ. ১৩) ২০ এপ্রিল ১৯৭৪ সালে মিস ডব্লিউ বার্গাট দ্বারা আবিষ্কৃত হয়।\nSN 2013df (টাইপ IIb, ম্যাগ. ১৪.৪) ২০১৩ সালের ৭ জুন ইতালীয় সুপারনোভা অনুসন্ধান প্রকল্প দ্বারা আবিষ্কৃত হয়।\nSN 2021J (টাইপ Ia, ম্যাগ. 12) অটোমেটিক লার্নিং ফর দ্য র্যাপিড ক্লাসিফিকেশন অফ ইভেন্টস (এএলইআরসিই) দ্বারা ১ জানুয়ারী ২০২১ এ আবিষ্কৃত হয়েছিল।\nSN 2023hlf (টাইপ II, ম্যাগ. ১৭.৮) ২০২৩ সালের ১ মে জুইকি ট্রান্সিয়েন্ট ফ্যাসিলিটি দ্বারা আবিষ্কৃত হয়।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ ==\n\nTurner, Anne; Ferrarese, Laura; Saha, Abhijit; Bresolin, Fabio; Kennicutt, Jr, Robert C.; Stetson, Peter B.; Mould, Jeremy R.; Freedman, Wendy L.; Gibson, Brad K.; Graham, John A.; Ford, Holland; Han, Mingsheng; Harding, Paul; Hoessel, J. G.; Huchra, John P.; Hughes, Shaun M. G.; Illingworth, Garth D.; Kelson, Daniel D.; Macri, Lucas; Madore, Barry F.; Phelps, Randy; Rawson, Daya; Sakai, Shoko; Silbermann, N. A. (১৯৯৮)। \"The Hubble Space Telescope Key Project on the Extragalactic Distance Scale. XI. The Cepheids in NGC 4414\"। The Astrophysical Journal। 505 (1): 207–229। ডিওআই:10.1086/306150। বিবকোড:1998ApJ...505..207T। \nHubble Heritage Project NGC 4414\nনাসার জ্যোতির্বিদ্যার আজকের নির্বাচিত ছবি: NGC 4414: A Flocculent Spiral Galaxy (3 April 2002)\nESA/Hubble image of NGC 4414\nটেমপ্লেট:Ngc45\nটেমপ্লেট:Coma Berenices"}