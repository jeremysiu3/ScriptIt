{"pageid": 1153930, "title": "কার্ল টমাস অ্যান্ডারসন", "url": "https://bn.wikipedia.org/wiki?curid=1153930", "content": "কার্ল টমাস অ্যান্ডারসন (ফেব্রুয়ারি ১৪, ১৮৬৫ - নভেম্বর ৪, ১৯৪৮) একজন আমেরিকান কার্টুনিস্ট ছিলেন যিনি তার কমিক স্ট্রিপ হেনরির জন্য সবচেয়ে বেশি স্মরণীয়। তার সৃষ্ট মূক, ন্যাড়া মাথার কমিক চরিত্র হেনরির মূকাভিনয়কৃত অ্যাডভেঞ্চারসমূহের কমিক স্ট্রিপগুলি পাঠক সমাদৃত হয়েছিল। এগুলোতে স্বাক্ষরের সময় তিনি তার নামের বানানে বিশেষ ভঙ্গিতে একটি বর্ধিত \"S\" ব্যবহার করতেন যা ভক্তদের কাছে সুপরিচিত ও সুবিদিত ছিল।\n\n\n== জীবনী ==\n\n\n=== প্রারম্ভিক জীবন ===\nকার্ল টমাস অ্যান্ডারসন ম্যাডিসন, উইসকনসিনে একটি  নরওয়েজিয়ান অভিবাসী পরিবারে জন্মগ্রহণ করেন।   অ্যান্ডারসন প্রথম জীবনে ডেস মইনেস, আইওয়াতে তার বাবার কাঠের কারখানায় কাজ করতেন যেখানে তিনি কাঠমিস্ত্রির দক্ষতা অর্জন করেছিলেন। সেখানে তিনি একজন দেরাজ তৈরির দক্ষ কারিগর হয়েছিলেন। এইসময়ে তিনি একটি পেটেন্টকৃত ভাঁজযোগ্য ডেস্ক উদ্ভাবন করেছিলেন, যা আজও তৈরি হচ্ছে। ১৯ শতকের শেষের দিকে, তিনি মার্কিন যুক্তরাষ্ট্র ভবঘুরের মত ঘুরে বেড়াতে শুরু করেন এবং পর্যায়ক্রমে ওমাহা, সান ফ্রান্সিসকো এবং সিয়াটলে পৌঁছান। সেখানে তিনি ১৮৮৯ সালের অগ্নিকাণ্ড পর্যন্ত কাজ করেছিলেন।  \n\n\n=== কাঠমিস্ত্রী হতে কার্টুনশিল্পী ===\n\n২৫ বছর বয়সে, ছবি আঁকার প্রতি তার প্রবল আগ্রহ তৈরি হয় এবং তিনি ফিলাডেলফিয়ায় যান। কারণ, সেইসময়  পেনসিলভানিয়া মিউজিয়াম এবং স্কুল অফ ইন্ডাস্ট্রিয়াল আর্ট একমাত্র স্কুল যারা কলম-কালি চারুকলা কোর্সের বিজ্ঞাপন প্রচার করছিল। সেখান থেকে তিনি ১৮৯৩ সালে স্নাতক হন।  ১৮৯৪ সালে, অঙ্কনশিল্পী হিসেবে তার প্রথম কাজ ছিল ফিলাডেলফিয়া টাইমসের সাথে,  যেখানে তিনি ফ্যাশন চিত্র অঙ্কন করে প্রতি সপ্তাহে ১২ মার্কিন ডলার উপার্জন করতেন।\n১৮৯০ এর দশকের শেষের দিকে অ্যান্ডারসন জোসেফ পুলিৎজারের নিউইয়র্ক ওয়ার্ল্ড পত্রিকার জন্য আর্থার ব্রিসবেন কর্তৃক নিয়োগপ্রাপ্ত হন। তার কমিক স্ট্রিপ দ্য ফিলিপিনো অ্যান্ড দ্য চিক নিউইয়র্ক ওয়ার্ল্ড পত্রিকার রবিবারের পাতায় প্রকাশিত হতে থাকে, যা উইলিয়াম র‌্যান্ডলফ হার্স্টের দৃষ্টি আকর্ষণ করে। হার্স্ট অ্যান্ডারসনকে তার নিউ ইয়র্ক জার্নাল পত্রিকায় কাজ করার জন্য আরও বেশি পারিশ্রমিক দেয়ার প্রস্তাব করেন।   হার্স্টের জন্য অ্যান্ডারসন র‌্যাফেলস এবং বানি কমিকটি তৈরি করেন এবং ১৯০৩ সালে ম্যাকক্লুয়ার সিন্ডিকেটের জন্য তিনি হের স্পিগেলবার্গার, দ্য অ্যামেচার ক্র্যাকসম্যান কমিক অঙ্কন করেন।\nযেহেতু এই স্ট্রিপগুলি পাঠকদের কাছে থেকে তেমন সাড়া পায় নি, তাই অ্যান্ডারসন জাজ, লাইফ, পাক প্রভৃতি সাপ্তাহিক রম্য পত্রিকার জন্য ফ্রিল্যান্সিং শুরু করেছিলেন। গ্রেট ডিপ্রেশনের সাথে সাথে তার আঁকা কার্টুনের চাহিদায়ও মন্দাভাব দেখা দেয়ায় অ্যান্ডারসন ১৯৩০ সালে নিউ ইয়র্ক ত্যাগ করেন। সে সময় তার বয়স হয়েছিল ৬৫ বছর। তিনি তার মরণাপন্ন পিতার যত্ন নেওয়ার উদ্দেশ্যে নিউ ইয়র্ক থেকে ম্যাডিসনে ফিরে আসেন। ম্যাডিসনে অ্যান্ডারসন তার তিন বোনের মেন্ডোটা লেকের কাছে ৮৩৪ প্রসপেক্ট প্লেসে তাদের পিতার তৈরি পৈত্রিক বাড়িতে বসবাস শুরু করেন। তিনি কাঠমিস্ত্রি হিসেবে তার পুরানো দেরাজ তৈরির পেশায় ফিরে যান, সেই সাথে নৈশকালীন ক্লাসে শিক্ষকতাও শুরু করেন।   \nতিনি \"দ্য কার্ল অ্যান্ডারসন স্কুল, ম্যাডিসন, উইস.\" নামে একটি দূরশিক্ষণ কোর্স শুরু করেছিলেন যাতে ডাকযোগে শিক্ষাসামগ্রী আদান-প্রদান হত। \"পপুলার মেকানিক্স\" নামক দ্বি-মাসিক পত্রিকার ১৯৩০ সালের সংখ্যাগুলোতে এই কোর্সে ক্ষুদ্র-বিজ্ঞাপন প্রকাশিত হয়েছিল।\n\n\n=== হেনরি-র যাত্রা শুরু ===\n\n১৯৩২ সালে, তিনি তার প্রথম হেনরি কার্টুনটি দ্য স্যাটারডে ইভিনিং পোস্টে ৫০ মার্কিন ডলারে বিক্রি করেন এবং সেই থেকে হেনরি  ম্যাগাজিনটির একটি নিয়মিত সাপ্তাহিক অনুষঙ্গ হয়ে ওঠে। চরিত্রটি পাঠকপ্রিয়তা অর্জন করতে থাকে, পাশাপাশি অ্যান্ডারসন ভক্তদের চিঠি পেতে শুরু করেন এবং তার কার্টুনগুলি বিদেশী প্রকাশনাগুলিতে পুনর্মুদ্রিত হয়। এদিকে হার্স্ট ১৯৩৪ সালে যখন জার্মানিতে ভ্রমণ করছিলেন তখন বার্লিনার ইলাস্ট্রির্ট জেইতুং পত্রিকায় প্রকাশ হওয়া হেনরি তার নজরে পড়ে। তিনি জার্মানি হতে তার সিন্ডিকেট প্রধান জোসেফ ভিনসেন্ট কনোলির কাছে একটি ক্যাবলগ্রাম পাঠান, যেখানে শুধু ইংরেজিতে লেখা ছিল, \"গেট হেনরি\" বা \"হেনরিকে নিয়ে এসো\"। কনোলি অনতিবিলম্ব ট্রেনযোগে ম্যাডিসন রওনা হয়ে যান এবং কিং ফিচার সিন্ডিকেটের জন্য  অ্যান্ডারসনের সাথে চুক্তি স্বাক্ষর করেন। কয়েক মাসের মধ্যে, হেনরি ৫০টি আমেরিকান সংবাদপত্রে প্রকাশিত হতে থাকে, যার মধ্যে ১৫টি ছিল হার্স্টের অধীন। ১৯৪২ সালে জানুয়ারিতে আর্থ্রাইটিসজনিত কারণে অবসর নিতে বাধ্য হবার আগ পর্যন্ত অ্যান্ডারসন স্ট্রিপটির কাজ চালিয়ে গেছেন।   অ্যান্ডারসন ১৯৪৮ সালে ৮৩ বছর বয়সে ম্যাডিসনের এজওয়াটার হোটেলে মারা যান।  পরবর্তীতে হেনরি স্ট্রিপটির কাজ অন্যান্য শিল্পীদের সহায়তায় চলতে থাকে। অবশেষে হেনরি, এর স্রষ্টার মৃত্যুর সত্তরতম বার্ষিকীর এক সপ্তাহ আগে, ২০১৮ সালের ২৮ অক্টোবর বন্ধ হয়ে যায়।\n\n\n== বই ==\n১৯৩৪ সালে, দ্য স্যাটারডে ইভিনিং পোস্ট থেকে ৬০টি কার্টুন সংকলন করে প্রথম হেনরি বইটি প্রকাশিত হয়েছিল। অ্যান্ডারসনের পরের বই \"হাউ টু ড্র কার্টুন সাকসেসফুলি\" ১৯৩৫ সালে প্রকাশনা সংস্থা গ্রিনবার্গ কর্তৃক প্রকাশিত হয়েছিল।\n\n\n== তথ্যসূত্র ==\n\n\n== সূত্র ==\nরথ, জে. \"সাইলেন্ট, প্লিজ! দ্য আনস্পিকেবল গ্রেটনেস অব কার্ল অ্যান্ডারসন'স 'হেনরি'\" নিমো, ক্লাসিক কমিকস লাইব্রেরি #২৬, (সেপ্টেম্বর ১৯৮৭): ৪২-৫২।\nস্ট্রিকলার, ডেভ । সিন্ডিকেটেড কমিক স্ট্রিপস এবং আর্টিস্ট, 1924-1995: দ্য কমপ্লিট ইনডেক্স । ক্যামব্রিয়া, ক্যালিফোর্নিয়া: কমিক্স অ্যাক্সেস, 1995।আইএসবিএন ০-৯৭০০০৭৭-০-১ ।\n\n\n== বহিঃসংযোগ ==\nহেনরি: দি স্যাটারডে ইভনিং পোস্ট ইয়ারস\nওহাইও স্টেট ইউনিভার্সিটি বিলি আয়ারল্যান্ড কার্টুন লাইব্রেরি এবং মিউজিয়াম আর্ট ডেটাবেস"}