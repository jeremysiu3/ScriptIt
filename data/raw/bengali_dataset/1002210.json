{"pageid": 1002210, "title": "ডেটন, ওহাইও", "url": "https://bn.wikipedia.org/wiki?curid=1002210", "content": "ডেটন মার্কিন যুক্তরাষ্ট্রের ওহাইও অঙ্গরাজ্যের ষষ্ঠ বৃহত্তম শহর ও মন্টগোমারি কাউন্টির সদর দপ্তর।  শহরের একটি ক্ষুদ্র অংশ গ্রিন কাউন্টিতেও বিস্তৃত। ২০১৯ সালের হিসাব অনুযায়ী ডেটনের জনসংখ্যা ১,৪০,৪০৭। এটি ওহাইওর মিয়ামি উপত্যকা এলাকায় অবস্থিত।\nওহাইওর সীমানা মার্কিন যুক্তরাষ্ট্রের ৬০% জনগণ ও উৎপাদনকেন্দ্রের ৫০০ মাইল দূরত্বের মধ্যে অবস্থিত হওয়ায় ডেটন শহরটি উৎপাদনকারীদের জন্য অত্যন্ত গুরুত্বপূর্ণ বিবেচিত হয়।   শিল্প, বিমান ও জ্যোতির্বিজ্ঞানে গবেষণার জন্য ডেটন একটি আদর্শ শহর। রাইট-প্যাটারসন বিমানঘাঁটি এখানেই অবস্থিত। ভারী উৎপাদনশিল্পের পতন ঘটলে ডেটনের ব্যবসা সেবা খাতে স্থানান্তরিত হয়।\nপ্রতিরক্ষা ও বৈমানিক খাতের পাশাপাশি স্বাস্থ্যসেবাও বর্তমানে ডেটনের অর্থনীতিতে ভূমিকা রাখছে। বৃহত্তর ডেটন এলাকার হাসপাতালগুলোতে ৩২,০০০ মানুষ কাজ করেন। এগুলোর আর্থিক প্রভাব ৬.৮ বিলিয়ন ডলারের মতো। হাসপাতাল নেটওয়ার্ক প্রিমিয়ার হেলথ পার্টনার্স-ই বছরে ২ বিলিয়ন ডলারের বাণিজ্য করে।  ২০১১ সালে ডেটন শহরকে হেলথগ্রেডস স্বাস্থ্যসেবার জন্য তৃতীয় বৃহত্তম শহর হিসেবে স্বীকৃতি দেয়। \nযুক্তরাষ্ট্রের বিমানবাহিনীর জাতীয় জাদুঘরও ডেটন শহরে অবস্থিত। অরভিল রাইট এখানেই জন্মগ্রহণ করেছিলেন। এছাড়াও ডেটন কবি পল লরেন্স ডানবার ও উদ্যোক্তা জন এইচ প্যাটারসনের জন্মস্থান। রাইট ভ্রাতৃদ্বয় এখান থেকেই তাদের প্রথম আকাশযান সফলভাবে উড়িয়েছিলেন। ২০০৭ সালে ডেটন আমেরিকার সেরা  ১০০টি শহরের অন্যতম হিসেবে স্বীকৃতি পায়। ২০০৮,২০০৯ ও ২০১০ সালে সাইট সিলেকশন সাময়িকী ডেটনকে আর্থিক উন্নয়নের জন্য সেরা মধ্যম আকারের মেট্রোপলিটন এলাকা হিসাবে স্বীকৃতি প্রদান করে। ২০১০ সালে কলেজ গ্র্যাজুয়েটদের কাজ খোঁজার জন্য অন্যতম শ্রেষ্ঠ স্থান হিসেবে এটি স্বীকৃতি পায়।\n২০১৯ সালের মেমোরিয়াল দিবসে ডেটনে অনেকগুলো ক্রান্তীয় ঘূর্ণিঝড় আঘাত হানে। এক দিনেই ১৫টি টর্নেডো ডেটনে ব্যাপক ক্ষয়ক্ষতি সাধন করে।\n\n\n== ইতিহাস ==\n১৭৯৬ সালের ১ এপ্রিল থম্পসন পার্টি নামে একদল লোক ডেটন শহর প্রতিষ্ঠা করে। তারা মার্চ মাসে সিনসিনাটি থেকে গ্রেট মায়ামি নদী হয়ে এখানে আগমন করে। তারা যে জায়গায় অবতরণ করে, বর্তমানে সেটি সেন্ট ক্লেয়ার স্ট্রিট নামে অভিহিত। অভিযাত্রীরা এ এলাকায় আদিবাসী আমেরিকানদের দুইটি বসতি লক্ষ্য করেন। অভিযাত্রীদের মধ্যে উল্লেখযোগ্য একজন ব্যক্তি হলেন বেঞ্জামিন ভ্যান ক্লিভ।  তার আত্মজীবনী পড়ে ওহাইও উপত্যকার ইতিহাস সম্পর্কে অনেক কিছু জানা যায়। আরো দুইটি দল কিছু দিন পর আগমন করে।\n১৭৯৭ সালে ডেভিড সি কুপার ম্যাড রিভার সড়কের পরিকল্পনা প্রণয়ন করেন। ১৮০৩ সালে ওহাইও ইউনিয়নে অন্তর্ভুক্ত হয়। ১৮০৫ সালে ডেটন গ্রাম হিসেবে ও ১৮৪১ সালে শহর হিসেবে স্থানীয় শাসনের আওতাভুক্ত হয়। মার্কিন স্বাধীনতাযুদ্ধের বীর জোনাথন ডেটনের নামে এর নামকরণ করা হয়। ডেটন মার্কিন যু্ক্তরাষ্ট্রের সংবিধানের অন্যতম স্বাক্ষরকারী ছিলেন। এ এলাকায় প্রচুর জমির মালিকানা তার অধীনে ছিল। \n\n\n== তথ্যসূত্র ==\n\n\n== বহিঃসংযোগ =="}