{"pageid": 1191113, "title": "লাল শুকরা ওঁরাও", "url": "https://bn.wikipedia.org/wiki?curid=1191113", "content": "লাল শুকরা ওঁরাও (২ মার্চ ১৯১১ – ৩০ মে ২০০১) ছিলেন একজন বিশিষ্ট স্বাধীনতা সংগ্রামী চারণ কবি, উত্তরবঙ্গের কৃষক আন্দোলনের অন্যতম সৈনিক। ভারতের কমিউনিস্ট পার্টি মার্কসবাদীর সর্বক্ষণের কর্মী ছিলেন তিনি।\n\n\n== সংক্ষিপ্ত জীবনী ==\nলাল শুকরা ওঁরাও এর জন্ম ১৯১১ খ্রিস্টাব্দের ২ মার্চ  ব্রিটিশ ভারতের অধুনা  পশ্চিমবঙ্গের জলপাইগুড়ি জেলার টুনাবাডি চা বাগানে। বসবাস করতেন  মালবাজারের মেটেলিতে। তিনি নিজের চেষ্টায় সামান্য লেখাপড়া শেখেন। আঞ্চলিক সাদরি ভাষায়  তিনি গান রচনা করে নিজের সুরেই গাইতেন।\n১৯৪৫ খ্রিস্টাব্দে বামপন্থীরা  মালবাজারের ডাকবাংলো ময়দানে বিরাট প্রকাশ্য সম্মেলনে করেন। সেখানে কেন্দ্রীয়ভাবে চা-শ্রমিক সংগঠন গঠিত হয়। ওই সময়েই তেভাগা আন্দোলনও ছড়িয়ে পড়ে উত্তরবঙ্গের বেশ কিছু জনপদের সঙ্গে মালবাজারেও। তেভাগা আন্দোলনে কৃষকদের এবং স্থানীয় চা-শ্রমিকদের জাগিয়ে তুলতে মালবাজারে গিয়ে স্বরচিত গান শুনিয়ে যেতেন মেটেলির বাসিন্দা লাল শুকরা ওঁরাও তার বোন বুধাকে সঙ্গে নিয়ে। আন্দোলনকে গানে ছড়িয়ে দেওয়ার তার উদ্যোগের তুলনা চলত চারণকবি  মুকুন্দ দাসের। নিজস্ব স্বকীয়তায় তিনি গানের মাধ্যমে জমির ফসলের অধিকার জানাতেন কৃষকদের - চা-শ্রমিকদের অত্যাচার বিরুদ্ধে সংগঠিত করতেন। শুকরা ওঁরাও শুরু থেকেই বামপন্থীদের সঙ্গে এমনভাবে যুক্ত হয়ছিলেন যে, ডুয়ার্স-চালসা-মেটেলি এলাকার সবাই চিনত লাল শুকরা নামে এবং আর স্থানীয়ভাবে বামপন্থীদের পার্টি (সিপিএম) পরিচিত ও জনপ্রিয হয় 'শুকরা ওঁরাও'র লাল পার্টি' নামে। মেটলি ব্লকের মঙ্গলবাড়ির গয়ানাথের খেলানে তেভাগা আন্দোলনের সক্রিয় কর্মী ছিলেন তিনি। জলপাইগুড়ি জেলার গ্রাম থেকে গ্রামান্তরে অত্যাচারিত কৃষক ও চা-শ্রমিকদের বিপদে-আপদে পাশে গিয়ে দাঁড়াতেন। জরুরি অবস্থার সময় তার পাণ্ডুলিপি তছনছ করে দিলেও তিনি ক্ষান্ত হননি। \nভারত সরকার পরে তাকে তাম্রপত্র দিতে চাইলে, তিনি তা গ্রহণ করেননি। ১৯৯৮ খ্রিস্টাব্দে  পশ্চিমবঙ্গ সরকারের তথ্য ও সংস্কৃত দপ্তর তাকে লালন পুরস্কারে সম্মানিত করে।\nশ্রমিক-কৃষকদের স্মৃতিচারণায় তার গানের নমুনা— \n\nএক -\n'মালবাজার আনা যানা/ মাটিয়ালি থানা রে/ শুনো ভাই স্বাধীন দেশকা গানা রে/ এক বিতা পেট লিগিন/ গিলি জেল খানারে/ শুনো ভাই স্বাধীন দেশকা গানা রে।’ \n\nদুই-\n\"লহুকে পানি খাইকে\nপাইসা কামাইলি হায় রে\nওহি পাইসায় বাঙেলা বানাইলি\nমজদুর রহলো ভাঙা ঘরে...”\n\n\n== মৃত্যু ==\nঅকৃতদার চারণকবি ও তেভাগা আন্দোলনের অন্যতম সৈনিক ২০০১ খ্রিস্টাব্দে ৩০ মে প্রয়াত হন।  পশ্চিমবঙ্গ সরকারের আদিবাসী উন্নয়ন বিভাগ ২০১৩-১৪ খ্রিস্টাব্দে 'আদিবাসী গুণিজন সম্বর্ধনা' জানাতে লাল শুকরা ওঁরাও স্মৃতি পুরস্কার সূচনা করে। \n\n\n== তথ্যসূত্র =="}