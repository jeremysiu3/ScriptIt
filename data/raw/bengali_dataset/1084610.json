{"pageid": 1084610, "title": "উজি এভেন", "url": "https://bn.wikipedia.org/wiki?curid=1084610", "content": "উজি এভেন (হিব্রু ভাষায়: עוזי אבן‎, জন্ম - ১লা অক্টোবর, ১৯৪০) তেল আবিব বিশ্ববিদ্যালয়ের ভৌত রসায়নের একজন অধ্যাপক এবং একজন প্রাক্তন ইসরায়েলি রাজনীতিবিদ, যিনি নেসেট (ইসরায়েলি পার্লামেন্ট) এর প্রথম প্রকাশ্যে সমকামী সদস্য হিসেবে পরিচিত।\n\n\n== জীবনী ==\nউজি এভেন ব্রিটিশ ম্যান্ডেট যুগে হাইফাতে জন্মগ্রহণ করেছিলেন। তিনি তেখনিয়ন শহরে পদার্থবিজ্ঞানে স্নাতক এবং স্নাতকোত্তর ও তেল আবিব বিশ্ববিদ্যালয়ে পিএইচডি অর্জন করেন। তার গবেষণার বিষয় ছিল অতি ঠান্ডা অণুর বর্ণালী, আণবিক গুচ্ছ ও গুচ্ছ প্রভাব এবং হিলিয়াম গুচ্ছের কোয়ান্টাম বৈশিষ্ট্য। এরপর তিনি ডিমোনার কাছে নেগেভ পারমাণবিক গবেষণা কেন্দ্রে বিজ্ঞানী হিসেবে যোগদান করেন। পরমাণু বিজ্ঞানী হিসেবে কাজ করার সময় তিনি আনুষ্ঠানিকভাবে ইসরায়েল প্রতিরক্ষা বাহিনীতে একজন সৈনিক ছিলেন এবং শেষ পর্যন্ত লেফটেন্যান্ট কর্নেলের পদে পৌঁছান। ১৯৬৮ সালে তিনি পারমাণবিক গবেষণা কেন্দ্রের চাকরি ছেড়ে দিয়েছিলেন এবং বিদেশ থেকে বৈজ্ঞানিক ও প্রযুক্তিগত তথ্য সংগ্রহের জন্য দায়বদ্ধ ইসরায়েলি গোয়েন্দা সংস্থা লেকেমে যোগদান করেছিলেন।\n১৯৮১ সালের মে মাসে, এভেন বিরোধীদলীয় নেতা শিমন পেরেসের কাছে \"অপারেশন অপেরা \" করার প্রস্তুতির খবর ফাঁস করে। পেরেস পরবর্তীকালে প্রধানমন্ত্রী মেনাচেম বেগিনের কাছে প্রতিবাদ পত্র লিখেছিলেন এবং অপারেশনটি এক মাসের জন্য বিলম্বিত হয়েছিল।\n১৯৯৩ সালে, এভেন সমকামীদের উপর প্রথম নেসেট শুনানিতে অংশ নিয়েছিলেন এবং প্রকাশ করেছিলেন যে আইডিএফ তার সমকামিতা সনাক্ত করার পর তাকে বরখাস্ত করেছে এবং তার নিরাপত্তা ছাড়পত্র প্রত্যাহার করেছে। তার সাক্ষ্য ইতজাক রাবিনের সরকার আইন ও বিধি পরিবর্তন করে সমকামীদের সেনাবাহিনীতে যে কোন পদে চাকরি করার অনুমতি দেয়, এমনকি যদি সেই চাকরির জন্যে একটি উচ্চ নিরাপত্তা ছাড়পত্র প্রয়োজন থাকে । ১৯৯৬ সালে, এভেনের নিয়োগকর্তা, তেল আবিব বিশ্ববিদ্যালয়, তার তৎকালীন জীবনসঙ্গী, অমিত কামাকে, অন্যান্য স্বামী-স্ত্রীদের প্রদত্ত অধিকার দিতে অস্বীকার করায় এভেন ইসরায়েলের নাগরিক অধিকার সংস্থার সহায়তায় বিশ্ববিদ্যালয়ের বিরুদ্ধে মামলা করেছিলেন । এভেন শেষ পর্যন্ত এই আইনি মামলাটি জেতেন এবং অমিতের জন্যে 'জীবনসঙ্গীর অধিকার' আদায় করতে সমর্থ হন।\n২০০৪ সালে, এভেন এবং কামা কানাডায় বিয়ে করেছিলেন। ২০০৯ সালের ১০ মার্চ পারিবারিক আদালত রায় দেয় যে ইভেন এবং কামা তাদের ৩০ বছর বয়সী পালক পুত্র ইয়োসি ইভেন-কামাকে আইনত দত্তক নিতে পারে, যার ফলে তারাই ইসরাইলের প্রথম সমলিঙ্গের পুরুষ দম্পতি, যাদের দত্তক নেওয়ার অধিকার আইনত স্বীকৃত হয়েছিল।\n২০১২ সালের ডিসেম্বরে এভেন এবং কামার বিবাহবিচ্ছেদ ঘটে। যেহেতু রাব্বিনিকাল কোর্ট সমকামী বিবাহকে স্বীকৃতি দেয় না, তাই পারিবারিক আদালতে বিবাহ বিচ্ছেদ মামলাটি হয়েছিল এবং পারিবারিক আদালত বিচ্ছেদ মঞ্জুর করেছিল।\n\n\n== রাজনৈতিক কর্মজীবন ==\nউজি ছিলেন মেরেটজের একজন সদস্য । ১৯৯৯ সালে পঞ্চদশ নেসেটে নির্বাচিত হওয়ার জন্যে তিনি প্রতিদ্বন্দিতা করেন কিন্তু অল্পের জন্যে ব্যর্থ হন। যাইহোক ২০০২ সালে অ্যামনন রুবিনস্টাইন পদত্যাগ করার পরে, দলের তালিকায় পরবর্তী গুরুত্বপূর্ণ প্রার্থী হিসেবে তিনি এমকে নির্বাচিত হয়েছিলেন। তিনিই ছিলেন নেসেটের প্রথম সমকামী সদস্য। ২০০৩ সালের নির্বাচনে তিনি দলের তালিকায় পঞ্চদশ স্থান পেয়েছিলেন, কিন্তু তার দল মাত্র ছয়টি আসনে জয়লাভ করায় তিনি সংসদে যাওয়ার সুযোগ পাননি।\n২০০৬ সালে, তিনি ঘোষণা করেন যে তিনি মেরেটজ ছেড়ে চলে যাচ্ছেন এবং ইসরায়েলী লেবার পার্টিতে যোগ দিচ্ছেন। তার সিদ্ধান্তের কারণ হিসেবে বলেন যে তিনি লক্ষ্য করেছেন যে লেবার তার নির্বাচনী ইশতেহারে সকল নাগরিকের সমতার প্রতিশ্রুতি দিয়েছে।\n\n\n== তথ্যসূত্র ==\n\n\n== বহিঃসংযোগ ==\nউজি এভেন on the Knesset website\nতেল আবিব বিশ্ববিদ্যালয়ের ওয়েবসাইটে উজি ইভেনের হোমপেজ  ওয়েব্যাক মেশিনে আর্কাইভকৃত ৩১ ডিসেম্বর ২০১৮ তারিখে\nইভেন-লাভি ভালভের তথ্য"}