{"pageid": 1512420, "title": "স্মৃতি মুন্ধরা", "url": "https://bn.wikipedia.org/wiki?curid=1512420", "content": "স্মৃতি মুন্ধরা লস অ্যাঞ্জেলেসে বসবাসকারী একজন আমেরিকান চলচ্চিত্র নির্মাতা। তাঁর প্রযোজনা সংস্থার নাম মেরাল্টা ফিল্মস, এরা তথ্যচিত্র এবং নন-ফিকশন বিষয়বস্তুতে বিশেষজ্ঞ।\nস্মৃতি মুন্ধরা তাঁর সহ-পরিচালক সরিতা খুরানার সাথে তাঁদের প্রথম পূর্ণাঙ্গ তথ্যচিত্র \"এ স্যুটেবল গার্ল\" এর জন্য ২০১৭ সালের ট্রাইবেকা চলচ্চিত্র উৎসবে অ্যালবার্ট মেসলেস নতুন তথ্যচিত্র পরিচালক পুরস্কার জিতেছিলেন। স্মৃতি নেটফ্লিক্সের মূল রিয়েলিটি টিভি সিরিজ, ইণ্ডিয়ান ম্যাচমেকিং- এর নির্বাহী প্রযোজক এবং স্রষ্টাও।\n২০২০ সালে, তিনি তাঁর সেন্ট লুই সুপারম্যান (২০১৯) ছবির জন্য ছোট বিষয়বস্তুর শ্রেষ্ঠ তথ্যচিত্রের ক্ষেত্রে একাডেমি পুরস্কারের জন্য মনোনীত হন।\n\n\n== জীবনী ==\n\n\n=== প্রাথমিক জীবন এবং শিক্ষা ===\nস্মৃতি মুন্ধরা ক্যালিফোর্নিয়ার লস অ্যাঞ্জেলেসে জন্মগ্রহণ করেন এবং লস অ্যাঞ্জেলেস ও ভারতের মুম্বাই এই দুই স্থানের মধ্যে প্রারম্ভিক জীবন কাটিয়ে বড় হয়ে ওঠেন। তাঁর বাবা জগ মুন্ধরাও একজন চলচ্চিত্র নির্মাতা ছিলেন। স্মৃতির জন্মের আগে, তাঁর বাবা-মা লস অ্যাঞ্জেলেসের কালভার সিটিতে একটি একক পর্দা ভাড়া নিয়েছিলেন এবং মার্কিন যুক্তরাষ্ট্রে বলিউড চলচ্চিত্রের প্রথম প্রদর্শক হয়েছিলেন।\nস্মৃতি ২০১০ সালে ক্যালিফোর্নিয়া স্টেট ইউনিভার্সিটি, নর্থরিজ থেকে ইংরেজিতে স্নাতক (বিএ) এবং কলম্বিয়া ইউনিভার্সিটি স্কুল অফ দ্য আর্টস থেকে চলচ্চিত্রে স্নাতকোত্তর (এমএফএ) ডিগ্রি অর্জন করেন। এরপর, তিনি তাঁর পরিচালনায় প্রথম তথ্যচিত্র \"এ স্যুটেবল গার্ল\"-এর নির্মাণ শুরু করার জন্য মুম্বাই চলে যান।\n\n\n=== কর্মজীবন ===\nস্মৃতি তাঁর কিশোর বয়সেই চলচ্চিত্রের কাজ শুরু করেন। তিনি কোয়েন ভ্রাতৃদ্বয়ের দ্য ম্যান হু ওয়াজন্ট দেয়ার এবং ও ব্রাদার, হোয়্যার আর্ট দাউ? এবং সেইসঙ্গে স্পাইক জোনজের বিয়িং জন মালকোভিচ-এর প্রযোজনা সচিব ছিলেন।  তিনি নীল লাবুটের নার্স বেটি-তেও প্রযোজনা সহকারী হিসেবে কাজ করেছিলেন।\nএরপর, তিনি মার্ক ওয়েবার অভিনীত \"বম্ব দ্য সিস্টেম\" প্রযোজনা করেন যা \"বেস্ট ফার্স্ট ফিচার\" পুরস্কারের জন্য ইন্ডিপেন্ডেন্ট স্পিরিট অ্যাওয়ার্ডের জন্য মনোনীত হয়েছিল। ২০০৫ সালে, তিনি ওয়াটারবোর্ন প্রযোজনা করেন, যে ছবিতে, লস অ্যাঞ্জেলসের জল সরবরাহ ব্যবস্থার বিরুদ্ধে সন্ত্রাসী হামলার পর, তিন বিভিন্ন দলের বাসিন্দারা একত্রিত হয়। সেই বছর এসএক্সএসডব্লিউ চলচ্চিত্র উৎসবে ওয়াটারবোর্ন বিশেষ দর্শক পুরস্কার লাভ করে। ওয়াটারবোর্নের পর, তিনি তনুজ চোপড়ার পাঞ্চিং অ্যাট দ্য সান প্রযোজনা করেন। পাঞ্চিং অ্যাট দ্য সান ২০০৬ সালের সানড্যান্স ফিল্ম ফেস্টিভ্যালে প্রিমিয়ার হয়েছিল, এটি ট্রাইবেকা চলচ্চিত্র উৎসবে দাপ্তরিকভাবে নির্বাচিত একটি চলচ্চিত্র ছিল এবং সান ফ্রান্সিসকো আন্তর্জাতিক এশিয়ান আমেরিকান ফিল্ম ফেস্টিভ্যালে গ্র্যাণ্ড জুরি পুরস্কার জিতেছিল।\nকলম্বিয়া বিশ্ববিদ্যালয় থেকে স্নাতক হওয়ার পরপরই, কলাম্বিয়ার প্রাক্তন ছাত্র সরিতা খুরানার সাথে স্মৃতি \"এ স্যুটেবল গার্ল\" ছবির শুটিং শুরু করার জন্য মুম্বাই চলে আসেন। ছবিটি ২০১৭ সালে ট্রাইবেকা চলচ্চিত্র উৎসবে প্রিমিয়ার হয়েছিল।\n২০১৮ সালে, তিনি ভারতে বাম্বলের মুক্তির জন্য একটি বিজ্ঞাপন প্রচারণা পরিচালনা করেছিলেন, এটিতে অভিনয় করেছিলেন প্রিয়াঙ্কা চোপড়া জোনাস এবং এর নাম ছিল \"ইকুয়াল নট লুজ\"। স্মৃতিকে ডিওসি এনওয়াইসি- এর ৪০ -এ অনূর্ধ্ব ৪০ চলচ্চিত্র নির্মাতা হিসেবে মনোনীত করা হয়েছিল।\nস্মৃতি মুন্ধরা সামি খানের সাথে একটি ছোট তথ্যচিত্র \"সেন্ট লুই সুপারম্যান\" পরিচালনা ও প্রযোজনা করেছিলেন। স্মৃতি, সামি এবং পোহ সি টেং প্রযোজিত এই ছবিটি- প্রাক্তন ফার্গুসন কর্মী, যুদ্ধ র‍্যাপার এবং রাজ্য প্রতিনিধি ব্রুস ফ্রাঙ্কস জুনিয়র যখন তাঁর সম্প্রদায়ের জন্য একটি গুরুত্বপূর্ণ বিল পাস করার চেষ্টা করছেন- সেই ঘটনাকে অনুসরণ করে তৈরি হয়েছিল। এটির দায়িত্ব দিয়েছিল আল জাজিরা ইংলিশ এবং ২০১৯ সালে ট্রাইবেকা চলচ্চিত্র উৎসবে এর প্রিমিয়ার হয়েছিল। সেখানে এটি বিশেষ জুরি উল্লেখে ভূষিত হয়েছিল। শিলা নেভিন্সের অধীনে এমটিভির নতুন ডকুমেন্টারি ব্যানার, এমটিভি ডকুমেন্টারি ফিল্মস এটি অধিগ্রহণ করেছিল এবং এটি ছিল তাদের অধিগ্রহণ করা প্রথম স্বল্পদৈর্ঘ্যের তথ্যচিত্র।\n২০২০ সালে, সেন্ট লুই সুপারম্যান ৯২তম একাডেমি পুরস্কারের জন্য সেরা ছোট তথ্যচিত্র বিভাগে মনোনীত হয়েছিল।\nস্মৃতি নেটফ্লিক্সের মূল রিয়েলিটি টিভি সিরিজ, ইণ্ডিয়ান ম্যাচমেকিং- এর নির্বাহী প্রযোজক এবং স্রষ্টাও।\n\n\n== ব্যক্তিগত জীবন ==\nএমি-মনোনীত চিত্রনাট্যকার ক্রিশ্চিয়ান ম্যাগালহেসকে স্মৃতি বিবাহ করেছেন এবং তাঁদের দুই সন্তানের সাথে তাঁরা ক্যালিফোর্নিয়ার লস অ্যাঞ্জেলেসে থাকেন।\n\n\n== চলচ্চিত্র তালিকা ==\nএ স্যুটেবল গার্ল (২০১৭)\nসেন্ট লুই সুপারম্যান (২০১৯)\nআই অ্যাম রেডি, ওয়ার্ডেন (২০২৪)\n\n\n== তথ্যসূত্র ==\nটেমপ্লেট:DirectorsGuildofAmericaAwardChildren's"}