{"pageid": 1331436, "title": "সারা পি. মঙ্কস", "url": "https://bn.wikipedia.org/wiki?curid=1331436", "content": "সারা প্রেস্টন মঙ্কস (১৮৪১ - ১৯২৬) ছিলেন একজন আমেরিকান প্রকৃতিবিদ, শিক্ষাবিদ, বৈজ্ঞানিক চিত্রকর এবং কবি, তিনি ক্যালিফোর্নিয়ার সান পেড্রোতে নিজের কর্মজীবনের বেশিরভাগ সময় কাটিয়েছেন। মঙ্কস ছিলেন লস অ্যাঞ্জেলেস স্টেট নর্মাল স্কুলের প্রথম প্রাণিবিদ্যা প্রশিক্ষক। এরপর তিনি আসেন লস অ্যাঞ্জেলেস ইউনিভার্সিটি অফ ক্যালিফোর্নিয়াতে, যেখানে তিনি ২০ বছরেরও বেশি সময় ধরে শিক্ষকতা করেছেন এবং সরীসৃপ, উভচর, মাকড়সা ও সামুদ্রিক জীববিদ্যা সহ বিভিন্ন বিষয়ে রচনা প্রকাশ করেছেন।\n\n\n== প্রাথমিক জীবন এবং শিক্ষা ==\nসারা প্রেস্টন মঙ্কস নিউ ইয়র্কের কোল্ড স্প্রিং- এ জন্মগ্রহণ করেছিলেন, তিনি ছিলেন জন মঙ্কস এবং সারা শার্লট মঙ্কস (জন্ম নাম জলি) এর কন্যা। তাঁর ভাই জন এএস মঙ্কস নিউ ইংল্যান্ডের একজন বিখ্যাত শিল্পী হয়ে ছিলেন এবং তাঁর বোন মেরি ই মঙ্কস ম্যাসাচুসেটসে থাকতেন। তিনি ভাসার কলেজে অধ্যয়ন করেন, যেখানে তিনি ১৮৭১ সালে স্নাতক ডিগ্রি এবং ১৮৭৬ সালে স্নাতকোত্তর ডিগ্রি অর্জন করেন। ভাসারের ১৮৭১ সালের গ্র্যাজুয়েশন অনুষ্ঠানে তিনি তাঁর নিজের একটি কবিতা \"ওয়েটিং ফর দ্য টাইড\" পড়েছিলেন।  তিনি পেনসিলভানিয়ার ওম্যানস মেডিকেল কলেজে আরও প্রযুক্তিগত প্রশিক্ষণ গ্রহণ করেন।\n\n\n== কর্মজীবন ==\n\nফিলাডেলফিয়ায় থাকাকালীন, তিনি একাডেমি অফ ন্যাচারাল সায়েন্সেস- এ কাজ করেছিলেন, তাঁর কাজ ছিল পাখির নমুনাগুলিকে শ্রেণীবদ্ধ করা। তিনি পরে ক্যালিফোর্নিয়ায় চলে যান, যেখানে তিনি ১৮৮৪ সালে লস অ্যাঞ্জেলেস স্টেট নর্মাল স্কুলের অনুষদে যোগদানের আগে সান্তা বারবারা কলেজে এক বছরের জন্য শিক্ষকতা করেন, সেখানে তিনি স্কুলের প্রাণীবিদ্যার প্রথম প্রশিক্ষক ছিলেন। তিনি ১৯০৬ সালে অবসর গ্রহণের আগে পর্যন্ত নরমাল স্কুলে প্রাণিবিদ্যা, রসায়ন এবং অঙ্কন শেখান এবং স্কুলের যাদুঘরের তত্ত্বাবধায়ক ছিলেন। তিনি স্কুলের শিক্ষক ইনস্টিটিউটে (দক্ষিণ ক্যালিফোর্নিয়ায় শিক্ষকদের জন্য অব্যাহত শিক্ষা কার্যক্রম) কীটতত্ত্ব এবং অণুবীক্ষণ যন্ত্রের ব্যবহারের উপর বক্তৃতা দেন। ইতোমধ্যে, তিনি তাঁর নিজের সময়ে গবেষণা প্রকল্পে কাজ করেছেন এবং টার্মিনাল দ্বীপে উইলিয়াম এমারসন রিটারের সাথে তাঁর গবেষণাগারের সহযোগিতা করেছেন। তিনি নমুনা সংগ্রহ করেন এবং কচ্ছপ, টিকটিকি, স্যালামান্ডার, মাকড়সা, শিপওয়ার্ম এবং ডায়াটমের উপর বৈজ্ঞানিক ও জনপ্রিয় নিবন্ধ প্রকাশ করেন। তিনি কবিতাও প্রকাশ করেছেন। তাঁর সত্তরের ঘরে বয়সে, তিনি সান পেড্রোতে নিজের ঘর এবং বাগান থেকে সামুদ্রিক জীববিজ্ঞান, কীটতত্ত্ব, উদ্ভিদবিদ্যা এবং ভূতত্ত্ব সহ বিভিন্ন বিষয়ে পরামর্শ দিয়েছিলেন। \"আমার যেমন খুশি আমি নিজেকে খুশি করছি,\" তিনি নিজের অপ্রচলিত আগ্রহের কথা ব্যাখ্যা করেছিলেন। \"আমি সারা জীবন আমার মালিক হয়েছি।\" \nমঙ্কসের প্রকাশনাগুলির মধ্যে অন্তর্ভুক্ত ছিল পাঠ্যপুস্তক অ্যানাটমি ফিজিওলজি হাইজিন (যদিও তাঁকে এই পাঠ্যের লেখক হিসাবে কৃতিত্ব দেওয়া হয়নি, শুধুমাত্র চিত্রকর হিসাবে দেওয়া হয়েছিল), \"এ পার্শিয়াল বায়োগ্রাফি অফ দ্য গ্রিন লিজার্ড\" (দ্য আমেরিকান ন্যাচারালিস্ট, ১৮৮১), \"রিজেনারেশন অফ দ্য বডি অফ এ স্টারফিশ\" (ফিলাডেলফিয়ার একাডেমি অফ ন্যাচারাল সায়েন্সেসের কার্যপ্রণালী, ১৯০৩), \"ফ্যাটারিয়ার পরিবর্তনশীলতা এবং স্বয়ংক্রিয়তা\" (ফিলাডেলফিয়ার প্রাকৃতিক বিজ্ঞান একাডেমির কার্যধারা ১৯০৪)। তিনি ১৮৮৮ সালে উডস হোল মেরিন বায়োলজিক্যাল ল্যাবরেটরির সদস্য এবং ১৮৯৪ সালে পরীক্ষাগারের জৈবিক সমিতির প্রতিষ্ঠাতা সদস্য হিসাবে তালিকাভুক্ত হন। তাঁর নাম থেকে শামুক ফুসিনাস মঙ্কসায়ের নামকরণ করা হয়েছে বলে মনে করা হয়। \n\n\n== ব্যক্তিগত জীবন ==\nলস অ্যাঞ্জেলেস বন্দরে সি প্যানসি উপসাগরে মঙ্কসের \"ফাটারিয়া\" নামে একটি ঘর ছিল, তাঁর বন্ধু চার্লস ফ্লেচার লুমিসের ঘরেরের পাশে। তিনি ১৯১৫ সালে লস এঞ্জেলেস কাউন্টির ন্যাচারাল হিস্ট্রি মিউজিয়ামে তাঁর বৈজ্ঞানিক প্রকাশনা এবং অন্যান্য উপকরণের সংগ্রহ দান করেন তিনি ১৯২৬ সালের ১০ই জুলাই, ৮৫ বছর বয়সে সান পেড্রোতে মারা যান। \n\n\n== তথ্যসূত্র ==\n\n\n== বহিঃসংযোগ ==\nWorks by or about Sarah P. Monks at Internet Archive\n উইকিমিডিয়া কমন্সে সারা পি. মঙ্কস সম্পর্কিত মিডিয়া দেখুন।"}