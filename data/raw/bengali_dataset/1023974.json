{"pageid": 1023974, "title": "শেন মোজলি", "url": "https://bn.wikipedia.org/wiki?curid=1023974", "content": "শেন আকিল রিচার্ড মোজলি (ইংরেজি: Shayne Moseley; জন্ম: ১১ এপ্রিল, ১৯৯৪) বার্বাডোসের ক্রাইস্টচার্চ এলাকায় জন্মগ্রহণকারী ওয়েস্ট ইন্ডিয়ান আন্তর্জাতিক ক্রিকেটার। ওয়েস্ট ইন্ডিজ ক্রিকেট দলের অন্যতম সদস্য তিনি। ২০২০-এর দশকের সূচনালগ্ন থেকে ওয়েস্ট ইন্ডিজের পক্ষে আন্তর্জাতিক ক্রিকেটে অংশগ্রহণ করছেন। ফেব্রুয়ারি, ২০২১ সালে ওয়েস্ট ইন্ডিজের পক্ষে আন্তর্জাতিক ক্রিকেটে অভিষেক ঘটে তার।\nঘরোয়া প্রথম-শ্রেণীর ওয়েস্ট ইন্ডিয়ান ক্রিকেটে বার্বাডোস দলের প্রতিনিধিত্ব করেন। দলে তিনি মূলতঃ বামহাতি ব্যাটসম্যান হিসেবে খেলছেন ‘মোজেস’ ডাকনামে পরিচিত শেন মোজলি। এছাড়াও, ডানহাতে মিডিয়াম বোলিংয়ে পারদর্শী তিনি।\n\n\n== প্রথম-শ্রেণীর ক্রিকেট ==\n২০১৭ সাল থেকে শেন মোজলি’র প্রথম-শ্রেণীর খেলোয়াড়ী জীবন চলমান রয়েছে। ক্রিকেটপ্রিয় পরিবারের সন্তান তিনি। তার কাকা হলাম মোজলি সমারসেটের অন্যতম খেলোয়াড় হিসেবে ৫৫৭টি প্রথম-শ্রেণীর উইকেট লাভ করেছেন। ওয়েস হল, ক্লাইড ওয়ালকট, কার্লোস ব্রাদওয়েট, ক্রিস জর্দান ও ক্রেগ ব্রেদওয়েটের ন্যায় তারকা খেলোয়াড় এবং আন্তর্জাতিক পপস্টার রিয়ানা’র সাবেক বিদ্যালয় বার্বাডোসের কম্বারমেয়ার স্কুলে অধ্যয়ন করেছেন তিনি।\n২৬ অক্টোবর, ২০১৭ তারিখে বার্বাডোস দলের সদস্যরূপে ব্রিজটাউনে অনুষ্ঠিত রিজিওন্যাল ফোর ডে কম্পিটিশনে অংশগ্রহণের মাধ্যমে তার প্রথম-শ্রেণীর ক্রিকেটে অভিষেক ঘটে। ৪ অক্টোবর, ২০১৮ তারিখে একই দলের সদস্যরূপে রিজিওন্যাল সুপার৫০ প্রতিযোগিতা হিসেবে লিস্ট এ ক্রিকেটে অভিষেক হয় তার।\nনেলসনে নিউজিল্যান্ড এ দলের বিপক্ষে ১১০ ও ৫৪ রান তোলার অল্প কিছুদিন পরই তাকে ওয়েস্ট ইন্ডিজ দলে খেলার জন্যে আমন্ত্রণ জানানো হয়। ঐ সময়ে বার্বাডোসের পক্ষে তিনি তিনটি প্রথম-শ্রেণীর ক্রিকেট মৌসুম অতিবাহিত করেন। ২০১৭-১৮ মৌসুমে প্রথম খেলতে নেমে ৬৪৩ রান তুলে প্রতিযোগিতার তৃতীয় সর্বোচ্চ রান সংগ্রাহকে পরিণত হন। পরের দুই মৌসুমে চার শতাধিক প্রথম-শ্রেণীর রান সংগ্রহ করেন। ২০১৯-২০ মৌসুমে কোভিড-১৯ মহামারির কারণে প্রথম-শ্রেণীর ক্রিকেট মৌসুম ব্যাহত হয়। মহামারি চলাকালে ওয়েস্ট ইন্ডিজের সংরক্ষিত খেলোয়াড়ের মর্যাদাপ্রাপ্ত হন ও ইংল্যান্ড গমনার্থে দলে রাখা হয়। এরপর, নিউজিল্যান্ডের মাটিতে শতরানের কল্যাণেই মূলতঃ বাংলাদেশ সফরে দলে অন্তর্ভুক্ত করা হয়।\nবার্বাডোসের বামহাতি উদ্বোধনী ব্যাটসম্যান শেন মোজলি ধারাবাহিক ও ধৈর্য্যশীলতার পরিচয়ের কারণে পরিচিতি পান। ওয়েস্ট ইন্ডিজ ক্রিকেটের তরুণ খেলোয়াড়দের অন্যতম তিনি। কোভিড-১৯ বৈশ্বিক মহামারির কারণে দলের বেশ কয়েকজন জ্যেষ্ঠ খেলোয়াড়ের বাংলাদেশ গমনে অস্বীকৃতির কারণে বেশ কয়েকজন নতুন খেলোয়াড়ের অন্যতম হিসেবে তাকে টেস্ট দলে রাখা হয়।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্টে অংশগ্রহণ করেছেন শেন মোজলি ৩ ফেব্রুয়ারি, ২০২১ তারিখে চট্টগ্রামে স্বাগতিক বাংলাদেশ দলের বিপক্ষে টেস্ট ক্রিকেটে অভিষেক ঘটে তার। এখনো তাকে কোন ওডিআইয়ে অংশগ্রহণ করার সুযোগ দেয়া হয়নি।\nজুন, ২০২০ সালে ইংল্যান্ড গমনার্থে ওয়েস্ট ইন্ডিজের টেস্ট দলের এগারোজন সংরক্ষিত খেলোয়াড়ের অন্যতম হিসেবে মনোনীত হন। মে, ২০২০ সালে ঐ টেস্ট সিরিজটি শুরু হবার কথা থাকলেও কোভিড-১৯ বৈশ্বিক মহামারির কারণে তা জুলাই, ২০২০ সালে পিছিয়ে নেয়া হয়।\n\n\n== বাংলাদেশ গমন ==\nডিসেম্বর, ২০২০ সালে বাংলাদেশ গমনার্থে ওয়েস্ট ইন্ডিজের টেস্ট দলে তাকে ঠাঁই দেয়া হয়। ৩ ফেব্রুয়ারি, ২০২১ তারিখে চট্টগ্রামে অনুষ্ঠিত সিরিজের প্রথম টেস্টে স্বাগতিক বাংলাদেশের বিপক্ষে তার অভিষেক পর্ব সম্পন্ন হয়। ঐ টেস্টে তার দল তিন উইকেটের ব্যবধানে বিজয়ী হয়।\n\n\n== তথ্যসূত্র ==\n\n\n== আরও দেখুন ==\nকাইল মেয়ার্স\nজর্জ গ্ল্যাডস্টোন\nওয়েস্ট ইন্ডিয়ান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে শেন মোজলি  (ইংরেজি)\nক্রিকেটআর্কাইভে শেন মোজলি   (সদস্যতা প্রয়োজনীয়) (ইংরেজি)"}