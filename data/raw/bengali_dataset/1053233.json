{"pageid": 1053233, "title": "রোজিনা ইসলাম", "url": "https://bn.wikipedia.org/wiki?curid=1053233", "content": "রোজিনা ইসলাম হলেন একজন বাংলাদেশী অনুসন্ধানী সাংবাদিক। তিনি বাংলাদেশী দৈনিক প্রথম আলোর জ্যেষ্ঠ প্রতিবেদক যিনি ২০২১ সালের ১৮ মে দুর্নীতির অনুসন্ধান করতে গিয়ে রাষ্ট্রীয় গোপন নথি সরানোর অভিযোগে গ্রেফতার হন। সংবাদ সংস্থা ও সংগঠনগুলোর দাবি অনুযায়ী, রোজিনা সংবাদ সংগ্রহে বাংলাদেশ সচিবালয়ের স্বাস্থ্য বিভাগে গেলে সরকারি কর্মকর্তারা তাকে ৫ ঘণ্টা আটক রাখে ও হেনস্থা করে। এইসবের ছবি ও ভিডিও সংবাদমাধ্যমে ব্যাপক আলোচিত হয়। রোজিনাকে হেনস্তা ও গ্রেফতারের ঘটনায় উদ্বেগ প্রকাশ করে জাতিসংঘ বিবৃতি দেয়।  বাংলাদেশে বিভিন্ন সময়ে অনুন্ধানী সাংবাদিকতা ও দুর্নীতি বিষয়ক একাধিক আলোচিত প্রতিবেদনের জন্যে তিনি পরিচিতি পান।\n\n\n== মামলা ও গ্রেফতার ==\nতথ্য চুরির অভিযোগে ১৮৬০ সালের দণ্ডবিধি  ও ১৯২৩ সালের প্রাতিষ্ঠানিক গোপনীয়তা আইনে (অফিসিয়াল সিক্রেটস অ্যাক্ট) রাষ্ট্রীয় গোপন নথি সরানো ও অনুমতি না নিয়ে ছবি তোলার অভিযোগে রোজিনা ইসলাম ১৮ মে ২০২১ সালে গ্রেফতার হন। দুর্নীতির সংবাদ প্রকাশ করায় তাকে নির্যাতনের করা হয়েছে বলে মানবধিকার সংস্থা থেকে দাবি উঠে ও সংবাদ মাধ্যমে ব্যাপক প্রচারিত হয়।\nএ ঘটনায় ওয়াশিংটন পোস্ট ‘দুর্নীতি অনিয়মের সংবাদের জন্য খ্যাত সাংবাদিককে গ্রেফতার করেছে বাংলাদেশ’ শিরোনামে সংবাদ প্রকাশ করে। ওই সংবাদে রোজিনাকে আটকের আইনকে ‘ঔপনিবেশিক যুগের আইন’ বলে আখ্যায়িত করে সংবাদের ভূমিকায় বলা হয় ‘দাপ্তরিক দুর্নীতির শক্তিশালী প্রতিবেদনের জন্য পরিচিত বাংলাদেশের একজন সাংবাদিককে ঔপনিবেশিক যুগের সরকারী গোপনীয়তা আইন লঙ্ঘনের অভিযোগে রোজিনাকে গ্রেফতার করা হয়েছে, যা একটি সম্ভাব্য মৃতদণ্ড পর্যন্ত সাজা বহন করে’।\nরোজিনার ওপর নির্যাতন ও মামলা বিষয়ে আল জাজিরা ইংরেজি  সংস্করণে ‘রোজিনা ইসলাম: বাংলাদেশ এরেস্ট জার্নালিস্ট ফর কোভিড রিপোর্টিং’ (রোজিনা ইসলাম: বাংলাদেশ কোভিড প্রতিবেদনের জন্য সাংবাদিককে গ্রেফতার করেছে) শিরোনামে সংবাদ প্রকাশ করে। সেখানে রোজিনার করোনা বিষয়ক অনুসন্ধানি সাংবাদিকতা প্রশংসা ও  সিপিজে-র এশিয়া গবেষক আলিয়া ইফতিখারের বিবৃতিতে রোজিনা ইসলামকে আটক ও নির্যাতনের বিবরণ দিয়ে গভীর উদ্বেগ প্রকাশ করা হয়। প্রতিবেদনে বলা হয় যে রোজিনা ইসলাম একজন সাংবাদিক, যাঁর কাজ একটি জনসেবামূলক তাই তাকে মুক্তি দেওয়া উচিত।’\n\n\n=== নিন্দা ও প্রতিবাদ ===\nরোজিনার গ্রেফতারের বিষয়ে সাংবাদিকদের অধিকার নিয়ে কাজ করা মার্কিন স্বেচ্ছাসেবী প্ল্যাটফর্ম কমিটি টু প্রটেক্ট জার্নালিস্টস ‘বাংলাদেশী অথোরিটিজ এরেস্ট জার্নালিস্ট রোজিনা ইসলাম আন্ডার অফিসিয়াল সিক্রেটস অ্যাক্ট’ (বাংলাদেশি কর্তৃপক্ষ প্রাতিষ্ঠানিক গোপনীয়তা আইনের আওতায় সাংবাদিক রোজিনা ইসলামকে গ্রেপ্তার করেছে’) শিরোনামে প্রতিবাদ করে প্রতিবেদন প্রকাশ করে। এতে রোজিনার বিরুদ্ধে আনা সব অভিযোগ খারিজ করে তার মুক্তির দাবি করা হয়।\nএছাড়া অ্যামনেস্টি ইন্টারন্যাশনাল, পেন ইন্টারন্যাশনালের বাংলাদেশ, জাতীয় মানবধিকার কমিশন বাংলাদেশ নিন্দা জানায়।  বাংলাদেশের  ১৫ জন অনুসন্ধানী সাংবাদিক  রোজিনা ইসলামের জন্যে প্রতিবাদস্বরুপ স্বেচ্ছায় কারাবরণের আবেদন করে।\n\n\n=== সরকারের প্রতিক্রিয়া ===\nবাংলাদেশের স্বাস্থ্যমন্ত্রী জাহিদ মালেক, রোজিনা ইসলামের উপর নির্যাতন ও ৫ ঘণ্টা কারাগারে রাখার সব অভিযোগ অস্বীকার করেন। তিনি এক সংবাদ সম্মেলনে বলেন:\n“এই জিনিসটাও দুঃখজনক। কেননা এই ফাইলগুলো ছিল টিকা সংক্রান্ত। আমরা যে রাশিয়ার সাথে টিকার চুক্তি করছি, চায়নার [চীনের] সাথে টিকার চুক্তি করছি। সেগুলো নন ডিসক্লোজার আইটেম [প্রকাশ না করার উপাদান]। আমরা রাষ্ট্রীয়ভাবে বলেছি, আমরা এটা গোপনে রাখব, এগুলো বলব না। .. তো সেইগুলো যদি বাইরে চলে যায়, তাহলে রাষ্ট্রীয়ভাবে আমরা প্রতিশ্রুতি ভঙ্গ করলাম, এবং আমরা টিকা নাও পেতে পারি। এতে দেশ ও দেশের মানুষের জন্য বিরাট ক্ষতি হতে পারে। এগুলো সিক্রেট ডকুমেন্ট [গোপন নথি], বাইরে যাওয়া ঠিক হয় নাই।”\nসচিবালয়ে আটকে রেখে ‘শারীরিকভাবে হেনস্তা’ করার অভিযোগ অস্বীকার করে জাহিদ মালেক বলেন, “যেটা শুনলাম, তাকে অনেকক্ষণ আটকাইয়ে রাখছে। এটা পুলিশ ছিল… সে নিজেই শুয়ে পড়ছে, বসে পড়ছে। তাকে নিতে পারছিল না। শারীরিকভাবে কোনো নির্যাতন বা আঘাত করা হয়নি। এটা সঠিক নয়।”\n\n\n=== মুক্তি ===\nব্যাপক প্রতিবাদের মুখে বাংলাদেশে প্রাতিষ্ঠানিক গোপনীয়তা আইনের মামলায় প্রথম গ্রেপ্তার হওয়া রোজিনা ইসলাম ২৩ মে ২০২১ সালে আদালতে তার পাসপোর্ট জমা রাখার শর্তে ৫ হাজার টাকা মুচলেকায় মুক্তি পান।\n\n\n== আলোচিত প্রতিবেদন ==\nবাংলাদেশে বিদেশি বন্ধুদের জন্যে তৈরি মুক্তিযু্দ্ধের সম্মাননা ক্রেস্টের স্বর্ণ জালিয়াতির তথ্য নিয়ে ২০১৬ সালের ৩ নভেম্বর প্রথম আলো পত্রিকায় ‘ক্রেস্টের স্বর্ণের ১২ আনাই মিছে'  শিরোনামে সংবাদ প্রকাশ করে আলোচিত হন। এর জন্যে তিনি ডয়চে ভেলে দুর্নীতি বিষয়ক আন্তর্জাতিক পুরস্কার পান।\nএকই সংবাদমাধ্যমে ভুয়া মুক্তিযোদ্ধা সনদে সরকারি কর্মকর্তাদের চাকরির তথ্য নিয়ে ২২ জানুয়ারি ২০১৪ সালে ‘চাকরির শেষ সময়ে 'মুক্তিযোদ্ধা সনদ' নেওয়ার হিড়িক শিরোনামে সংবাদটি আলোচিত হয়। তার প্রতিবেদনের ফলে বাংলাদেশে ছয়জন উচ্চপদস্থ সরকারি কর্মকর্তা চাকরিচ্যুত হন।\n\n\n== পুরস্কার ==\nইউনেস্কো পুরস্কার (২০১১)\nকানাডিয়ান অ্যাওয়ার্ডস ফর এক্সসেলেন্স ইন বাংলাদেশি জার্নালিজম (২০১১)\nডয়চে ভেলের দুর্নীতি বিষয়ক আন্তর্জাতিক পুরস্কার,\nটিআইবি-র অনুসন্ধানী সাংবাদিকতা পুরস্কার (২০১৫)\nপিআইবি ও দুদকের উদ্যোগে ‘দুর্নীতি প্রতিরোধে গণমাধ্যম পুরস্কার বাংলাদেশ'(২০১৪)\nনেদারল্যান্ডসের আমস্টারডামভিত্তিক সংস্থা ফ্রি প্রেস আনলিমিটেড কর্তৃক প্রদত্ত  'সেরা অদম্য সাংবাদিক' শ্রেণিতে ‘ফ্রি প্রেস অ্যাওয়ার্ড-২০২১’ আন্তর্জাতিক পুরস্কার।\n\n\n== তথ্যসূত্র =="}