{"pageid": 1137601, "title": "রেটিন্যাল", "url": "https://bn.wikipedia.org/wiki?curid=1137601", "content": "রেটিন্যাল (ইংরেজি: Retinal) বা রেটিন্যালডিহাইড (Retinaldehyde) একটি পলিইন বর্ণোৎপাদক মূলক (ক্রোমোফোর)। রেটিন্যাল চোখের অক্ষিপটের অপসিন নামক প্রোটিনের সাথে আবদ্ধ থাকে। এটি দৃষ্টিগত আলোক-রূপান্তর প্রক্রিয়ার রাসায়নিক ভিত্তি। দৃষ্টিগত আলোক-রূপান্তর হল দৃষ্টিগত প্রত্যক্ষণের আলোক-শনাক্তকরণ ধাপ।\nকিছু অণুজীব রেটিন্যাল ব্যবহার করে আলোকশক্তিকে বিপাকীয় শক্তিতে রূপান্তরিত করে।\nখাদ্যপ্রাণ-এ বা ভিটামিন এ-র অনেকগুলি রূপ আছে যেগুলির সবগুলিই রেটিন্যালে রূপান্তরিত হয়। ভিটামিন এ ছাড়া রেটিন্যাল প্রস্তুত করা সম্ভব নয়। এমনকি রেটিন্যাল যখন কোনও প্রাণী ভক্ষণ করে, তখন সেটিকে ভিটামিন এ-র একটি রূপ হিসেবে গণ্য করা হয়। রেটিন্যালে রূপান্তরিত করা সম্ভব, এরকম অণুর সংখ্যা প্রজাতিভেদে ভিন্ন হয়ে থাকে। রেটিন্যালকে আদিতে রেটিনিন নামে ডাকা হত। এটি যে ভিটামিন এ-র অ্যালডিহাইড, এ ব্যাপারটি আবিষ্কৃত হবার পর এর নাম বদলে রেটিন্যাল রাখা হয়।\nমেরুদণ্ডী প্রাণীরা সরাসরি মাংস থেকে রেটিন্যাল হজম করে, অথবা তারা ক্যারোটিনয়েডসমূহ থেকে রেটিন্যাল উৎপাদন করে - হয় আলফা-ক্যারোটিন বা বিটা-ক্যারোটিন থেকে, যেগুলির উভয়েই ক্যারোটিন। এছাড়া তারা বিটা-ক্রিপ্টোজ্যানথিন থেকেও এটি উৎপাদন করতে পারে, যা কিনা এক ধরনের জ্যান্থোফিল। এই ক্যারোটিনয়েডগুলিকে অবশ্যই উদ্ভিদ বা অন্য কোনও সালোকসংশ্লেষী জীব থেকে সংগ্রহ করতে হয়। প্রাণীরা অন্য কোনও ধরনের ক্যারোটিনয়েডকে রেটিন্যালে পরিবর্তিত করতে পারে না। কিছু কিছু মাংসাশী প্রাণী একেবারেই ক্যারোটিনয়েড রূপান্তরে অক্ষম। ভিটামিন এ-র অন্যান্য প্রধান রূপগুলি যথা রেটিনল ও আংশিকভাবে সক্রিয় একটি রূপ যথা রেটিনয়িক অ্যাসিড উভয়কেই রেটিন্যাল থেকে উৎপাদন করা সম্ভব।\nঅমেরুদণ্ডী প্রাণী যেমন কীটপতঙ্গ ও স্কুইড রেটিন্যালের হাইড্রক্সিলকৃত রূপগুলি তাদের দৃষ্টি ব্যবস্থায় ব্যবহার করে; এক্ষেত্রে এগুলিকে অন্যান্য জ্যান্থোফিলসমূহ রূপান্তর করে উৎপন্ন হয়।\n\n\n== আরও দেখুন ==\nবেগুনী পৃথিবী অনুকল্প\nসংবেদী স্নায়ুতন্ত্র\nদৃষ্টিগত প্রত্যক্ষণ\nদৃষ্টিগত আলোক-রূপান্তর\n\n\n== তথ্যসূত্র ==\n\n\n== বহিঃসংযোগ ==\nFirst Steps of Vision - National Health Museum\nVision and Light-Induced Molecular Changes\nRetinal Anatomy and Visual Capacities\nRetinal, Imperial College v-chemlib\nটেমপ্লেট:ক্যারোটিনয়েড"}