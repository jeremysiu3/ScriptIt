{"pageid": 1510509, "title": "মাইকি ম্যাডিসন", "url": "https://bn.wikipedia.org/wiki?curid=1510509", "content": "মিকায়েলা \"মাইকি\" রোজবার্গ একজন মার্কিন অভিনেত্রী। তিনি স্বল্পদৈর্ঘ্য চলচ্চিত্রে অভিনয়ের মাধ্যমে তার কর্মজীবন শুরু করেন এবং এফএক্স-এর কমেডি সিরিজ বেটার থিংস (২০১৬–২০২২)-এ এক কিশোরীর চরিত্রে অভিনয়ের মাধ্যমে পরিচিতি লাভ করেন। পরবর্তীতে তিনি কোয়েন্টিন টারান্টিনোর ঐতিহাসিক কমেডি-ড্রামা চলচ্চিত্র ওয়ান্স আপন আ টাইম ইন হলিউড (২০১৯)-এ সুজান অ্যাটকিন্স এবং হরর চলচ্চিত্র স্ক্রিম (২০২২)-এ অ্যামবার ফ্রিম্যানের চরিত্রে অভিনয় করেছেন।\nম্যাডিসন শন বেকারের রোমান্টিক কমেডি-ড্রামা চলচ্চিত্র আনোরা (২০২৪)-তে নামভূমিকায় অভিনয়ের জন্য ব্যাপক প্রশংসা অর্জন করেন। এতে তার অভিনয়ের জন্য তিনি  সেরা অভিনেত্রী বিভাগে একাডেমি পুরস্কারসহ একাধিক সম্মাননা অর্জন করেছেন।\n\n\n== প্রারম্ভিক জীবন ==\nমিকায়েলা ম্যাডিসন রোজবার্গ ক্যালিফোর্নিয়ার লস অ্যাঞ্জেলেসে জন্মগ্রহণ করেন এবং সান ফার্নান্দো ভ্যালিতে বেড়ে ওঠেন। তার পিতামাতা উভয়ই মনোবিজ্ঞানী। তার দুই ভাই (যাদের মধ্যে একজন তার যমজ) এবং দুই বোন রয়েছে। তিনি ইহুদি বংশোদ্ভূত।\nম্যাডিসন প্রাথমিকভাবে প্রতিযোগিতামূলক অশ্বারোহী হিসেবে প্রশিক্ষণ নিলেও ১৪ বছর বয়সে অভিনয়ের দিকে ঝুঁকে পড়েন। তিনি সপ্তম শ্রেণির পর ঘরে থেকে পড়ালেখা শুরু করেন।\n\n\n== কর্মজীবন ==\n\n\n=== ২০১৩–২০২৩: প্রারম্ভিক কর্ম ===\n\nম্যাডিসন ২০১৩ সালে স্বল্পদৈর্ঘ্য চলচ্চিত্র রিটায়ারমেন্ট এবং পানি'স বক্স-এ অভিনয়ের মাধ্যমে তার অভিনয় জীবন শুরু করেন। ২০১৪ সালে স্বল্পদৈর্ঘ্য চলচ্চিত্র বাউন্ড ফর গ্রেটনেস-এর পর তিনি তার প্রথম পূর্ণদৈর্ঘ্য চলচ্চিত্র লিজা, লিজা, স্কাইজ আর গ্রে-তে অভিনয় করেন। চলচ্চিত্রটি ২০১৭ সালে মুক্তি পায়।\n২০১৬ সালে ম্যাডিসন লুই সি.কে. এবং পামেলা অ্যাডলন নির্মিত এফএক্স-এর কমেডি-ড্রামা সিরিজ বেটার থিংস-এর প্রধান চরিত্র ম্যাক্স ফক্সের ভূমিকায় অভিনয় করেন। এটি ২০২২ সাল পর্যন্ত সসম্প্রচারিত হয়েছিল। ২০১৭ থেকে ২০১৮ সাল পর্যন্ত তিনি ব্রাভোর ডার্ক কমেডি সিরিজ ইম্পোস্টার্স-এ অতিথি চরিত্রে অভিনয় করেছেন। ২০১৮ সালে তিনি মনস্টার এবং নস্টালজিয়া চলচ্চিত্রে অভিনয় করেন।\nম্যাডিসন কোয়েন্টিন টারান্টিনোর ঐতিহাসিক ড্রামা চলচ্চিত্র ওয়ান্স আপন আ টাইম ইন হলিউড-এ ম্যানসন পরিবারের সদস্য সুজান \"স্যাডি\" অ্যাটকিন্সের চরিত্রে অভিনয়ের জন্য পরিচিতি অর্জন করেন। চলচ্চিত্রটি ২০১৯ কান চলচ্চিত্র উৎসবে প্রথমবার প্রদর্শিত হয় এবং পরে বিশ্বব্যাপী ৩৭৪.৩ মিলিয়ন ডলার আয় করে ব্যবসা সফলতা অর্জন করে। ২০১৯ সালে তিনি অ্যানিমেটেড ব্ল্যাক কমেডি চলচ্চিত্র দ্য অ্যাডামস ফ্যামিলি-তে কণ্ঠ দেন।\nপরের বছর ম্যাডিসন স্ক্রিম ফ্র্যাঞ্চাইজির পঞ্চম চলচ্চিত্র স্ক্রিম-এ অ্যামবার ফ্রিম্যানের চরিত্রে অভিনয় করেন। ম্যাট বেটিনেলি-অলপিন এবং টাইলার গিলেট এটি পরিচালনা করেছিলেন। চলচ্চিত্রটি ২০২২ সালে মুক্তি পায় এবং সমালোচনামূলক ও বাণিজ্যিক সফলতা লাভ করে। এটি ছিল সেই বছরের ২৮তম সর্বোচ্চ আয়কারী চলচ্চিত্র। দ্য এ.ভি. ক্লাব-এর জন্য লেখা একটি নিবন্ধে কেটি রাইফ ম্যাডিসনকে চলচ্চিত্রটির একজন উল্লেখযোগ্য অভিনয়শিল্পী হিসেবে উল্লেখ করেছেন।\n\n\n=== ২০২৪–বর্তমান: আনোরা থেকে সাফল্য ===\n২০২৪ সালে ম্যাডিসন লেডি ইন দ্য লেক মিনিসিরিজে একটি পার্শ্ব চরিত্রে অভিনয় করেন। পরিচালক শন বেকার রোমান্টিক ড্রামা চলচ্চিত্র আনোরায় নামভূমিকায় (একজন স্ট্রিপার ও যৌনকর্মী চরিত্রে) অভিনয়ের জন্য তাকে নির্বাচন করেন। স্ক্রিম ও ওয়ান্স আপন আ টাইম ইন হলিউড-এ তার অভিনয় দেখে বেকার এই চরিত্রে ম্যাডিসনকে কল্পনা করেই চলচ্চত্রটির গল্প লিখেছিলেন। এতে অভিনয়ের জন্য তিনি রুশ ভাষা শিখেছিলেন। এছাড়া চলচ্চিত্রটিতে দুটি মারপিটের দৃশ্যসহ নিজের সকল স্টান্ট নিজেই করেছিলেন। চলচ্চিত্রটি ২০২৪ কান চলচ্চিত্র উৎসব-এ প্রিমিয়ার হওয়ার পর সমালোচকদের ব্যাপক প্রশংসা পায় এবং পাল্ম দর পুরস্কার জয় করে। এটি মুক্তির পর বাণিজ্যিক সাফল্য পায় এবং ৬ মিলিয়ন ডলার বাজেটের বিপরীতে বিশ্বব্যাপী ৩০ মিলিয়ন ডলারেরও বেশি আয় করে। ভ্যানিটি ফেয়ার-এর রিচার্ড লসন ম্যাডিসনের ব্রুকলিনের মানুষের মত করে কথা বলতে পারা এবং তার অভিনয়কে \"বড় ও প্রাণবন্ত, নির্লজ্জ কিন্তু আকর্ষণীয়\" বলে প্রশংসা করেন। তার এই অভিনয় তাকে অ্যাকাডেমি পুরস্কার (সেরা অভিনেত্রী), গোল্ডেন গ্লোব (মিউজিক্যাল বা কমেডি চলচ্চিত্রে সেরা অভিনেত্রী), বাফটা (সেরা প্রধান অভিনেত্রী), ক্রিটিকস চয়েস পুরস্কার এবং স্ক্রিন অ্যাক্টরস গিল্ড পুরস্কারের মনোনয়ন এনে দেয়।\n\n\n== চলচ্চিত্র তালিকা ==\n\n\n=== চলচ্চিত্র ===\n\n\n=== টেলিভিশন ===\n\n\n== পুরস্কার ও মনোনয়ন ==\n\n\n== তথ্যসূত্র =="}