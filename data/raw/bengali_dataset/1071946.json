{"pageid": 1071946, "title": "পৌর সবুজ এলাকা", "url": "https://bn.wikipedia.org/wiki?curid=1071946", "content": "ভূমি-ব্যবহার পরিকল্পনার আলোচনায় পৌর সবুজ এলাকা বলতে কোনও পৌর এলাকাতে উদ্যান ও অন্যান্য সবুজ এলাকা যেমন গাছপালা, জলাশয় (নীল এলাকা নামেও পরিচিত) ও অন্যান্য প্রকারের প্রাকৃতিক পরিবেশের জন্য সংরক্ষিত উন্মুক্ত স্থানকে বোঝায়। বেশিরভাগ পৌর উন্মুক্ত এলাকা সবুজ হয়ে থাকে, তবে কদাচিৎ অন্যান্য ধরনের উন্মুক্ত এলাকাও দেখা যায়। পৌর সবুজ এলাকা বিভিন্ন ধরনের হতে পারে, খেলার মাঠ থেকে শুরু করে উচ্চমাত্রায় রক্ষণাবেক্ষণাধীন পরিবেশ হয়ে আপেক্ষিক প্রাকৃতিক পরিবেশ পর্যন্ত এগুলির বিস্তার।\nসাধারণত জনসাধারণের জন্য উন্মুক্ত হলেও পৌর সবুজ এলাকাগুলি কদাচিৎ ব্যক্তিমালিকানাধীন হতে পারে, যেমন উচ্চশিক্ষা প্রতিষ্ঠানের প্রাঙ্গন, স্থানীয় লোকালয় নিয়ন্ত্রিত বাগান, ব্যবসায়িক বা অব্যবসায়িক প্রতিষ্ঠানের আঙিনা, ইত্যাদি। শহর বা নগরীর সীমানার বাইরে অবস্থিত সবুজ এলাকা, যেমন রাজ্য উদ্যান বা জাতীয় উদ্যান বা গ্রামাঞ্চলের খোলা এলাকাকে পৌর সবুজ এলাকা হিসেবে গণ্য করা হয় না। সড়ক, ময়দান ও বাঁধানো চত্বর ভূমি ব্যবহার পরিকল্পনাতে পৌর সবুজ এলাকা, এমনকি কখনও কখনও পৌর উন্মুক্ত এলাকার সংজ্ঞার মধ্যে পড়ে না।\nপৌর সবুজ এলাকাগুলি এদের চারপাশে বসবাসকারী ব্যক্তি ও সম্প্রদায়গুলির স্বাস্থ্যের উপর ব্যাপক ও দীর্ঘস্থায়ী ইতিবাচক প্রভাব ফেলে।\nপৌর সবুজায়ন (Urban greening) নীতিসমূহ কোনও সম্প্রদায়কে পুনরুজ্জীবিত করতে, স্বাস্থ্যসেবার আর্থিক বোঝা কমাতে ও জীবনযাত্রার মান বৃদ্ধি করতে গুরুত্বপূর্ণ ভূমিকা রাখে। বেশিরভাগ নীতি সম্প্রদায়ের উপকার এবং পৌর উন্নয়নের নেতিবাচক প্রভাবগুলি (যেমন পৃষ্ঠগড়ানো পানি ও পৌর উত্তাপ দ্বীপ ক্রিয়া) হ্রাসের উপরে জোর দিয়ে থাকে। ঐতিহাসিকভাবে তুলনামূলকভাবে ধনবান ও বিশেষাধিকারভোগী শ্রেণীর লোকদের কাছে পৌর সবুজ এলাকাগুলিতে প্রবেশাধিকারের সুযোগ বেশি থাকে। এ কারণে সম্প্রতি পৌর সবুজায়নে পরিবেশগত ন্যায়বিচার সংক্রান্ত উদ্বেগগুলির উপরে এবং সবুজায়ন প্রক্রিয়াতে সম্প্রদায়ের সক্রিয় অংশগ্রহণের উপরে উত্তরোত্তর বেশি করে জোর দেওয়া হচ্ছে। বিশেষ করে যেসমস্ত নগরীর অর্থনৈতিক অবক্ষয় ঘটেছে (যেমন মার্কিন যুক্তরাষ্ট্রের মরিচা বলয়ে অবস্থিত নগরীগুলি) সেগুলিতে পৌর সবুজায়ন সম্প্রদায়ের পুনরুজ্জীবনে ব্যাপক প্রভাব রাখছে।\n\n\n== স্বাস্থ্যের উপর প্রভাব ==\nবিশ্ব স্বাস্থ্য সংস্থার মতে পৌর সবুজ এলাকাগুলি মানব স্বাস্থ্যের জন্য গুরুত্বপূর্ণ। এই এলাকাগুলি মানসিক ও শারীরিক স্বাস্থ্যের উপর ইতিবাচক প্রভাব ফেলে। পৌর সবুজ এলাকাগুলির গাছপালা তাপমাত্রা নাতিশীতোষ্ণ রাখতে ও বায়ুদূষণ হ্রাস করতে অবদান রাখে। যেসব সম্প্রদায়ে সবুজ এলাকা বেশি, তাদের স্বাস্থ্যের মান সাধারণত উন্নত অনুভূত হয়। পৌর উন্মুক্ত সবুজ এলাকাগুলি উপবিষ্ট জীবনযাপন পদ্ধতির কারণে সৃষ্ট বিভিন্ন দীর্ঘমেয়াদী রোগের বিস্তার ও তীব্রতা হ্রাস করতে, মানসিক কল্যাণ বাড়াতে এবং জলবায়ু পরিবর্তনের কারণে সম্প্রদায়ব্যাপী স্বাস্থ্যের উপরে নেতিবাচক প্রভাব হ্রাসের সাথে প্রত্যক্ষভাবে জড়িত।\n\n\n== তথ্যসূত্র =="}