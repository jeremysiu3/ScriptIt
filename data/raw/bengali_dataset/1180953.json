{"pageid": 1180953, "title": "মাহফুজুল হক চৌধুরী", "url": "https://bn.wikipedia.org/wiki?curid=1180953", "content": "মাহফুজুল হক চৌধুরী একজন বাংলাদেশী শিক্ষাবিদ। তিনি চট্টগ্রাম বিশ্ববিদ্যালয়ের (চবি) রাজনীতি বিজ্ঞান বিভাগের সাবেক অধ্যাপক এবং চট্টগ্রামে অবস্থিত বেসরকারি বিশ্ববিদ্যালয়, চট্টগ্রাম ইনডিপেন্ডেন্ট ইউনিভার্সিটির (সিআইইউ) প্রথম উপাচার্য।\n\n\n== জন্ম ==\nতিনি ১৯৫৩ সালে চট্টগ্রাম জেলার লোহাগাড়া উপজেলার পদুয়ায় জন্মগ্রহণ করেন।\n\n\n== শিক্ষাজীবন ==\nমাহফুজুল হক চট্টগ্রাম বিশ্ববিদ্যালয়ের রাজনীতি বিজ্ঞান বিভাগ থেকে ১৯৭৬ সালে স্নাতক (সম্মান) ও ১৯৭৮ সালে স্নাতকোত্তর ডিগ্রি লাভ করেন। তিনি মার্কিন যুক্তরাষ্ট্রের নর্থইস্টার্ন বিশ্ববিদ্যালয় থেকে ১৯৯২ সালে পিএইচডি ডিগ্রি অর্জন করেন। এছাড়াও তিনি যুক্তরাষ্ট্রের সাউদার্ন ইলিনইস বিশ্ববিদ্যালয়, জাপানের টোকিও বিশ্ববিদ্যালয় ও যুক্তরাষ্ট্রের ডিউক বিশ্ববিদ্যালয় থেকে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nমাহফুজুল হক চৌধুরী ১৯৭৯ সালে চট্টগ্রাম বিশ্ববিদ্যালয়ের রাজনীতি বিজ্ঞান বিভাগে প্রভাষক হিসেবে শিক্ষকতা শুরু করেন। ১৯৯৬ সালে অধ্যাপক হন। চট্টগ্রাম বিশ্ববিদ্যালয় ছাড়াও তিনি যুক্তরাষ্ট্রের নর্থইস্টার্ন বিশ্ববিদ্যালয়ে শিক্ষকতা করেছেন। শিক্ষকতার পাশাপাশি তিনি চবির রাজনীতি বিজ্ঞান বিভাগের সভাপতি, সোশ্যাল সায়েন্স রিসার্চ ইনস্টিটিউটের পরিচালক, বিভিন্ন বিশ্ববিদ্যালয়ের সিন্ডিকেট সদস্য ও একাডেমিক কাউন্সিলের সদস্যসহ বিভিন্ন দায়িত্ব পালন করেন।\nতিনি ২০১৭ থেকে ২০২১ সাল পর্যন্ত চট্টগ্রামে অবস্থিত বেসরকারি বিশ্ববিদ্যালয়, চট্টগ্রাম ইনডিপেন্ডেন্ট ইউনিভার্সিটির প্রথম উপাচার্য হিসেবে দায়িত্ব পালন করেন।\n\n\n== প্রকাশনা ==\nদেশি-বিদেশি জার্নালে তার প্রায় ৪০টি গবেষণা প্রবন্ধ প্রকাশিত হয়েছে।\n\n\n== সদস্যপদ ==\nমাহফুজুল হক আমেরিকান পলিটিক্যাল সায়েন্স অ্যাসোসিয়েশন, ল’ অ্যান্ড সোসাইটি অ্যাসোসিয়েশন (আমেরিকা), আমেরিকান লিগ্যাল স্টাডিজ এসোসিয়েশন এবং বাংলাদেশ অ্যাসোসিয়েশন ফর আমেরিকান স্টাডিজের সদস্য।\n\n\n== তথ্যসূত্র =="}