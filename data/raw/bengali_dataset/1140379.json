{"pageid": 1140379, "title": "লুবনা মারিয়াম", "url": "https://bn.wikipedia.org/wiki?curid=1140379", "content": "লুবনা মারিয়াম (৮ জুলাই ১৯৫৪) একজন বাংলাদেশী নৃত্যশিল্পী, শিল্প পরিচালক, গবেষক এবং সাংস্কৃতিক কর্মী। নৃত্যে বিশেষ অবদানের জন্য বাংলাদেশ সরকার তাকে ২০১৯ সালে শিল্পকলা পদক প্রদান করে। তিনি ১৯৭১ সালে বাংলাদেশের মুক্তিযুদ্ধের সময় একজন মুক্তিযোদ্ধা এবং শিল্পী গোষ্ঠীর একজন সক্রিয় সদস্য ছিলেন। তিনি জনপ্রিয় প্রামাণ্যচিত্র \"মুক্তির গান\"-এ কণ্ঠ দিয়েছেন।\n\n\n== কর্মজীবন ==\nলুবনা মারিয়াম ১৯৭১ সালে বাংলাদেশের মুক্তিযুদ্ধের সময় কলকাতায় গঠিত \"মুক্তি সংগ্রামী শিল্পী সংস্থা\"র সাথে যুক্ত ছিলেন।\n১৯৯৯ থেকে ২০০৫ সাল পর্যন্ত মারিয়াম ভারতে নৃত্য বিষয়ে অধ্যয়ন করেন, পরে তিনি শাস্ত্রীয় নৃত্যের প্রচারের জন্য বাংলাদেশে ফিরে আসেন।\n\n\n== ব্যক্তিগত জীবন ==\nব্যক্তিগত জীবনে জামাল আহমেদ সুফির সঙ্গে বিবাহ বন্ধনে আবদ্ধ হন লুবনা। লুবনার বাবা কাজী নূরুজ্জামান ছিলেন বাংলাদেশের মুক্তিযুদ্ধের ৭ নাম্বার সেক্টর কমান্ডার এবং মা সুলতানা জামান ছিলেন একজন বাংলাদেশি শিক্ষাবিদ, মনোবিজ্ঞানী; তিনি মানসিক প্রতিবন্ধীদের জন্য প্রতিষ্ঠা করেন বাংলাদেশ প্রতিবন্ধী ফাউন্ডেশন ও ২০০৮ সালে বাংলাদেশ সরকার তাকে বেগম রোকেয়া পদক প্রদান করে।\n\n\n== পুরস্কার ও সম্মাননা ==\nবিশ্বরত্ন ডঃ ভূপেন হাজারিকা আন্তর্জাতিক সংহতি পুরস্কার (২০১৩)\nজিনাত জাহান স্মৃতি পুরস্কার (২০১৫)\n৭১ ফাউন্ডেশন সম্মাননা পুরস্কার (২০১৬)\nপ্রয়াস সম্মাননা পুরস্কার (২০১৮)\nশিল্পকলা পদক পুরস্কার (২০১৯)\nনগদ এবং বাংলা ট্রিবিউন সম্মাননা\n\n\n== তথ্যসূত্র =="}