{"pageid": 1094628, "title": "তিক্ত হাস্যরসাত্মক সৃষ্টিকর্ম", "url": "https://bn.wikipedia.org/wiki?curid=1094628", "content": "তিক্ত হাস্যরসাত্মক সৃষ্টিকর্ম বলতে হাস্যরসাত্মক সৃষ্টিকর্মের (যেমন মিলনান্ত নাটক, হাস্যরসাত্মক সাহিত্যকর্ম, ইত্যাদি) একটি প্রকারকে নির্দেশ করা হয়, যাতে সাধারণত হাস্যরসের প্রয়োগ নিষিদ্ধ বা অবাঞ্ছিত, এমন কোনও গুরুগম্ভীর বা মানসিক যন্ত্রণাদায়ক ও তিক্ত আলোচনার বিষয়বস্তু নিয়ে হাস্যরসের প্রয়োগ করা হয়। লেখক ও কৌতুকশিল্পীরা অশ্লীল বা নিষিদ্ধ বিষয়াবলী নিয়ে কথা বলতে তিক্ত হাস্যরস ব্যবহার করেন এবং পাঠক-শ্রোতা-দর্শকদের মনে অস্বস্তি, গভীর চিন্তা বা বিনোদনের সৃষ্টি করেন। কল্পকাহিনীতে তিক্ত হাস্যরসাত্মক কাহিনী বলতে এমন এক প্রকারের সাহিত্যকর্মকে বোঝায় যাতে যন্ত্রণাক্ত হাস্যরস একটি প্রধান উপাদান। এই প্রকারটিতে প্রায়শই মৃত্যু, অপরাধ, দারিদ্র্য, আত্মহত্যা, যুদ্ধ, সহিংসতা, বৈষম্য, রোগব্যাধি, জাতিবিদ্বেষ, লিঙ্গবিদ্বেষ, ও মানব যৌনতা নিয়ে হাস্যরসের অবতারণা করা হয়। ইংরেজিতে এই প্রকারটি ব্ল্যাক কমেডি, ব্ল্যাক হিউমার, ডার্ক কমেডি, ডার্ক হিউমার, মর্বিড হিউমার, এজি হিউমার, গ্যালোজ হিউমার, ইত্যাদি বিভিন্ন নামে পরিচিত।\nতিক্ত হাস্যরসাত্মক সৃষ্টিকর্ম অশ্লীলতা বা অশালীন হাস্যরসাত্মক সৃষ্টিকর্ম (ব্লু কমেডি বা রিবালড্রি) অপেক্ষা ভিন্ন। শেষোক্তটিতে অপেক্ষাকৃত স্থূল বিষয়বস্তু, যেমন নগ্নতা, যৌনতা, যৌন সম্পর্ক, দেহজ রস, ইত্যাদির উপর জোর দেওয়া হয়। এর বিপরীতে তিক্ত হাস্যরসাত্মক সৃষ্টিকর্ম একটি অপেক্ষাকৃত ব্যাপক ধারণা যাতে বহুসংখ্যক গম্ভীর বিষয়ের অবতারণা করা হয়, যেমন ফাঁসিকাষ্ঠ হাস্যরসাত্মক কর্মে মৃত্যু বা মৃত্যযন্ত্রণাবৎ পরিস্থিতি নিয়ে কৌতুক করা হয়। তিক্ত হাস্যরসাত্মক সৃষ্টিকর্মগুলিকে কদাচিৎ কিম্ভূত (গ্রোটেস্ক) প্রকারটির সাথে সম্পর্কিত করা হতে পারে। পাশ্চাত্যে সাহিত্য সমালোচকেরা প্রাচীন গ্রিক লেখক আরিস্তোফানেসের রচনা পর্যন্ত তিক্ত হাস্যরসের সন্ধান পেয়েছেন।\n\n\n== তথ্যসূত্র =="}