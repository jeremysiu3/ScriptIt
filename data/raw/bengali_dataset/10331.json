{"pageid": 10331, "title": "ক্যাডমিয়াম", "url": "https://bn.wikipedia.org/wiki?curid=10331", "content": "ক্যাডমিয়াম  একটি রাসায়নিক মৌল । এর  রাসায়নিক চিহ্ণ  Cd এবং পারমাণবিক সংখ্যা ৪৮। অর্থাৎ এটি পর্যায় সারণীর ৪৮তম মৌলিক পদার্থ। ক্যাডমিয়াম একটি ধাতু। এই ধাতুটি নরম এবং দেখতে রুপালি সাদা। রাসায়নিক ধর্মে দস্তা ও পারদের সাথে মিল রয়েছে । ভূত্বকে ক্যাডমিয়ামের গড় পরিমাণ হলো প্রতি দশ লক্ষ ভাগে ০.১ ভাগ থেকে ০.৫ ভাগ। ১৮১৭ সালে বিজ্ঞানী ফ্রিডরিচ স্ট্রমেয়ার ( Friedrich Stromeyer ) এবং কার্ল স্যামুয়েল লেবেরেক্ট হার্মান ( Karl Samuel Leberecht Hermann ) একই সঙ্গে অবিশুদ্ধ জিঙ্ক কার্বনেট থেকে এই ধাতুটি আবিষ্কার করেন।\nবেশিরভাগ দস্তার আকরিকে অল্প পরিমাণে ক্যাডমিয়াম মিশে থাকে। এছাড়া দস্তা নিষ্কাশনের সময় উপজাত হিসাবে কিছু দস্তারজঃ ( Zinc dust ) পাওয়া যায়। সেই দস্তারজেঃ ক্যাডমিয়াম মিশে থাকে। ইস্পাতকে রাসায়নিক ক্ষয়  থেকে রক্ষা করার জন্য ক্যাডমিয়াম প্রলেপের ব্যবহার অনেককাল ধরে চলে আসছে।\n\n\n== বৈশিষ্ট্য ==\n\n\n=== ভৌত ধর্ম ===\nক্যাডমিয়াম রূপালি সাদা নরম ধাতু। এই ধাতুটি ঘাতসহ এবং নমনীয়। অনেক ধর্মে জিঙ্ক ধাতুর সঙ্গে মিল রয়েছে। তবে ক্যাডমিয়াম ধাতু জটিল যৌগ তৈরি করতে পারে।  ক্যাডমিয়াম ধাতু রাসায়নিক ক্ষয়রোধী। অন্য ধাতুকে রাসায়নিক ক্ষয় থেকে রক্ষা করার জন্য অনেক সময় ঐ ধাতুর উপর ক্যাডমিয়াম বা ক্যাডমিয়াম অক্সাইডের প্রলেপ দেওয়া হয়। ক্যাডমিয়াম জলে অদ্রবণীয় এবং  সাধারণভাবে দাহ্য নয়। তবে গুঁড়ো অবস্থায় এটি পুড়তে পারে। সেইসময় বিষাক্ত ক্যাডমিয়াম অক্সাইডের গ্যাস বের হয়।\n\n\n=== রাসায়নিক ধর্ম ===\n\nবাতাসের সংস্পর্শে ক্যাডমিয়াম জ্বলে গিয়ে  বাদামী রঙের অনিয়তকার ক্যাডমিয়াম অক্সাইড গঠন করে। ক্যাডমিয়াম অক্সাইডের নিয়তকার (স্ফটিকাকার) রূপটির রঙ গাড় লাল।তবে উত্তপ্ত করলে জিঙ্ক অক্সাইডের মতো এটি রঙ পরিবর্তন করে। হাইড্রোক্লোরিক অ্যাসিড, সালফিউরিক অ্যাসিড এবং নাইট্রিক অ্যাসিডে ক্যাডমিয়াম ধাতু  দ্রবীভূত হয়ে যথাক্রমে ক্যাডমিয়াম ক্লোরাইড (CdCl2), ক্যাডমিয়াম সালফেট (CdSO4) এবং ক্যাডমিয়াম নাইট্রেট(Cd(NO3)2) তৈরি করে।\n\n\n== তথ্যসূত্র =="}