{"pageid": 1369709, "title": "অগ্নিনির্বাপক পানির কল", "url": "https://bn.wikipedia.org/wiki?curid=1369709", "content": "অগ্নিনির্বাপক পানির কল বলতে কোনও লোকালয়ের পানি (জল) সরবরাহ ব্যবস্থার সাথে একটি সংযোগবিন্দু হিসেবে ব্যবহৃত এক ধরনের কলকে বোঝায়, যাতে অগ্নিনির্বাপণ কর্মীরা সেটির মাধ্যমে তাদের জরুরি অগ্নিনির্বাপণ কাজের জন্য দ্রুত, সহজে ও নির্ভরযোগ্যভাবে পানি (জল) আহরণ করতে পারে। অগ্নিনির্বাপক পানির কল সক্রিয় অগ্নি সুরক্ষা ও কোনও শহরের অগ্নিনির্বাপণ অবকাঠামোর একটি অত্যন্ত গুরুত্বপূর্ণ অংশ। ভূগর্ভস্থ অগ্নিনির্বাপক পানির কল কমপক্ষে ১৮শ শতক থেকেই ইউরোপ ও এশিয়া মহাদেশের বিভিন্ন স্থানে ব্যবহৃত হওয়া শুরু হয়। বর্তমানে ভূমির উপরে স্থাপিত ছোট থাম বা খাম্বার মতো দেখতে অগ্নিনির্বাপক পানির কলগুলি ১৯শ শতকে উদ্ভাবন করা হয়।\n\n\n== অন্য ভাষায় ==\nঅগ্নিনির্বাপক পানির কলকে ইংরেজিতে ফায়ার হাইড্রেন্ট, ফায়ারপ্লাগ বা ফায়ারকক (প্রাচীন নাম) হিসেবে ডাকা হয়।\n\n\n== বিবরণ ==\nসড়কের নিচে ভূগর্ভে বৃহত্তর পানি সরবরাহ ব্যবস্থার সাথে একটি উচ্চচাপে রক্ষিত পানির নলের জালকব্যবস্থা সংযুক্ত থাকে। অগ্নিনির্বাপক পানির কলটি সড়কের উপরে দৃশ্যমান একটি স্থাপনা, যা ঐ ব্যবস্থার সংযোগবিন্দু হিসেবে কাজ করে। উচ্চ পানির চাপ সহ্য করার জন্য কলটি সাধারণত শক্তপোক্ত উপাদান যেমন ঢালাই লোহা দিয়ে তৈরি করা হয়।\nযখন অগ্নিনির্বাপণ কর্মীদের পানির সরবরাহের প্রয়োজন হয়, তখন তারা তাদের নমনীয় পানির নলকে (হোসপাইপ) ঐ পানির কলের একটি পানি নির্গমপথের (আউটলেট) সাথে সংযুক্ত করে নেয়। এরপর তারা একটি বিশেষ রেঞ্চ (wrench) দিয়ে মোচড় দিয়ে পানির কলটির কপাটিকা মোচড় দিয়ে খুলে নেয় এবং এভাবে উচ্চচাপে থাকা পানি অগ্নিনির্বাপণ কর্মীর পানি ছেটানোর নল তথা হোসপাইপের ভেতর দিয়ে তীব্রবেগে প্রবাহিত হওয়া শুরু করে। এরূপ উচ্চচাপের তীব্র গতিবেগের পানির সাহায্যে আরও দক্ষভাবে অগ্নি নির্বাপণ সম্ভব হয়।\nঅননুমোদিত ব্যবহার বা ধ্বংসপ্রবণতা প্রতিরোধ করার জন্য অগ্নিনির্বাপক পানির কলগুলিতে সাধারণত একটি তালা ব্যবস্থা থাকে, এবং একটি বিশেষ চাবি-জাতীয় উপকরণ ব্যবহার করে তবেই এটি চালানো যায়। পানি নির্বাপক নলটির নির্ভরযোগ্যতা নিশ্চিত করতে সঠিক রক্ষণাবেক্ষণ ও নিয়মিত তদারকি খুবই গুরুত্বপূর্ণ, কেননা এগুলি ঠিকমত কাজ করলে আগুনজনিত জরুরি অবস্থায় অনেক ব্যক্তির প্রাণহানি ও সম্পত্তির ক্ষয়ক্ষতি বন্ধ করা সম্ভব।\nঅগ্নিনির্বাপক পানির কলগুলিকে সাধারণত উজ্জ্বল লাল বা হলুদ রঙে রঙ করা হয়ে থাকে, যাতে অনেক দূর থেকে এগুলি দৃশ্যমান হয় এবং যাতে এগুলিকে জরুরি অবস্থায় সহজেই শনাক্ত করা যায়। রাত্রীকালীন বা কম আলোতে সংঘটিত কর্মকাণ্ডে সহায়তা করার জন্য কিছু কিছু পানির কলকে প্রতিফলক রঙে বা প্রতিফলক চিলতে দ্বারা আবৃত করা হতে পারে, যাতে অগ্নিনির্বাপণ কর্মীরা অন্ধকারেও সেটি শনাক্ত করতে পারে। এগুলিকে এমন জায়গায় স্থাপন করা হয় যাতে অগ্নিনির্বাপণ গাড়ি ও পানি ছেটানোর নল (হোসপাইপ) সহজেই এটির সাথে সংযুক্ত হতে পারে। কলের ভিত্তিটি প্রশস্ত রাখতে হয়, যাতে এটি ব্যবহারের সময় উল্টে না পড়ে। পানির কলে একাধিক উচ্চতায় ও কোণে একাধিক নির্গমপথ থাকে, যাতে অগ্নিনির্বাপণ কর্মীরা তাদের চাহিদামত যেকোনওটির সাথে সংযুক্ত হতে পারে।\n\n\n== তথ্যসূত্র ==\n\n\n== বহিঃসংযোগ =="}