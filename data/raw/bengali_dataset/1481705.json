{"pageid": 1481705, "title": "বাংলাদেশে উচ্ছৃঙ্খল গণবিচার", "url": "https://bn.wikipedia.org/wiki?curid=1481705", "content": "বাংলাদেশে মব জাস্টিস বা উচ্ছৃঙ্খল গণবিচার একটি উদ্বেগজনক সামাজিক সমস্যা। সাধারণ মানুষ যখন ন্যায়বিচার পেতে ব্যর্থ হয়, তখন তারা নিজের হাতে আইন তুলে নিয়ে অপরাধীকে শাস্তি দেওয়ার চেষ্টা করে। এই প্রবণতা বেশিরভাগ ক্ষেত্রে গুজব ও ভুল তথ্যের ভিত্তিতে ঘটে, যা পরিস্থিতি আরও খারাপ করে। ফলস্বরূপ, অনেক নির্দোষ মানুষ আক্রান্ত হয় এবং সমাজে অস্থিরতা বৃদ্ধি পায়। মিডিয়া সূত্র অনুযায়ী, ২০২৪ সালের আগস্ট ও সেপ্টেম্বরের অর্ধেক মাস পর্যন্ত প্রায় দুই ডজন মানুষ গণপিটুনির শিকার হয়েছেন। ২০২৪ সালের প্রথম ছয় মাসে আইন ও সালিশ কেন্দ্রের একটি প্রতিবেদন প্রকাশিত হয়, যেখানে বলা হয়েছে, ৩২ জন ব্যক্তি গণপিটুনির শিকার হয়েছেন। ২০২৩ বছর সংখ্যা ছিল ৫১, ২০২২ সালে ৩৬ এবং ২০২১ সালে ২৮। মানবাধিকার সংগঠন হিউম্যান রাইটস সাপোর্ট সোসাইটি (এইচআরএসএস) এর তথ্যমতে ২০২৪ সালের শুধু সেপ্টেম্বর মাসে দেশে ৩৬ গণপিটুনির ঘটনায় অন্তত ২৮ জন নিহত ও ১৪ জন আহত হয়। \nহিউম্যান রাইটস সাপোর্ট সোসাইটির প্রতিবেদন অনুসারে ২০২৪ সালে গণপিটুনির ঘটনা ২০১টি। এতে নিহত ১৭৯ ও আহত ৮৮ জন। ২০২৩ সালে ঘটনা ১১৪, নিহত ৭৩ ও আহত ৯১ জন। এই হিসাবে ২০২৩ সালের তুলনায় ২০২৪ সালে গণপিটুনিতে নিহতের সংখ্যা দ্বিগুণের বেশি। ২০২২ সালে ৭৯ ঘটনায় নিহত ৩৮ ও আহত ৮৩ জন। ২০২১ সালে ৮৩ ঘটনায় নিহত ৪৮ ও আহত ৮৫ জন।\n\n\n== কারণ ==\nবাংলাদেশে মব জাস্টিসের প্রধান করাণগুলো হলো আইন ও বিচার ব্যবস্থার প্রতি অনাস্থা, সামাজিক ক্ষোভ ও সচেতনতার অভাব। অপরাধের বৃদ্ধি, সামাজিক অস্থিরতা এবং রাজনৈতিক অস্থিরতা এ ঘটনাগুলোকে তুরানিত করে। অনেক ক্ষেত্রে গুজব এবং ভুল তথ্য সামাজিক যোগাযোগ মাধ্যমের মাধ্যমে ছড়িয়ে পড়ে, যা গণপিটুনিকে উস্কে দেয়। ভুল বা ভিত্তিহীন অভিযোগের ভিত্তিতে নিরীহ মানুষও গণহারে আক্রমণের শিকার হয়।\n\n\n== সামাজিক যোগাযোগ মাধ্যমের ভূমিকা ==\nমব জাস্টিস বা গণপিটুনিতে সামাজিক যোগাযোগ মাধ্যম দ্বিমুখী ভূমিকা পালন করে। একদিকে, এটি দ্রুত তথ্য ছড়িয়ে দিতে সহায়তা করে, যার ফলে জনসাধারণের মধ্যে অবিচার এবং অপরাধ সম্পর্কে সচেতনতা বৃদ্ধি পায়। অন্যদিকে, সামাজিক মিডিয়া মব জাস্টিসকে উৎসাহিত করে, কারণ এখানে প্রায়ই গুজব এবং অপ্রমাণিত তথ্য দ্রুত ছড়িয়ে পড়ে, যা গণরোষ সৃষ্টি করে। যখন মানুষের মধ্যে অস্থিতিশীলতা এবং ন্যায়বিচারের অভাব দেখা দেয়, তখন তারা অবৈধভাবে অপরাধীদের শাস্তি দিতে উৎসাহী হয়ে ওঠে। তাই সামাজিক যোগাযোগ মাধ্যমের সঠিক ব্যবহার এবং তথ্য যাচাই অত্যন্ত গুরুত্বপূর্ণ, যাতে মব জাস্টিসের মতো ঘটনাগুলি রোধ করা যায় এবং একটি সুষ্ঠু সমাজ প্রতিষ্ঠা করা সম্ভব হয়।\n\n\n== উল্লেখযোগ্য ঘটনা ==\nরেণু হত্যা (২০১৯)\n২০১৯ সালের ২০ জুলাই, ঢাকার উত্তর বাড্ডায় তাসলিমা বেগম রেণুকে ছেলেধরা সন্দেহে গণপিটুনিতে হত্যা করা হয়। তিনি তার সন্তানকে স্কুলে ভর্তি করতে গিয়েছিলেন। \n\nরাজন হত্যা (২০১৫)\nশেখ সামিউল আলম রাজন নামে ১৩ বছরের এক শিশুকে সিলেটের কুমারগাঁও এলাকায় ২০১৫ সালের ৮ জুলাই চুরির সন্দেহে নির্মমভাবে পিটিয়ে হত্যা করা হয়। হত্যার দৃশ্য ভিডিও করে সামাজিক যোগাযোগ মাধ্যমে ছড়িয়ে দেওয়া হলে এটি ব্যাপক সমালোচনার সৃষ্টি করে। রাজনের হত্যাকাণ্ডের পর চারজনের বিরুদ্ধে মামলার রায় ঘোষণা করা হয়, যার মধ্যে প্রধান আসামি কামরুল ইসলামকে মৃত্যুদণ্ড দেওয়া হয়।\n\n\n=== ছাত্র–জনতার অভ্যুত্থান পরবর্তী মব জাস্টিস ===\nআওয়ামী লীগ সরকারের পতনের পর সারাদেশে নির্যাতন করে জোরপূর্বক পদত্যাগে বাধ্য করানোর ঘটনা ঘটে। ৫ আগস্ট শাপলা মিডিয়ার কর্ণধার-প্রযোজক সেলিম খান ও তার ছেলে নায়ক শান্ত খান গণপিটুনিতে মারা হয়। ৭ সেপ্টেম্বর রাজশাহী বিশ্ববিদ্যালয় ছাত্রলীগের সাবেক নেতা আবদুল্লাহ আল মাসুদকে পিটিয়ে হত্যা করা হয়।। জাহাঙ্গীরনগর বিশ্ববিদ্যালয়ে শিক্ষার্থীদের মারধরের ফলে সাবেক ছাত্রলীগ নেতাকে কয়েক দফা মারধর  মৃত্যু হয়। ২০২৪ সালে ১৮ সেপ্টেম্বর ঢাকা বিশ্ববিদ্যালয়ে চোর সন্দেহে তোফাজ্জল নামে এক ব্যক্তিকে গণপিটুনি দিয়ে হত্যা করা হয়। সন্দেহের ভিত্তিতে তাকে মারধর করা হলে গুরুতর আহত অবস্থায় হাসপাতালে নেওয়ার পর তার মৃত্যু হয়। পরে পুলিশ জানায়, চুরির কোনো প্রমাণ পাওয়া যায়নি। আইন ও সালিশ কেন্দ্রের তথ্যানুযায়ী ২০২৪ সালের আগস্ট ও সেপ্টেম্বর মাসে গণপিটুনিতে মোট ৪৯ জন নিহত হয়।\n\n\n== ধর্ম অবমাননার অভিযোগে গণপিটুনি ==\n২০২৪ সালের ৪ সেপ্টেম্বর খুলনায় মহানবী সম্পর্কে আপত্তিকর মন্তব্য করার অভিযোগে পুলিশ, সেনাবাহিনী এবং নৌবাহিনীর উপস্থিতিতেই একজন কলেজ শিক্ষার্থীর গণপিটুনির ঘটনা ঘটে। সেদিন রাতে গণপিটুনির পর পুলিশ কিশোরটিকে মৃত ঘোষণা করে। দেহ পলিথিনে মুড়িয়ে সেনাবাহিনীর গাড়িতে কড়া নিরাপত্তার মধ্যে পুলিশ কার্যালয়ের বাইরে নিয়ে যাওয়া হয়। পরে সেনাবাহিনীর হেফাজতে চিকিৎসাধীন অবস্থায় রয়েছে বলে জানা যায়।\n\n\n== তথ্যসূত্র =="}