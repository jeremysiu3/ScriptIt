{"pageid": 1129715, "title": "মদিসার", "url": "https://bn.wikipedia.org/wiki?curid=1129715", "content": "মদিসার বা কোশভম (তামিল: மடிசார்) হল তামিল ব্রাহ্মণ নারীদের শাড়ি পরার একটি সাধারণ ধরন। শাড়ি এবং এই পরিধান শৈলী প্রাচীন ভারতেও দেখা গেছে, অন্তত খ্রিস্টপূর্ব ২য় শতক থেকে ১ম শতক খ্রিস্টাব্দের মধ্যে যখন অন্তরীয় এবং উত্তরীয় একক পোশাক হিসেবে ব্যবহৃত করা হত, তখনও এর কথা শোনা গেছে। শাড়ি বাঁধার এই শৈলীটি হল \"কোশভম\" শৈলী (যা পুরুষদের কাপড় পরার সাধারণ শৈলী, যেখানে দুই পায়ের মাঝখান দিয়ে কাছা বাঁধা হয়)। তামিল ব্রাহ্মণ নারীগণ তাঁদে বিবাহের পরে এই শৈলীতে শাড়ি পরেন। বিভিন্ন সম্প্রদায় মূল কোশভম শৈলী থেকে বিভিন্ন ধরনে শাড়ি পরার ধরন উদ্ভাবন করেছে, যার জন্য আরও কাপড় প্রয়োজন — নয় গজ। বর্তমান নয়-গজের শাড়ি শৈলীগুলোর মধ্যে রয়েছে মহারাষ্ট্রের নওভারি, কন্নড় পরিধান শৈলী এবং তেলুগু ব্রাহ্মণ শৈলী। মদিসারী নামটি সাধারণত তামিল ব্রাহ্মণদের সাথে যুক্ত, যার দুটি উপ-শৈলী রয়েছে: আইয়ার কাট্টু (পরিধান) এবং আয়েঙ্গার কাট্টু (পরিধান)। আজ, মদিসার প্রতিদিনের পোশাক হিসাবে খুব কমই পরা হয়, যদিও বাছাই করা উৎসব উপলক্ষ এবং ধর্মীয় অনুষ্ঠানগুলোতে মহিলারা মদিসার শৈলীতে শাড়ি পরেন। মদিসার শৈলীতে শাড়ি পরার জন্য নয় গজের একটি শাড়ি প্রয়োজন, বর্তমানের আধুনিক সংস্করণের শাড়ি পরার শৈলীতে প্রয়োজন হয় ছয় গজ শাড়ির। আইয়ার এবং আয়ঙ্গার উভয় শ্রেণীর ব্রাহ্মণ নারীরাই আনুষ্ঠানিক/ধর্মীয় অনুষ্ঠানে মাদিসার পরিধান করেন, যার মধ্যে আছে বিবাহ অনুষ্ঠান, সীমন্থম (প্রথম গর্ভধারণের জন্য পরিচালিত একটি ধর্মীয় অনুষ্ঠান), সমস্ত ধর্মীয় অনুষ্ঠান, পূজা, এবং শোকের অনুষ্ঠান।\n\n\n== শড়ি পরার ধরন ==\nআইয়ার এবং আয়েঙ্গার সম্প্রদায় আলাদাভাবে মদিসার পরিধান করেন। আইয়াররা শাড়ির আঁচল (শাড়ির যে অংশটি কাঁধের উপর আসে) ডান কাঁধের উপর দিয়ে ফেলেন এবং আয়েঙ্গাররা এটি বাম কাঁধে ফেলেন। প্রচলিতভাবে, একজন নারী প্রথম মদিসার পরেন মেরুন বা লাল রঙের, আজকাল মদিসার মানুষের ইচ্ছা অনুযায়ী অন্য রঙে পরা হচ্ছে। মদিসার শাড়িগুলো বিভিন্ন উপকরণে পাওয়া যায় যেমন রেশম, সুতী, সুতী-সিল্ক মিশ্রণ, পলিয়েস্টার-সুতী মিশ্রণ ইত্যাদি। আজকাল মদিসার হিসেবে ৬-গজের শাড়িও ব্যবহার করা হয়। ঐতিহ্যবাহী না হলেও এটি পরা সহজ এবং পরে থাকা সুবিধাজনক।\n\n\n== মদিসার শাড়ি কীভাবে পরা হয় ==\nএকটি শাড়িকে তামিল ভাষায় পুদাভাই বলা হয়, তাই মদিসার শাড়ি হল মদিসার পুদাভাই। এটি বিবাহিত গুরুক্কল, আইয়ার এবং আয়েঙ্গার ব্রাহ্মণ মহিলারা পরিধান করেন। এটি একটি দীর্ঘ শাড়ি (সাধারণত ৯ গজ) যা শরীর এবং পায়ের মাঝখান দিয়ে খুব অদ্ভুত উপায়ে আবৃত থাকে। এটি বুকের উপর আঁচলের মতো আচ্ছাদিত থাকে, তারপরে হাঁটু-দৈর্ঘ্যের স্কার্ট, তারপরে গোড়ালি পর্যন্ত বহু কুঁচি যুক্ত প্যান্টের মতো। একটি ব্লাউজ পরতে হবে কিন্তু সায়ার প্রয়োজন নেই, কারণ শাড়ি ট্রাউজার স্টাইলে বাঁধা হয়। তাই চাইলে ভেতরে প্রসারণশীল প্যান্ট বা জিন্স পরা যেতে পারে।\n\n\n== তথ্যসূত্র =="}