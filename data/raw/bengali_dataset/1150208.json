{"pageid": 1150208, "title": "জোফোবাস মোরিও", "url": "https://bn.wikipedia.org/wiki?curid=1150208", "content": "জোফোবাস মোরিও হল একধরনের অন্ধকারের পোকা যাদের শূককীট সাধারণ নামে সুপারওয়ার্ম, কিংওয়ার্ম, মোরিও ওয়ার্ম বা সহজভাবে জোফোবাস নামে পরিচিত। এটি এমন এক প্রকার পোকা-মাকড়ের শূককীট যা প্লাস্টিক খেয়ে থাকে। অস্ট্রেলিয়ান বিজ্ঞানীরা জোফোবাস মোরিও নামের এই প্রজাতির পোকা খুঁজে পান। এটি মহাপোকা (সুপারওয়ার্ম) হিসাবে পরিচিত।  পলিস্টাইরিন বা প্লাস্টিক জাতীয় খাদ্য খেয়ে বেঁচে থাকতে পারে এই পোকাগুলো। \nগবেষকদদের মতে বিটল শূককীট একটি অন্ত্রের উৎসেচকের মাধ্যমে প্লাস্টিক হজম করে। শূককীটগুলি পূর্ণ আকারে প্রায় ৫০ থেকে ৬০ মিলিমিটার (১.৭-২.২৫ ইঞ্চি) লম্বা হয়।\nবিজ্ঞানী ডা. ক্রিস রিঙ্কের মতে মহাপোকাগুলি অতিক্ষুদ্র পুনঃচক্রায়ন কারখানার (মিনি রিসাইক্লিং প্ল্যান্ট) মতো তাদের মুখ দিয়ে পলিস্টাইরিন টুকরো টুকরো করে এবং তারপরে তাদের অন্ত্রে থাকা ব্যাকটেরিয়াকে সেগুলো খাওয়ায়।\nইউনিভার্সিটি অফ কুইন্সল্যান্ড একটি দল তিন সপ্তাহ ধরে মহাপোকার তিনটি দলকে বিভিন্ন ধরনের খাবার খাওয়ায়। যে শ্রেণীটি পলিস্টাইরিন বা প্লাস্টিক জাতীয় খাবার খেয়েছিল তার ওজনও বেড়েছে।\nমহাপোকার অন্ত্রে থাকা বেশ কয়েকটি উৎসেচক পলিস্টাইরিন এবং স্টাইরিনকে হজম করতে পারে। আন্তর্জাতিকভাবে গবেষকরা প্লাস্টিক ভাঙতে ব্যাকটেরিয়া এবং ছত্রাক ব্যবহার শুরু করেন।\n\n\n== মানুষের সাথে সম্পর্ক ==\n\n\n=== পোষাপ্রাণীর খাদ্য হিসাবে ===\nজনপ্রিয় মেলওয়ার্মের মতো জোফোবাস মরিও শূককীট (সাধারণত মহাপোকা নামে পরিচিত) পোষা প্রাণীর যত্নে ব্যাপকভাবে ব্যবহৃত হয় বিশেষত খাদ্য হিসাবে।\nমহাপোকাগুলিতে প্রোটিন এবং চর্বি তুলনামূলকভাবে বেশি থাকে, ফলে এগুলি বন্দী সরীসৃপ, উভচর, মাছ এবং পাখিদের জন্য আকর্ষণীয় খাদ্য। এগুলি ১ থেকে ২ সপ্তাহ না খেয়ে বেঁচে থাকতে পারে, এবং তাদের এই ক্ষমতার কারণে বিশ্বজুড়ে পাইকারি পরিমাণে বাণিজ্যিক সুলভতার প্রক্রিয়াটি সহজ। তবে পোষা প্রাণীর মালিকদের এগুলিকে উষ্ণ তাপমাত্রায় রাখার পরামর্শ দেওয়া হয়। কারণ খাবারের কীট থেকে ভিন্ন বলে মহাপোকাগুলি শীতনিদ্রা প্রক্রিয়ায় প্রবেশ করে না। এগুলি নিয়ে কাজ করার সময় হুমকির সম্মূখীন হলে এগুলি কামড়াতেও পারে, যদিও কামড় খুব বেদনাদায়ক নয়।\n\n\n=== বর্জ্য নিষ্পত্তিকারক হিসাবে ===\n২০১৬ সালে এটিনিও ডি ম্যানিলা বিশ্ববিদ্যালয়ের ছাত্রদের একটি দল আবিষ্কার করে যে জোফোবাস মোরিওর শূককীট বর্জ্য নিষ্পত্তিতে ব্যবহার করা যেতে পারে। কারণ শূককীটগুলি প্রসারিত পলিস্টাইরিন ফেনা খায় বলে দেখা গেছে। গবেষণা অধ্যয়নটি বৃহত্তর জোফোবাস মরিও শূককীটকে টেনেব্রিও মলিটর শূককীটের সাথে তুলনা করা হয়, যা পূর্বে পলিস্টেরিন অবক্ষয় মোকাবেলা করার জন্য স্ট্যানফোর্ড বিশ্ববিদ্যালয়ের একটি গবেষণায় ব্যবহৃত হয়েছিল।\n\n\n== তথ্যসূত্র =="}