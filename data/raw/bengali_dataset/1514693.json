{"pageid": 1514693, "title": "নবগোপাল ঘোষ", "url": "https://bn.wikipedia.org/wiki?curid=1514693", "content": "নবগোপাল ঘোষ (১৮৩২ - ৩০ আগস্ট ১৯০৯) ছিলেন ঊনবিংশ শতাব্দীর অতীন্দ্রি়য়বাদী ও সন্ত শ্রীরামকৃষ্ণ পরমহংসদেবের পরম ভক্ত ও প্রত্যক্ষ গৃহী সন্ন্যাসী।\n\n\n== জীবনী ==\nনবগোপাল ঘোষের জন্ম  বেঙ্গল প্রেসিডেন্সির  হুগলি জেলার বেগমপুর গ্রামে। তিনি একটি বাণিজ্যিক প্রতিষ্ঠানের কর্মচারী ছিলেন এবং উত্তর কলকাতার বাদুড়বাগানে বসবাস করতেন। সহকর্মী কিশোরী মোহন দত্তের সঙ্গে তিনি প্রথম দক্ষিনেশ্বরে যান। তারপর দীর্ঘ সময় আর যান নি।  প্রথম দুই স্ত্রীর মৃত্যুর পর তিনি হাটখোলার দত্ত বাড়ির কন্যা নিস্তারিণীকে বিবাহ করেন, যিনি অবশ্য সাংসারিক কাজের মধ্যে থেকেও আধ্যাত্মিক চিন্তাভাবনায় যুক্ত ছিলেন।\n\nরামকৃষ্ণদেবই নবগোপালের বন্ধু কিশোরীর কাছে তাঁর খবর জানত চাওয়ায় নবগোপাল অভিভূত ও পুলকিত হন এই ভেবে যে, এত দিন পর তার মত এক সাধারণ মানুষকেও ঠাকুর স্মরণে রেখেছেন। তারপর নবগোপাল স্ত্রী নিস্তারিনীকে সঙ্গে নিয়ে দক্ষিণেশ্বরে ঠাকুরের কাছে যাতায়াত করতে থাকেন।  একসময় বাদুড়বাগানে নবগোপালের বাসভবন এক মহোৎসবে রামকৃষ্ণের পদধূলি, নৃত্য-গীতে ধন্য হয়। নবগোপাল ঠাকুরের মধ্যে শ্রীচৈতন্যের রূপ প্রত্যক্ষ করেন। ঠাকুরও নবগোপালের স্ত্রী নিস্তারিনীকে পবিত্র আত্মা তথা উচ্চ আধ্যাত্মিক চিন্তার ভাণ্ডার এবং ছিন্নমস্তার অবতার মনে করতেন।  নিস্তারিণী দেবীকে ঠাকুর শ্রীরামকৃষ্ণ বিশেষ স্নেহ করিতেন। শ্রীসারদা দেবীও বলতেন-“নবগোপালের পরিবার বড় শুদ্ধ।”\n১৮৮৬ খ্রিস্টাব্দের ১ জানুয়ারি কাশীপুর উদ্যানবাটীতে রামকৃষ্ণদেব সবাইকে আশীর্বাদ করেন, সেসময় নবগোপাল উপস্থিত থাকেন এবং ঠাকুর তাকে আশীর্বাদ করতে বারবার তাঁর নাম উচ্চারণ করতে বলেন। সেসময় হতে নবগোপালের কণ্ঠে জয় রামকৃষ্ণ ধ্বনি উচ্চারিত হতে থাকে।\nপরবর্তীতে ঠাকুর শ্রীরামকৃষ্ণের নাম চিরস্মরণীয় করে রাখার জন্য হাওড়া জেলার শিবপুরের কাছে রামকৃষ্ণপুর নামের গ্রামটিতে 'রামকৃষ্ণ' নামের সাদৃশ্য থাকায় তাকে আকৃষ্ট করে, তিনি সেখানে একটি বাড়ি কিনে কলকাতার বাদুড়বাগানের বাড়ি ছেড়ে চলে যান।\n১৮৯৮ খ্রিস্টাব্দের ৬ ফেব্রুয়ারি মাঘী পূর্ণিমা তিথিতে হাওড়ায় নবগোপালের নবনির্মিত গৃহে স্বামী বিবেকানন্দ কর্তৃক শ্রীরামকৃষ্ণের প্রতিকৃতি স্থাপিত হয়। ওই ভবনেই স্বামীজি প্রথম সারদাদেবীর নামে সংকল্প করে, শ্রীরামকৃষ্ণকে পূজা করেন এবং সেই শুভমুহূর্তে তিনি\n\nॐ स्थापकाय च धर्मस्य सर्वधर्मस्वरूपिणे।\nअवतारवरिष्ठाय रामकृष्णाय ते नमः।। \n\n “ওঁ স্থাপকায় চ ধর্মস্য সর্বধর্মস্বরূপিণে। অবতারবরিষ্ঠায় রামকৃষ্ণায় তে নমঃ৷৷\"— প্রণাম মন্ত্রটি রচনা করেন। রামকৃষ্ণ ভাবান্দোলনের কর্মী তথা ভক্তসমাজের কাছে যা বীজমন্ত্রে পরিণত হয়েছে। সেইসময় বিবেকানন্দের বিশিষ্ট গুরুভাইদের মধ্যে স্বামী ব্রহ্মানন্দ, স্বামী প্রেমানন্দ তথা বাবুরাম মহারাজ, স্বামী তুরীয়ানন্দ তথা হরি মহারাজ, স্বামী সুবোধানন্দ, স্বামী অদ্ভুতানন্দ তথা লাটু মহারাজসহ অনেকেই সেখানে উপস্থিত ছিলেন। নবগোপালের সেই বাড়িটি পরে উপাসনালয় হিসাবে পরিণত হয়। এখানেই বিবেকানন্দের সিল্কের পাগড়িটি সুরক্ষিত আছে। কথিত আছে যে, পূজা সমাপনান্তে বিবেকানন্দের ইচ্ছানুসারে, তার প্রিয় পদ রান্না করে পরিবেশন করেন নিস্তারিনী দেবী, যাকে বিবেকানন্দ 'বৌদি' বলে সম্বোধন করতেন। তাকে উপহারস্বরূপ পাগড়িটি প্রদান করেন স্বামীজি।\nনবগোপাল ঘোষ ১৯০৯ খ্রিস্টাব্দের ৩০ আগস্ট রামকৃষ্ণপুরের নিজ বাসভবনে প্রয়াত হন। তার ও নিস্তারিনীর দ্বিতীয় পুত্র নীরদবরণ ঘোষ ১৮ বৎসর বয়সে ১৯০২ খ্রিস্টাব্দে রামকৃষ্ণ আদেশে তথা সংঘে যোগদেন এবং ১৯১৪ খ্রিস্টাব্দে স্বামী ব্রহ্মানন্দের কাছে মন্ত্রদীক্ষা ও সন্ন্যাস গ্রহণ করে স্বামী অম্বিকানন্দ হন। তিনি একজন সুগায়ক ছিলেন, আধ্যাত্মিক অনুশীলন ও তপস্যায় শেষ জীবন পাঞ্জাবে অতিবাহিত করেন। \nনবগোপাল ঘোষের আহ্বানে সাড়া দিয়ে তার বাড়িতে শ্রীরামকৃষ্ণের বিগ্রহ প্রতিষ্ঠার জন্য স্বামীজি ১৮৯৮ খ্রিস্টাব্দে ৬ ফেব্রুয়ারি সকালে তার গুরুভাইদের নিয়ে তিনটি ডিঙ্গি নৌকায় আলমবাজার মঠ হতে হাওড়ার রামকৃষ্ণপুর ঘাট (বর্তমানে চিন্তামণি দে ঘাটে) অবতরণ করেন। সেই ঘাটটি ২০১৭ খ্রিস্টাব্দে পশ্চিমবঙ্গ হেরিটেজ কমিশন রাজ্যের ঐতিহ্যবাহী হেরিটেজ তালিকায় যুক্ত করে। ঘটনাটিকে স্মরণীয় করে রাখার জন্য ২০২৫ খ্রিস্টাব্দে ১৮ ফেব্রুয়ারি রামকৃষ্ণপুর লঞ্চ ঘাট ও ফোরশোর রোডের সংযোগকারী রাস্তায় নির্মিত স্বামীজি স্মারক তোরণ - বিবেক দুয়ার'এর উদ্বোধন হয়।\n\n\n== তথ্যসূত্র =="}