{"pageid": 1531177, "title": "মোহাম্মদ রশিদ কাব্বানি", "url": "https://bn.wikipedia.org/wiki?curid=1531177", "content": "শেখ মোহাম্মদ রশিদ কাব্বানি ( আরবি: محمد رشيد قباني  , জন্ম: ১৫ সেপ্টেম্বর, ১৯৪২)  লেবাননের প্রাক্তন প্রধান মুফতি এবং দেশের সবচেয়ে বিশিষ্ট সুন্নি মুসলিম ধর্মগুরু। ১৯৮৯ সালে হাসান খালিদের হত্যার পর, তিনি লেবানন প্রজাতন্ত্রের প্রধান মুফতি হিসেবে দায়িত্ব গ্রহণ করেন এবং ১৯৯৬ সালে আনুষ্ঠানিকভাবে সেই পদে নির্বাচিত হন। লেবাননের বর্তমান গ্র্যান্ড মুফতি হলেন শেখ আব্দুল লতিফ দেরিয়ান।\n\n\n== জীবন এবং শিক্ষা ==\nকাব্বানির জন্ম বৈরুতে। তিনি ১৯৬২ সালে লেবাননের আজহারে শরিয়া অধ্যয়নে তার মাধ্যমিক শিক্ষা শেষ করেন। তিনি ১৯৬৬ সালে মিশরের কায়রোর শরিয়া ও আইন কলেজ থেকে শরিয়া ও আইনে তার লাইসেন্স (কলা স্নাতকের সমতুল্য) অর্জন করেন। পরে তিনি একই কলেজ এবং বিশ্ববিদ্যালয় থেকে ১৯৬৮ সালে তুলনামূলক ফিকহ বিষয়ে স্নাতকোত্তর এবং ১৯৭৬ সালে তুলনামূলক ফিকহ বিষয়ে ডক্টরেট ডিগ্রি অর্জন করেন।\n২০০৯ সালের ২১শে সেপ্টেম্বর বৈরুতে ঈদুল ফিতর উদযাপনের সময় লেবাননের অভ্যন্তরীণ নিরাপত্তা বাহিনী কাব্বানির বিরুদ্ধে একটি কথিত হত্যা প্রচেষ্টা ব্যর্থ করে দেয়।\n\n\n== ধর্মীয় ও রাজনৈতিক দৃষ্টিভঙ্গি ==\n২০১৪ সালের ঈদুল ফিতরের খুতবায়, কাব্বানি \"ইহুদি বিদেশী দখলদারিত্ব থেকে ফিলিস্তিনের পবিত্র ভূমিকে [মুক্ত] করার\" জন্য জিহাদের ডাক দিয়েছিলেন।\n২০১২ সালের সেপ্টেম্বরে আল-মানার টিভিতে সম্প্রচারিত এক সাক্ষাৎকারে কাব্বানি ইসলামবিরোধী চলচ্চিত্র ' ইনোসেন্স অফ মুসলিমস'-কে \"তীব্র বেদনাদায়ক এবং জঘন্য\" বলে নিন্দা করেন। তার মতে পোপের লেবানন সফরের সময় চলচ্চিত্রটি সম্প্রচার \"খ্রিস্টান-ইসলামি উত্তেজনা উস্কে দেওয়ার\" একটি পদক্ষেপ। তিনি আরও বলেন যে এর বাস্তবায়নের জন্য ইহুদিরা পাঁচ মিলিয়ন ডলার দান করেছিল বলে জানা গেছে। \nকাব্বানি লেবাননে নাগরিক বিবাহ বৈধকরণের বিরুদ্ধে। ২৮ জানুয়ারি ২০১৩তে কাব্বানি একটি ফতোয়ায়  নাগরিক বিবাহ সমর্থনকারী যেকোনো মুসলিম রাজনীতিবিদকে ধর্মত্যাগী ঘোষণা করেন।\n২০১৪ সালের ঈদুল ফিতরের খুতবায় কাব্বানি আইএসআইএল কর্তৃক খ্রিস্টানদের উপর নির্যাতনের নিন্দা জানিয়ে বলেছিলেন, \"আমরা মুসলিমরা শান্তি পাব না যতক্ষণ না আমাদের খ্রিস্টান ভাইয়েরা, বিশেষ করে লেভান্টে, শান্তি ও নিরাপত্তায় বসবাস করতে পারে।\" \n\n\n== শিক্ষাগত এবং ধর্মীয় পদ ==\nতিনি অনেক গুরুত্বপূর্ণ দায়িত্ব পালন করেন, যার মধ্যে রয়েছে:\n\nইসলামী ওয়াকফের মহাপরিচালক (১৯৭৮)\nবৈরুতের আরব বিশ্ববিদ্যালয়ের আইন অনুষদের ইসলামী আইনের অধ্যাপক (১৯৭৭-৮৯)\nইসলামিক মাকাসেদ ওয়াকফের উচ্চতর ইসলামিক স্টাডিজ কলেজের ইসলামিক শিক্ষার অধ্যাপক (১৯৮২-৮৯)\n১৯৭৯ সাল থেকে মক্কা আল মুকাররামায়  বিশ্ব মুসলিম লীগের (রাবিত আল আলাম আল ইসলামি, আরবি ابطة العالم الإسلامي) অন্তর্ভুক্ত \"ফিকাহ পরিষদ\" (مجمع الفقه الإسلامي) এর সদস্য ছিলেন।\n১৯৮৪ সাল থেকে লেবাননে ফতোয়ার সচিব।\nপ্রধান মুফতি শেখ হাসান খালেদের মৃত্যুর পর লেবানন প্রজাতন্ত্রের প্রধান মুফতি হিসেবে দায়িত্ব পালনের জন্য ২৯ জুন, ১৯৮৯ তারিখে ইসলামী শরিয়াহ উচ্চ পরিষদ কর্তৃক নিযুক্ত হন। এই অস্থায়ী অবস্থা ২৮ ডিসেম্বর, ১৯৯৬ পর্যন্ত অব্যাহত ছিল।\n২৯শে ডিসেম্বর, ১৯৯৬ থেকে, আনুষ্ঠানিকভাবে লেবানন প্রজাতন্ত্রের প্রধান গ্র্যান্ড মুফতি নির্বাচিত হন। মুফতির দায়িত্বের পাশাপাশি তিনি নিম্নলিখিত প্রতিষ্ঠান ও কমিটির সভাপতি ছিলেন\nউচ্চতর ইসলামী শরিয়া পরিষদ (المجلس الشرعي الإسلامي الأعلى)\nউচ্চ শরিয়া আদালত পরিষদ (مجلس القضاء الشرعي الأعلى)\nলেবাননে ইসলামী আওকাফের জন্য উচ্চতর তথ্যসূত্র (المرجع الأعلى للأوقاف الإسلامية في لبنان)\nডক্টর মোহাম্মদ খালেদ সামাজিক প্রতিষ্ঠানের সভাপতি (مؤسسات الدكتور محمد خالد الاجتماعية)\nবৈরুত ইসলামী বিশ্ববিদ্যালয়ের সম্মানিত সভাপতি (جامعة بيروت الإسلامية)\n\n\n== প্রকাশনা ==\nইসলামী শরীয়তে তালাকের অধিকার - তুলনামূলক অধ্যয়ন (حق الطلاق في الشريعة الإسلامية - بحث مقارن)\nইসলামী শরীয়তে ব্যভিচারের সীমা - তুলনামূলক অধ্যয়ন (حد الزِنا في الشريعة الإسلامية - بحث مقارن)\nমহামারী এবং জরুরী অবস্থা - তুলনামূলক অধ্যয়ন (الجوائح ونظرية الظروف الطارئة في الشريعة الإسلامية - আলোচনা مقارن)\nইসলামী অর্থনীতির সাধারণ নিয়ম (القواعد العامة للاقتصاد الإسلامي)\nআন্তর্জাতিক অধিকারে ইসলামী ফিকহের মর্যাদা (مكانة الفقه الإسلامي في الحقوق الدولية)\nআবি হামেদ আল গাজ্জালির \"আল্লাহর সৃষ্টির মধ্যে প্রজ্ঞা\" অধ্যয়ন - একটি প্রতিবেদন (الحكمة في مخلوقات الله للإمام أبي حامد الغزالي – গবেষণা)\nকাগজের অর্থ এবং এর অর্থনৈতিক মূল্য (العملة الورقية وقيمتها الاقتصادية)\n\n\n== তথ্যসূত্র =="}