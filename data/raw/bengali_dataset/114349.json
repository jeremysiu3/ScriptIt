{"pageid": 114349, "title": "অবধূত (সাহিত্যিক)", "url": "https://bn.wikipedia.org/wiki?curid=114349", "content": "অবধূত (২ নভেম্বর ১৯১০ – ১৩ এপ্রিল ১৯৭৮) বা কালিকানন্দ অবধূত ছিলেন একজন বিশিষ্ট ভারতীয় বাঙালি ঔপন্যাসিক ও তন্ত্রসাধক। তার প্রকৃতনাম দুলালচন্দ্র মুখোপাধ্যায়। জন্ম কলকাতার ভবানীপুরে। পুত্র অমল মুখোপাধ্যায়ের জন্মের পর প্রথমা স্ত্রীর মৃত্যু হলে উজ্জয়িনীর মহাকাল মন্দিরে সন্ন্যাস (অবধূত) গ্রহণ করেন। সন্ন্যাসজীবনে তার নাম হয় কালিকানন্দ অবধূত। সন্ন্যাসজীবনে তার ভৈরবী স্ত্রীও ছিল। হুগলি জেলার চুঁচুড়ায় স্বপ্রতিষ্ঠিত রুদ্রচণ্ডী মঠে তার মৃত্যু হয়।\nতিনি গোপনে বৈপ্লবিক কাজের সাথে যুক্ত ছিলেন। নিজেকে গা ঢাকা দিতে দুই দশক বিভিন্ন স্থানে আশ্রয় নেন। সব স্থানের নাম আজও জানা যায়নি। আত্মগোপন করতে বাংলাদেশের ফরিদপুর, ভারতের বাইরে বর্মা (এখন মিয়ানমার), মধ্য প্রদেশের উজ্জয়িনীতে কাটান। তিনি উত্তর প্রদেশের কাশীর কালীমন্দিরের পূজারীও ছিলেন। মুর্শিদাবাদের জজান, বর্ধমানের উদ্ধারণপুর ঘাটে জীবনের বেশ কিছু বছর অতিবাহিত করেন। তিনি পাকিস্তানের বেলুচিস্তান প্রদেশে অবস্থিত হিংলাজ মাতা মন্দির দর্শনেও গিয়েছিলেন।\n'অবধূত' ছদ্মনামে তিনি একাধিক গ্রন্থ রচনা করেছিলেন। ১৯৫৪ সালে মরুতীর্থ হিংলাজ নামক উপন্যাস রচনা করে খ্যাতি অর্জন করেন। এই উপন্যাসটি অবলম্বনে একটি জনপ্রিয় চলচ্চিত্রও নির্মিত হয়, যার কেন্দ্রীয় চরিত্রে অভিনয় করেন বিকাশ রায় ও উত্তমকুমার। তার অপর বিখ্যাত গ্রন্থ উদ্ধারণপুরের ঘাট (১৯৬০)। তিনি উপনিষদ গ্রন্থ সম্পাদন করেন।\nহংসনারায়ণ ভট্টাচার্য তার সম্পর্কে লিখেছেন, \"উদ্ভট কাহিনী-কল্পনা, বীভৎস রস, তান্ত্রিক ধর্মসাধনার গুহ্য রহস্য ও উৎকট যৌনাচার অবধূতের রচনার বৈশিষ্ট্য, - শক্তিমত্তা সত্ত্বেও শিথিল বিন্যাস ও যৌনতার আধিক্য ত্রুটিরূপে গণ্য।\" শিশিরকুমার দাশের মতে, \"তাঁর রচনার বৈশিষ্ট্য ভয়াবহ ও বীভৎস রসের আধিক্য। প্রবল জনপ্রিয়তা সত্ত্বেও কোনো কোনো সমালোচক তাঁর বিষয়নির্বাচন ও প্রয়োগরীতির প্রতি সংশয়ী ছিলেন।\"\n\n\n== উপন্যাস তালিকা ==\nঅবধূত রচিত উপন্যাসগুলি হল:\n\nমরুতীর্থ হিংলাজ (জুলাই, ১৯৫৪)\nহিংলাজের পরে\nবশীকরণ\nতাহার দুই তারা (১৯৫৯)\nউদ্ধারণপুরের ঘাট (১৯৬০)\nক্রীম (১৯৬০)\nপিয়ারী (জুলাই, ১৯৬১)\nবহুব্রীহি\nভোরের গোধূলি\nটপ্পা ঠুংরী (১৩৭৬ বঙ্গাব্দ)\nভূমিকা লিপি পূর্ববৎ\nকান পেতে রই\nতুমি ভুল করেছিলে\nঅনাহত আহুতি\nস্বামীঘাতিনী\nফক্করতন্ত্রম্‌ (১ম, ২য় ও ৩য় পর্ব)\nদুর্গম পন্থা (১৩৬৮ বঙ্গাব্দ)\nনীলকণ্ঠ হিমালয়\nমন মানে না\nসাচ্চা দরবার\nউত্তর রাম চরিত\nসুমেরু কুমেরু\nএকটি মেয়ের আত্মকাহিনী\n\n\n== পাদটীকা =="}