{"pageid": 1069810, "title": "বাঙলা (চলচ্চিত্র)", "url": "https://bn.wikipedia.org/wiki?curid=1069810", "content": "বাঙলা ২০০৬ সালে মুক্তিপ্রাপ্ত শহীদুল ইসলাম খোকন পরিচালিত একটি বাংলাদেশী চলচ্চিত্র। বায়ান্নর ভাষা আন্দোলনের প্রেক্ষাপটে আহমেদ ছফা রচিত বিখ্যাত উপন্যাস 'ওঙ্কার' অবলম্বনে এই চলচ্চিত্রটি রচিত হয়। চলচ্চিত্রটিতে এক বাক প্রতিবন্ধী মেয়ের জীবনের গল্প এবং সেসময় পূর্ব বাংলার সামাজিক প্রেক্ষাপট ও পাকিস্তানি দোসরদের শোষণের কথা তুলে ধরা হয়েছে। এতে মূল চরিত্রে অভিনয় করেছে শাবনূর। মাহফুজ আহমেদ ও হুমায়ুন ফরিদী যথাক্রমে তার স্বামী ও বাবার চরিত্রে অভিনয় করেন।\n\n\n== কাহিনী সংক্ষেপ ==\n১৯৫২ সালের ভাষা আন্দোলনে রাষ্ট্রভাষা বাংলার দাবিতে যখন এদেশের কোটি জনতা রাজপথে নেমেছে তখন সুখী (শাবনূর) মিছিলের আওয়াজ শুনতে পেলেই ঘরের জানালায় ছুটে যায়। সেও সবার সাথে সমস্বরে চিৎকার করতে চায়, কিন্তু পারে না। কেননা সে কথা বলতে পারে না। বাড়ির সবার অলক্ষ্যে সে চেষ্টা করে কথা বলার। নানারকম কলাকৌশলেও সুখীর গলা দিয়ে আওয়াজ বের হয় না। চলচ্চিত্রের একদম শেষের দিকে সুখীর মুখ দিয়ে রক্ত বের হতে থাকে। সুখী বহু কষ্টে নিজের গলা চেপে ধরে একটি মাত্র আওয়াজ করতে পারে - সেটি হলো ‘বাঙলা’। বাঙলা বলার পরেই, সেসময়ই তার মৃত্যু হয়।\n\n\n== কুশীলব ==\nশাবনূর -সুখী\nমাহফুজ আহমেদ -সুখীর স্বামী\nহুমায়ূন ফরীদি - কানা মোক্তার (সুখীর বাবা)\nওয়াহিদা মল্লিক জলি\nফখরুল ইসলাম\nউপমা\nমনীষা\nআহসানুল হক মিনু\nমিল্টন খন্দকার\nআরজুমান্দ আরা বকুল\n\n\n== তথ্যসূত্র ==\n\n\n== বহিঃসংযোগ ==\nবাংলা মুভি ডেটাবেজে বাঙলা"}