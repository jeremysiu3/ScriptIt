{"pageid": 1078943, "title": "কে এম মোহসীন", "url": "https://bn.wikipedia.org/wiki?curid=1078943", "content": "কে এম মোহসীন (২৭ মে ১৯৩৮ - ২২ ফেব্রুয়ারি ২০২১) একজন বাংলাদেশী ইতিহাসবিদ ও শিক্ষাবিদ। তিনি ঢাকা বিশ্ববিদ্যালয়ের (ঢাবি) ইতিহাস বিভাগের প্রাক্তন অধ্যাপক এবং বেসরকারি ঢাকা ইন্টারন্যাশনাল ইউনিভার্সিটির (ডিআইইউ) সাবেক উপাচার্য। তিনি বাংলাদেশ ইতিহাস সমিতি ও ইতিহাস একাডেমির সভাপতি ছিলেন।\n\n\n== জন্ম ==\nতিনি ১৯৩৮ সালের ২৭ মে রাজবাড়ীতে জন্মগ্রহণ করেন।\n\n\n== শিক্ষাজীবন ==\nকে এম মোহসীন ঢাকা বিশ্ববিদ্যালয়ের ইতিহাস বিভাগ থেকে ১৯৫৯ সালে স্নাতক এবং ১৯৬০ সালে স্নাতকোত্তর ডিগ্রি লাভ করেন। তিনি ১৯৬৬ সালে লন্ডন বিশ্ববিদ্যালয়ের স্কুল অব ওরিয়েন্টাল অ্যান্ড আফ্রিকান স্টাডিজ থেকে পিএইচডি ডিগ্রি অর্জন করেন।\n\n\n== কর্মজীবন ==\nমোহসীন ঢাকা বিশ্ববিদ্যালয়ের ইতিহাস বিভাগে দীর্ঘকাল অধ্যাপনা করেছেন। কর্মজীবনে তিনি ঢাবির কলা অনুষদের ডিন, সলিমুল্লাহ মুসলিম হলের প্রাধ্যক্ষ, ইতিহাস বিভাগের প্রধান, শিক্ষক সমিতির সভাপতি, বাংলাদেশ বিশ্ববিদ্যালয় মঞ্জুরী কমিশনের সদস্য, বাংলাদেশ স্কাউটসের জাতীয় কমিশনারসহ বিভিন্ন গুরুত্বপূর্ণ দায়িত্ব পালন করেন। এছাড়াও তিনি বাংলাদেশ ইতিহাস সমিতি এবং ইতিহাস একাডেমির সভাপতি ছিলেন।\nকে এম মোহসীন ২০১৪ সালে ঢাকা ইন্টারন্যাশনাল ইউনিভার্সিটির উপাচার্যের দায়িত্বভার গ্রহণ করেন। ২০১৮ সালে তিনি দ্বিতীয় মেয়াদে পরবর্তী চার বছরের জন্য বিশ্ববিদ্যালয়টির উপাচার্য হিসেবে পুনর্নিয়োগ পান।\n\n\n== প্রকাশনা ==\nমোহসীন ব্রিটিশ-ভারতের অর্থনীতি, রাজনীতি ও ইতিহাস প্রভৃতি বিষয়ে গবেষণার জন্য সুপরিচিত। তিনি ৭টি গ্রন্থ ও ৩৫টি গবেষণা প্রবন্ধ প্রকাশ করেন।\n\n\n== সদস্যপদ ==\nতিনি বাংলাদেশ ইতিহাস সমিতি এবং ইতিহাস একাডেমিসহ বিভিন্ন পেশাজীবী ও গবেষণা সংগঠনের সদস্য ছিলেন।\n\n\n== মৃত্যু ==\nমোহসীন কোভিড-১৯ এ আক্রান্ত হয়ে চিকিৎসাধীন অবস্থায় ২০২১ সালের ২২ ফেব্রুয়ারি ঢাকায় মৃত্যুবরণ করেন।\n\n\n== তথ্যসূত্র =="}