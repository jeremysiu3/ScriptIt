{"pageid": 1194900, "title": "গিয়াসুদ্দিন আহমেদ", "url": "https://bn.wikipedia.org/wiki?curid=1194900", "content": "গিয়াসুদ্দিন  আহমেদ   ( ১৮৯০ – ৭ জুলাই ১৯৯৭) ছিলেন একজন  বাঙালি কবি। \n\n\n== সংক্ষিপ্ত জীবনী ==\nগিয়াসুদ্দিন আহমেদের জন্ম  ব্রিটিশ ভারতের অধুনা  পশ্চিমবঙ্গের দক্ষিণ চব্বিশ পরগণা জেলার বিষ্ণুপুর ১ নম্বর সমষ্টি উন্নয়ন ব্লকের   অন্তর্গত আমগাছিয়া গ্রামে। পিতা এ গফুর গাজী এবং মাতা নসীমন। ছোটবেলা থেকেই তার কবিতা রচনায় আগ্রহ জন্মে আর প্রকৃতি তাকে ভীষণভাবে টানত। তার কবিতা প্রথম প্রকাশিত হয় শারদীয়া লীলাময় পত্রিকায়। কবিতার নাম ছিল ক্যানিং লাইনের একটি দৃশ্য। তারপর তার কবিতা প্রকাশিত  হয়েছে নয়া বাংলা, কৃষ্ণ,  সওগাত, সংহতি, দন্দুভি, প্রভাত, প্রবর্তক প্রভৃতি বিভিন্ন পত্রপত্রিকায়। জীবৎকালে তার একটি মাত্র কাব্যগ্রন্থ- কবি কল্পনা প্রকাশিত হয়েছিল। \nগিয়াসুদ্দিনের কাব্যে প্রকৃতি মূল উপজীব্য হলেও প্রকৃতির কোলে আশ্রিত হতদরিদ্র মানুষের কথা তিনি কখনো ভোলেননি। এদের প্রতি ভালোবাসায়, সহমর্মিতায় তাদের ছেড়ে স্বর্গসুখ কবির কাঙ্খিত ছিল না, তাই তার কবিতায় পাই—\n\n\" চাই না আমি রাজার প্রাসাদ\nচাই না রাজ্যভার\nচাইছি শুধু পর্ণকুঠির\n\nথাকবে নদীর ধার।\"\nসমস্ত রকমের ক্ষুদ্রতা, সাম্প্রদায়িক ভেদাভেদের বিরুদ্ধেও তিনি ছিলেন অটল যোদ্ধা। তার কবিতার ছত্রে ছত্রে ছিল তার অনড় মানসিকতার পরিচয়। \n\n\" কোন সে বিধির কোন সে বিধান\nকোন সে কোরাণ-বেদ-পুরাণে\n\nআছে এমন রীতিনীতি?\"\nবা \n\n\"শিশুর বুকে ছুরি মারা\nকিংবা তাকে হত্যা করা\nকোন বীরত্বের আইন সেটা\n\nকোন সে দেশের এমনধারা?\"\nপরবর্তীকালে গিয়াসুদ্দিন কলকাতার বেহালা সরশুনা অঞ্চলে পরুই কাঁচা রোডের বুলবুল বাগিচা-র বাসিন্দা হয়ছিলেন। ১৯৮৪ খ্রিস্টাব্দের ১ মার্চ বেহালার শহীদ সুধাসিন্ধু মার্কেট প্রাঙ্গণে লেখক-শিল্পী- বুদ্ধিজীবীদের সংগঠন প্রোগ্রেসিভ রাইটার্স গিল্ড-এর তরফে কবি গিয়াসুদ্দিনকে সংবর্ধনা জানানো হয়। সভাটিতে সভাপতিত্ব করেছিলেন কথাসাহিত্যিক ভবানী মুখোপাধ্যায়।\n\n\n== জীবনাবসান ==\nকবি গিয়াসুদ্দিন আহমেদ ১৯৯৭ খ্রিস্টাব্দের ৭ জুলাই কলকাতায় প্রয়াত হন। \n\n\n== তথ্যসূত্র =="}