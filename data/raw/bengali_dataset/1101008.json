{"pageid": 1101008, "title": "ধোসা, জয়নগর", "url": "https://bn.wikipedia.org/wiki?curid=1101008", "content": "ধোসা হল ভারতের পশ্চিমবঙ্গ রাজ্যের দক্ষিণ চব্বিশ পরগনা জেলার বারুইপুর মহকুমার জয়নগর ১ সমষ্টি উন্নয়ন ব্লকে জয়নগর থানার অন্তর্গত একটি গ্রাম, গ্রাম পঞ্চায়েত ও প্রত্নস্থল।\n\n\n== ইতিহাস ==\nজেলা জনগণনা হ্যান্ডবুক অনুযায়ী, এই প্রত্নস্থলটি পিয়ালি নদীর তীরে অবস্থিত। এখান থেকে আবিষ্কৃত প্রত্নবস্তুগুলির মধ্যে রয়েছে, কারুকার্য খচিত মৃৎপাত্র, সিলমোহর, ফলক, মূল্যবান ও প্রায়-মূল্যবান পাথরের গয়না, মূর্তি, চীনামাটির বাসনপত্র ইত্যাদি।\nপূর্ব ভারতের সেন্টার ফর আর্কিওলজিক্যাল স্টাডিজ অ্যান্ড ট্রেইনিং-এর শর্মি চক্রবর্তী লিখেছেন, প্রত্নতত্ত্ব ও সংগ্রহালয় অধিকরণের তত্ত্বাবধানে এখানে খননকার্য চালানো হয়েছিল। এখান থেকে প্রাপ্ত বস্তুগুলির মধ্যে প্রাচীনতম গুলি খ্রিস্টীয় প্রথম শতাব্দীর সমসাময়িক। আবিষ্কৃত সামগ্রীর মধ্যে রয়েছে যক্ষীর চিত্র সম্বলিত পোড়ামাটির ফলক এবং ভেড়া ও হাতির মূর্তি।\n\n\n== ভূগোল ==\n\n\n=== অবস্থান ===\nধোসা গ্রামের স্থানাঙ্ক ২২.২৪৬৯° উত্তর ৮৮.৫৪৬৯° পূর্ব﻿ / 22.2469; 88.5469। সমুদ্রপৃষ্ঠ থেকে গ্রামটির গড় উচ্চতা ৮ মিটার (২৬ ফুট)।\n\n\n== জনপরিসংখ্যান ==\n২০১১ সালের জনগণনার তথ্য অনুযায়, ধোসা গ্রামের মোট জনসংখ্যা ২,৪১০; যার মধ্যে ১,২১৬ জন (৫১ শতাংশ) পুরুষ ও ১,১৮৫ জন (৪৯ শতাংশ) মহিলা। ৩১৬ জনের বয়স ছয় বছরের কম। গ্রামের মোট সাক্ষর জনসংখ্যা ১,২৮৫ জন (অন্যূন ছয় বছর বয়সী জনসংখ্যার ৬১.৬৩ শতাংশ)।\n\n\n== পরিবহণ ব্যবস্থা ==\nগোচারণ-ধোসা রোড ধোসার সঙ্গে ১ নং রাজ্য সড়কের যোগাযোগ রক্ষা করছে। গোচারণ রেল স্টেশন হল এই গ্রামের নিকটতম রেল স্টেশন।\n\n\n== শিক্ষাব্যবস্থা ==\nধোসা চন্দনেশ্বর নবীন চন্দ উচ্চ মাধ্যমিক বিদ্যালয়ে প্রায় ৩,০০০ শিক্ষার্থী পড়াশোনা করে।\n\n\n== স্বাস্থ্য পরিষেবা ==\n৩০টি শয্যাবিশিষ্ট পদ্মেরহাট গ্রামীণ হাসপাতাল জয়নগর ১ সমষ্টি উন্নয়ন ব্লকের প্রধান সরকারি চিকিৎসা কেন্দ্র। এটি ধোসার নিকটবর্তী পদ্মেরহাট গ্রামে অবস্থিত।\n\n\n== তথ্যসূত্র ==\n\n\n== বহিঃসংযোগ =="}