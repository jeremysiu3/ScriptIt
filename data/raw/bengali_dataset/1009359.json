{"pageid": 1009359, "title": "টমাস টুখেল", "url": "https://bn.wikipedia.org/wiki?curid=1009359", "content": "টমাস টুখেল (জার্মান: Thomas Tuchel, (জার্মান উচ্চারণ: [ˈtoːmas ˈtʊxl̩, – tuː-]; জন্ম: ২৯ আগস্ট ১৯৭৩) হলেন একজন জার্মান পেশাদার ফুটবল খেলোয়াড় এবং ম্যানেজার। তিনি তার খেলোয়াড়ি জীবনের অধিকাংশ সময় উলম ১৮৪৬-এর হয়ে একজন রক্ষণভাগের খেলোয়াড় হিসেবে খেলেছেন। তিনি মূলত একজন কেন্দ্রীয় রক্ষণভাগের খেলোয়াড় হিসেবে খেলেছেন।\n১৯৭৯–৮০ মৌসুমে জার্মান ফুটবল ক্লাব টিএসভি ক্রুমবাখের যুব পর্যায়ের হয়ে খেলার মাধ্যমে টুখেল ফুটবল জগতে প্রবেশ করেন এবং পরবর্তীতে আউগসবুর্গের যুব পর্যায়ের হয়ে খেলার মাধ্যমে ফুটবল খেলায় বিকশিত হয়েছেন। ১৯৯২–৯৩ মৌসুমে, স্টুটগার্টার কিকার্সের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেন। স্টুটগার্টার কিকার্সের হয়ে ২ মৌসুমে ৮ ম্যাচে অংশগ্রহণ করার পর, তিনি উলম ১৮৪৬-এ যোগদান করেন, যেখানে তিনি ৪ মৌসুমে সকল প্রতিযোগিতায় ৭১ ম্যাচে ৩টি গোল করার পর অবসর গ্রহণ করেছেন।\nখেলোয়াড়ি জীবনের ইতি টানার পর ২০০৭ সালে, টুখেল আউগসবুর্গ ২-এর ম্যানেজারের দায়িত্ব পালন করার মাধ্যমে ম্যানেজার হিসেবে ফুটবল জগতে অভিষেক করেন। আউগসবুর্গ ২-এর হয়ে মাত্র ১ মৌসুমের জন্য ম্যানেজারের দায়িত্ব পালন করার পর তিনি বুন্দেসলিগার ক্লাব মাইনৎস ০৫-এ ম্যানেজার হিসেবে যোগদান করেন। অতঃপর ২০১৫–১৬ মৌসুমে, তিনি বরুসিয়া ডর্টমুন্ডের ম্যানেজারের দায়িত্ব গ্রহণ করেন; যেখানে তিনি ম্যানেজার হিসেবে ২ মৌসুম অতিবাহিত করেছেন। ২০১৮–১৯ মৌসুমে, তিনি ফরাসি ক্লাব পারি সাঁ-জেরমাঁয় ম্যানেজার হিসেবে যোগদান করেন; যেখানে তিনি ম্যানেজার হিসেবে দীর্ঘ সময় (প্রায় ৩ মৌসুম) অতিবাহিত করার পাশাপাশি প্রায় ৭৫ শতাংশ ম্যাচ জয়লাভ করেছিলেন; তবে ২০২০ সালের ২৯শে ডিসেম্বর তারিখে, তাকে পারি সাঁ-জেরমাঁর ম্যানেজারের পদ থেকে বরখাস্ত করা হয়েছিল। অতঃপর তিনি ১৮ মাসের চুক্তিতে প্রথম জার্মান কোচ হিসেবে চেলসিরের ম্যানেজারের পদে নিযুক্ত হয়েছিলেন, যেখানে প্রথম মৌসুমেই তিনি উয়েফা চ্যাম্পিয়নস লিগের শিরোপা জয়লাভ করেছেন। ইয়ুলিয়ান নাগেলসমান বরখাস্ত হওয়ার পর ২০২৩ সালের ২৫শে মার্চ তারিখে, তিনি বায়ার্ন মিউনিখের ম্যানেজারের পদে নিযুক্ত হয়েছিলেন। ২০২৫ সালের ১লা জানুয়ারি হতে তিনি ইংল্যান্ড জাতীয় দলের কোচের দায়িত্ব পালন করবেন।\nম্যানেজার হিসেবে, টুখেল ১১টি শিরোপা জয়লাভ করেছেন, যার মধ্যে ১টি বায়ার্ন মিউনিখের হয়ে, ১টি বরুসিয়া ডর্টমুন্ডের হয়ে, ৬টি পারি সাঁ-জেরমাঁর হয়ে এবং ৩টি চেলসির হয়ে জয়লাভ করেছেন।\n\n\n== পরিসংখ্যান ==\n\n\n=== ক্লাব ===\n\n\n=== ম্যানেজার ===\n৭ সেপ্টেম্বর ২০২২ পর্যন্ত হালনাগাদকৃত।\n\n\n== অর্জন ==\n\n\n=== ম্যানেজার ===\nবরুসিয়া ডর্টমুন্ড\n\nডিএফবি-পোকাল: ২০১৬–১৭\nপারি সাঁ-জেরমাঁ\n\nলিগ ১: ২০১৮–১৯, ২০১৯–২০\nকু দ্য ফ্রান্স: ২০১৯–২০\nকুপ দে লা লিগ: ২০১৯–২০\nত্রফি দ্য চ্যাম্পিয়নস: ২০১৮, ২০১৯\nউয়েফা চ্যাম্পিয়নস লিগ রানার-আপ: ২০১৯–২০\nচেলসি\n\nউয়েফা চ্যাম্পিয়নস লিগ: ২০২০–২১\nউয়েফা সুপার কাপ: ২০২১\nএফএ কাপ রানার-আপ: ২০২০–২১\nফিফা ক্লাব বিশ্বকাপ: ২০২১\nবায়ার্ন মিউনিখ\n\nবুন্দেসলিগা: ২০২২–২৩\n\n\n== তথ্যসূত্র ==\n\n\n== বহিঃসংযোগ ==\nkickersarchiv.de-এ টমাস টুখেল (জার্মান)\nওয়ার্ল্ডফুটবল.নেটে টমাস টুখেল (ইংরেজি) \nফুসবালডাটেন.ডিইতে টমাস টুখেল (জার্মান)"}