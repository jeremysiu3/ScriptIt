{"pageid": 1524489, "title": "কোরিয়ান রপ্তানি প্রক্রিয়াকরণ অঞ্চল", "url": "https://bn.wikipedia.org/wiki?curid=1524489", "content": "কোরিয়ান রপ্তানি প্রক্রিয়াকরণ অঞ্চল (কেইপিজেড) বাংলাদেশের চট্টগ্রাম জেলার আনোয়ারা উপজেলায় অবস্থিত একটি বেসরকারি শিল্পাঞ্চল। এটি দক্ষিণ কোরিয়ার ইয়াংওয়ান গ্রুপের উদ্যোগে প্রতিষ্ঠিত হয়। এই ইপিজেডটি দেশের একমাত্র বেসরকারি রপ্তানি প্রক্রিয়াকরণ অঞ্চল যেখানে বর্তমানে ৪৮টি কারখানা পরিচালিত হচ্ছে।\n\n\n== অবস্থান ও অবকাঠামো ==\nকেইপিজেড চট্টগ্রাম শহরের কেন্দ্র থেকে প্রায় ৪০ কিলোমিটার দক্ষিণ-পূবে অবস্থিত। এটি ২,৪৯২ একর জায়গা জুড়ে বিস্তৃত, যার ৫২% অঞ্চল সবুজায়নের জন্য সংরক্ষিত। ইপিজেডের ভেতরে ৪০ কিলোমিটার রাস্তা, ৬ কিলোমিটার প্রধান সড়ক, এবং ৩৩টি হ্রদ-জলাশয় রয়েছে। শিল্পাঞ্চলে ১৩৭ প্রজাতির পাখি ও ৮৭ প্রজাতির বেশি স্তন্যপায়ী প্রাণী দেখা যায়।\n\n\n== উৎপাদন ও শিল্পপ্রতিষ্ঠান ==\nকেইপিজেডে বিশ্বমানের পোশাক, সিনথেটিক ফাইবার, পলিয়েস্টার সুতা, স্পোর্টস জুতা, চামড়ার ব্যাগ, ব্যাকপ্যাক ও ট্রাভেল ব্যাগ উৎপাদিত হয়। এখানকার শিল্পপ্রতিষ্ঠানগুলো বছরে প্রায় ৪০০ মিলিয়ন ডলারের পণ্য রপ্তানি করে এবং এই পরিমাণকে ১.২ বিলিয়ন ডলারে উন্নীত করার লক্ষ্য নির্ধারণ করা হয়েছে।\n\n\n== কর্মসংস্থান ও শ্রমিকদের জীবনমান ==\nবর্তমানে কেইপিজেডে সরাসরি ৩৪,০০০ কর্মী কাজ করছে, যার মধ্যে অধিকাংশই নারী। এছাড়া পরোক্ষভাবে আরও ২৫,০০০ মানুষ এই শিল্পাঞ্চলের উপর নির্ভরশীল। শ্রমিকদের জন্য আধুনিক ডরমিটরি, মেডিকেল সেন্টার, ডে কেয়ার, ন্যায্যমূল্যের দোকান ও ২ টাকার স্বল্পমূল্যের খাবারের ব্যবস্থা রয়েছে।\n\n\n== পরিবেশবান্ধব উদ্যোগ ==\nকেইপিজেডে ২৭ লাখের বেশি গাছ লাগানো হয়েছে, যার মধ্যে ৪০০টিরও বেশি প্রজাতির গাছ আছে। এটি দেশের সর্ববৃহৎ সৌরবিদ্যুৎ প্রকল্প স্থাপন করেছে, যার উৎপাদন ক্ষমতা ৪০ মেগাওয়াট। এছাড়া সব শিল্পকারখানায় বর্জ্য শোধনাগার (ETP) বাধ্যতামূলক করা হয়েছে।\n\n\n== বিনিয়োগ ও সম্প্রসারণ পরিকল্পনা ==\n২০২৪ সালে অন্তর্বর্তীকালীন সরকারের একটি সভায় সিদ্ধান্ত হয় যে, কেইপিজেডের জমি নিবন্ধন প্রক্রিয়া সহজ করা হবে এবং বন্ড লাইসেন্স পেতে আরও স্বচ্ছতা আনা হবে। ভবিষ্যতে এখানে সফটওয়্যার ও আইটি খাতের জন্য ১৬টি ২৪ তলা ভবন নির্মাণের পরিকল্পনা রয়েছে, যা ২০,০০০ আইটি বিশেষজ্ঞের কর্মসংস্থান সৃষ্টি করবে।\n\n\n== ইতিহাস ==\n১৯৯৫ সালে বাংলাদেশ ও দক্ষিণ কোরিয়া সরকারের মধ্যে একটি চুক্তির মাধ্যমে কেইপিজেড স্থাপনের অনুমোদন দেয়া হয়। ১৯৯৯ সালে আনোয়ারায় এর জন্য জমি বরাদ্দ হয় এবং পরবর্তীতে ২০১১ সালে সরকার এটি বেসরকারি ইপিজেড হিসেবে ঘোষণা করে।\n\n\n== স্বাস্থ্য ও কল্যাণমূলক সুবিধা ==\nকর্মীদের স্বাস্থ্যসেবার জন্য সাধারণ হাসপাতাল, নার্সিং কলেজ ও স্বাস্থ্য প্রযুক্তি ইনস্টিটিউট নির্মাণের পরিকল্পনা রয়েছে। এছাড়া, স্থানীয় জনসাধারণের স্বাস্থ্যসেবা উন্নত করতে ব্যাপক পরিচ্ছন্নতা ও স্বাস্থ্য সচেতনতা কর্মসূচি পরিচালিত হচ্ছে।\n\n\n== সরকারী নীতিমালা ও সুবিধা ==\nবাংলাদেশ সরকার বিনিয়োগকারীদের জন্য কেইপিজেডে বিশেষ আর্থিক ও অরাজস্ব সুবিধা প্রদান করছে। এতে কর অবকাশ, শুল্কমুক্ত আমদানি সুবিধা, এবং দ্রুত প্রশাসনিক অনুমোদনের সুযোগ রয়েছে।\n\n\n== তথ্যসূত্র =="}