{"pageid": 1467883, "title": "শ্রেয়স তলপড়ে", "url": "https://bn.wikipedia.org/wiki?curid=1467883", "content": "শ্রেয়স তলপড়ে (জন্ম: ২৭ জানুয়ারি ১৯৭৬) একজন ভারতীয় অভিনেতা, চলচ্চিত্র পরিচালক ও প্রযোজক। তিনি মূলত হিন্দি ও মারাঠি চলচ্চিত্রে কাজ করে থাকেন। তিনি একাধিক সমাদৃত ও ব্যবসাসফল চলচ্চিত্রে অভিনয় করেছেন। তিনি ফারাহ খান পরিচালিত পুনর্জন্ম নিয়ে নির্মিত ওম শান্তি ওম (২০০৭)-এ শাহরুখ খানের বন্ধু পাপ্পু মাস্টার চরিত্রে অভিনয়ের জন্য সুপরিচিত। এছাড়া তিনি হাস্যরসাত্মক গোলমাল রিটার্নস (২০০৮), ওয়েলকাম টু সজ্জনপুর (২০০৮), গোলমাল ৩ (২০১০), হাউজফুল ২ (২০১২) ও গোলমাল অ্যাগেইন (২০১৭)-এ অভিনয় করেন। তলপড়ে পুষ্পা: দ্য রাইজ (২০২১)-এ অল্লু অর্জুনের চরিত্রের জন্য ডাবিং করেন।\n\n\n== কর্মজীবন ==\n\nনাগেশ কুকুনূরের ইকবাল চলচ্চিত্রে অভিনয়ের মধ্য দিয়ে শ্রেয়সের বলিউডে অভিষেক ঘটে। এতে তিনি ক্রিকেটার হতে চাওয়া একজন বোবা ও কালা তরুণ চরিত্রে অভিনয় করেন। চলচ্চিত্রটি ও তার অভিনয় দর্শক ও সমালোচকদের প্রশংসা অর্জন করে। তিনি এই কাজের জন্য ৯ম জি সিনে পুরস্কারে শ্রেষ্ঠ নবাগত অভিনেতা বিভাগে মনোনয়ন লাভ করেন এবং শ্রেষ্ঠ অভিনেতা (সমালোচক) বিভাগে পুরস্কার অর্জন করেন। তার পরবর্তী চলচ্চিত্র কুকুনূরের ডোর-এ তিনি বহুরূপীয়া চরিত্রে অভিনয় করেন। চলচ্চিত্রটি সমাদৃত হয় এবং তিনি শ্রেষ্ঠ পার্শ্ব অভিনেতা বিভাগে জি সিনে পুরস্কারের মনোনয়ন লাভ করেন\n২০০৭ সালে তিনি ফারাহ খান পরিচালিত পুনর্জন্ম নিয়ে নির্মিত ওম শান্তি ওম চলচ্চিত্রে শাহরুখ খানের চরিত্রের বন্ধু পাপ্পু মাস্টার চরিত্রে অভিনয় করেন। এই কাজের জন্য তিনি শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কার ও জি সিনে পুরস্কারের মনোনয়ন লাভ করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে শ্রেয়স তলপড়ে  (ইংরেজি)\nবলিউড হাঙ্গামায় শ্রেয়স তলপড়ে"}