{"pageid": 1173331, "title": "দ্যা গ্রেট সেলজুক", "url": "https://bn.wikipedia.org/wiki?curid=1173331", "content": "দ্যা গ্রেট সেলজুক (মূল তুর্কি নাম: উয়ানিশ: বুয়ুক সেলজুকলু, তুর্কি: Uyanış: Büyük Selçuklu, উচ্চারিত [ujænɯʃ byjyk seltʃuklu]) সের্দার ওজোনালান রচিত, সেদাত ইনচি পরিচালিত এবং এমরে কোনুক প্রযোজিত একটি তুর্কি ইতিহাস নির্ভর টেলিভিশন ধারাবাহিক। এর কাহিনী সুলতান প্রথম মালিক শাহ ও তার পুত্র আহমাদ সানজারের জীবনকে কেন্দ্র করে গড়ে উঠেছে। এতে সেলজুক সাম্রাজ্যের কাঠামো, রাজনৈতিক ঘটনাবলী ও যুদ্ধগুলো ফুটিয়ে তোলা হয়েছে। ধারাবাহিকটিতে তুর্কি অভিনেতা বুগরা গুলসয় সুলতান মালিক শাহ চরিত্রে এবং একিন কোচ সানজার চরিত্রে অভিনয় করেছেন। টেলিভিশন ধারাবাহিকটি ২০২০ সালের ২৮ সেপ্টেম্বরে প্রিমিয়ার হয় এবং ২০২১ সালের ৩১ মে সমাপ্ত হয়।\nধারাবাহিকটি সাকারিয়া, ইস্তাম্বুল ও কোকেলিসহ বিভিন্ন স্থানে টিআরটি'র আন্তর্জাতিক ফিল্ম স্টুডিওগুলোতে ধারণ করা হয়। উদ্বোধনী থিমটি রচনা করেন তুর্কি সঙ্গীতশিল্পী গোখান কিরদার। আর কাজাখ সঙ্গীতজ্ঞরা তুর্কি বিশ্বের বিভিন্ন বাদ্যযন্ত্র ব্যবহার করে বাকি গানগুলো প্রস্তুত করেন। টেলিভিশন ধারাবাহিকটি ১৩ মাসের একটি প্রস্তুতিমূলক সময় অতিক্রম করে, যেখানে যত্ন সহকারে বিভিন্ন বিষয়ে বিস্তারিত পরিকল্পনা করা হয়। তবুও সিরিজটিতে কিছু ঐতিহাসিক ভুল রয়ে গিয়েছে। ২০২১ সালে প্রযোজনা সংস্থা আকলি ফিল্মের বিরুদ্ধে সেট কর্মীদের সাথে দুর্ব্যবহারের অভিযোগ আসে। তুরস্কে কোভিড-১৯ এর বৈশ্বিক মহামারি টেলিভিশন ধারাবাহিকটিকে ব্যাপকভাবে প্রভাবিত করে।\nঅনুষ্ঠানটি তুরস্কে দারুণ সমাদৃত হয়। তুর্কি গণমাধ্যম একে \"রেকর্ড ভঙ্গকারী টেলিভিশন সিরিজ\" আখ্যা দিয়ে দিরিলিশ: আরতুগ্রুল সহ বিশ্বব্যাপী জনপ্রিয়তা লাভকারী ধারাবাহিকগুলোর সাথে তুলনা করে। বিখ্যাত তুর্কি অভিনেতাগণ অভিনয় করায় ধারাবাহিকটি তুরস্কে জনপ্রিয়তা অর্জন করে। এছাড়া এটি বাংলাদেশ, পাকিস্তান এবং কিরগিজস্তানের মতো দেশেও জনপ্রিয় হয়ে ওঠে। এটি ২০২০ সালে আনাতোলিয়া মিডিয়া পুরস্কার জয় করে এবং এমরে কনুক একই বছরে ক্রিস্টাল গ্লোব পুরস্কার অর্জন করেন। এরই ধারাবাহিকতায় ২০২১ সালের ৮ নভেম্বর সুলতান আল্প আরসালানের জীবনকে কেন্দ্র করে রচিত আল্পআরসালান: বুয়ুক সেলজুকলু মুক্তি পায়।\n\n\n== কুশীলব ==\n\n\n=== প্রধান চরিত্র ===\n\nবুগরা গুলসয় ইরানের রাজা সুলতান মেলিক-শাহের চরিত্রে অভিনয় করেন। চরিত্রটি সেলজুক সাম্রাজ্যের সুলতান প্রথম মালিক শাহ-এর উপর ভিত্তি করে গড়ে তোলা হয়েছে।\nএকিন কোচ আহমাদ সানজারের চরিত্রে অভিনয় করেন। আহমাদ সানজার ছিলেন প্রথম মালিক শাহের ছেলে।\nহাতিজে শেনদিল অভিনয় করেন প্রথম মালিক শাহের স্ত্রী তারকেন খাতুনের চরিত্রে।\nগুরকান উইগান হাসান সাব্বাহ চরিত্রে অভিনয় করেন। হাসান সাব্বাহ ছিলেন নিজারি ইসমাইলি রাষ্ট্রের প্রতিষ্ঠাতা।\nসেভদা এরগিনচি অভিনয় করেন সানজারের স্ত্রী তুর্না খাতুনের চরিত্রে।\nমেহমেত ওজগুর সেলজুক সাম্রাজ্যের উজির নিযামুল মুলক চরিত্রে অভিনয় করেন।\nসেজিন আকবাশোউলারি মালিক শাহের আরেক স্ত্রী জোবাইদা খাতুনের চরিত্রে অভিনয় করেন।\n\n\n=== পুনরাবৃত্ত চরিত্র ===\nইলকার কিজমাজ – মালিক শাহের অন্যতম সেনাপতি আমির আরসালানতাসের চরিত্রে\nআলি গোজুশিরিন – মালিক শাহের ছেলে মুহাম্মাদ তাপারের চরিত্রে\nপিনার তোরে – বাসুলু খাতুনের চরিত্রে। এ চরিত্রটি মালিক শাহের স্ত্রী তাজেদ্দিন সাফারিয়া খাতুনকে ভিত্তি করে নির্মিত, যিনি ছিলেন তাপার ও সানজারের মা।\nবুলেন্ত আলকিশ – ওমর খৈয়ামের চরিত্রে\nলেয়লা ফেরায় – গেভার খাতুনের চরিত্রে। এ চরিত্রটি তাপারের স্ত্রী গওহর খাতুনের উপর ভিত্তি করে গঠিত।\nভলকান কেসকিন – বোজকুশের চরিত্রে। এটি একটি কাল্পনিক চরিত্র, যাকে এ সিরিজে সানজারের সহযোগী যোদ্ধা হিসেবে দেখানো হয়েছে।\nমেহমেত বোজদোয়ান – তাজুল মুলক চরিত্রে।  তাজুল মুলক ছিলেন সেলজুক সাম্রাজ্যের একজন উজির, যিনি তারকেন খাতুনের প্রতি বিশ্বস্ত ছিলেন।\nবুসে মেরাল – মালিক শাহ ও তারকেন খাতুনের কন্যা মাহিমুলকের চরিত্রে\nকেমাল তোকতাশ – আবু হামিদ আল-গাজ্জালির চরিত্রে। এই ধারাবাহিকে তাকে ইউসুফ হামেদানির শিষ্য হিসেবে দেখানো হয়েছে।\nওজের তুনচা – ইউসুফ হামদানির চরিত্রে\nইসমাইল শাশমাজ – ফয়সালের চরিত্রে। এই কাল্পনিক চরিত্রটিকে সেলজুক সাম্রাজ্যে হাসান সাব্বাহর গুপ্তচর হিসেবে দেখানো হয়েছে।\nবুচে বুসে কাহরামান – লিভিয়া চরিত্রে। এটি একটি কাল্পনিক চরিত্র, যে সেলজুক সাম্রাজ্যকে ধ্বংস করার উদ্দেশ্য নিয়ে একজন সাধারণ যুবতীর বেশে সাম্রাজ্যে প্রবেশ করে।\nকান তাশানের – মিত্রাস ও মার্কাসের চরিত্রে\nআতিলগান গুমুশ – তেকিশের চরিত্রে\nজানবি চেলান – আয়দোগদু চরিত্রে। এই কাল্পনিক চরিত্রটি সানজারের প্রতি বিশ্বস্ত ছিলেন।\nতানার তুরান – আমির ইলতেবারের চরিত্রে। এই কাল্পনিক চরিত্রটি তুর্না খাতুনের পিতা এবং শেলেমজারের আমির।\nজিদেম সেলিশিক ওনাত – মালিক-শাহের মা সাফারিয়া খাতুনের চরিত্রে\nলেয়লা লিডিয়া থুয়ুথলু – এলচিন খাতুনের চরিত্রে, যিনি কুতুলমিশ পুত্র সুলেমান শাহের কন্যা ও কিলিচ আরসালানের বোন।\nনিক শেলিলাজ – ইয়োরগোসের চরিত্রে\nমুরাত গারিপাআওলু – ইসমাইলি শিয়া নেতা আবদুল মালিক বিন আত্তাশের চরিত্রে\nওসমান সনান্ত – আন্দ্রেয়াসের চরিত্রে। এই কাল্পনিক চরিত্রটিকে একটি বাইজেন্টাইন দুর্গের সেনাপতি হিসেবে দেখানো হয়েছে।\nআয়তেক শায়ান – রুস্তম চরিত্রে। এই কাল্পনিক চরিত্রটিকে বাতেনিরা ছোটবেলায় অপহরণ করে আনে এবং একজন যোদ্ধা হিসেবে বড় করে।\nএরতুগ্রুল পোসতোলু – কোরকুত আতার চরিত্রে। এই ধারাবাহিকে তাকে কিনিক শিবিরের বে হিসেবে দেখানো হয়েছে।\nএরদেম আকাকচে – বেহরাম চরিত্রে। এটি একটি কাল্পনিক চরিত্র, যাকে সাব্বাহর সহকারি হিসেবে দেখানো হয়েছে।\n\n\n=== অতিথি চরিত্র ===\n\nসর্দার কিলিচ – সুলতান আল্প আরসালান চরিত্রে\nওগুন কাপ্তানোলু – তুরানশাহ চরিত্রে। তুরানশাহ ছিলেন মালিকশাহের চাচা কাভুর্তের ছেলে।\nআবদুল সুসলার – কিপচ্যাকদের বে এবং বাসুলু খাতুনের ভাই বাতুরআল্প বে চরিত্রে।\n\n\n== পর্ব ==\n\n\n== সঙ্গীত ==\n\nধারাবাহিকটিতে ৭১টি ট্র্যাক ছিল। এর মধ্যে প্রথম ট্র্যাকটি ছিল গোখান কিরদারের, ৭টি ট্র্যাক বিখ্যাত কাজাখ ব্যান্ড হাসসাক-এর আর বাকিগুলো গেয়েছেন বাতুহান ফিরাত। ধারাবাহিকটির উল্লেখযোগ্য কিছু সঙ্গীততের তালিকা নিম্নরূপ:\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে দ্যা গ্রেট সেলজুক  (ইংরেজি)\nআকলি ফিল্মের ওয়েবসাইটে উয়ানিশ: বুয়ুক সেলজুকলু  ওয়েব্যাক মেশিনে আর্কাইভকৃত ১২ জুন ২০২১ তারিখে (তুর্কি ভাষায়)"}