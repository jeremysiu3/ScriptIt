{"pageid": 1076548, "title": "ব্যবহারের পরে পরিত্যাজ্য পণ্য", "url": "https://bn.wikipedia.org/wiki?curid=1076548", "content": "ব্যবহারের পরে পরিত্যাজ্য পণ্য (ইংরেজিতে disposable product বা সংক্ষেপে disposable) বলতে এমন এক ধরনের পণ্যকে বোঝায় যা সাধারণত একবার ব্যবহার করার পরে হয় সেগুলিকে পুনঃচক্রায়িত করা হয় অথবা সেগুলিকে কঠিন বর্জ্য হিসেবে ফেলে দেওয়া হয়। কখনও কখনও এই পরিভাষাটি দিয়ে এমন কিছু পণ্য নির্দেশ করা হতে পারে, যেগুলি একাধিক মাস ধরে টিকে থাকতে পারে (যেমন ব্যবহারের পরে পরিত্যাজ্য বায়ু পরিস্রাবক), এবং যেগুলিকে অনির্দিষ্টকালের জন্য টিকে থাকতে পারে (যেমন ধৌতকরণযোগ্য বায়ু পরিস্রাবক) এমন সব পণ্য থেকে পৃথক গণ্য করা হয়।\n\"ব্যবহারের পরে পরিত্যাজ্য\" পরিভাষাটির সাথে \"নিঃশেষযোগ্য\" (consumable) পরিভাষাটির সুক্ষ্ম পার্থক্য আছে। যন্ত্রচালনা ও মেরামতির আলোচনায় শেষোক্ত পরিভাষাটি বহুল ব্যবহৃত হয়। যেমন ঝালাইকারীরা ঝালাইয়ের দণ্ড, প্রান্ত, মুখ, গ্যাস, ইত্যাদিকে \"নিঃশেষযোগ্য\" হিসেবে গণ্য করেন, কেননা এগুলি আজীবন টিকে থাকে না, বরং কিছু সময় ব্যবহার করার পরে এগুলিকে প্রতিস্থাপন করতে হয়। একটি \"নিঃশেষযোগ্য\" পণ্য সাধারণত কোনও একটি প্রক্রিয়ার জন্য দরকার হয়, যেমন মুদ্রণের কালি বা ঝালাইয়ের কাজের জন্য ঝালাইয়ের দণ্ড, ইত্যাদি। অন্যদিকে ব্যবহারের পরে পরিত্যাজ্য পণ্যগুলিকে এমনভাবে নকশা করা হয়, যাতে সাধারণত একবার বা সীমিত সময় ব্যবহার করার পরে হয় এগুলি হয় ক্ষতিগ্রস্ত হয়ে যায় বা এগুলি পুনরায় ব্যবহারের উপযোগী থাকে না; ফলে এগুলিকে ফেলে দিতে হয়।\n\n\n== উপাদান ==\nব্যবহারের পরে পরিত্যাজ্য পণ্যগুলি প্রায়শই কাগজ, প্লাস্টিক, তুলা বা পলিস্টাইরিন ফোম দিয়ে তৈরি করা হয়ে থাকে। যেসব পণ্য যৌগিক উপাদান যেমন পাতলা স্তর-সংযোজিত (laminated) উপাদানগুলির পুনঃচক্রায়ন দুরূহ এবং এগুলিকে ব্যবহার শেষে ফেলে দেবার সম্ভাবনা বেশি।\n২০২১ সালে অস্ট্রেলিয়াভিত্তিক মিন্ডারু ফাউন্ডেশন প্লাস্টিক ওয়েইস্ট মেকার্স ইনডেক্স (\"প্লাস্টিক বর্জ্য উৎপাদক সূচক\") শীর্ষক একটি প্রতিবেদনে এই সিদ্ধান্তে উপনীত হয় যে মাত্র ২০টি কোম্পানি (ব্যবসা প্রতিষ্ঠান) বিশ্বের অর্ধেক সংখ্যক একবার-ব্যবহার্য প্লাস্টিক বর্জ্য উৎপাদন করে থাকে।\n\n\n== ব্যবহারের পরে পরিত্যাজ্য পণ্যের উদাহরণ ==\n\n\n=== রান্নাঘর ও খাবার ঘরের পণ্য ===\n\nঅ্যালুমিনিয়ামের রাংতা ও অ্যালুমিনিয়ামের চাটু\nব্যবহারের পরে পরিত্যাজ্য বাসনপত্র / পানপাত্র সামগ্রী (যেমন থালা, বাটি, কাপ)\nপ্লাস্টিকের ছুরি-চামচ (যেমন চামচ, ছুরি, কাঁটাচামচ, কাঁটামচ (spork), ইত্যাদি)\nব্যবহারের পরে পরিত্যাজ্য টেবিল-চাদর\nসস্তা পুনর্ব্যবহারযোগ্য টাপারওয়্যার (tupperware) পণ্য\nকাপকেক মোড়ক, কফি পরিস্রাবক (এগুলি মিশ্র জৈব সারে রূপান্তরযোগ্য)\nপান করার নল\n\n\n=== মোড়কজাতকরণ ===\n\nমোড়কগুলি সাধারণত একবার ব্যবহারযোগ্য। বর্জ্যের স্তরক্রমে উপাদান ন্যূনকরণের প্রতি জোর দেওয়া হয়। মোড়কের বিভিন্ন রূপ ও উপাদান পুনঃচক্রায়নের জন্য মানানসই হলেও বহু দেশে ও অঞ্চলে প্রকৃতি পুনঃচক্রায়নের হার আপেক্ষিকভাবে বেশ নিচু। মোড়কের পুনর্ব্যবহার ও পুনর্লক্ষীকরণ বৃদ্ধি পাছহে, কিন্তু শেষ বিচারে ধারকপাত্রগুলি পুনঃচক্রায়িত, জৈব সারে রূপান্তরিত, ভস্মীকৃত বা আবর্জনাভূমিতে পরিত্যক্ত হবে।\nধারকপাত্রগুলি বিভিন্ন রূপ আছে যেমন বাক্স, বোতল, ক্যানেস্তারা (ক্যান) বা টিন, বয়ম বা জার, থলে (ব্যাগ), ইত্যাদি। এগুলিকে কাগজ, প্লাস্টিক, ধাতু, কাপড়, যৌগিক উপাদান, ইত্যাদি দিয়ে বানানো হয়।\n\n\n=== খাদ্যসেবা শিল্পে ব্যবহৃত ব্যবহারের পরে পরিত্যাজ্য পণ্য ===\n\n২০০২ সালে তাইওয়ানি কর্তৃপক্ষগুলি বিভিন্ন সংস্থা ও ব্যবসা প্রতিষ্ঠানে ব্যবহারের পরে পরিত্যাজ্য টেবিলসরঞ্জামের পরিমাণ ও প্লাস্টিকের থলের ব্যবহার কমানোর ব্যাপারে পদক্ষেপ নিতে শুরু করে। প্রতি বছর দেশটির ১ কোটি ৭৭ লক্ষ অধিবাসী ৫৯ হাজার টন ব্যবহারের পরে পরিত্যাজ্য টেবিলসরঞ্জাম বর্জ্য ও ১ লক্ষ ৫ হাজার টন বর্জ্য প্লাস্টিকের থলে উৎপাদন করছিল। ২০০২-এর পরে থেকে এই বর্জ্যের পরিমাণ কমানোর জন্য উত্তরোত্তর বর্ধমান পদক্ষেপসমূহ গ্রহণ করা হয়েছে। ২০১৩ সালে তাইওয়ানের পরিবেশ সুরক্ষা প্রশাসন দেশটির ৯৬৮টি বিদ্যালয়, সরকারি সংস্থা ও হাসপাতালে ব্যবহারের পরে পরিত্যাজ্য টেবিল সরঞ্জামের ব্যবহার সম্পূর্ণ নিষিদ্ধ ঘোষণা করে। এই নিষেধাজ্ঞার ফলে প্রতি বছর ২৬০০ মেট্রিক টন বর্জ্য হ্রাস পাবার প্রত্যাশা করা হয়েছে।\nজার্মানি, অস্ট্রিয়া ও সুইজারল্যান্ডে বড় মাপের আয়োজন বা অনুষ্ঠানে ব্যবহারের পরে পরিত্যাজ্য খাদ্য ও পানীয়ের পাত্রের ব্যবহার নিষিদ্ধকারী আইনসমূহ বলবৎ করা হয়েছে। ১৯৯১ সাল থেকে জার্মানির মিউনিখ শহরে এই ধরনের নিষেধাজ্ঞা বিদ্যমান, যা শহরে সমস্ত পৌর ভবন ও যেকোনও মাপের (এমনকি অতিবৃহৎ মাপের আয়োজন যেমন বড়দিনের বাজার, আউয়ার-ডুল্ট মেলা, অক্টোবর-মেলা, মিউনিখ নগরী ম্যারাথন, ইত্যাধি) আয়োজন বা অনুষ্ঠানের জন্য প্রযোজ্য। কয়েকশত লোক নিয়ে আয়োজিত অনুষ্ঠানের জন্য নগর কর্তৃপক্ষ বাসনপত্র ও বাসনপত্র ধোবার যন্ত্র ও সরঞ্জামাদি সরবরাহকারী একটি সংঘের ব্যবস্থা করেছে। অংশত এই বিধিনিষেধের কারণে মিউনিখ তার বাৎসরিক অক্টোবরফেস্ট উৎসবে (যেখানে বহু হাজার পর্যটক অংশ নেয়) উৎপন্ন বর্জ্যের পরিমাণ ১৯৯০ সালে ১১ হাজার মেট্রিক টন থেকে ১৯৯৯ সালে মাত্র ৫৫০ মেট্রিক টনে নামিয়ে আনতে সক্ষম হয়।\nচীন প্রতি বছর ৫ হাজার ৭০০ কোটি একবার ব্যবহার্য জোড়াকাঠি বা চপস্টিকস উৎপাদন করে থাকে, যার অর্ধেক বিদেশে রপ্তানি করা হয়। এদের প্রায় ৪৫% প্রায় ৩৮ লক্ষ বৃক্ষ (মূলত তুলাকাঠ, বার্চ, স্প্রুস) এবং বাকি ৫৫% বাঁশ থেকে তৈরি করা হয়। জাপান প্রতি বছর প্রায় ২ হাজার ৪০০ কোটি জোড়াকাঠি ব্যবহার করে থাকে। সারা বিশ্বে প্রায় ৮ হাজার জোড়াকাঠি ব্যবহারের পরে ফেলে দেওয়া হয়। রেস্তোরাঁগুলিতে পুনর্ব্যবহারযোগ্য জোড়াকাঠিগুলির স্থায়িত্বকাল প্রায় ১৩০টি ভোজনের সমান। জাপানে ব্যবহারের পরে পরিত্যাজ্য জোড়াকাঠির দাম মাত্র ২ সেন্ট, এর বিপরীতে পুনর্ব্যবহারযোগ্য জোড়াকাঠির দাম সাধারণত ১.১৭ মার্কিন ডলার; অর্থাৎ পুনর্ব্যবহারযোগ্য জোড়াকাঠিগুলি ১৩০ বার ব্যবহৃত হলে একবার ব্যবহার্য জোড়াকাঠিগুলির তুলনায় (২,৬০ ডলার) দ্বিগুণের বেশি সস্তা হয়। একাধিক দেশে এই ধরনের বর্জ্য হ্রাস করার অভিযান শুরু হয়েছে এবং এগুলির কিছু সুপ্রভাব পরিলক্ষিত হচ্ছে।\nইসরায়েলকে বিশ্বের বৃহত্তম ব্যবহারের পরে পরিত্যাজ্য খাদ্য ধারকপাত্র ও টেবিলের সরঞ্জাম ব্যবহারকারী দেশ হিসেবে গণ্য করা হয়। প্রতি মাসে দেশটিতে ২৫ কোটি প্লাস্টিকের কাপ এবং ১ কোটি ২০ লক্ষেরও বেশি কাগজের কাপ উৎপাদন, ব্যবহার করা ও ফেলে দেওয়া হয়। ইসরায়েলে ব্যবহারের পরে পরিত্যাজ্য খাদ্য ধারকপাত্রের শিল্পোৎপাদন ও আমদানির ব্যাপারে কোনও আইন নেই।\n\n\n=== চিকিৎসা ও স্বাস্থ্যবিধি পণ্য ===\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\nবিশ্বব্যাপী চিকিৎসা ও শল্যযন্ত্রপাতি নির্মাতারা বহু বিভিন্ন ধরনের পণ্য উৎপাদন করে থাকেন, যেগুলি মাত্র একবার ব্যবহার করার উদ্দেশ্যে নির্মাণ করা হয়। এরূপ পণ্য উৎপাদনের মূল কারণ হল রোগ সংক্রমণ নিয়ন্ত্রণ করা; যখন কোনও পণ্য একবারমাত্র ব্যবহার করা হয়, সেটি পরবর্তী কোনও রোগীর দেহে রোগ সংক্রামক জীবাণু সংবহন করতে পারে না। যেকোনও ধরনের চিকিৎসা যন্ত্রপাতি নির্মাতাদেরকে আবশ্যকীয়ভাবে বহুসংখ্যক মান ও বিধিমালা মেনে চলতে হয়। যেমন আইএসও ১৫২২৩: চিকিৎসা কলকৌশল ও ইএন ৯৮০ নামক আন্তর্জাতিক মানে উল্লেখ করা হয়েছে যে একবার ব্যবহার্য উপকরণ ও কলকৌশলগুলিতে স্পষ্টভাবে পণ্যের মোড়কের উপরে সেগুলি যে একবার ব্যবহার্য তার উল্লেখ থাকতে হবে এবং সাথে সর্বজনীনভাবে অনুধাবনযোগ্য একটি প্রতীক থাকতে যা দিয়ে নির্দেশ করা হবে যে পণ্যটি \"পুনরায় ব্যবহারযোগ্য নয়\", \"একবার ব্যবহারযোগ্য\" বা \"কেবলমাত্র একবার ব্যবহার করুন\"। এই প্রতীকটি হল একটি বৃত্তের মধ্যে আবদ্ধ ইংরেজি ২ সংখ্যাটি, যেটিকে ডানদিকে পতনশীল ৪৫ ডিগ্রী কোণে অঙ্কিত একটি রেখা ছেদ করেছে।\nনিচে চিকিৎসা ও শল্যচিকিৎসাক্ষেত্রে ব্যবহৃত একবার ব্যবহার্য কিছু পণ্যের উদাহরণ দেওয়া হল:\n\nঅধস্তাচ সূচ(Hypodermic needles)\nশৌচ কাগজ (Toilet paper)\nব্যবহারের পরে পরিত্যাজ্য তোয়ালে (Disposable towel), কাগজের তোয়ালে (paper towel)\nকনডম (Condom) ও অন্যান্য গর্ভনিরোধক পণ্য\nব্যবহারের পরে পরিত্যাজ্য ডুশ বা বস্তিপ্রয়োগ ও এ জাতীয় পণ্য\nতুলার শোষণী (Cotton swab) ও  প্যাড\nচিকিৎসা ও পরিস্কারকরণের দস্তানা\nডাক্তারি ধূলিরোধী শ্বাসমুখোশ (Medical dust respirators বা dust masks)\nবাচ্চা ও প্রাপ্তবয়স্কদের শোষক লেংটি (diaper), ও প্রশিক্ষণ পাতলুন (training pants)\nদাঁড়ি বা লোম কামানোর ক্ষুর, নিরাপদ ক্ষুর, মোম দিয়ে লোম ওঠানোর সরঞ্জাম, চিরুণী, ও অন্যান্য চুল রক্ষণাবেক্ষণ পণ্যসামগ্রী\nদন্তমাজনী (টুথব্রাশ), দন্তসূত্র (dental floss) ও অন্যান্য মুখের যত্নের পণ্যসামগ্রী\nহাসপাতালের সম্মুখাবরণী (এপ্রন) \nপ্রসব পরবর্তীকালীন ব্যবহারের পরে পরিত্যাজ্য প্যান্টি\nমণি-চশমা (Contact lens)\n\n\n=== ইলেকট্রনীয় (বৈদ্যুতিন) পণ্য ===\n\nঅ-পুনর্ভরণযোগ্য তড়িৎকোষগুলিকে বিপদের ঝুঁকিবহনকারী বর্জ্য হিসেবে গণ্য করা হয় এবং এগুলিকে সেইভাবেই পরিত্যাগ করতে হয়।\nব্যবহারের পরে পরিত্যাজ্য কালির কার্তুজ\nব্যবহারের পরে পরিত্যাজ্য আলোকচিত্রগ্রাহক (ক্যামেরা) \nইলেকট্রনীয় সিগারেট যন্ত্র, কুণ্ডলী/ ব্যবহারের পরে পরিত্যাজ্য খোল/খোসা\n\n\n=== প্রতিরক্ষা ও আইন বলবৎকরণ ===\nপ্লাস্টিকের হাতকড়া\n\n\n=== অন্যান্য ভোগ্যপণ্য ===\n\nআবর্জনার থলে \nশোষকল থলে, পানি, বায়ু, শীতলীকারক (coolant), ও অন্যান্য পরিস্রাবক\nকাগজের মুদ্রা, অতিব্যবহৃত হবার পরে পরিচলন থেকে প্রত্যাহারকৃত\nবলপেন (গুলিকলম), রবার (দাগ মোছনী), ও অন্যান্য লেখার উপকরণ (writing implement)\nচলচ্চিত্রের দৃশ্যসজ্জা ও রঙ্গমঞ্চের দৃশ্যসজ্জা\nউপহার মোড়ক কাগজ\nমোড়কের লেখা (Label), আঠালো সাঁটকাগজ (sticker), ও সংশ্লিষ্ট আসঞ্জনরোধী আবরণী (release liner) যেগুলি একবার ব্যবহারের পরে ফেলে দেওয়া হয়।\n\n\n== আরও দেখুন ==\nব্যবহারের পরে পরিত্যাজ্য টেবিলসামগ্রী\nসম্প্রসারিত উৎপাদক দায়িত্ব\nকাগজের রুমাল\nকাগজ পুনঃচক্রায়ন\nপরিকল্পিত বিলোপন\nপ্লাস্টিক পুনঃচক্রায়ন\nপুনর্ব্যবহারযোগ্য কেনাকাটার থলে\nবর্জ্য ব্যবস্থাপনা\nসোসিয়েতে বিক\nএকবার ব্যবহার্য প্লাস্টিক মৃত্যুশয্যা\n\n\n== তথ্যসূত্র ==\n\n\n== বহিঃসংযোগ ==\n\nকীভাবে ব্যবহারের পরে পরিত্যাজ্য খাবার খাওয়ার জোড়াকাঠি (চপস্টিকস) নির্মাণ করা হয় (চলছবি/ভিডিও)."}