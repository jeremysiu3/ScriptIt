{"pageid": 1468901, "title": "সদাশিব অমরাপুরকর", "url": "https://bn.wikipedia.org/wiki?curid=1468901", "content": "সদাশিব দত্তরায় অমরাপুরকর (১১ মে ১৯৫০ - ৩ নভেম্বর ২০১৪) একজন ভারতীয় অভিনেতা। ১৯৮৩ থেকে ২০১৩ সাল পর্যন্ত তিন দশকের কর্মজীবনে তিনি মারাঠি ও হিন্দি চলচ্চিত্রে খল ও কৌতুক চরিত্রে অভিনয়ের জন্য সুপরিচিত। তিনি তিন শতাধিক হিন্দি, মারাঠি, বাংলা, ওড়িয়া ও অন্যান্য আঞ্চলিক ভাষার চলচ্চিত্রে অভিনয় করেছেন।\nঅমরাপুরকর অর্ধ সত্য (১৯৮৩) চলচ্চিত্রে অভিনয়ের জন্য শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কার এবং সড়ক (১৯৯১) চলচ্চিত্রের জন্য শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কার অর্জন করেন। তিনি শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কারের প্রথম বিজয়ী। এছাড়া তিনি ইশ্‌ক (১৯৯৭) চলচ্চিত্রের জন্য শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কার ও জি সিনে পুরস্কারের মনোনয়ন লাভ করেন। তার অভিনীত সর্বশেষ চলচ্চিত্র বোম্বে টকিজ (২০১২)।\n\n\n== প্রারম্ভিক জীবন ==\nঅমরাপুরকর ১৯৫০ সালের ১১ই মে তৎকালীন বোম্বে রাজ্যের (বর্তমান মহারাষ্ট্র) আহমেদনগর জেলার শেবগাঁও তহসিলের অমরাপুর গ্রামে এক ব্রাহ্মণ পরিবারে জন্মগ্রহণ করেন। তার প্রকৃত নাম গণেশ কুমার নরওডে। ১৯৭৪ সালে তিনি সদাশিব নাম গ্রহণ করেন। তাকে ছেলেবেলায় সকলে আদর করে তত্য নামে ডাকতেন। তার পিতা একজন অটো চালক ছিলেন। তার একজন ছোট ভাই ছিল।\nতিনি বিদ্যালয়ে পড়াকালীনই অভিনয় শুরু করেন। তিনি সঙ্গীতে তালিমও নেন কিন্তু তার অতিমাত্রার নাকি স্বর খ্যাতি অর্জনে বাধা হবে এই কারণে তিনি ২১ বছর বয়সে সঙ্গীত ছেড়ে তিনি মঞ্চে অভিনয় শুরু করেন। তিনি পঞ্চাশের অধিক মঞ্চনাটকে অভিনয় করেছেন এবং মঞ্চনাটক পরিচালনা করেছেন।\n\n\n== কর্মজীবন ==\nঅমরাপুরকর মারাঠি মঞ্চনাটকে অভিনয়ের মধ্য দিয়ে তার অভিনয় জীবন শুরু করেন। ১৯৭৯ সালে মারাঠি ভাষার ২২ জুন ১৯৮৭-এ ভারতীয় স্বাধীনতা আন্দোলনের কর্মী বাল গঙ্গাধর তিলকের ভূমিকায় অভিনয়ের মধ্য দিয়ে তার চলচ্চিত্রে আগমন ঘটে। ১৯৮১-৮২ সালে তিনি মারাঠি মঞ্চনাটক হ্যান্ডস আপ-এ অভিনাশ মসুরকর ও ভক্তি বার্বে-ইনামদারের সাথে অভিনয় করেন। মঞ্চনাটকটি সুপারহিট হয় এবং গোবিন্দ নিহলানি তাকে অর্ধ সত্য (১৯৮৩) চলচ্চিত্রে অভিনয়ের সুযোগ দেন। চলচ্চিত্রটি সফল হয় এবং অমরাপুরকরের অভিনয় সমাদৃত হয়। এই চলচ্চিত্রে ডন রমা শেট্টি চরিত্রে অভিনয়ের জন্য তিনি শ্রেষ্ঠ পার্শ্ব অভিনেতা বিভাগে ফিল্মফেয়ার পুরস্কার অর্জন করেন।\nএরপর তিনি পুরানা মন্দির (১৯৮৪), জওয়ানি (১৯৮৪) নসুর (১৯৮৫), খামোশ (১৯৮৫), মুদ্দত (১৯৮৬) চলচ্চিত্রে ছোট ভূমিকায় অভিনয় করেন। তিনি অমিতাভ বচ্চন অভিনীত আখরি রাস্তা (১৯৮৬) ও ধর্মেন্দ্র অভিনীত হুকুমত (১৯৮৭) চলচ্চিত্রে প্রধান খল চরিত্রে অভিনয় করেন। হুকুমত চলচ্চিত্রটির ব্যবসাসফলতার ফলে অমরাপুরকর ধর্মেন্দ্রের বিপরীতে \"সৌভাগ্যের প্রতীক\" হিসেবে চিহ্নিত হন এবং পরবর্তীকালে তারা একসাথে খতরোঁ  কে খিলাড়ি (১৯৮৮), বীরু দাদা (১৯৯০), ফরিশ্‌তে (১৯৯১)-সহ একাধিক চলচ্চিত্রে অভিনয় করেন।\n১৯৯১ সালে তিনি সড়ক চলচ্চিত্রে নপুংসক পতিতালয় রক্ষক মহারানী চরিত্রে অভিনয় করে শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কার অর্জন করেন। তিনি এই বিভাগে প্রথম ফিল্মফেয়ার পুরস্কার বিজয়ী। ১৯৯০-এর দশকের মাঝামাঝি সময় থেকে তিনি পার্শ্ব ও কৌতুক চরিত্রে অভিনয় শুরু করেন। এ সময় তাকে আঁখেঁ (১৯৯৩), ছোটে সরকার (১৯৯৬), গুপ্ত: দ্য হিডেন ট্রুথ (১৯৯৭), আন্টি নাম্বার ওয়ান (১৯৯৮), হাম সাথ-সাথ হ্যাঁয় (১৯৯৯) চলচ্চিত্রে দেখা যায়। তিনি ইশ্‌ক (১৯৯৭) চলচ্চিত্রের জন্য শ্রেষ্ঠ খল অভিনয়শিল্পী বিভাগে ফিল্মফেয়ার পুরস্কার ও জি সিনে পুরস্কারের মনোনয়ন লাভ করেন। তাকে সর্বশেষ বোম্বে টকিজ (২০১২)-এ দিবাকর ব্যানার্জীর \"স্টার\" অংশে দেখা যায়।\n\n\n== ব্যক্তিগত জীবন ও মৃত্যু ==\nঅমরাপুরকর তার বিদ্যালয় জীবনের প্রেমিকা সুনন্দা কর্মকারকে বিয়ে করেন। তাদের কন্যা রীমা অমরাপুরকর। ২০১৪ সালের অক্টোবর মাসে তার ফুসফুসের প্রদাহ দেখা দিলে তাকে মুম্বইয়ের কোকিলাবেন ধীরুভাই আম্বানি হাসপাতালে ভর্তি করা হয় এবং নিবিড় পরিচর্যা কেন্দ্রে (আইসিইউ) রাখা হয়। তিনি ২০১৪ সালের ৩রা নভেম্বর ৬৪ বছর বয়সে মৃত্যুবরণ করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে সদাশিব অমরাপুরকর  (ইংরেজি)"}