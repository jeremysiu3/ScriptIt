{"pageid": 1476413, "title": "হাভিয়ের মিলেই", "url": "https://bn.wikipedia.org/wiki?curid=1476413", "content": "হাভিয়ের হেরার্দো মিলেই (স্পেনীয়: Javier Gerardo Milei) (জন্ম ২২শে অক্টোবর, ১৯৭০) একজন আর্জেন্টিনীয় রাজনীতিবিদ, ব্যবসায়ী ও অর্থনীতিবিদ এবং ২০২৩ সালের ডিসেম্বর থেকে আর্জেন্টিনার রাষ্ট্রপতি। তিনি দেশটির ৫৮তম রাষ্ট্রপতি। এর আগে তিনি ২০২১ থেকে ২০২৩ সাল পর্যন্ত আর্জেন্টিনার আইনসভার নিম্নকক্ষের সদস্য (সংসদ সদস্য) ছিলেন। তিনি মুক্তিবাদী চিন্তাধারায় বিশ্বাসী বিশ্বের প্রথম রাষ্ট্রপতি। মিলেই অর্থনীতি ও রাজনীতির বিভিন্ন বিষয়ের উপরে বিশ্ববিদ্যালয়ে পাঠদান করেছেন, রচনা প্রকাশ করেছেন ও এগুলির উপরে বেতার অনুষ্ঠানও সঞ্চালনা করেছেন। আর্জেন্টিনার রাজনীতিতে তাঁর রাজনৈতিক দৃষ্টিভঙ্গি স্বতন্ত্র।\nমিলেই তাঁর বর্ণাঢ্য ব্যক্তিত্ব, স্বতন্ত্র ব্যক্তিগত শৈলী ও গণমাধ্যমে শক্তিশালী উপস্থিতির জন্য পরিচিত। তাঁকে রাজনৈতিকভাবে ডানপন্থী জনতুষ্টিবাদী এবং ডানপন্থী মুক্তিবাদী হিসেবে বর্ণনা করা হয়েছে। তিনি অবাধ ব্যবসামূলক (লেসে-ফেয়ার) অর্থনীতির সমর্থক, বিশেষ করে ন্যূনতম শাসন ও নৈরাজ্যমূলক পুঁজিবাদের নীতিগুলির সাথে তিনি একাত্মতা পোষণ করেছেন। আর্জেন্টিনার মুদ্রার অবাধ পতন, দারিদ্র্যবৃদ্ধি, স্থায়ী অতিমূল্যস্ফীতি, ইত্যাদিতে অতিষ্ঠ আর্জেন্টিনার জনগণ রাজনৈতিক প্রবর বা অভিজাত শ্রেণীর ব্যাপারে অত্যন্ত অসন্তুষ্ট ছিল, যা মিলেইয়ের রাষ্ট্রপতি নির্বাচনে ভূমিকা রাখে। মিলেই বেতার ও টেলিভিশনে দেশের শাসক শ্রেণীর কঠোর সমালোচনা করে জাতীয় মঞ্চে উদীত হন। দুর্বিনীত ব্যক্তিত্ব ও কায়েমী গোষ্ঠীবিরোধী মনোভঙ্গির কারণে তাঁকে মার্কিন যুক্তরাষ্ট্রের ডোনাল্ড ট্রাম্প ও ব্রাজিলের জাইর বোলসোনারু-র সাথে তুলনা করা হয়েছে।\nমিলেই তাঁর দেশের আর্থিক ও কাঠামোগত নীতিগুলির পূর্ণাঙ্গ রদবদল প্রস্তাব করেছেন। তিনি মাদক, আগ্নেয়াস্ত্র, পতিতাবৃত্তি ও সমকামী বিবাহের প্রশ্নে পছন্দের স্বাধীনতা সমর্থন করেন। কিন্তু গর্ভপাত ও মুমূর্ষুর যন্ত্রণাহীন মৃত্যুর বিরোধিতা করেন। বৈদেশিক নীতির ক্ষেত্রে তিনি মার্কিন যুক্তরাষ্ট্র ও ইসরায়েলের সাথে আরও ঘনিষ্ঠ সম্পর্কে আগ্রহী, ইউক্রেনে রুশ আগ্রাসনের বিরোধী এবং চীনের সাথে আর্জেন্টিনার ভূ-রাজনৈতিক সম্পর্কে দূরত্ব সৃষ্টির পক্ষপাতী।\n\n\n== তথ্যসূত্র ==\n\n\n== বহিঃসংযোগ ==\n\nইউটিউবে হাভিয়ের মিলেইয়ের চ্যানেল"}