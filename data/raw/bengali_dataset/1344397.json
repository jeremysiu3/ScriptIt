{"pageid": 1344397, "title": "সুমন দেবী থৌদাম", "url": "https://bn.wikipedia.org/wiki?curid=1344397", "content": "সুমন দেবী থৌদাম হলেন মণিপুর রাজ্যের ইম্ফলের একজন ভারতীয় ফিল্ড হকি খেলোয়াড়। তিনি আন্তর্জাতিকভাবে ভারতের প্রতিনিধিত্ব করেছেন এবং একজন ডিফেন্ডারের ভূমিকা পালন করেন। তিনি ২০১৮ সালের জুলাই পর্যন্ত ১১টি আন্তর্জাতিক ম্যাচ খেলেছেন।\n\n\n== প্রাথমিক জীবন ==\nসুমন দেবী থৌদাম মণিপুর রাজ্যের ইম্ফলের সিংজামেই মনখাংলাম্বির বাসিন্দা। তিনি ১৯৯৮ সালে জন্মগ্রহণ করেছিলেন। তিনি থৌদাম আনন্দের বড় মেয়ে। তিনি অল্প বয়সেই তাঁর হকি খেলোয়াড় জীবন শুরু করেছিলেন, ২০১১ সালে দিল্লি এবং অমৃতসরে আন্তঃস্কুল টুর্নামেন্টে অংশগ্রহণ করেন। এর পাশাপাশি তিনি ২০১১ সালে পাটনায় সাব জুনিয়র ন্যাশনাল এবং ২০১২ ও ২০১৩ সালে জওহরলাল নেহরু টুর্নামেন্টের মতো বড় রাজ্য টুর্নামেন্টে অংশগ্রহণ করেন। জওহরলাল নেহরু টুর্নামেন্টে দুবারই তাঁর দল রানার আপ হয়েছিল।\nতিনি পরের কয়েক বছর জুনিয়র টুর্নামেন্টে তাঁর রাজ্যের প্রতিনিধিত্ব করেছেন। তিনি ২০১৪ সালে পুনেতে সাব জুনিয়র ন্যাশনাল (বিজয়ী), ভোপালে ২০১৩ সালে সাব জুনিয়র ন্যাশনাল (রানার আপ), ২০১৪ সালে মাইসোরে জুনিয়র ন্যাশনাল (রানার আপ), ২০১৩ সালে রাঁচিতে  জুনিয়র ন্যাশনাল (রানার আপ) এবং মুম্বাইতে সাব জুনিয়র জোনাল-এ অংশগ্রহণ করেন।\n\n\n== কর্মজীবন ==\nজাতীয় টুর্নামেন্ট থেকে, আন্তর্জাতিকভাবে সুমন নিজের দেশের প্রতিনিধিত্ব করেছিলেন। ২০১৪ সালের ১১ এবং ১২ই আগস্ট নেদারল্যান্ডসে অনুষ্ঠিত বিশ্ব যুব হকি টুর্নামেন্ট (অনূর্ধ্ব- ১৮), যেটিতে ভারতীয় দল জিতেছিল, তিনি সেই যুব হকি দলের একজন খেলোয়াড় ছিলেন। এই বিজয়ী দলের অংশ হবার জন্য, তাঁকে তাঁর পুরোনো প্রশিক্ষণ ইনস্টিটিউট, সাউথ ইস্ট ইয়ুথ সংগঠন দ্বারা সম্মানিত করা হয়েছিল। তিনি ২০১৭ সালের এশিয়া কাপেও অংশগ্রহণ করেছিলেন। সেখানে তাঁর অবদানের কারণে ভারত একটি শক্তিশালী রক্ষণ তৈরি করতে পেরেছিল। ৬টি ম্যাচের টুর্নামেন্টে এই দল মাত্র ৫টি গোল খেয়েছিল এবং শেষ পর্যন্ত টুর্নামেন্ট জিতে তারা মহাদেশীয় চ্যাম্পিয়ন হয়। এই টুর্নামেন্টের ফলের কারণে  তারা হকি বিশ্বকাপে খেলার যোগ্যতা অর্জন করেছিল।\n২০১৮ সালে, লন্ডনে হকি বিশ্বকাপের আগে, ভারতীয় মহিলা হকি দল স্পেন সফরে গিয়েছিল। সেখানে তারা ২০১৮ সালের  ১২ই জুন থেকে স্পেনীয় জাতীয় দলের বিরুদ্ধে পাঁচটি ম্যাচ খেলেছিল। সুমন স্পেন সফরের ২০-সদস্যের দলের একটি অংশ ছিলেন। এই দলটি ৫ ম্যাচের সিরিজে আয়োজক স্প্যানীয় দলকে ৪ - ১ ব্যবধানে পরাজিত করেছিল। তবে বিশ্বকাপের চূড়ান্ত দলে তাঁকে নির্বাচিত করা হয়নি।\nসুমন ভারতীয় জুনিয়র মহিলা হকি দলেরও একজন অংশ ছিলেন এবং বেলজিয়ামের অ্যান্টওয়ার্পে ২০১৮ সালের ১৪ থেকে ২১শে জুলাইয়ের মধ্যে অনুষ্ঠিত অনূর্ধ্ব- ২৩ বিভাগে ছয় দেশের টুর্নামেন্টে অংশগ্রহণ করেছিলেন।\n\n\n== তথ্যসূত্র ==\n\n\n== বহিঃসংযোগ ==\nহকি ইন্ডিয়াতে সুমন দেবী থৌদাম  ওয়েব্যাক মেশিনে আর্কাইভকৃত ২১ মার্চ ২০২৩ তারিখে"}