{"pageid": 1422114, "title": "ময়না মহিলা সংস্থা", "url": "https://bn.wikipedia.org/wiki?curid=1422114", "content": "ময়না মহিলা সংস্থা (এমএমএফ) হল একটি ভারতীয় সংস্থা যা ঋতুস্রাবের মতো নিষিদ্ধ বিষয়গুলি নিয়ে আলোচনাকে উৎসাহিত ক'রে মহিলাদের ক্ষমতায়ন করে। ঋতুস্রাবের সময় মেয়েদের যাতে স্কুলে যেতে সমস্যায় না পড়তে হয় সেই উদ্দেশ্যে এরা তাদের জন্য কম খরচে স্যানিটারি সুরক্ষা দিতে স্যানিটারি ন্যাপকিন তৈরির কারখানা স্থাপন করেছে। ২০১৫ সালে সুহানি জালোটা এই সংস্থাটি প্রতিষ্ঠা করেন, সেইসময় তিনি ডিউক বিশ্ববিদ্যালয়ে অধ্যয়নরত ছিলেন।\nফাউণ্ডেশনের নামটি এসেছে ময়না পাখি থেকে, যে পাখি কথা বলার জন্য বিখ্যাত এবং \"নারী\"র আর এক প্রতিশব্দ \"মহিলা\" থেকে।\n২০১৬ সালে গ্ল্যামার ম্যাগাজিন এই সংস্থার প্রতিষ্ঠাতা সুহানি জালোটাকে তাদের \"কলেজ উইমেন অফ দ্য ইয়ার\" হিসাবে তালিকাভুক্ত করে।\nপ্রিন্স হ্যারি এবং মেগান মার্কল তাঁদের বিবাহের সময় সাতটি সংস্থাকে অনুদান দেবার জন্য মনোনীত করেন। এই সংস্থাটি ছিল তাদের মধ্যে একটি। ২০১৮ সালের ১৯শে মে এই দম্পতি বিবাহ করার সময় অতিথিদের অনুরোধ করেন বিবাহে উপহার দেওয়ার পরিবর্তে তাঁরা যেন মনোনীত সাতটি সংস্থার কোন একটিতে অনুদান দেন। মেগান মার্কল ওয়ার্ল্ড ভিশনের সাথে দিল্লি এবং মুম্বাই ভ্রমণ করার সময় এই সংস্থার সঙ্গে জড়িত মহিলাদের সাথে দেখা করেছিলেন এবং তাঁদের কাজকর্ম সম্বন্ধে খোঁজখবর নিয়েছিলেন। এরপর ২০১৭ সালে তিনি টাইম ম্যাগাজিনে এই সংস্থা সম্পর্কে একটি নিবন্ধ লিখেছিলেন, যার শিরোনাম ছিল \"হাউ পিরিয়ডস অ্যাফেক্ট পোটেনশিয়াল\" (কিভাবে ঋতুস্রাব সম্ভাবনাকে প্রভাবিত করে)। একই বছর মার্কল এই সংস্থার প্রতিষ্ঠাতা সুহানি জালোটাকে গ্ল্যামার ম্যাগাজিনে \"দ্য টেন উইমেন হু চেঞ্জড মাই লাইফ\" (সেই দশজন নারী যারা আমার জীবনকে পাল্টে দিয়েছে)-এর তালিকায় অন্তর্ভুক্ত করেন।\n\n\n== উদ্দেশ্য ==\nঋতুস্রাবের মতো নিষিদ্ধ বিষয়গুলি নিয়ে কথোপকথনকে উৎসাহিত করার পাশাপাশি, এই সংস্থা বস্তিতে বসবাসকারী মহিলাদের স্থিতিশীল কর্মসংস্থানের ব্যবস্থা করেছে। তারা মহিলাদের উৎসাহিত করে স্বল্পমূল্যের স্যানিটারি ন্যাপকিন তৈরি করতে, যেগুলি তাঁরা নিজেদের সম্প্রদায়ের কাছেই বিক্রি করতে পারবেন। এইভাবে সম্প্রদায়গুলিতে ঋতুস্রাবের স্বাস্থ্যবিধিও উন্নত করা যাবে এবং নারীর ক্ষমতায়ন সম্ভব হবে।\n\n\n== বর্তমান কাজ ==\nসংস্থাটি প্রায় ৩৫ জন মহিলাকে কর্মক্ষম করেছে, যাঁদের মধ্যে ১৫ জন নির্মাতা হিসাবে কাজ করেন এবং বাকি ২০ জন পণ্যের বিক্রয়কর্মী, তাঁদের গ্রাহক সংখ্যা ছিল প্রায় ৩০০০। ২০১৮ সালের শেষ নাগাদ তাঁরা ১০০০০ গ্রাহকের কাছে পৌঁছানোর আশা রেখেছিলেন। এছাড়াও এই সংস্থাটি তার মহিলা কর্মীদের স্বাস্থ্য, ইংরেজি, গণিত এবং আত্মরক্ষার মতো জীবন দক্ষতায় প্রশিক্ষণ দিয়ে নারী ক্ষমতায়ন করেছে। রাজকীয় বিবাহের মাধ্যমে প্রাপ্ত অনুদান সম্পর্কে, প্রতিষ্ঠাতা সুহানি জালোটা বলেছিলেন যে মুম্বাইয়ের শহুরে বস্তিতে তাদের নাগাল প্রসারিত করতে এটি তাঁদের আরও সহায়তা করবে।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}