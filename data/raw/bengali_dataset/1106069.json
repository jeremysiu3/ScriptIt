{"pageid": 1106069, "title": "সারা সিগার", "url": "https://bn.wikipedia.org/wiki?curid=1106069", "content": "সারা সিগার (ইংরেজি: Sara Seager, জন্ম ২১শে জুলাই, ১৯৭১) একজন কানাডীয়-মার্কিন জ্যোতির্বিজ্ঞানী ও গ্রহীয় বিজ্ঞানী। তিনি মার্কিন যুক্তরাষ্ট্রের ম্যাসাচুসেটস ইনস্টিটিউট অভ টেকনোলজির একজন অধ্যাপিকা। তিনি বহিঃসৌরজাগতিক গ্রহসমূহ ও তাদের আবহমণ্ডলের উপর গবেষণাকর্মের জন্য পরিচিত। এ বিষয়ে তিনি দুইটি পাঠ্যপুস্তক রচনা করেছেন। তাঁকে বিশ্বের বেশ কিছু বিজ্ঞান ও আন্তর্জাতিক সাময়িকীতে বিশ্বের সেরা তরুণ বিজ্ঞানীদের একজন হিসেবে চিহ্নিত করা হয়েছে।\nসারা সিগার বহির্গ্রহসমূহের (যেসব গ্রহ সূর্য ব্যতীত অন্য নক্ষত্রকে ঘিরে আবর্তন করে) আবহমণ্ডলীয় তাত্ত্বিক প্রতিমানসমূহ নির্মাণ করেছেন। ২০১৩ সালে তিনি এমন একটি গাণিতিক প্রতিমান নির্মাণ করেন, যার মাধ্যমে মানুষের বাসযোগ্য গ্রহসমূহের সংখ্যা নির্ণয় করা সম্ভব। তাঁর এই প্রতিমানটি বর্তমানে সিগার সমীকরণ নামে পরিচিত। এই প্রতিমানে বহির্গ্রহের আবহমণ্ডলে জৈবস্বাক্ষরধারক গ্যাসসমূহের (জীবদের দ্বারা উৎপন্ন গ্যাসসমূহ) উপস্থিতি বা অনুপস্থিতির উপরে উপাত্তগুলি গণনায় ধরা হয়। এছাড়া তিনি গ্রহসমূহের পারস্পরিক অতিক্রমণের ঘটনাগুলি পর্যবেক্ষণ করার জন্য স্বল্প খরচে মানমন্দির নির্মাণের কাজেও জড়িত আছেন। এই দুই বিষয়ে তাঁর অবদানের কথা উল্লেখ করে তাঁকে ২০১৩ সালে ম্যাকার্থার ফেলোশিপ নামক গবেষণা বৃত্তিটি প্রদান করা হয়।\n\n\n== তথ্যসূত্র =="}