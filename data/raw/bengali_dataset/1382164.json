{"pageid": 1382164, "title": "প্রত্যয়নী বল", "url": "https://bn.wikipedia.org/wiki?curid=1382164", "content": "পদার্থবিজ্ঞানে, প্রত্যয়নী বল একটি বল যা কোনো বস্তুর ওপর ক্রিয়া করে তাকে সাম্যাবস্থায় নিয়ে আসতে চায়। প্রত্যয়নী বল কেবলমাত্র উক্ত ভর বা বস্তুকণার অবস্থানের ওপর নির্ভরশীল, এবং এটি সর্বদা সাম্যাবস্থানের অভিমুখে ক্রিয়া করে। সরল স্পন্দন গতি বর্ণনা করতে প্রত্যয়নী বলের ধারণা ব্যবহৃত হয়। যে বল কোনো বস্তুকে তার প্রকৃত আকার, আকৃতি বা অবস্থানে প্রত্যাবর্তন করাতে চায়, তাই-ই প্রত্যয়নী বল।\n\n\n== উদাহরণ ==\nপ্রত্যয়নী বলের একটি উদাহরণ হলো স্প্রিং-এর গতি। একটি আদর্শ স্প্রিং এর সাম্যাবস্থা থেকে এর দৈর্ঘ্য পরিবর্তনের সমানুপাতে পাল্টা বল প্রয়োগ করে। স্প্রিংকে টেনে দীর্ঘ করলে তাতে পাল্টা বলের উদ্ভব ঘটে যা একে সাম্যাবস্থায় ফেরত আনে। স্প্রিং ধ্রুবকের মান দ্বারা দৈর্ঘ্য পরিবর্তনকে গুণ করে সে পাল্টা বলের মান পাওয়া যায়, একে হুকের সূত্র বলে।\nঅপর একটি উদাহরণ হলো দোলক। যখন একটি দোলক দোল না খায়, তখন এর ওপর আরোপিত সবগুলো বল দোলকটিকে সাম্যাবস্থায় রাখে। যেহেতু অভিকর্ষজনিত নিম্নমুখী বল এবং সুতাটির টান বল পরস্পর বিপরীতমুখী ও সমান। যখন দোলকটিতে ঝোলানো ভরটি গতিশীল, এর সাম্যাবস্থার অবস্থান সবচেয়ে নিম্নভাগে, যেখানে দোলক স্থির থাকে। সরল দোলকে অভিকর্ষ বল বস্তুকে সাম্যাবস্থায় আনতে চায়, তাই অভিকর্ষজ বলকেও এক্ষেত্রে প্রত্যয়নী বল বলা যেতে পারে।\n\n\n== আরও দেখুন ==\nবিস্তার প্রতিক্রিয়া অপারেটর\n\n\n== তথ্যসূত্র =="}