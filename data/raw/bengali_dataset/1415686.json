{"pageid": 1415686, "title": "নিলুফার আনজুম পপি", "url": "https://bn.wikipedia.org/wiki?curid=1415686", "content": "নিলুফার আনজুম পপি একজন বাংলাদেশী রাজনীতিবিদ। তিনি ময়মনসিংহ-৩ আসনের সাবেক সংসদ সদস্য। ২০২৪ সালে অসহযোগ আন্দোলনের পর রাষ্ট্রপতি জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== প্রারম্ভিক জীবন ও শিক্ষা ==\nনিলুফার আনজুম পপির জন্ম ও বেড়ে ওঠা গৌরীপুরের পাটবাজারে। তার পিতা মুক্তিযোদ্ধা মো. আবুল হাসিম ছিলেন ২নং গৌরীপুর ইউনিয়নের চেয়ারম্যান, গৌরীপুর মুক্তিযোদ্ধা সংসদ ও গৌরীপুর উপজেলা যুবলীগের প্রতিষ্ঠাতা সভাপতি। মাতা বিলকিস বেগম পেশায় শিক্ষক ছিলেন।\nগৌরীপুর বালিকা উচ্চবিদ্যালয় থেকে মাধ্যমিকে উত্তীর্ণ হয়ে ময়মনসিংহের মুমিনুন্নিসা সরকারি মহিলা কলেজ থেকে উচ্চ মাধ্যমিক পরীক্ষা দেন পপি। এরপর ইডেন মহিলা কলেজ থেকে ইসলামের ইতিহাস ও সংস্কৃতি বিষয়ে স্নাতক ও স্নাতকোত্তর ডিগ্রী লাভ করে ধানমন্ডি ল' কলেজ থেকে আইনবিষয়ে স্নাতক সম্পন্ন করেন।\n\n\n== রাজনৈতিক জীবন ==\n৭ জানুয়ারি ২০২৪ সালে অনুষ্ঠিত দ্বাদশ জাতীয় সংসদ নির্বাচনে তিনি ময়মনসিংহ-৩ আসন থেকে নির্বাচনে অংশ নিয়ে জয়ী হন। তবে ঐ আসনে এক কেন্দ্রের অনিয়মের কারণে পুরো আসনের ফলাফল স্থগিত করা হয়। ১৩ জানুয়ারি ঐ কেন্দ্রে পুনরায় ভোটগ্রহণ করা হয় ও সেদিন রাতে ফলাফল প্রকাশ করা হয়।\n২০২৪ সালে অসহযোগ আন্দোলনের পর রাষ্ট্রপতি জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== তথ্যসূত্র =="}