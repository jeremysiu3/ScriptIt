{"pageid": 1171467, "title": "মিহির রঞ্জন হালদার", "url": "https://bn.wikipedia.org/wiki?curid=1171467", "content": "মিহির রঞ্জন হালদার (জন্ম: ১৯৬১) একজন বাংলাদেশী প্রকৌশলী ও শিক্ষাবিদ। তিনি খুলনা প্রকৌশল ও প্রযুক্তি বিশ্ববিদ্যালয়ের (কুয়েট) মেকানিক্যাল ইঞ্জিনিয়ারিং বিভাগের অধ্যাপক ও বিশ্ববিদ্যালয়টির সাবেক উপাচার্য।\n\n\n== জন্ম ==\nতিনি ১৯৬১ সালে খুলনার বটিয়াঘাটা উপজেলার পারবটিয়াঘাটা গ্রামে জন্মগ্রহণ করেন। তার বাবা হরেন্দ্র নাথ হালদার ও মায়ের নাম সুন্দরী হালদার।\n\n\n== শিক্ষাজীবন ==\nমিহির রঞ্জন হালদার তৎকালীন বাংলাদেশ ইনস্টিটিউট অব টেকনোলজি (বিআইটি), রাজশাহী থেকে ১৯৮২ সালে বিএসসি ইঞ্জিনিয়ারিং ডিগ্রি লাভ করেন। তিনি যুক্তরাজ্যের ইউনিভার্সিটি অব স্ট্র্যাথক্লাইড থেকে ১৯৯১ সালে এমএসসি ইঞ্জিনিয়ারিং ও ভারতের ইন্ডিয়ান ইনস্টিটিউট অফ টেকনোলজি, খড়গপুর থেকে ২০০২ সালে পিএইচডি ডিগ্রি অর্জন করেন।\n\n\n== কর্মজীবন ==\nমিহির রঞ্জন হালদার ১৯৮৪ সালে তৎকালীন বিআইটি, রাজশাহীতে প্রভাষক হিসেবে যোগ দেন। ১৯৮৬ সালে একই পদে যোগ দেন বিআইটি, খুলনায়। এরই ধারাবাহিকতায় তিনি ১৯৮৭ সালে সহকারী অধ্যাপক, ২০০২ সালে সহযোগী অধ্যাপক ও ২০০৪ সালে মেকানিক্যাল ইঞ্জিনিয়ারিং বিভাগে অধ্যাপক পদে উন্নীত হন।\nকর্মজীবনে অধ্যাপনার পাশাপাশি তিনি কুয়েটের মেকানিক্যাল ইঞ্জিনিয়ারিং অনুষদের ডিন, একাধিক বিভাগের বিভাগীয় প্রধান, শিক্ষার্থী হলের প্রভোস্ট, পরিচালক (গবেষণা ও সম্প্রসারণ), কুয়েটের শিক্ষক সমিতির সাধারণ সম্পাদক, রুয়েটের সিন্ডিকেট সদস্যসহ বিভিন্ন গুরুত্বপূর্ণ দায়িত্ব পালন করেন।\nমিহির রঞ্জন হালদার ২০২২ সালের ১ সেপ্টেম্বর খুলনা প্রকৌশল ও প্রযুক্তি বিশ্ববিদ্যালয়ের (কুয়েট) উপাচার্য হিসেবে নিয়োগ লাভ করেন। ২০২৪ সালের ১২ আগস্ট তিনি বিশ্ববিদ্যালয়টির উপাচার্যের পদ থেকে পদত্যাগ করেন।\n\n\n== প্রকাশনা ==\nদেশে ও বিদেশের বিভিন্ন জার্নালে তার ৪০টির বেশি গবেষণাপত্র প্রকাশিত হয়েছে।\n\n\n== তথ্যসূত্র =="}