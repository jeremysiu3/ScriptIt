{"pageid": 1432846, "title": "নিকোলে স্ক্লিফোসভস্কি", "url": "https://bn.wikipedia.org/wiki?curid=1432846", "content": "নিকোলাই ভ্যাসিলিভিচ স্ক্লিফোসোভস্কি (২৫ মার্চ ১৮৩৬ - ৩০ নভেম্বর ১৯০৪) একজন ইউক্রেনীয়-রাশিয়ান শল্যচিকিৎসক এবং শরীরতত্ত্ববিদ ছিলেন। নিকোলে ছিলেন সেন্ট পিটার্সবার্গ, কিয়েভ এবং মস্কোর মেডিসিনের অধ্যাপক। তিনি দেবিচিয়ে পোলে \"ক্লিনিক্যাল টাউন\" এর প্রতিষ্ঠাতা ছিলেন।\n\n\n== জীবনী ==\nনিকোলে ১৮৩৬ সালের ৬ এপ্রিল (জুলিয়ান ক্যালেন্ডারে ২৫ মার্চ) দুবাসারী শহরের কাছে জন্মগ্রহণ করেন। বর্তমানে এই শহরটি রুশ-অধিকৃত ট্রান্সনিস্ট্রিয়ার মলদোভায়। নিকোলের বাবা ভ্যাসিলি স্ক্লিফোসভস্কি ছিলেন একজন দরিদ্র সম্ভ্রান্ত ব্যক্তি। তিনি স্থানীয় কোয়ারেন্টাইন অফিসের একজন কেরানি ছিলেন। ভ্যাসিলি স্ক্লিফোসভস্কির বারো সন্তানের মধ্যে নিকোলে ছিলেন নবম সন্তান। বড় পরিবারটি তার বাবার সামান্য বেতনের উপর ভরসা করে চলত। নিকোলে একজন ভাল পরিশ্রমী ছাত্র ছিলেন। তার প্রিয় বিষয় ছিল ইতিহাস, সাহিত্য, বিজ্ঞান এবং বিদেশী ভাষা। ১৮৫৪ সালে তিনি ওডেসা জিমনেসিয়াম থেকে রৌপ্য পদক পেয়ে স্নাতক হন। ১৮৫৯ সালে তিনি মস্কো বিশ্ববিদ্যালয় থেকে চিকিৎসাবিজ্ঞান নিয়ে পাশ করেন।\n১৮৬৬-৬৭ সালে নিকোলে জার্মানিতে প্যাথলজিকাল ইনস্টিটিউটে কাজ করেন। তারপরে তিনি ফ্রান্স এবং স্কটল্যান্ডের ক্লিনিকগুলিতে কাজ করেন। এডিনবার্গ বিশ্ববিদ্যালয়ে অধ্যাপনার কাজও করেছেন।\n১৮৭০ সালে বিশিষ্ট রুশ শল্যচিকিৎসক পিরোগভের সুপারিশে নিকোলে স্ক্লিফোসভস্কিকে কিয়েভ বিশ্ববিদ্যালয়ের শল্যচিকিৎসা বিভাগের প্রধান হিসেবে আমন্ত্রণ জানানো হয়। যদিও তিনি কিয়েভে বেশি দিন থাকেননি। শীঘ্রই তিনি আবার ফ্রাঙ্কো-প্রুশিয়ান যুদ্ধে আহত সৈনিকদের চিকিৎসায় মনোনিবেশ করেন।\nনিকোলে প্রায় ১০,০০০ আহত সৈনিকের চিকিৎসা করেন। চিকিৎসক এবং নার্সরাদের মধ্যে নিকোলের স্ত্রী সোফিয়া ওলেক্সান্দ্রিভনাও ছিলেন। ডাক্তার নিকোলেকে শল্যচিকিৎসার সময় সাহস ও মনোবল যোগাতে তার স্ত্রী সোফিয়া দুটি অপারেশনের মাঝে নিকোলের হাতে কয়েক চুমুক ওয়াইন তুলে দিতেন।\nতিনি ছিলেন একজন উদ্ভাবনী শল্যচিকিৎসক, সত্তরটি বৈজ্ঞানিক গবেষণাপত্রের লেখক। তিনি অস্ত্রোপচারের জন্য নতুন পদ্ধতিরও বিকাশ করেছেন।\n\n\n== উত্তরাধিকার ==\n\nমস্কো ইন্সটিটিউট অফ ইমার্জেন্সি ফার্স্ট এইড  নামের এই সংস্থাটি সংক্ষেপে স্কলিফ নামেও পরিচিত। এটি ১৯২৩ সাল থেকে  নিকোলে স্ক্লিফোসভস্কির নাম বহন করে চলেছে।\n২০০১ সালে সেন্ট্রাল ব্যাঙ্ক অফ ট্রান্সনিস্ট্রিয়া এই অঞ্চলের স্থানীয়দের প্রতিনিধিত্ব করে \"প্রিডনেস্ট্রোভির ব্যতিক্রমী ব্যক্তিদের\" সম্মানে একটি স্মারক রৌপ্য মুদ্রা তৈরি করার ব্যবস্থা করে। নিকোলে স্ক্লিফোসভস্কিকে সম্মান জানাতে তার নামে স্মারক রৌপ্য মুদ্রা তৈরি করা হয়।\n\n\n== মৃত্যু ==\nনিকোলে সেন্ট পিটার্সবার্গ ছেড়ে যাওয়ার পর পোল্টাভার কাছে একটি এস্টেটে বসবাস করেন। ১৯০৪ সালের ৩০ নভেম্বর তার জীবনাবসান হয়। পোল্টাভা যুদ্ধের স্থানের কাছে তাকে সমাহিত করা হয়।\n\n\n== তথ্যসূত্র =="}