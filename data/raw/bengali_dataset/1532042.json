{"pageid": 1532042, "title": "সংযুক্ত আরব আমিরাতে শিয়া ইসলাম", "url": "https://bn.wikipedia.org/wiki?curid=1532042", "content": "সংযুক্ত আরব আমিরাতে সংখ্যালঘু মুসলিমরা শিয়া ইসলাম পালন করে। এই দেশে বসবাসকারী প্রবাসী মুসলিম সম্প্রদায়ের মধ্যেও শিয়া ইসলামের চর্চা দেখা যায়। বিশেষ করে ইরানি, এবং কিছু আরব, পাকিস্তানি, ভারতীয় ছাড়াও অন্যান্য  জাতিগোষ্ঠীর লোকজনের মধ্যেও শিয়া মুসলমান রয়েছে।  ইসনা আশারিয়ার বাইরে ইসমাইলি এবং দাউদি বোহরাদের মতো শিয়া সম্প্রদায় সংযুক্ত আরব আমিরাতে  রয়েছে। তারা মোট জনসংখ্যার ৫% এরও কম।  বেশিরভাগ শিয়া নাগরিকরা দুবাই শহরে থাকে। এদের বেশিরভাগই ১৯২০-এর দশকে ইরান থেকে আসা অভিবাসীদের বংশধর। তারা পরে আরব আমিরাতের নাগরিকত্ব পেয়েছে।\n\n\n== পটভূমি ==\nসংযুক্ত আরব আমিরাত একটি মুসলিম সংখ্যাগরিষ্ঠ দেশ। সংযুক্ত আরব আমিরাতের সংবিধানের সপ্তম অংশে ইসলামকে রাষ্ট্রীয় ধর্ম হিসেবে ঘোষণা করা হয়েছে। দুবাইতে সরকার মসজিদে সুন্নি বা শিয়া ইমামকে নিয়োগ করে। এছাড়া সরকার মসজিদে প্রচারিত ধর্মীয় খুতবার বিষয়বস্তুও নিয়ন্ত্রণ করে। সরকার শিয়া মসজিদগুলিকে বেসরকারি হিসেবে মনোনীত করেছে। তবে অনুরোধের ভিত্তিতে তারা সরকারি তহবিলের জন্য আবেদন করতে পারবে। শিয়ারা তাদের মসজিদে নামাজ পড়তে পারে। তাদের মসজিদ রক্ষণাবেক্ষণের স্বাধীনতা দেওয়া হয়েছে। শিয়ারা একটি বিশেষ শিয়া কাউন্সিলের মাধ্যমে পারিবারিক আইনের মামলাও পরিচালনা করতে পারে। বেশিরভাগ শিয়ারা আবুধাবি, দুবাই এবং শারজাহ আমিরাতে বসবাস করে।\n\n\n== সমাজ ==\nইরানি বংশোদ্ভূত সংযুক্ত আরব আমিরাতের শিয়া নাগরিকরা  ঐতিহাসিকভাবে দেশটির ব্যবসা-বাণিজ্য খাতে গুরুত্বপূর্ণ ভূমিকা পালন করে আসছে। একই সাথে শিয়ারা সংযুক্ত আরব আমিরাতের রাজনৈতিক প্রতিষ্ঠানে প্রতিনিধিত্ব করে থাকে।\nসাম্প্রতিক বছরগুলিতে সংযুক্ত আরব আমিরাত থেকে অল্প সংখ্যক শিয়া মুসলিম প্রবাসীকে নির্বাসিত করা হয়েছে। বিশেষ করে লেবাননের কিছু শিয়া পরিবার হিজবুল্লাহর প্রতি সহানুভূতির সন্দেহে নির্বাসনের অভিযোগ করেছে। কিছু সংস্থার মতে, এই ধরনের বহিষ্কৃতদের সংখ্যা ৪,০০০ এরও বেশি হতে পারে।\n\n\n== মসজিদ ==\nদেশটিতে অসংখ্য শিয়া মসজিদ রয়েছে। এর মধ্যে বিশেষভাবে উল্লেখযোগ্য মসজিদ হল বুর দুবাইয়ের ইরানি মসজিদ এবং সাতওয়ায় অবস্থিত ইরানি মসজিদ। ২০০৩ সালে, আগা খান দুবাইতে মধ্যপ্রাচ্যে প্রথম ইসমাইলি কেন্দ্র খোলার ঘোষণা দেন। কেন্দ্রটি নির্মাণের জন্য তৎকালীন দুবাইয়ের যুবরাজ শেখ মোহাম্মদ বিন রশিদ আল মাকতুম জমি দান করেছিলেন।\n\n\n== তথ্যসূত্র =="}