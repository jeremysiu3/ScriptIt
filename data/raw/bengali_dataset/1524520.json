{"pageid": 1524520, "title": "উমা প্রেমণ", "url": "https://bn.wikipedia.org/wiki?curid=1524520", "content": "উমা প্রেমণ  কেরালা নিবাসী একজন মহিলা ভারতীয় সমাজকর্মী। তিনি  ৩১শে মে ১৯৭০ সালে জন্মগ্রহণ করেন।  তিনি সাঁথি মেডিকেল ইনফরমেশন সেন্টারের প্রতিষ্ঠাতা, এটি একটি অলাভজনক দাতব্য সংস্থা যা সীমিত আয় এবং সম্পদের রোগীদের চিকিৎসা সংক্রান্ত ব্যপারে নির্দেশনা, যত্ন এবং পুনর্বাসন প্রদান করে থাকে।\n\n\n== জীবনী ==\n\n\n=== প্রাথমিক জীবন এবং বিবাহ ===\nকেরালার পালাক্কাদে টি কে বালাকৃষ্ণন এবং থাঙ্কামণির ঘরে জন্ম নেওয়া উমা প্রেমণ তাঁর শৈশবের বছরগুলি তামিলনাড়ুর কোয়েম্বাটুরে কাটিয়েছেন। আট বছর বয়সে, তাঁর মা অন্য একজন পুরুষের জন্য পরিবার ত্যাগ করেন, যার ফলে উমার নিজের উপর তাঁর এবং তাঁর তিন বছরের ভাইয়ের দেখাশোনার দায়িত্ব এসে পড়ে। উমা মাত্র ১৮ বছর বয়সে, মাদার তেরেসার সাথে দেখা করতে এবং মিশনারিজ অফ চ্যারিটিতে যোগদানের জন্য কলকাতা আসেন। কয়েক মাস চাকরি করার পর, তাঁকে কেরালার মিশনে নিযুক্ত করা হয়, সেখানে তিনি বয়স্ক এবং মারাত্মক অসুস্থ রোগীদের যত্নের সাথে সেবা শুশ্রুষা করেন। চাকরির সময়, উমা তাঁর মায়ের সাথে পুনরায় মিলিত হন, যিনি তাঁর দ্বিতীয় স্বামীর সাথে বিচ্ছেদের পর আর্থিক সমস্যার সম্মুখীন হচ্ছিলেন। উমার মা তাঁকে একজন ধনী ভ্রমণ প্রতিনিধি বা ট্রাভেল এজেন্ট প্রেমান থাইকাদেকে  বিয়ে করার জন্য অনুরোধ করেছিলেন, যিনি বিনিময়ে তাঁর ঋণ পরিশোধ করার প্রতিশ্রুতি দিয়েছিলেন। উমা শীঘ্রই জানতে পারেন যে প্রেমান, যিনি তাঁর থেকে ২৬ বছরের বড় ছিলেন, তিনি তীব্র যক্ষ্মা রোগে ভুগছেন। প্রেমনের অবস্থার অবনতির কারণে, এই দম্পতি তাঁদের বেশিরভাগ সময় হাসপাতালে একসাথেই কাটাতেন। সাত বছর পর ১৯৯৭ সালে প্রেমান মারা যান।\n\n\n=== সাঁথি মেডিকেল ইনফরমেশন সেন্টার ===\nপ্রেমনের সাথে ঘন ঘন হাসপাতাল পরিদর্শনের সময়, উমা গ্রামীণ রোগীদের চিকিৎসা সহায়তা এবং তথ্য পেতে যে অসুবিধার সম্মুখীন হতে হয় তা লক্ষ্য করেছিলেন এবং তিনি তাদের সহায়তা করার কথা বলেছিলেন। প্রেমানের মৃত্যুর পর, উমা সাহায্য করার জন্য আবেদন পেতে থাকেন, যার ফলে তিনি গুরুভায়ুরের কাছে কোট্টাপাদি গ্রামে সাঁথি মেডিকেল ইনফরমেশন সেন্টার (এসএমআইসি) নামে একটি চিকিৎসা সম্পর্কিত তথ্য সংস্থা প্রতিষ্ঠা করেন। নির্দিষ্ট রোগের জন্য উপলব্ধ চিকিৎসা সহায় সম্পর্কিত তথ্য সংগ্রহের জন্য তিনি অনেক শহরে ভ্রমণ করেছিলেন। দেশে ফিরে, তিনি প্রেমানের কাছ থেকে উত্তরাধিকারসূত্রে পাওয়া বাড়িটি বিক্রি করে একটি ভাড়া বাড়িতে একটি অফিস স্থাপন করেন। পরিষেবাটি জনপ্রিয় হওয়ার সাথে সাথে, উমা বিভিন্ন উৎস থেকে দাতব্য অনুদান পেতে শুরু করেন, যার ফলে এসএমআইসি একটি স্থায়ী স্থানে স্থানান্তরিত হতে এবং প্রদত্ত পরিষেবার পরিধি বৃদ্ধি করতে সক্ষম হয়। বছরের পর বছর ধরে, সংস্থাটি  রোগীদের জন্য অ্যাম্বুলেন্স পরিষেবা, কিডনি ডায়ালাইসিস সুবিধা এবং পক্ষাঘাতগ্রস্ত রোগীদের জন্য পুনর্বাসন চিকিৎসালয় যুক্ত করেছে। ২০১৯ সালের হিসাব অনুযায়ী, এসএমআইসি ২০,০০,০০০ রোগীর ২০,৫০০টি হৃদরোগ অস্ত্রোপচার, ৬৫০টি কিডনি প্রতিস্থাপন এবং কিডনি ডায়ালাইসিসের সুবিধা প্রদান করেছে। এই সংস্থাটি দীর্ঘস্থায়ী অসুস্থতায় ভুগছেন এমন অভিবাসী ভারতীয় কর্মীদের স্বদেশে ফিরিয়ে দেওয়া এবং পুনর্বাসনেও সহায়তা করেছে।\n\n\n=== অঙ্গদান ===\n১৯৯৯ সালে, উমা ভারতের প্রথম পরোপকারী অঙ্গ দাতাদের একজন হয়ে ওঠেন। তিনি ২৪ বছর বয়সী কিডনি বিকল রোগী সলিল বালাকৃষ্ণনকে তাঁর একটি কিডনি দান করেন। ভারতে অঙ্গদানের জন্য কঠোর সরকারি নিয়ন্ত্রণের কারণে, উমাকে তামিলনাড়ুর ট্রান্সপ্লান্ট কর্তৃপক্ষের সামনে তাঁর মামলা উপস্থাপন করতে হয়েছিল এবং অনুমোদন পেতে হয়েছিল।  পরবর্তী দশকগুলিতে, ডেভিস চিরামেল এবং কোচৌসেফ চিত্তিলাপ্পিলির নেতৃত্বে প্রচারণার পাশাপাশি অঙ্গ প্রতিস্থাপন সম্পর্কে জনশিক্ষায় উমার ভূমিকা খুবই প্রসংশার যোগ্য। কেরালাকে ভারতের মধ্যে অঙ্গ দানের ক্ষেত্রে শীর্ষস্থানীয় রাজ্যে পরিণত করতে উমার ভূমিকা খুবই সাহায্য করেছিল।\n\n\n=== সাঁথি গ্রামাম ===\n২০১৪ সালে, উমা কেরালার পালাক্কাদের আত্তাপদী উপজাতি তালুকের স্থানীয়দের জীবনযাত্রার মান উন্নত করার লক্ষ্যে একটি সমাজকল্যাণমূলক প্রকল্প \"শান্তি গ্রামম\" (শান্তির গ্রাম) শুরু করেন। এই প্রকল্পের অধীনে, এসএমআইসি বেশ কয়েকটি স্বাস্থ্যসেবা এবং শিক্ষা প্রতিষ্ঠান স্থাপন করেছে যার মধ্যে রয়েছে জলের টাংকি, শৌচাগার এবং গোষ্ঠী রান্নাঘরের মতো মৌলিক পরিকাঠামো। এই প্রকল্পটি জৈব চাষ এবং কৃষি পণ্য উৎপাদনকারী কুটির শিল্পকে উৎসাহিত করে কর্মসংস্থানের সুযোগও তৈরি করেছে। এই প্রকল্পের একটি প্রধান লক্ষ্য ছিল তরুণীদের মাসিক স্বাস্থ্যের উন্নতি। এই উদ্যোগের অংশ হিসেবে, আট্টাপডিতে একটি স্যানিটারি ন্যাপকিন তৈরির উৎপাদন কর্মশালা স্থাপন করা হয়েছিল এবং কিশোরীদের জন্য নারী স্বাস্থ্যবিধি পণ্য সমৃদ্ধ একচেটিয়া শৌচাগার তৈরি করা হয়েছিল সান্থি গ্রামাম কম খরচের, টেকসই এবং জলবায়ু-প্রতিক্রিয়াশীল আবাসন সমাধানগুলিতেও বিনিয়োগ করেছিল, যা ২০২১ সালে অরুণাচল প্রদেশে ৫১টি অঙ্গনওয়াড়ি (গ্রামীণ শিশু যত্ন কেন্দ্র) দ্রুত নির্মাণে প্রয়োগ করা হয়েছিল।\n\n\n=== এপিজে আব্দুল কালাম আন্তর্জাতিক আবাসিক উপজাতীয় বিদ্যালয় ===\n২০১৭ সালে, উমা আট্টাপদীতে এপিজে আব্দুল কালাম আন্তর্জাতিক আবাসিক উপজাতি বিদ্যালয় প্রতিষ্ঠা করেন। এই বিদ্যালয় প্রতিষ্ঠা করার কারণ ছিল আদিবাসী সম্প্রদায়ের শিক্ষার্থীদের ভর্তি করা এবং তাদের ধরে রাখা এবং স্থানীয় আদিবাসী ভাষায় প্রাথমিক শিক্ষা প্রদানের ব্যবস্থা করা। ২০২১ সালে, উমা আট্টাপদীতে একটি স্থানীয় টেলিভিশন চ্যানেল চালু করতে সাহায্য করেছিলেন যাতে শিক্ষার্থীদের তাদের মাতৃভাষায় শিক্ষামূলক বিষয়বস্তু সম্প্রচার করা যায় এবং স্থানীয়দের কাছে প্রতিদিনের সংবাদ পৌঁছে দেওয়া যায়। \n\n\n== স্বীকৃতি এবং সংবর্ধনা ==\nউমা প্রেমণ ১৫০ টিরও বেশি পুরস্কার পেয়েছেন, যার মধ্যে রয়েছে ২০১৮ সালের ওম্যান আইকন অ্যাওয়ার্ড, ২০১৫ সালের ভানিতা ওম্যান অফ দ্য ইয়ার  এবং সিএনএন-আইবিএন রিয়েল হিরোস (স্বাস্থ্য ও প্রতিবন্ধকতা ) ২০১০।\n২০১৫ সালে শাবু কিলিথাটিল রচিত মালায়ালাম ভাষার জীবনীমূলক উপন্যাস নীলাচোরু উমা প্রেমণের জীবন থেকে অনুপ্রাণিত। ২০২০ সালে, তামিল পরিচালক ভিগনেশ্বরন বিজয়ন (ভিকি) তাঁর জীবনের উপর একটি দ্বিভাষিক ( তামিল এবং মালায়ালাম) জীবনীমূলক চলচ্চিত্র ঘোষণা করেছিলেন।\n\n\n== আরো দেখুন ==\nডেভিস চিরামেল\nকোচৌসেফ চিত্তিলাপ্লি\n\n\n== তথ্যসূত্র =="}