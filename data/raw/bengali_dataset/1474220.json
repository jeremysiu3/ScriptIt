{"pageid": 1474220, "title": "জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থা", "url": "https://bn.wikipedia.org/wiki?curid=1474220", "content": "জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থা (ইংরেজি: public health emergency of international concern সংক্ষেপে PHEIC ফেইক) হল বিশ্ব স্বাস্থ্য সংস্থা কর্তৃক আনুষ্ঠানিকভাবে ঘোষিত এমন \"একটি অসাধারণ ঘটনা বোঝায়, যেটিকে অন্যান্য রাষ্ট্রের জন্য একটি জনস্বাস্থ্য ঝুঁকি হিসেবে হিসেবে নির্ণয় করা হয়েছে, কেননা এটিতে একটি রোগ আন্তর্জাতিকভাবে ছড়িয়ে পড়তে পারে এবং সম্ভবত যেটি মোকাবেলার জন্য একটি সমন্বিত আন্তর্জাতিক প্রত্যুত্তর আবশ্যক।\" সাধারণত কোনও \"গুরুতর, আকস্মিক, অস্বাভাবিক বা অপ্রত্যাশিত\" পরিস্থিতির উদয় হলে এবং যদি সেটি \"আক্রান্ত রাষ্ট্রের জাতীয় সীমানার বাইরেও জনস্বাস্থ্যের জন্য পরিণাম বয়ে আনতে পারে\" এবং যদি সেটির বিরুদ্ধে \"অবিলম্বে আন্তর্জাতিক পদক্ষেপ গ্রহণ আবশ্যক হয়\", তাহলে এই ঘোষণাটি প্রদান করা হয়। ২০০৫ সালের আন্তর্জাতিক স্বাস্থ্য প্রবিধানমালা অনুযায়ী জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থার প্রতি দ্রুত প্রত্যুত্তর প্রদান রাষ্ট্রগুলির একটি আইনি কর্তব্য। আন্তর্জাতিক স্বাস্থ্য প্রবিধানমালার প্রণেতাদের একটি আন্তর্জাতিক বিশেষজ্ঞ নিয়ে গঠিত জরুরি কমিটি এই ঘোষণাটি প্রচার করে। ২০০২-২০০৪ সার্স প্রাদুর্ভাব ঘটার সময় এই কমিটি গঠন করা হয়।\n২০০৫ সালের পর থেকে এ পর্যন্ত আটটি জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থা ঘোষণা করা হয়েছে। এগুলি হল ২০০৯-এর শূকরের ফ্লু বৈশ্বিক মহামারি, চলমান ২০১৪ পোলিও ঘোষণা, পশ্চিম আফ্রিকান ইবোলা মহামারি, ২০১৫-২০১৬ জিকা ভাইরাস মহামারি, ২০১৮-২০২০-এর কিভু ইবোলা মহামারি, ২০২০-২০২৩-এর কোভিড-১৯ বৈশ্বিক মহামারি, এবং ২০২২-২০২৩ এমপক্স প্রাদুর্ভাব ও ২০২৪ এমপক্স মহামারি। সুপারিশগুলি সাময়িক ধরনের এবং প্রতি তিন মাস অন্তর এগুলির পর্যালোচনা করা হয়।\nসার্স, গুটিবসন্ত, বন্য ধরনের পোলিও এবং মানব ইনফ্লুয়েঞ্জার যেকোনও নতুন উপধরনকে স্বয়ংক্রিয়ভাবে কোনও ঘোষণা ছাড়াই জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থা হিসেবে গণ্য করা হয়। একটি জনস্বাস্থ্য ক্ষেত্রে আন্তর্জাতিকভাবে উদ্বেগজনক জরুরি অবস্থা কেবলমাত্র সংক্রামক রোগের মধ্যেই সীমাবদ্ধ নয়। বরং কোনও রাসায়নিক ক্রিয়ক কিংবা কোনও তেজস্ক্রিয় পদার্থের সাথে সংস্পর্শের কারণে সৃষ্ট জরুরি অবস্থাও এর আওতায় পড়ে। এই ঘোষণাটিকে এক ধরনের \"হুঁশিয়ারি ঘণ্টা\", \"কাজে ঝাঁপিয়ে পড়ার আহ্বান\", এবং \"শেষ অবলম্বন\" হিসেবে বর্ণনা করা হয়েছে।\n\n\n== আরও দেখুন ==\n\nজৈব নিরাপত্তা\nএক্স রোগ\nজনস্বাস্থ্য ক্ষেত্রে জরুরি অবস্থা (মার্কিন যুক্তরাষ্ট্র)\nজরুরি অবস্থা\n\n\n== তথ্যসূত্র ==\n\n\n== আরও পড়ুন ==\n\"Statement of the Twenty-Third IHR Emergency Committee Regarding the International Spread of Poliovirus\". WHO, 7 January 2020.\n\n\n== বহিঃসংযোগ ==\n\nInternational Health Regulations and Emergency Committees. www.who.int"}