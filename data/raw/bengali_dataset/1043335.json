{"pageid": 1043335, "title": "ইউরোপীয় সুপার লিগ", "url": "https://bn.wikipedia.org/wiki?curid=1043335", "content": "ইউরোপীয় সুপার লিগ হচ্ছে ইউরোপের শীর্ষস্থানীয় ফুটবল ক্লাব নিয়ে গঠিত একটি ধারণা, যা ১৯৯০-এর দশক হতে আলোচিত হয়েছে। এই সুপার লিগটি আনুষ্ঠানিকভাবে ২০২৩–২৪ মৌসুম হতে আয়োজন করার প্রস্তাব করা হয়েছে। ফিফা এবং উয়েফাসহ ছয়টি মহাদেশীয় কনফেডারেশন এই বিচ্ছিন্ন লিগের গঠনকে প্রত্যাখ্যান করেছে।\n\n\n== ইতিহাস ==\n১৯৯৮ সালে ইতালীয় প্রতিষ্ঠান মিডিয়া পার্টনার্স এই ধারণাটি গুরুত্বসহকারে তদন্ত করেছিল। প্রস্তাবিত সুপার লিগে যোগ দেওয়ার জন্য যে ক্লাবগুলো দলত্যাগের কথা বিবেচনা করেছিল, তাদের আরও ভালভাবে স্থান করে দেওয়ার জন্য উয়েফা তাদের উয়েফা চ্যাম্পিয়নস লিগ প্রতিযোগিতাটি সম্প্রসারণ এবং উয়েফা কাপ উইনার্স কাপ প্রতিযোগিতাটি বিলুপ্ত ঘোষণা করেছিল।\n২০০৯ সালের জুলাই মাসে, রিয়াল মাদ্রিদের তৎকালীন সভাপতি ফ্লোরেন্তিনো পেরেজ এই ধারণাকে সমর্থন করেন। আগস্ট মাসে, আর্সেনালের তৎকালীন ম্যানেজার আর্সেন ওয়েঙ্গার ভবিষ্যদ্বাণী করেছিলেন যে, মহাদেশের অভিজাত দলগুলোর উপর রাজস্ব চাপের কারণে ১০ বছরের মধ্যে একটি সুপার লিগ বাস্তবে পরিণত হবে। ২০১২ সালের ফেব্রুয়ারি মাসে, ক্লেরেন্স সেডর্ফও এই প্রতিযোগিতা আয়োজন সম্পর্কে ভবিষ্যদ্বাণী করার পাশাপাশি একে সমর্থন করেছিলেন। ২০১৩ সালের এপ্রিল মাসে স্কটল্যান্ডের তৎকালীন ম্যানেজার গর্ডন স্ট্র্যাচান বলেছিলেন যে, তিনি বিশ্বাস করেন যে সেল্টিক এবং র‍েঞ্জার্সের মতো \"ওল্ড ফার্ম\" ক্লাবগুলো ভবিষ্যতে ৩৮ ক্লাবের দুই বিভাগের ইউরোপীয় সুপার লিগে অংশগ্রহণ করবে।\n\n\n=== ফ্লোরেন্তিনো পেরেজের প্রস্তাব ===\n২০০৯ সালের ৪ঠা জুলাই তারিখে ফ্লোরেন্তিনো পেরেজ বর্তমান চ্যাম্পিয়নস লিগের সমালোচনা করে বলেছিলেন, \"আমাদের একটি নতুন ইউরোপীয় সুপার লিগে সম্মত হতে হবে, যা নিশ্চিত দেয় যে সেরারা সবসময় সেরা খেলে; যা চ্যাম্পিয়নস লিগে ঘটে না\"। পেরেজ আরো বলেছিলেন যে, উয়েফা যদি এই দলগুলোকে বার্ষিক একে অপরের সাথে খেলা নিশ্চিত করার জন্য কিছু না করে, তাহলে তিনি ইউরোপের ঐতিহ্যবাহী শীর্ষস্থানীয়কে নিয়ে একটি আলাদা প্রতিযোগিতার জন্য চাপ দেবেন। পেরেজের পরিকল্পনার অধীনে, ইউরোপ মহাদেশের সেরা দলগুলো তাদের নিজ নিজ জাতীয় ব্যবস্থার অংশ থাকবে, তবে তাদের ঘরোয়া লিগ মৌসুম শেষে একে অপরের সাথে খেলার সুযোগ নিশ্চিত করা হবে।\n\n\n=== স্টিফেন এম. রসের প্রস্তাব ===\n২০১৬ সালে প্রিমিয়ার লিগের ক্লাব আর্সেনাল, চেলসি, লিভারপুল, ম্যানচেস্টার সিটি এবং ম্যানচেস্টার ইউনাইটেডের প্রতিনিধিদের স্টিফেন এম. রসের প্রতিনিধিদের সাথে একটি বৈঠক থেকে বের হতে দেখা যায়, যেখানে ইউরোপীয় সুপার লিগের প্রস্তাব নিয়ে আলোচনা করা হয়েছিল।\n\n\n=== উয়েফায় পরিবর্তন ===\n২০১৬ সালে, উয়েফা পুনরায় ঘরোয়া লিগে সর্বোচ্চ অবস্থানের ভিত্তিতে ইউরোপীয় ফুটবলের ১৬টি সেরা দলকে নিয়ে একটি আলাদা লিগ তৈরির সম্ভাবনা নিয়ে আলোচনা করেছিল। এই ১৬টি দলকে ২টি গ্রুপে ভাগ করে (যেখানে প্রতিটি গ্রুপে ৮টি দল থাকবে) রাউন্ড-রবিন প্রতিযোগিতার মাধ্যমে প্রতিটি গ্রুপে ৫৬টি ম্যাচ আয়োজনের পর যে দলগুলো ১–৪ অবস্থানে থাকবে, তারা কোয়ার্টার ফাইনালের জন্য উত্তীর্ণ হবে। অবশেষে সেই পরিকল্পনা প্রত্যাখ্যান করা হয়েছিল এবং উয়েফা এই ধরনের সুপার লিগের সৃষ্টি এড়াতে উয়েফা চ্যাম্পিয়নস লিগের কাঠামোতে পরিবর্তন করেছিল। উয়েফা এক ঘোষণায় জানিয়েছিল যে, বাণিজ্য চক্র ২০১৮–২১-এর জন্য, ইংল্যান্ড, ইতালি, স্পেন এবং জার্মানি প্লে-অফে অংশ না নিয়ে উয়েফা চ্যাম্পিয়নস লিগের গ্রুপ পর্বে সরাসরিভাবে ৪টি দল অংশগ্রহণ করবে। যার অর্থ হচ্ছে সরাসরি স্থানের সংখ্যা ২২ থেকে বাড়িয়ে ২৬ করা হবে। বাকি ৬টি স্থান চ্যাম্পিয়ন পথ (৫টি দল থেকে ৪টি দলে নেমে) এবং লিগ পথ (৫টি দল থেকে টি দলে নেমে) হতে উত্তীর্ণ হবে। এই প্রতিযোগিতার শিরোপাধারী যদি তার ঘরোয়া লিগের মাধ্যমে চ্যাম্পিয়নস লিগে উত্তীর্ণ হয়, তবে একাদশ স্থান অধিকারী উয়েফা গুণাঙ্কের ভিত্তিতে দেশের চ্যাম্পিয়ন উয়েফা চ্যাম্পিয়নস লিগের গ্রুপ পর্বে অংশগ্রহণ করবে; যদি তা না হয়, শিরোপাধারী দল তাদের শিরোপা রক্ষার অধিকার প্রয়োগ করবে। উয়েফা ইউরোপা লিগের পূর্ববর্তী চ্যাম্পিয়ন দলও উয়েফা চ্যাম্পিয়নস লিগের গ্রুপ পর্বে অংশ নেওয়ার অধিকার অর্জন করবে, যার ফলে ২০১৫–১৮ বাণিজ্য চক্র চুক্তির মতো সরাসরি প্লে-অফ অবস্থান নিশ্চিত করার সুযোগ থাকবে না। যদি উয়েফা ইউরোপা লিগ চ্যাম্পিয়ন স্বয়ংক্রিয়ভাবে তার ঘরোয়া লিগের মাধ্যমে উয়েফা চ্যাম্পিয়নস লিগ গ্রুপ পর্বের জন্য উত্তীর্ণ হয়, তবে উয়েফা গুণাঙ্কের ভিত্তিতে তৃতীয় অবস্থানে থাকা দেশের ৫ম স্থান অধিকারী ইউরোপা লিগের বিজয়ীর স্থলাভিষিক্ত হবে।\n\n\n=== তথ্য ফাঁস ===\n২০১৮ সালের নভেম্বর মাসে, ফুটবল লিকস দাবি করেছিল যে, ইউরোপীয় সুপার লিগ নামে একটি নতুন মহাদেশীয় ক্লাব প্রতিযোগিতা তৈরি সম্পর্কে গোপনে আলোচনা চলছে, যা ২০২১ সালে প্রথমবারের মতো আয়োজিত হবে।\n\n\n== দ্য সুপার লিগ ==\n\n২০২০ সালের অক্টোবর মাসে, স্কাই স্পোর্টস দাবি করেছিল যে, ফিফা ইউরোপীয় প্রিমিয়ার লিগ নামে উয়েফা চ্যাম্পিয়নস লিগের প্রতিস্থাপনের প্রস্তাব করছে, যেখানে একটি রাউন্ড-রবিন প্রতিযোগিতা এবং লিগ পরবর্তী প্লে অফ পদ্ধতিতে নকআউট প্রতিযোগিতায় ১৮টি দল অংশগ্রহণ করবে, যেখানে এনএইচএল, এনএফএল, এনবিএ এবং এমএলবির মতো মার্কিন যুক্তরাষ্ট্রের প্রধান লিগ ক্রীড়া প্রতিযোগিতার মতো কোনও উন্নয়ন-অবনমন থাকবে না। সেখানে প্রিমিয়ার লিগ ক্লাবগুলোর পাশাপাশি স্পেন, ইতালি, ফ্রান্স ও জার্মানির ক্লাবগুলোকে আমন্ত্রণ জানানো হয়েছে। বার্সেলোনার তৎকালীন সভাপতি ইয়োসেপ মারিয়া বার্তোমেউ তার পদত্যাগ করার আগের দিন বার্সেলোনার পক্ষ হতে সুপার লিগে যোগদানের প্রস্তাব গ্রহণ করেছিলেন।\nতবে ২০২১ সালের ২১শে জানুয়ারি তারিখে ফিফা এবং ফুটবলের ছয়টি মহাদেশীয় কনফেডারেশন (এএফসি, ক্যাফ, কনকাকাফ, কনমেবল, ওএফসি এবং উয়েফা) একটি বিবৃতি দিয়ে যেকোন ধরনের আলাদা ইউরোপীয় সুপার লিগ গঠন প্রত্যাখ্যান করে। যদি কোন ক্লাব এই ধরনের লিগে অংশগ্রহণ করে তবে জাতীয় লিগের সাথে জড়িত উক্ত ক্লাব বা খেলোয়াড়কে ফিফা এবং ছয়টি কনফেডারেশনের সকল প্রতিযোগিতা থেকে নিষিদ্ধ করা হবে। তবুও প্রস্তাবটি ম্যানচেস্টার ইউনাইটেড এবং লিভারপুলের মতো ক্লাবগুলোর আলোচনাধীন ছিল; প্রস্তাব নথি ইঙ্গিত করে যে ৬টি প্রিমিয়ার লিগ ক্লাবসহ ১৫টি স্থায়ী সদস্য ক্লাব নিয়ে এই ধরনের লিগ ২০২২–২৩ মৌসুমে শুরু হবে এবং প্রতিটি ক্লাবকে যোগদানের জন্য ৩১০ মিলিয়ন ইউরো প্রদান করার পাশাপাশি মৌসুম প্রতি ২১৩ মিলিয়ন ইউরো প্রদান করা হবে।\n২০২১ সালের ১৮ই এপ্রিল তারিখে দ্য নিউ ইয়র্ক টাইমস এক প্রতিবেদনে জানিয়েছিল যে ইংল্যান্ড, ইতালি এবং স্পেনের ১২টি ক্লাব নীতিগতভাবে ইউরোপীয় সুপার লিগ গঠনে সম্মত হয়েছে। নিউ ইয়র্ক টাইমস আরো জানিয়েছিল যে প্রতিটি দল প্রতিযোগিতায় প্রবেশের জন্য ৪০০ মিলিয়ন ডলারেরও বেশি (২৯০ মিলিয়ন ইউরো) আয় করবে। এই প্রতিবেদন উয়েফা এবং ইংল্যান্ড, ইতালি এবং স্পেনের প্রথম স্তরের ফুটবল লিগের ফুটবল সংস্থা থেকে নেতিবাচক প্রতিক্রিয়া গ্রহণ করে, যারা একটি যৌথ বিবৃতি দিয়ে জানিয়েছিল যে তারা সুপার লিগের আয়োজনকে সমর্থন করে না। উয়েফা পুনরায় জানিয়েছিল যে সুপার লিগের সাথে জড়িত যেকোন ক্লাবকে অন্য সব ঘরোয়া, ইউরোপীয় এবং বিশ্ব প্রতিযোগিতা থেকে নিষিদ্ধ করা হবে এবং তাদের খেলোয়াড়দের তাদের জাতীয় দলের প্রতিনিধিত্ব করার সুযোগ থেকে বঞ্চিত করা হতে পারে। ফরাসি ফুটবল ফেডারেশন এবং ফরাসি পেশাদার লিগ প্রস্তাবিত সুপার লিগের বিরোধিতা করে একটি বিবৃতি প্রকাশ করেছিল, অতঃপর জার্মান ফুটবল লিগও একই ধরনে বিবৃতি প্রদান করেছিল। ফ্রান্সের তৎকালীন রাষ্ট্রপতি এমানুয়েল মাক্রোঁ এবং তৎকালীন ব্রিটিশ প্রধানমন্ত্রী বরিস জনসনও এই পরিকল্পনার বিরোধিতা করেছিলেন। ভক্তরাও এই ধরনের লিগের বিরোধিতা প্রকাশ করেছেন; ফুটবল সাপোর্টার্স ইউরোপ এই প্রস্তাবকে \"অবৈধ, দায়িত্বজ্ঞানহীন এবং নকশা অনুযায়ী প্রতিযোগিতাবিরোধী\" বলে অভিহিত করেছিল।\nএকই দিনে, একটি আনুষ্ঠানিক প্রেস বিজ্ঞপ্তিতে লিগ গঠনের ঘোষণা দেওয়া হয়। রিয়াল মাদ্রিদ, বার্সেলোনা, আতলেতিকো মাদ্রিদ, [[[ম্যানচেস্টার ইউনাইটেড ফুটবল ক্লাব|ম্যানচেস্টার ইউনাইটেড]], ম্যানচেস্টার সিটি, চেলসি, আর্সেনাল, টটেনহ্যাম হটস্পার, লিভারপুল, ইয়ুভেন্তুস, ইন্টার মিলান এবং এসি মিলানকে নিয়ে সর্বমোট ১২টি প্রতিষ্ঠাতা সদস্য হিসেবে মনোনীত করা হয়, উদ্বোধনী মৌসুমের পূর্বে আরো তিনটি ক্লাব যোগ দেওয়ার প্রত্যাশা করা হয়েছিল। একটি ২০ দলের লিগ পরিকল্পনা করা হয়েছিল, যা পাঁচটি ক্লাবকে পূর্ববর্তী মৌসুমের ফলাফলের উপর ভিত্তি করে বার্ষিক এই প্রতিযোগিতায় খেলার জন্য উত্তীর্ণ হবে। এই লিগ আগস্ট হতে মে পর্যন্ত চলবে, ১০ দলের দুটি গ্রুপে বিভক্ত হয়ে এই প্রতিযোগিতা শুরু হবে। প্রতিটি গ্রুপের শীর্ষ তিনটি ক্লাব স্বয়ংক্রিয়ভাবে কোয়ার্টার ফাইনালে খেলার জন্য উত্তীর্ণ হবে; চতুর্থ ও পঞ্চম স্থান অধিকারী ক্লাবগুলো অবশিষ্ট অবস্থানের জন্য দুই লেগের প্লে-অফে প্রতিদ্বন্দ্বিতা করবে। দুই লেগের নকআউট পর্বের শেষে ফাইনালে দুটি দল মুখোমুখি হবে, যা একটি নিরপেক্ষ মাঠে অনুষ্ঠিত হবে।\n\n\n== সমালোচনা ==\nইউরোপীয় সুপার লিগের ধারণাটি ভক্ত এবং সমালোচকদের দ্বারা সমালোচিত হয়েছে, যা ঘরোয়া লিগ, উয়েফা চ্যাম্পিয়নস লিগ এবং ছোট ক্লাবগুলোর উপর এর সম্ভাব্য ধ্বংসাত্মক প্রভাবের দিকে ইঙ্গিত করে: কিছু অংশে এটিকে অধিক অর্থ আয় এবং ফুটবলের উপর নিয়ন্ত্রণের জন্য বড় ক্লাবগুলোর দ্বারা কেবল \"ক্ষমতা দখল\" হিসেবে দেখা হয়। জার্মানি এবং রিয়াল মাদ্রিদের মধ্যমাঠের খেলোয়াড় টনি ক্রুস ২০২০ সালে এই পরিকল্পনার সমালোচনা করে বলেন, \"এতে বড় ক্লাব এবং ছোট ক্লাবগুলোর মধ্যে ব্যবধান আরো প্রসারিত হবে। অধিক অর্থ দিয়েসবকিছু সবসময় দ্রুত হতে হবে না\"। ক্রুসের দীর্ঘদিনের সতীর্থ ফিলিপ লাম সম্ভাব্য সুপার লিগের জন্য একটি \"বিশ্বজনীন\" লাইন-আপ দেখতে চান, তিনি অভিমত প্রকাশ করেছিলেন \"শুধু ইস্তাম্বুল, ওয়ারশ এবং ব্রাতিস্লাভের খেলোয়াড় নয়, ব্রুজ, সেন্ট পিটার্সবার্গ, অ্যাথেন্স, কোপেনহেগেন এবং প্রাগের দলগুলোকেও ইউরোপীয় লিগে অন্তর্ভুক্ত করা হলে কি ভাল হবে না?\" ২০২১ সালের ফেব্রুয়ারি মাসে ফাইনানশিয়াল টাইমসের বিজনেস অব ফুটবল শীর্ষ সম্মেলনে যুক্তরাজ্যে উয়েফা চ্যাম্পিয়নস লিগ সম্প্রচারক বিটি স্পোর্টের প্রধান সাইমন গ্রিন সতর্ক করে দিয়ে বলেছিলেন যে সুপার \"লিগের মূল্য এই মুহুর্তে বিদ্যমান লিগ এবং চ্যাম্পিয়নস লিগের মতো ততটা মূল্যবান হবে না\"।\nনীতিগতভাবে নিউ ইয়র্ক টাইমসের চুক্তির প্রতিবেদনের প্রতিক্রিয়ায় ম্যানচেস্টার ইউনাইটেডের প্রাক্তন রক্ষণভাগের খেলোয়াড় এবং স্যালফোর্ড সিটির সহ-মালিক গ্যারি নেভিল সুপার লিগের প্রস্তাবের তীব্র সমালোচনা করে বলেছিলেন যে তিনি এই প্রস্তাবে বীতশ্রদ্ধ বোধ করছেন এবং দ্য ফুটবল অ্যাসোসিয়েশনকে এর সাথে সংশ্লিষ্ট দলগুলোকে কঠোর শাস্তি দেওয়ার আহবান জানিয়েছেন। ব্রিটিশ প্রধানমন্ত্রী বরিস জনসন বলেছেন যে ইউরোপীয় সুপার লিগের পরিকল্পনা ফুটবল খেলার জন্য 'অত্যন্ত ক্ষতিকর' হবে এবং সাম্প্রতিক ক্লাবগুলোকে তাদের কর্মকাণ্ডের জন্য তাদের ভক্তদের কাছে উত্তর দেওয়ার আহবান জানান। ফ্রান্সের রাষ্ট্রপতি এমানুয়েল মাক্রোঁ এই প্রতিযোগিতার সমালোচনা করেন এবং প্রস্তাবিত ইউরোপীয় সুপার লিগে অংশ নিতে অস্বীকার করার জন্য ফরাসি ক্লাবগুলোর অবস্থানকে স্বাগত জানান।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)"}