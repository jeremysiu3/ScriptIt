{"pageid": 1486327, "title": "হাতির ভাস্কর্য, হাতিরঝিল", "url": "https://bn.wikipedia.org/wiki?curid=1486327", "content": "হাতির ভাস্কর্য মূলত দুটি হাতি পরিবারের মূর্তি। ইন্দ্রজিৎ মন্ডল নির্মিত হাতির প্রতিকৃতিগুলি হাতিরঝিলে দুইটি ভিন্ন প্রবেশেপথ - পুলিশ প্লাজার পেছনের খোলা প্রান্তরে ও বিএফডিসি অভিমুখে  স্থাপিত হয়েছে।  একসাথে বিচরণরত হাতির ভাস্কর্যগুলি ২০২১ সালের ২২ মে উন্মোচন করা হয়।\n\n\n== পটভূমি ==\nহাতিরঝিল ভাওয়াল রাজার এস্টেটের অন্তর্গত ছিল। এস্টেটের হাতির পাল এখানকার ঝিলে গোসল ও পানি পান করতো। হাতি পালনের জন্য ঝিলের এহেন ব্যবহার হাতিরঝিলের নামকরণের ঐতিহাসিক উৎস মনে করা হয়। ব্রিটিশ রাজের সময় অসংখ্য হাতি ঢাকার হাতিরপুল দিয়ে পারাপার হতো। পুলের নিচে একটি রেলপথ ছিল। পিলখানা থেকে রেলপথের উপরের পুল দিয়ে হাতিদের স্নানের জন্য আনা হতো। হাতিরঝিল ছিল ঢাকায় হাতিদের গোসল ও বিচরণের জনপ্রিয় স্থান।  সংস্কার ও উন্নয়নের পর ঝিলে হাতি বিচরণের ঐতিহ্যের স্মারক হিসেবে হাতির পালের ভাস্কর্য স্থাপন করা হয়েছে।\n\n\n== বর্ণনা ==\nভাস্কর্যগুলি জীবন্ত হাতির আদলে বানানো দুটি হাতি পরিবারের। উভয় পরিবারে পুরুষ, নারী ও বাচ্চা হাতি রাখা হয়েছে। ঢাকার শ্যামলীতে নির্মাতার নিজের কর্মশালায় প্রায় দুই বছর ভাস্কর্যগুলির নির্মাণ চলে। নির্মাণের প্রাথমিক কাজ হিসেবে জীবন্ত হাতি দেখে খসড়া চিত্র আঁকা হয়। গ্রাফিক্সের মাধ্যমে নিখুঁত আকার দেওয়া হয়। বাঁশ ও খড় দিয়ে নির্মিত কাঠামোর উপর কাচ তন্তুর আবরণ ও রংয়ের প্রলেপ দেওয়ার মাধ্যমে ভাস্কর্যগুলির নির্মাণ সম্পন্ন হয়। হাতিগুলির সর্বোচ্চ উচ্চতা ১০-১২ ফুট ও  প্রস্থ ৫৪ ইঞ্চি।\n\n\n== তথ্যসূত্র =="}