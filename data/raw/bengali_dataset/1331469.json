{"pageid": 1331469, "title": "স্টিভেন ইয়ান", "url": "https://bn.wikipedia.org/wiki?curid=1331469", "content": "স্টিভেন ইয়ান (ইংরেজি: Steven Yeun; ; জন্ম: ইয়ান সাং-ইয়োপ; কোরীয়: 연상엽; ২১ ডিসেম্বর ১৯৮৩) দক্ষিণ কোরীয়-মার্কিন অভিনেতা। ইয়ান টেলিভিশন ধারাবাহিক দ্য ওয়াকিং ডেড (২০১০-২০১৬)-এ গ্লেন রি এবং বার্নিং (২০১৮)-এ বেন চরিত্রে অভিনয় করে পরিচিতি অর্জন করেন। তিনি মিনারি (২০২০) চলচ্চিত্রে অভিনয় করেন এবং নির্বাহী প্রযোজকের দায়িত্ব পালন করেন। এই চলচ্চিত্রে অভিনয় করে তিনি সমাদৃত হন এবং শ্রেষ্ঠ অভিনেতা বিভাগে একাডেমি পুরস্কারের মনোনয়ন লাভ করেন। তিনি প্রথম এশীয় মার্কিন অভিনেতা হিসেবে এই সম্মান অর্জন করেন। এছাড়া তিনি সেরা প্রধান চরিত্রে অভিনেতা বিভাগে স্ক্রিন অ্যাক্টরস গিল্ড পুরস্কারে মনোনীত প্রথম এশীয় মার্কিন অভিনেতা।\nইয়ান আই অরিজিন্স (২০১৪), ওকিয়া (২০১৭), সরি টু বদার ইউ (২০১৮), দ্য হিউম্যান্স (২০২১) ও নোপ (২০২২) চলচ্চিত্রে অভিনয় করেন এবং টেলিভিশন ধারাবাহিক ভলট্রন: লেজেন্ডারি ডিফেন্ডার (২০১৬-২০১৮), টেলস অব আর্কাডিয়া (২০১৬-২০২১), স্ট্রেচ আর্মস্ট্রং অ্যান্ড দ্য ফ্লেক্স ফাইটার্স (২০১৭-২০১৮), ফাইনাল স্পেস (২০১৮-২০২১), টুকা অ্যান্ড বার্টি (২০১৯-২০২২) ও ইনভিন্সিবল (২০২১-বর্তমান)-এ প্রধান চরিত্রে কণ্ঠ দেন।\n\n\n== প্রারম্ভিক জীবন ==\nইয়ান ১৯৮৩ সালের ২১শে ডিসেম্বর দক্ষিণ কোরিয়ার সিউলে জন্মগ্রহণ করেন। তার পিতা জে এবং মাতা জুন ইয়ান। তার পিতা দক্ষিণ কোরিয়ায় একজন স্থপতি ছিলেন। তিনি ১৯৮৮ সালে সপরিবারে কানাডায় পাড়ি জমান এবং সেখানে সাসক্যাচুয়ান অঙ্গরাজ্যের রেজিনা শহরে বসবাস করতেন। স্টিভেন রেজিনায় রুথ এম. বাক এলিমেন্টারি স্কুলে পড়াশোনা করেন। এরপর তার পরিবার মার্কিন যুক্তরাষ্ট্রে পাড়ি জমান এবং মিশিগান অঙ্গরাজ্যের টেইলর ও পরে ট্রয় শহরে বসবাস করেন। ট্রয় শহরে স্টিভেন ২০০১ সালে ট্রয় হাই স্কুল থেকে পাশ করেন। স্টিভেনের ব্রায়ান নামে এক ছোট ভাই রয়েছে। বাড়িতে তার পরিবারের সবাই কোরীয় ভাষায় কথা বলতেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে স্টিভেন ইয়ান  (ইংরেজি)\nটুইটারে স্টিভেন ইয়ান"}