{"pageid": 1323026, "title": "অশউইৎজ বন্দী শিবির", "url": "https://bn.wikipedia.org/wiki?curid=1323026", "content": "অশউইৎজ হচ্ছে দ্বিতীয় বিশ্বযুদ্ধের সময় নাৎসি জার্মানি কর্তৃক তৈরিকৃত একটি নির্মূল শিবির। পোল্যান্ডে অবস্থিত এই শিবিরটি ছিল নাৎসীদের তৈরি সবচেয়ে বড় নির্মূল শিবির। দশ লাখেরও বেশি মানুষ সেই সময় নিহত হয়েছিলেন, যাদের বড় অংশই ছিলেন ইহুদি সম্প্রদায়ের। ইহুদিদের নিয়ে নাৎসিদের চূড়ান্ত সমাধান বাস্তবায়নের জন্য এটি ছিল অন্যতম একটি প্রধান কেন্দ্র।\nঅশউইৎজে মোট ৪০টিরও বেশি ছোট-বড় ক্যাম্পের সম্মিলন ছিল। এর মধ্যে প্রধান ছিল অশউইৎজ ১, অশউইৎজ ২ - বিরকিনাউ এবং অশউইৎজ ৩ নামে তিনটি ক্যাম্প।\n\n\n== ক্যাম্পের জীবন ==\n\nঅশউইৎজের প্রত্যেক বন্দীর নিজস্ব একটা ক্রমিক নম্বর ছিল। নম্বরগুলো সোভিয়েত সামরিক বন্দীদের ক্ষেত্রে বাঁ পাশের বুকের ওপর আর বেসামরিক বন্দীদের ক্ষেত্রে বাঁ বাহুর ওপর ঝুলানো থাকতো। \nতাদের মধ্যে আবার বেশ কয়েকটা ক্যাটাগরি ছিল। ক্রমিক নম্বরের নিচে একটি ত্রিকোণ কাপড় দিয়ে তাদেরকে আলাদা করা হতো। রাজনৈতিক বন্দীদের (যাদের বেশিরভাগই ছিল পোলিশ) জন্য ছিল লাল কাপড়, অপরাধীদের জন্য ছিল সবুজ, আর কথিত অসামাজিকদের (যেমন ভবঘুরে, পতিতা) জন্য ছিল কালো কাপড়। জেহোভার সাক্ষীদের দেওয়া হতো বেগুনি, আর সমকামীদের জন্য গোলাপি কাপড়। \nনাৎসি শাসনামলে ৫ থেকে ১৫ হাজার সমকামীকে আটক করা হয়েছিল বলে জানা যায়, যাদের মধ্যে অজানা একটা অংশকে অশউইৎজেও পাঠানো হয়েছিল।  ইহুদিদের স্টার অফ ডেভিড এর আকৃতির একটা হলুদ ব্যাজ পরতে হতো। নিজ দেশের নামের প্রথম অক্ষর পরনের কাপড়ের ওপর সেলাই করা থাকতো। বন্দীদের মধ্যে সবার ওপরে ছিল অ-ইহুদি জার্মানরা, তারপর অ-জার্মান অ-ইহুদি, আর সবচেয়ে নিচে অবস্থান করতো ইহুদিরা।\n\n\n== তথ্যসূত্র =="}