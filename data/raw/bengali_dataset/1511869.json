{"pageid": 1511869, "title": "শেখর চক্রবর্তী", "url": "https://bn.wikipedia.org/wiki?curid=1511869", "content": "শেখর চক্রবর্তী  ( জন্ম:- ১৯৪৫ ) হলেন একজন আন্তর্জাতিক খ্যাতিসম্পন্ন ডাকটিকিট সংগ্রহকারী,  ডাকব্যবস্থার ইতিহাসবিদ এবং পতাকাবিদ তথা পতাকা বিশেষজ্ঞ ও লেখক। ইন্টারন্যাশনাল কংগ্রেস অফ ভেক্সিলোলজি (ICV) তথা আন্তর্জাতিক ভেক্সিলোলজি কংগ্রেসে ভারতের প্রতিনিধিত্ব করেন তিনি।\n\n\n== জন্ম ও শিক্ষা জীবন ==\nশেখর চক্রবর্তীর জন্ম ১৯৪৫ খ্রিস্টাব্দে দ্বিতীয় বিশ্বযুদ্ধের সময় যখন বার্মা রেলওয়েতে কর্মরত তার পিতা স্বল্প সময়ের জন্য রেঙ্গুন হতে স্থানান্তরিত হন  ব্রিটিশ ভারতের অধুনা  হিমাচল প্রদেশের  শিমলাতে। স্বাধীনতার পর ১৯৫০ খ্রিস্টাব্দে বার্মা হতে শরণার্থী হিসাবে তার পরিবার কলকাতার আসেন এবং যাদবপুরের কাটজু নগরে উদ্বাস্তু উপনিবেশে বসবাস করতে থাকেন। তার কাকা ছিলেন বোমার ভয়ে বার্মা ত্যাগ গ্রন্থের রচয়িতা মনোরঞ্জন চক্রবর্তী।  শেখরের পিতার সংবাদপত্রে প্রকাশিত ঐতিহাসিক ঘটনার ক্লিপিং সংগ্রহে রাখার অভ্যাস ছিল। পিতার এক বন্ধু নৃপেন গুহ'রও ডাকটিকিট সংগ্রহের অভ্যাস ছিল। স্কুলে পড়ার সময় থেকেই শেখরেরও ডাকটিকিট সংগ্রহের আগ্রহ শখে পরিণত হয়। ১৯৬২ খ্রিস্টাব্দে  চীন-ভারত যুদ্ধের সময় এক ডাকটিকিট প্রদর্শনীতে অংশ নিলে ইন্দো-আমেরিকান সোসাইটির এস পি চ্যাটার্জি তাকে বিশেষ একটি বিষয়ের উপর জোর দিতে বলেন। শেখর তখন থেকেই 'পতাকা সম্বলিত ডাকটিকিট' সংগ্রহে উৎসাহিত হন। ডাকটিকিট সংগ্রহের পাশাপাশি তিনি প্রকৌশলে প্রশিক্ষণ নেন। \n১৯৮০ খ্রিস্টাব্দ হতে তিনি বিশ্বের নানা দেশের পতাকার উৎপত্তি, ইতিহাস ও প্রতীকবাদ নিয়ে পড়াশোনা করেন। \n\n\n== কর্মজীবন ==\nকর্মজীবনে শেখর চক্রবর্তীর পেশা ছিল ইঞ্জিনিয়ারিং। কিন্তু অবসরের পরও তার নেশা বা শখ রয়ে যায় ডাকটিকিট সংগ্রহ এবং পতাকার নিয়ে পড়াশোনা ও গবেষণা। ১৯৬০ খ্রিস্টাব্দ হতে ১৯৮২ খ্রিস্টাব্দ পর্যন্ত কলকাতার ব্রিটিশ কাউন্সিল লাইব্রেরি, আমেরিকান লাইব্রেরি এবং জাতীয় গ্রন্থাগার ছিল তার ঠিকানা।\n১৯৬৬ খ্রিস্টাব্দে শেখর চক্রবর্তীর সৌজন্যে কলকাতার 'ইন্দো-আমেরিকান সোসাইটি' র আয়োজনে রবীন্দ্রনাথ ঠাকুরের উপর প্রথম একক ডাকটিকিট প্রদর্শনী অনুষ্ঠিত হয় এবং ২০১১ খ্রিস্টাব্দের ৫ জুলাই মিশরের কায়রোতে ইন্ডিয়ান কাউন্সিল ফর কালচারাল রিলেশনস (ICCR), নয়াদিল্লি, কায়রোতে অবস্থিত ভারতীয় দূতাবাস ও মিশরের সংস্কৃতি মন্ত্রণালয়ের সহযোগিতায় কবিগুরুর ১৫০ তম জন্মবার্ষিকী উপলক্ষে রবীন্দ্র ডাকটিকিট প্রদর্শনী অনুষ্ঠিত হয়।  ২০১৩ খ্রিস্টাব্দে রটারড্যাম, ২০১৫ খ্রিস্টাব্দে সিডনি এবং ২০১৭ খ্রিস্টাব্দে লন্ডনে আয়োজিত ইন্টারন্যাশনাল কংগ্রেস অফ ভেক্সিলোলজির গ্লোবাল সামিটে ভারতের প্রতিনিধিত্ব করেন। \nব্রিটিশ শাসন থেকে মুক্তিকামী ভারতবাসী ১৮৮৬ খ্রিস্টাব্দ হতে সম্মান এবং মর্যাদার প্রশ্নে দেশের স্বতন্ত্র পতাকার কথা অনুভব করেন এবং শেষে ১৯৪৭ খ্রিস্টাব্দের ২২ জুলাই ত্রিবর্ণ রঞ্জিত জাতীয় পতাকা গৃহীত হয়। জাতীয় পতাকার বিভিন্ন নকশার উৎস সন্ধানে এবং তার বিবর্তনের ধারা শেখর চক্রবর্তী নানা সময়ের ডাকটিকিটের মাধ্যমে অনুসন্ধান করে ২০১২ খ্রিস্টাব্দে প্রকাশ করেন তার এক মূল্যবান গ্রন্থ- '\"দ্য ইন্ডিয়ান ন্যাশনাল ফ্লাগ্ আনফারলড্ থ্রু ফিলাটেলি।\nঅশীতিপর বয়সে এখনও শেখর চক্রবর্তী সুযোগ পেলেই ছুটে যান নানা জাদুঘরে প্রদর্শিত পতাকা, ডাকব্যবস্থার ইতিহাস বা সামরিক ইতিহাসের সন্ধানে। \n\n\n== তথ্যসূত্র =="}