{"pageid": 1052280, "title": "মস্কো আন্তর্জাতিক সম্পর্ক বিষয়ক রাষ্ট্রীয় উচ্চশিক্ষায়তন", "url": "https://bn.wikipedia.org/wiki?curid=1052280", "content": "মস্কো আন্তর্জাতিক সম্পর্ক বিষয়ক রাষ্ট্রীয় উচ্চশিক্ষায়তন (রুশ: Московский государственный институт международных отношений (университет) МИД России) একটি  উচ্চশিক্ষা প্রতিষ্ঠান, যাকে সাধারণভাবে রাশিয়ার সবচেয়ে অভিজাত বিশ্ববিদ্যালয় হিসেবে গণ্য করা হয়।  এটি রাশিয়াসহ মধ্য ও পূর্ব ইউরোপের সেরা বিশ্ববিদ্যালয়গুলির একটি হিসেবে পরিগণিত হয়। এছাড়া এটি একটি চিন্তাকেন্দ্রের ভূমিকাও পালন করে। প্রতিষ্ঠানটি দলগত কাজ, বিশ্লেষণী চিন্তা, সমালোচনামূলক যুক্তিপাত ও কৌশলগত পরিকল্পনার উপর ভিত্তি করে এর প্রশিক্ষণ পদ্ধতিগুলি প্রয়োগের জন্য সুপরিচিত।\nমার্কিন পররাষ্ট্রমন্ত্রী হেনরি কিসিঞ্জার এই প্রতিষ্ঠানটিকে \"রাশিয়ার হার্ভার্ড বিশ্ববিদ্যালয়\" আখ্যা দিয়েছিলেন, কেননা এখানে রাশিয়ার বহুসংখ্যক রাজনৈতিক, অর্থনৈতিক ও বুদ্ধিবৃত্তিক অভিজাত শ্রেণীর ব্যক্তিরা শিক্ষালাভ করেন। বর্তমানে এই বিশ্ববিদ্যালয়ে ভর্তিকৃত ছাত্রের হার সমগ্র রাশিয়ার মধ্যে সর্বনিম্ন এবং একই সাথে ভর্তির জন্য পরীক্ষায় প্রয়োজনীয় নম্বরের পরিমাণ রাশিয়ার সর্বোচ্চ। ফোর্বস রাশিয়া সাময়িকীর মতে রাশিয়ার রাজনৈতিক অভিজাত শ্রেণীর সদস্য ও প্রতিনিধিদের মধ্যে সর্বোচ্চ সংখ্যক ব্যক্তির মাতৃশিক্ষাপ্রতিষ্ঠান হল এই বিশ্ববিদ্যালয়।\nমস্কো আন্তর্জাতিক সম্পর্ক বিষয়ক রাষ্ট্রীয় উচ্চশিক্ষায়তন ১৮টি প্রধান গবেষণাক্ষেত্রে বহুসংখ্যক শিক্ষা কর্মসূচির ব্যবস্থা করে থাকে। এদের মধ্যে আছে আন্তর্জাতিক সম্পর্ক, আঞ্চলিক গবেষণা, রাষ্ট্রবিজ্ঞান, শাসন, কূটনীতি, বিশ্ব অর্থনীতি, আইন, সাংবাদিকতা, আন্তর্জাতিক বাণিজ্য, ব্যবস্থাপনা, শক্তি সংক্রান্ত গবেষণা, ভাষাবিজ্ঞান ও পরিবেশবিদ্যা। এছাড়া এখানে ব্যবসায় প্রশাসনে স্নাতকোত্তর ও নির্বাহী ব্যবসায় প্রশাসনে স্নাতকোত্তর শিক্ষাক্রমের বন্দোবস্ত আছে। এখানে প্রতি শিক্ষাপর্বে ৫৩টি ভাষার উপরে শিক্ষাপ্রদান করা হয়, যা বিশ্বের যেকোনও উচ্চশিক্ষায়তনিক প্রতিষ্ঠানের জন্য সর্বোচ্চ।\nদূরশিক্ষণ ও ডিজিটাল প্রযুক্তির উপরেও বিশ্ববিদ্যালয়টি জোর দেওয়া শুরু করেছে। ২০১৬ সাল থেকে এটি কোর্সেরা নামক ভিত্তিমঞ্চে তাদের দূরশিক্ষণ পাঠক্রমগুলি যন্ত্রে ধারণ করে প্রকাশ করতে শুরু করে। ২০২০ সালের হিসাব অনুযায়ী কোর্সেরা-তে বিশ্ববিদ্যালয়টির অধাপকদের দ্বারা সৃষ্ট ২০টি পাঠক্রম বা কোর্স বিদ্যমান ছিল। প্রতিষ্ঠানটি তার শিক্ষাদান প্রক্রিয়াতে একটি ইলেকট্রনীয় শিখন ব্যবস্থাপনা ব্যবস্থা (Electronic Learning Management System) অঙ্গীভূত করেছে। এছাড়া মুডল ও স্তেপিক নামক ভিত্তিমঞ্চগুলিও ব্যবহৃত হয়।\nমস্কো আন্তর্জাতিক সম্পর্ক বিষয়ক রাষ্ট্রীয় উচ্চশিক্ষায়তনটির তিনটি প্রাঙ্গণ বা ক্যাম্পাস আছে। একটি মস্কো নগরীতে, দ্বিতীয়টি মস্কো প্রশাসনিক অঞ্চলে এবং তৃতীয়টি উজবেকিস্তানের রাজধানী তাশখন্দে। এছাড়া সুইজারল্যান্ডের জেনেভা নগরীতে আইনবিদ্যা বিষয়ে এটির একটি শিক্ষাকেন্দ্র আছে। বর্তমানে বিশ্বের প্রায় ৭৪টি দেশের আনুমানিক ১০ হাজার ছাত্র এখানে পড়াশোনা করে। আন্তর্জাতিক ছাত্রছাত্রীরা মোট ছাত্রছাত্রীর প্রায় ১৬%।\n\n\n== তথ্যসূত্র =="}