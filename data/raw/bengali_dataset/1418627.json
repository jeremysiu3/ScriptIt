{"pageid": 1418627, "title": "পলাশ সরকার", "url": "https://bn.wikipedia.org/wiki?curid=1418627", "content": "পলাশ সরকার (জন্ম: ২৮ সেপ্টেম্বর ১৯৬৯) একজন ভারতীয় গণিতবিদ এবং ভারতীয় পরিসংখ্যান ইনস্টিটিউটের ফলিত পরিসংখ্যান ইউনিটের অধ্যাপক। তার প্রধান গবেষণার আগ্রহ হলো ক্রিপ্টোলজি। তিনি ভারতে ক্রিপ্টোলজির উপর গবেষণা শুরু করা প্রথম শিক্ষাবিদদের মধ্যে একজন এবং তারপর থেকে দেশে এই ক্ষেত্রে অগ্রণী ভূমিকা পালন করেছেন।\nতার একাডেমিক নেতৃত্ব ক্রিপ্টোলজিতে অনেক ডক্টরাল এবং পোস্ট-ডক্টরাল ছাত্রকে অনুপ্রাণিত করেছে এবং তত্ত্বাবধান করেছে যারা আন্তর্জাতিকভাবে খ্যাতিমান ক্রিপ্টোলজিস্ট, অধ্যাপক হয়ে উঠেছে এবং ভারতের শীর্ষস্থানীয় একাডেমিক ইনস্টিটিউটে শিক্ষাবিদ হিসেবে প্রতিষ্ঠিত হয়েছে। তার বেশ কিছু গুরুত্বপূর্ণ ক্রিপ্টোগ্রাফিক কার্যকারিতার জন্য অত্যাধুনিক সমাধান প্রদান করেছে। তিনি ২০১১ সালে বিজ্ঞান ও প্রযুক্তিতে শান্তি স্বরূপ ভাটনগর পুরস্কারে ভূষিত হন, যা গাণিতিক বিজ্ঞান বিভাগে গবেষণায় ভারতের সর্বোচ্চ পুরস্কার।\n\n\n== জন্ম ও শিক্ষাজীবন ==\nপলাশ সরকার ১৯৬৯ সালের ২৮ সেপ্টেম্বর ভারতের পশ্চিমবঙ্গের কলকাতায় জন্মগ্রহণ করেন। স্থানীয় বিদ্যালয়ে শিক্ষা সমাপ্তের পর তিনি যাদবপুর বিশ্ববিদ্যালয়ে ভর্তি হন এবং এখান থেকে ১৯৯১ সালে ইলেকট্রনিক্স এবং টেলিকম্যুনিকেশন ইঞ্জিনিয়ারিংয়ে স্নাতক ডিগ্রি লাভ করেন। এরপর তিনি ভারতীয় পরিসংখ্যান ইনস্টিটিউটে গমন করেন ও সেখান থেকে ১৯৯৩ সালে কম্পিউটার বিজ্ঞান টেকনোলজিতে স্নাতকোত্তর ডিগ্রি অর্জন করেন। পরবর্তীতে, ১৯৯৯ সালে তিনি এই একই প্রতিষ্ঠান হতে পিএইচডি ডিগ্রি অর্জন করেন। পিএইচডি ডিগ্রি অর্জনের পর সরকার কানাডার ওয়াটারলু ইউনিভার্সিটির সেন্টার ফর এপ্লাইড ক্রিপ্টোগ্রাফিক রিসার্চ-এ (সিএসিআর) ২০০০ সাল হতে একবছরের জন্য পোস্টডক্টোরাল ফেলো হিসাবে কাজ করেন।\n\n\n== কর্মজীবন ==\nপলাশ সরকার তার কর্মজীবন শুরু করেন ১৯৯৩ সালে, কলকাতার সফটওয়্যার কোম্পানি সিএমসি লিমিটেডে অ্যাসোসিয়েট ইনফরমেশন টেকনোলজি ইঞ্জিনিয়ার হিসাবে। পরের বছর, ১৯৯৪ সালে, তিনি কলকাতাস্থ ভারতীয় পরিসংখ্যান ইনস্টিটিউটে একটি প্রকল্পের অধীনে কম্পিউটার প্রোগ্রামার হিসাবে যোগদান করেন এবং ১৯৯৫ সাল হতে ২০০০ সাল পর্যন্ত ইনস্টিটিউটে কম্পিউটার প্রোগ্রামার হিসাবে কাজ করেন। পোস্টডক্টোরাল সমাপ্ত করে কানাডা হতে প্রত্যাবর্তনের পর, ২০০১ সালে, তিনি ভারতীয় পরিসংখ্যান ইনস্টিটিউটে সহযোগী অধ্যাপক হিসাবে যোগ দেন এবং ২০০৫ পর্যন্ত উক্ত পদে ও এরপর ২০০৫ থেকে ২০১১ পর্যন্ত একই প্রতিষ্ঠানে অধ্যাপক পদে কর্মরত থেকে ২০১১ সাল থেকে সেখানেই তিনি উচ্চতর প্রশাসনিক ধাপের অধ্যাপক হিসাবে অদ্যাবধি কর্মরত আছেন।\n\n\n== পুরস্কার ও সম্মননা ==\nপলাস সরকার ২০০৫ সালে বি এম বিড়লা পদকে ভূষিত হন। ২০১১ সালে ভারত সরকার তাকে গাণিতিক বিজ্ঞান গবেষণায় অনন্য অবদান রাখার জন্য ভারতের সর্বোচ্চ বিজ্ঞান পুরস্কার শান্তি স্বরূপ ভাটনগর পুরস্কারে ভূষিত করেন। এছাড়াও তিনি ইউনিভার্সিটি অভ কেন্টের স্কুল অভ কম্পিউটিং-এর ইনস্টিটিউট অভ সাইবার সিকিউরিটি ফর সোসাইটি (আইসিএসএস) -এ অনারারী প্রফেসর হিসাবে যুক্ত রয়েছেন।\n\n\n== তথ্যসূত্র ==\n\n\n== বহিঃসংযোগ ==\nপলাশ সরকার - ভারতীয় পরিসংখ্যান ইনস্টিটিউট।"}