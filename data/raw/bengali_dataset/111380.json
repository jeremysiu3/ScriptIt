{"pageid": 111380, "title": "হরক্রাক্স", "url": "https://bn.wikipedia.org/wiki?curid=111380", "content": "হরক্রাক্স (ইংরেজিতে Horcrux) হচ্ছে ব্রিটিশ লেখিকা জে কে রাউলিং রচিত হ্যারি পটার উপন্যাস সিরিজের একটি জাদুক্ষমতাসম্পন্ন বস্তু। এটি ডার্ক ম্যাজিক বা কালো জাদুর একটি উপকরণ যা অমরত্ব লাভের উদ্দেশ্যে তৈরি করা হয়। সিরিজের ষষ্ঠ উপন্যাস, হ্যারি পটার অ্যান্ড দ্য হাফ-ব্লাড প্রিন্স এ সর্বপ্রথম প্রত্যক্ষভাবে হরক্রাক্সের কথা উল্লেখ করা হয়; যদিও পূর্ববর্তী উপন্যাসসমূহেও পরোক্ষভাবে এর উপস্থিতি ছিল। রাউলিং হোরেস স্লাগহর্ন চরিত্রের মাধ্যমে হরক্রাক্সের অস্তিত্ব সম্পর্কে পাঠকদের অবহিত করেন। লর্ড ভলডেমর্ট এর হরক্রাক্সগুলো উদ্ধার ও ধ্বংস করা সিরিজের শেষ দুইটি বই হ্যারি পটার অ্যান্ড দ্য হাফ-ব্লাড প্রিন্স ও হ্যারি পটার অ্যান্ড দ্য ডেথলি হ্যালোস এর প্রধান উদ্দেশ্য।\n\n\n== বর্ণনা ==\nএকটি অনলাইন ডায়েরি এন্ট্রিতে রাউলিং হরক্রাক্স সম্পর্কে বলেছেন, \"হরক্রাক্স হল এমন একটি বস্তু যার মধ্যে কালো জাদুকরেরা অমরত্ব অর্জনের উদ্দেশ্যে তাদের আত্মার একটি খন্ডিত অংশ লুকিয়ে রাখে।\" যতক্ষণ পর্যন্ত আত্মার ঐ খন্ডিত অংশ অক্ষত থাকে, ততক্ষণ পর্যন্ত সেই জাদুকর অমর হয়; হরক্রাক্সের এই ধারণার সাথে স্লাভীয় রূপকথার কোস্কেই দ্য ডেথলেস বা অমর কোস্কেই গল্পের মিল রয়েছে। এই কারণে, হরক্রাক্সগুলো অত্যন্ত সুরক্ষিত ও নিরাপদ স্থানে লুকিয়ে রাখা হয়। যদি কোন কারণে সেই জাদুকরের শরীর ধ্বংস হয়ে যায়, তবুও তার আত্মার একটি ক্ষুদ্র অংশ হরক্রাক্সের মধ্যে অক্ষতভাবে বেঁচে থাকবে। তবে, হরক্রাক্সের স্রষ্টা জাদুকরের দেহ ধ্বংস হয়ে গেলে, সেই জাদুকর দেহবিহীনভাবে আংশিক জীবিত রূপে বেঁচে থাকে। হরক্রাক্স তৈরি করা অত্যন্ত বিপজ্জনক কাজ। এমনকি কালো জাদুর বিস্তৃতির লক্ষ্যে রচিত বেশিরভাগ বইসমূহে হরক্রাক্সের উল্লেখ পাওয়া যায় না।\nএকটি হরক্রাক্স ধ্বংস করা হলে, এর ভিতরে থাকা কালো জাদুকরের আত্মার ক্ষুদ্র অংশটি ধ্বংস হয়ে যায়। যার ফলে হরক্রাক্সের স্রষ্টা মরণশীল হতে বাধ্য হয় এবং মৃত্যুবরণ করে।\nহরক্রাক্সের ভিতরে থাকা আত্মার অংশটি যে কোন ব্যক্তিকে বশীভূত করে ফেলতে পারে। তবে এজন্য, সেই ব্যক্তিকে হরক্রাক্সের সাথে নিজেকে মানসিকভাবে সংযুক্ত করতে হবে। হরক্রাক্স যদি কাউকে বশীভূত করে ফেলে, তাহলে এটি সেই ব্যক্তিকে তার অগোচরে সম্পূর্ণভাবে নিয়ন্ত্রণ করতে পারে। এভাবে হরক্রাক্সের স্রষ্টা বশীভূত ব্যক্তির দেহ থেকে জীবনী শক্তি শোষণ করে নিজে দৈহিক আকৃতি লাভ করতে সক্ষম হয়।\nসিরিজে লর্ড ভলডেমর্ট হচ্ছে একমাত্র জাদুকর যে নিজের জন্য হরক্রাক্স তৈরি করতে সক্ষম হয়েছে। তবে রাউলিং বলেছেন, হার্পো দ্য ফাউল নামের একজন পার্সেলমাউথ জাদুকর সর্বপ্রথম হরক্রাক্স সৃষ্টি করে।\n\n\n== সৃষ্টি ==\nরাউলিং প্রফেসর স্লাগহর্নের মাধ্যমে প্রকাশ করেন যে, হরক্রাক্স তৈরি করতে হলে একজন মানুষকে হত্যা করতে হয়, যা আত্মাকে বিচ্ছিন্ন করে ফেলে। হত্যাকাণ্ড সংঘটিত হওয়ার পর, একটি জাদুমন্ত্রের মাধ্যমে আত্মার খন্ডিত অংশটিকে কোন বস্তুর মধ্যে প্রবেশ করানো হয়, যা হরক্রাক্সে পরিণত হয়। রাউলিং এই নির্দিষ্ট মন্ত্রটি প্রকাশ করেননি। তবে হারমায়োনি গ্রেঞ্জার সিক্রেটস অফ দ্য ডার্কেস্ট আর্টস নামের একটি বইয়ে এই মন্ত্রটি দেখতে পায়। রাউলিং বলেছেন, তিনি হরক্রাক্স সৃষ্টির সম্পূর্ণ প্রক্রিয়া হ্যারি পটার এনসাইক্লোপিডিয়া তে প্রকাশ করবেন।\n\n\n== ধ্বংস ==\nহরক্রাক্স ধ্বংস করা অত্যন্ত কঠিন কাজ। সাধারণ উপায়ে ভেঙ্গে বা পুড়িয়ে হরক্রাক্স ধ্বংস করা যায় না। হরক্রাক্স ধ্বংস করতে হলে, এটিকে এমনভাবে ক্ষতিগ্রস্ত করতে হবে, যা কোন জাদুর মাধ্যমেই মেরামত করা সম্ভব হবে না। যদি এ প্রক্রিয়ায় হরক্রাক্সটি ক্ষতিগ্রস্ত করা যায়, তাহলে এর অভ্যন্তরে থাকা আত্মার টুকরাটি ধ্বংস হয়ে যায়।\n\n\n== ভলডেমর্টের হরক্রাক্সসমূহ ==\nভলডেমর্টের হরক্রাক্সগুলোই হ্যারি পটার সিরিজের শেষদিকে প্রধান বিবেচ্য বিষয়ে পরিণত হয়।\nহ্যারি পটার সিরিজে দেখানো জাদুর দুনিয়ায় সাত (৭) হচ্ছে সবচেয়ে শক্তিশালী ঐন্দ্রজালিক সংখ্যা। এ কারণেই ভল্ডেমর্ট তার আত্মাকে সাতটি টুকরা করার সিদ্ধান্ত নেয়। এর মধ্যে ছয়টি হরক্রাক্সরূপে এবং সর্বশেষটি তার দেহের মধ্যে রাখে। যখন ভল্ডেমর্ট পটার পরিবারকে আক্রমণ করে, তখন তার উদ্দেশ্য ছিল, 'দ্য চোজেন ওয়ান' হ্যারি পটারকে হত্যা করে সে তার ষষ্ঠ হরক্রাক্সটি তৈরি করবে। কিন্তু তার নিক্ষিপ্ত কিলিং কার্স যখন বুমেরাং হয়ে ফিরে এসে তাকে আঘাত করে, তখন তার আত্মার একটি টুকরা হ্যারির দেহের সাথে নিজেকে সংযুক্ত করে ফেলে। এভাবে ষষ্ঠ হরক্রাক্সটি তৈরি হয়। তবে ভলডেমর্ট কখনো তার এই হরক্রাক্সটি সম্পর্কে জানতে পারে নি। পরবর্তীতে সে তার সাপ নাগিনীকে হরক্রক্সে পরিণত করে। ফলে সর্বমোট হরক্রাক্সের সংখ্যা দাঁড়ায় আট।\nভিন্ন ভিন্ন ব্যক্তি এই হরক্রাক্সগুলো ধ্বংস করে। নিচে তার তালিকা দেওয়া হলঃ\n\n\n== আরও দেখুন ==\n\nLord Voldemort\nHorace Slughorn\nLich\n\n\n== তথ্যসূত্র ==\n\n\n== বহিঃসংযোগ ==\nHorcrux   on Harry Potter Wiki,  an external wiki\nThe Golden Bough: The External Soul in Folk-Tales by James Frazer"}