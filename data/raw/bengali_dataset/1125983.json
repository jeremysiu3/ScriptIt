{"pageid": 1125983, "title": "কাকলী ফার্নিচার", "url": "https://bn.wikipedia.org/wiki?curid=1125983", "content": "কাকলী ফার্নিচার একটি বাংলাদেশী আসবাবপত্র নির্মাণ ও বিক্রয়ের প্রতিষ্ঠান। বাংলাদেশের গাজীপুরের মাওনা চৌরাস্তায় প্রতিষ্ঠানটি প্রধান বিক্রয়কেন্দ্র অবস্থিত। ২০২১ সালের মে মাসে কাকলী ফার্নিচারের একটি ভিডিও বিজ্ঞাপন ভাইরাল হয়। ভিডিওটি ইন্টারনেট মিমের উৎস হয়ে উঠে। মিমের কারণে কাকলী ফার্নিচার গণমাধ্যমের প্রতিবেদনে জনপ্রিয়তা অর্জন করে এবং তাদের পণ্যের বিক্রি বৃদ্ধি পায়।\n\n\n== বিজ্ঞাপন ==\nকাকলী ফার্নিচার তাদের বিপণনের উদ্দেশ্যে \"দামে কম মানে ভাল\" স্লোগানটি ব্যবহার করে। দোকানের স্বত্বাধিকারী আবুল কাশেমের বড় ছেলে স্লোগানটি বেছে নেন এবং বিপণনের জন্য ভিডিও বিজ্ঞাপন তৈরি করেন। ভিডিও বিজ্ঞাপনটি দোকানের ফেসবুক পেজ থেকে পোস্ট করা হয়। বিজ্ঞাপনে দুটি বাচ্চা আছে। তারা মাঝে মাঝে দোকানের সোফার গদিতে লাফাচ্ছে। আর কখনো বা আরামে দোলনায় দুলছে। আর ভিডিওর শুরু থেকে শেষ পর্যন্ত একটা কণ্ঠস্বর বলছে যে, 'দামে কম মানে ভালো, কাকলী ফার্নিচার।' বিজ্ঞাপনের আরেকটি অংশে একজন পুরুষ ও নারীর মধ্যে কথোপকথন দেখানো হয়েছে। ক্লিপে এর আসবাবপত্র কতটা টেকসই, মান কতটা ভালো, এসব কথা বারবার বলে যাচ্ছেন মানুষটি।\n\n\n== মিম ==\nবিজ্ঞাপনটি বাংলাদেশ ও পশ্চিমবঙ্গে জনপ্রিয় হয়ে ওঠে। ভিডিওটি ভাইরাল হওয়ার পরে নেটিজেনরা এটি নিয়ে মজার মিম তৈরি করতে শুরু করে। পশ্চিমবঙ্গের চলচ্চিত্র পরিচালক অনীক দত্ত বাঙ্গাল ভাষায় কাকলী ফার্নিচার নিয়ে মিম তৈরি করেন। রণবীর সিং, সানি লিওন, মিস্টার বিন, শাহরুখ খান, জনি সিন্স এবং বিভিন্ন ব্যক্তিকে নিয়ে মিম তৈরি করা হয়েছে যেখানে দেখানো হয়েছে তারা কাকলী ফার্নিচার ব্যবহার করে।\n\n\n=== প্রভাব ===\nবিভিন্ন ইন্টারনেট মিম ও ট্রলের কারণে কাকলী ফার্নিচার জনপ্রিয়তা বাড়ে। আনন্দবাজার পত্রিকা, বিবিসি বাংলা, হিন্দুস্তান টাইমস, ইন্ডিয়ান এক্সপ্রেস, এই সময়, জি নিউজ, জি ২৪ ঘণ্টা, নিউজ ১৮, সংবাদ প্রতিদিনসহ বাংলাদেশের কিছু গণমাধ্যমে কাকলি ফার্নিচার নিয়ে প্রতিবেদন প্রকাশ করে, ফলে এর পণ্য বিক্রি অন্তত ৩০% বৃদ্ধি পায় এবং বিভিন্ন ই-বাণিজ্য প্রতিষ্ঠান হতে পণ্য বিক্রির চুক্তি করার প্রস্তাব পায়।\n\n\n== তথ্যসূত্র =="}