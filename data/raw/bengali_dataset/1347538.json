{"pageid": 1347538, "title": "শ্যামলা গলি", "url": "https://bn.wikipedia.org/wiki?curid=1347538", "content": "শ্যামলা গলি অথবা গলি শ্যামলা নামেও অভিহিত, তিনি হলেন একজন ভারতীয় দীর্ঘ দূরত্বের সাঁতারু। এই সঙ্গে তিনি একজন প্রযোজক, সৃজনশীল পরিচালক এবং অ্যানিমেশন সিরিজ ও চলচ্চিত্রের লেখক। ২০২১ সালের মার্চ মাসে, তিনি বুলা চৌধুরীর পরে দ্বিতীয় ভারতীয় মহিলা এবং বিশ্বের দ্বিতীয় মহিলা হয়েছিলেন যিনি পক প্রণালী অতিক্রম করেছিলেন। তিনি ৪৭ বছর বয়সে এই কৃতিত্ব সম্পন্ন করেন।\n\n\n== কর্মজীবন ==\nশ্যামলা সমাজবিজ্ঞানে স্নাতকোত্তর ডিগ্রি অর্জন করেন এবং হায়দ্রাবাদে একটি অ্যানিমেশন কোম্পানি শুরু করার পর প্রাথমিকভাবে একজন অ্যানিমেশন চলচ্চিত্র প্রযোজক ও পরিচালক হিসেবে নিজের কর্মজীবন শুরু করেন। দশ বছরের বেশি সময় ধরে অ্যানিমেশন কোম্পানি চালানোর পর, তিনি আর্থিক সীমাবদ্ধতার কারণে এটি ছেড়ে দেওয়ার সিদ্ধান্ত নেন।\nশ্যামলা তেলেঙ্গানার হায়দরাবাদে শিশুদের একটি স্কুলও চালান। ৪৪ বছর বয়সে সাঁতারের প্রতি তিনি আগ্রহান্বিত হয়েছিলেন এবং ২০১৬ সালে একটি গ্রীষ্মকালীন শিবিরে যোগদান করেছিলেন। তিনি অ্যাকোয়াফোবিয়া (জলের প্রতি ভয়) থেকে উত্তরণের জন্য সাঁতার শুরু করেছিলেন। বরিষ্ঠ আইপিএস অফিসার রাজীব ত্রিবেদী তাঁকে প্রশিক্ষণ ও নির্দেশনা দিয়েছিলেন। তিনি ২০১৯ সালে পাটনায় গঙ্গার খোলা জলে ১৩ কিমি সাঁতার কেটে নদী পার হয়ে তাঁর সাঁতারের জীবন শুরু করেছিলেন।\n২০১৯ সালে, তিনি বিজয়ওয়াড়ার কৃষ্ণা নদী, পাটনার গঙ্গা নদী এবং কলকাতার হুগলি নদীতে সাঁতার কেটেছিলেন। তিনি দক্ষিণ কোরিয়ার কুয়াংচৌতে অনুষ্ঠিত ২০২০ ফিনা ওয়ার্ল্ড মাস্টার্স চ্যাম্পিয়নশিপে তেলঙ্গানার প্রতিনিধিত্ব করেছিলেন। তিনি ২০১৯ জাতীয় ওপেন ওয়াটার গঙ্গা নদী সাঁতার চ্যাম্পিয়নশিপেও প্রতিদ্বন্দ্বিতা করেছিলেন এবং গুজরাটের পোরবন্দরে অনুষ্ঠিত ২০১৯ ওপেন-সি সুইমিং চ্যাম্পিয়নশিপেও অংশগ্রহণ করেছিলেন।\n\n\n=== পক প্রণালী অভিযান ===\nএরপর শ্যামলা ২০২০ সালের মার্চ মাসে ৩০ মাইল দীর্ঘ পক প্রণালীতে সাঁতার কাটার চেষ্টা করেছিলেন। কিন্তু কোভিড-১৯ মহামারীর কারণে তাঁকে এই অভিযান স্থগিত করতে হয়েছিল। ২০২০ সালের ৮ই মার্চ, তাঁর নির্ধারিত অভিযানের ঠিক একদিন আগে, শ্রীলঙ্কা সরকার দেশব্যাপী লকডাউন কার্যকর করেছিল।\nতবে ঠিক এক বছর পরে, ২০২১ সালে, শ্যামলা দ্বিতীয় প্রচেষ্টা নিয়েছিলেন, তিনি ভারতীয় হাইকমিশনার এবং শ্রীলঙ্কার হাইকমিশনারের সহায়তায় পক প্রণালীতে সাঁতার কাটতে শুরু করেন। ২০২১ সালের ১৯শে মার্চ তারিখে, শ্যামলা তাঁর যাত্রা শুরু করে ১৩ ঘন্টা ৪৩ মিনিটে সফলভাবে পক প্রণালী অতিক্রম করেন। ভোর ৪টে ১৫ মিনিটে শ্রীলঙ্কার তালাইমান্নার থেকে শুরু করে তিনি ভারতের আরিচালমুনাইতে এসে পৌঁছোন। ভারতীয় স্থানীয় সময় বিকেল সাড়ে ৫টায় তিনি যাত্রা শেষ করেন। তিনি প্রকাশ করেছিলেন যে অভিযানের শেষ পাঁচ ঘন্টা সময়ে তাঁর শ্বাসকষ্ট হয়েছিল। অভিযানের সময়, তাঁর সাথে একজন ডাক্তার এবং ভারতীয় সাঁতার ফেডারেশনের পর্যবেক্ষক সহ ১৪ সদস্যের ক্রু ছিলেন। তিনি কোভিড-১৯ এর বৈশ্বিক মহামারীজনিত কারণে বিরতি নেওয়ার পরে ২০২০ সালের নভেম্বরে পক প্রণালী সাঁতার কেটে পার হবার জন্য নিজের প্রস্তুতি এবং প্রশিক্ষণ শুরু করেছিলেন। তিনি পক প্রণালী অভিযানের জন্য গাছিবাউলিতে তেলঙ্গানা রাজ্যের সুইমিং পুলে ক্রীড়া কর্তৃপক্ষের প্রশিক্ষণ নেন।\nতিনি বিশ্বের দ্বিতীয় মহিলা ও সমগ্রভাবে ত্রয়োদশ সাঁতারু যিনি পক প্রণালী অতিক্রম করেছেন, তেলেঙ্গানার প্রথম ব্যক্তি হিসেবে তিনি এই মাইলফলক অর্জন করেছেন। ইংলিশ চ্যানেলে সাঁতার কাটতে গিয়ে সাঁতারুদের সফল অভিযান সম্পর্কে পড়ার পর তিনি পক প্রণালী সাঁতারে অনুপ্রাণিত হয়েছিলেন বলে জানা গেছে।\n\n\n== তথ্যসূত্র =="}