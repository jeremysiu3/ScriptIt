{"pageid": 1144054, "title": "অক্ষয়কুমার বসু মজুমদার", "url": "https://bn.wikipedia.org/wiki?curid=1144054", "content": "অক্ষয়কুমার বসু মজুমদার (৯ মে ১৯১৩ – ২৩ নভেম্বর ১৯৯৯) বিশিষ্ট শিক্ষাবিদ ও সমাজসেবী ছিলেন।\n\n\n== জন্ম ও প্রারম্ভিক জীবন ==\nঅক্ষয়কুমার বসু মজুমদারের জন্ম ১৯১৩ খ্রিস্টাব্দের ৯ মে  ব্রিটিশ ভারতের অধুনা  বাংলাদেশের বরিশাল জেলার সুন্দরপুর গ্রামে। পিতা নলিনীকান্ত বসু মজুমদার ও মাতা শশীকলা দেবী। অক্ষয়কুমারের প্রাথমিক শিক্ষা শুরু বরিশালে। পরবর্তীকালে বরিশালেরই ব্রজমোহন কলেজ থেকে বি.এ পাশ করেন। উচ্চ শিক্ষার্থে কলকাতায় আসেন এবং কলকাতা বিশ্ববিদ্যালয় থেকে স্নাতকোত্তর ডিগ্রি লাভ করেন।\n\n\n== কর্মজীবন ==\nকলকাতার ঠাকুরপুকুরের পঞ্চাননতলার পদ্মপুকুর রোডে স্থায়ী বাসস্থান করে তিনি শিক্ষা, সংস্কৃতি, সমবায়সহ বিভিন্ন ক্ষেত্রের বিকাশ ও উন্নয়নে সক্রিয় অংশ নেন। স্থানীয় চার-পাঁচটি কলেজের স্থাপনাকাল থেকে তিনি অধ্যাপনা, অধ্যক্ষতা, পরিচালনা ও উন্নয়নের সঙ্গে যুক্ত হন। এছাড়া বহু স্কুল শিক্ষাপ্রতিষ্ঠান, সোসাইটি প্রভৃতি প্রতিষ্ঠানের স্থাপনা ও পরিচালনার সঙ্গে সরাসরি যুক্ত ছিলেন। বহুবছর ঠাকুরপুকুরের বিবেকানন্দ কলেজে অধ্যাপনা করেন এবং পরবর্তীতে তিনি ওই কলেজের অধ্যক্ষ হন এবং অবসর নেন। তারই উদ্যোগে ওই অঞ্চলের পোষ্ট অফিস ও ব্যাঙ্ক স্থাপিত হয়। এছাড়াও তিনি বেহালা তথা ঠাকুরপুকুর অঞ্চলে সমবায় আন্দোলনের পুরোধা ব্যক্তিত্ব ছিলেন এবং সমবায় সমিতিগুলির পরিচালন পর্ষদে সরকার মনোনীত ব্যক্তি ছিলেন তিনি। বিভিন্ন ক্ষেত্রের বিকাশ ও উন্নয়নের জন্য সরাসরি যুক্ত থেকেও শিক্ষাসংক্রান্ত বহু প্রবন্ধ ও গ্রন্থ রচনা করেছেন। আশির দশকে কবি জীবনানন্দ দাশের \"রূপসী বাংলা\" কাব্যগ্রন্থটি ইংরাজীতে দ্য বিউটিয়াস বেঙ্গল শিরোনামে অনুবাদ করেন এবং দেশ বিদেশের পণ্ডিতদের ভূয়সী প্রশংসা লাভ করেন।\n\n\n== রচিত গ্রন্থাবলি ==\nজীবনানন্দ দাশের \"রূপসী বাংলা\" কাব্যগ্রন্থের ইংরাজী অনুবাদ ছাড়াও কয়েকটি গ্রন্থ রচনা করেন। সেগুলি হল —\n\nভারতকবি রবীন্দ্রনাথ\nভারতসাধক মহাত্মা গান্ধী\nনব-নবীনের কবি নজরুল\nসংগ্রামী কবি সুকান্ত\nযে যুগে এসেছিলাম, সে যুগে চলে যাচ্ছি এবং\nবরিশালের জননেতা শরৎচন্দ্র গুহ \n\n\n== তথ্যসূত্র =="}