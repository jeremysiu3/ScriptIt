{"pageid": 1076115, "title": "সৈয়দ-উজ-জামান", "url": "https://bn.wikipedia.org/wiki?curid=1076115", "content": "সৈয়দ-উজ-জামান ছিলেন উপমহাদেশের ১ম ও বিশ্বের ২য় মুসলিম চার্টার্ড একাউনট্যান্ট ও পাকিস্তান জাতীয় পরিষদের সদস্য।\n\n\n== প্রাথমিক জীবন ==\nসৈয়দ-উজ-জামান তৎকালীন ভারতবর্ষের ময়মনসিংহ জেলার ( বর্তমান কিশোরগঞ্জ জেলা ) কটিয়াদী উপজেলার ঐতিহ্যবাহী বোয়ালিয়া সাহেব বাড়ীতে (বোয়ালিয়া মিয়া বাড়ী) ১৮৯৮ সালে জন্ম গ্রহন করেন। \n\n\n== শিক্ষা জীবন ==\nছেলেবেলা থেকেই তিনি ছিলেন প্রখর স্মৃতি শক্তির অধিকারী। শিক্ষা জীবনের শুরুতে তিনি ঢাকা মাদ্রাসা ও কলকাতা মাদ্রাসায় পড়ালেখা করেন। এরপর তিনি প্রেসিডেন্সী কলেজ থেকে ১৯২১ সালে বি.এ. পাশ করেন। এরপর তিনি উপমহাদেশের প্রথম ব্যক্তি হিসাবে লন্ডনের ইন্সটিটিউট অব চার্টার্ড একাউন্টস থেকে ১৯২৮ সালে চার্টার্ড একাউন্ট্যান্ট পাশ করেন। \n\n\n== কর্মজীবন ==\nতিনি ১৯২৯-১৯৩১ সাল পর্যন্ত তিনি রেঙ্গুন ও কলকাতায় চার্টার্ড একাউনট্যান্ট হিসাবে কাজ করেন। ১৯৩২-৩৩ সাল পর্যন্ত তিনি রেঙ্গুনস্থ গভর্নমেন্ট ইনষ্টিটিউটে একাউন্টেন্সীর প্রভাষক ছিলেন। ১৯৩৪-৩৭সাল পর্যন্ত তিনি ছিলেন রেঙ্গুন রেলওয়ে বোর্ডের সদস্য ও রেঙ্গুন চেম্বার্স অব কমার্স এন্ড ইন্ডাস্ট্রিজের সভাপতি। ১৯৩৯ – ৪২ সাল পর্যন্ত তিনি তৎকালীন সরকারের সাপ্লাই এন্ড ফাইনান্সের প্যানেল অব একাউন্টেন্টস এর সদস্য ছিলেন। ১৯৪২-১৯৪৫ সাল পর্যন্ত তিনি একই বিভাগের কস্ট একাউন্টেন্টস অফিসার। ১৯৪৬-৫১ সাল পর্যন্ত তিনি ইনকাম ট্যাক্স এপিলেট ট্রাইবুন্যালের সদস্য। ১৯৫১ সালে তিনি উপমহাদেশের পক্ষে ওয়াশিংটনে আন্তর্জাতিক মুদ্রা তহবিলের অডিট সম্পন্ন করেন। ১৯৫৩-৫৫ সাল পর্যন্ত পিআইডিসির চিফ একাউন্টেন্ট ও ১৯৫৫-৬১ সাল পর্যন্ত পিআইডিসির অর্থ পরিচালকের দায়িত্ব পালন করেন। ১৯৬১ সালে তিনি চাকরি থেকে অবসর গ্রহণ করেন।\n\n\n== রাজনৈতিক জীবন ==\nচাকরি থেকে অবসর গ্রহনের পর তিনি রাজনীতিতে যুক্ত হন। কটিয়াদী, পাকুন্দিয়া, হোসেনপুর, করিমগঞ্জ, তাড়াইল ও কিশোরগঞ্জ সদর এলাকা থেকে তিনি ১৯৬২ সালে পাকিস্তান জাতীয় পরিষদের সদস্য নির্বাচিত হন। এই পদে তিনি ১৯৬৫ সাল পর্যন্ত বহাল থাকেন। \n\n\n== পারিবারিক জীবন ==\nজাতির জনক বঙ্গবন্ধু শেখ মুজিবুর রহমানের ঘনিষ্ঠ সহচর, জাতীয় চার নেতার অন্যতম, বাংলাদেশের প্রথম অস্থায়ী রাষ্ট্রপতি শহীদ সৈয়দ নজরুল ইসলাম ছিলেন তার ভগ্নিপতি। স্থানীয় সরকার পল্লী উন্নয়ন ও সমবায় মন্ত্রী এবং সাবেক জনপ্রশাসন মন্ত্রী বীর মুক্তিযোদ্ধা মরহুম সৈয়দ আশরাফুল ইসলামের বড় মামা ছিলেন তিনি।\n\n\n== মৃত্যু ==\nসৈয়দ-উজ-জামান ১৯৮৯ সালের ২৭ শে আগষ্ট পরলোগমন করেন। \n\n\n== তথ্যসূত্র ==\nকিশোরগঞ্জের ইতিহাস , মুঃআঃ লতিফ"}