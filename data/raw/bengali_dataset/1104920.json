{"pageid": 1104920, "title": "আলী মনসুর", "url": "https://bn.wikipedia.org/wiki?curid=1104920", "content": "আলী মনসুর (২৩ ডিসেম্বর ১৯২৩–৪ নভেম্বর ২০০২) বাংলাদেশের অভিনেতা, কাহিনীকার, চিত্রনাট্যকার, প্রযোজক ও পরিচালক ছিলেন। নাট্যকলা বিশেষ অবদানের জন্য তিনি তৎকালীন পাকিস্তানের শ্রেষ্ঠ চলচ্চিত্রকার হিসেবে নিগার অ্যাওয়ার্ড, ১৯৬৯ সালে বাংলা একাডেমি পুরস্কার এবং ১৯৯৪ সালে একুশে পদকে ভূষিত হন।\n\n\n== প্রাথমিক জীবন ==\nআলী মনসুর ২৩ ডিসেম্বর ১৯২৩ সালে ব্রিটিশ ভারতের পশ্চিমবঙ্গের ২৪ পরগনায় জন্মগ্রহণ করেন। তার পিতার নাম মোঃ খোরশেদ আলী ও মায়ের নাম আঞ্জুমান আরা বেগম। চার ভাই, তিন বোনের মধ্যে তিনি ছিলেন সবার বড়। তার ছোট ভাই আলী কওসার একজন অভিনেতা ও চিত্রপরিচালক। স্ত্রী রাফিয়া মনসুর ছিলেন নৃত্যশিল্পী ও নৃত্যপরিচালক। তিনি ১৯৪২ সালে কলকাতা সিটি কলেজ থেকে বিকম পাস করেন। লেখাপড়া করেন কলকাতা আশুতোষ কলেজে।\n\n\n== কর্মজীবন ==\nআলী মনসুর কলকাতা আশুতোষ কলেজে পড়ার সময় বিভিন্ন পত্রপত্রিকায় লেখালেখি করতেন। ১৯৪৩ সালে তার লেখা নাটক ‘পোড়োবাড়ী’ প্রখ্যাত চিত্রপরিচালক কে ডি বাবুর পরিচালনায় রঙমহলে মঞ্চস্থ হয়। এই নাটকের গানে কন্ঠ দিয়ে ছিলেন হেমন্ত মুখার্জী। ঢাকা বেতারের নাট্য শিল্পী, অনুষ্ঠান ঘোষক এবং সংবাদ পাঠক হিসেবে চাকুরিতে যোগ দেন। পাশাপাশি তিনি মঞ্চনাটকের সাথে জড়িত থাকেন। করতেন নাটক রচনা-পরিচালনা ও নাটকে অভিনয়। তিনি ৩ আগস্ট ১৯৫৬ সালে মুক্তিপ্রাপ্ত আবদুল জব্বার খান পরিচালিত বাংলাদেশের প্রথম সবাক বাংলা চলচ্চিত্র ‘মুখ ও মুখোশের’ অভিনেতা। গাজী কালু চম্পাবতী, নবাব সিরাজউদ্দৌলা, রাজাসন্যাসী, ভাই বোন’সহ প্রায় অর্ধ-শতাধিক চলচ্চিত্রে অভিনয় করেছেন। চলচ্চিত্র প্রযোজনা ও পরিচালনা করেছেন আলী মনসুর। ‘মহুয়া’ ও ‘জানাজানি’ ছবি প্রযোজনা ও পরিচালনা করেন তিনি।\n\n\n== পুরস্কার ও সম্মাননা ==\nনিগার অ্যাওয়ার্ড\nএকুশে পদক -১৯৯৪\nবাংলা একাডেমি পুরস্কার -১৯৬৯\n\n\n== মৃত্যু ==\nআলী মনসুর ৪ নভেম্বর ২০০২ সালে ঢাকায় মৃত্যুবরণ করেন।\n\n\n== তথ্যসূত্র =="}