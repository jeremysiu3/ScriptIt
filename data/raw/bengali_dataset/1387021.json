{"pageid": 1387021, "title": "ফিলিস্তিনি ইসলামি জিহাদ", "url": "https://bn.wikipedia.org/wiki?curid=1387021", "content": "ফিলিস্তিনি ইসলামি জিহাদ বা পিআইজে (আরবি: حركة الجهاد الإسلامي في فلسطين: হারাকাতুল–জিহাদ আল-ইসলামি ফি ফিলাস্তিন) হলো একটি ফিলিস্তিনি ইসলামি আধা-সামরিক সংস্থা, যা ১৯৮১ সালে গঠিত হয়। দলটি মুসলিম ব্রাদারহুডের একটি শাখা হিসাবে গঠিত হয়েছিল এবং ধারণা করা হয়, ইরানের ইসলামি বিপ্লব দ্বারা দলটির গঠনতন্ত্র আদর্শিকভাবে প্রভাবিত হয়েছিল। এটি ফিলিস্তিনি বাহিনীর জোটের সদস্য, যা অসলো চুক্তিকে প্রত্যাখ্যান করে এবং এটির উদ্দেশ্য একটি সার্বভৌম ইসলামী ফিলিস্তিনি রাষ্ট্র প্রতিষ্ঠা। এটি ইসরায়েলের সামরিক ধ্বংসের আহ্বান জানায় এবং ফিলিস্তিনি ভূখণ্ডে একটি দ্বি-রাষ্ট্র সমাধান নীতি প্রত্যাখ্যান করে। দলটির আর্থিক সহায়তা এসেছে মূলত সিরিয়া ও হিজবুল্লাহ থেকে। ২০১৪ সাল থেকে দলটি ইরান থেকে প্রাপ্ত তহবিলের সমর্থনে তার শক্তি ক্রমাগত বৃদ্ধি করেছে বলে অভিযোগ রয়েছে।\nদলটির সশস্ত্র শাখা হল আল-কুদস ব্রিগেড (\"সারায়া\" নামেও পরিচিত)। এটিও ১৯৮১ সালে গঠিত হয়, যা পশ্চিম তীর ও গাজা উপত্যকায় সক্রিয়। পশ্চিম তীরে এর প্রধান ঘাঁটিগুলি হেবরন ও জেনিনে অবস্থিত। এর কার্যক্রমের মধ্যে রয়েছে আত্মঘাতী বোমা বিস্ফোরণ, ইসরায়েলিদের ওপর হামলা এবং ইসরায়েলে রকেট নিক্ষেপ। পিআইজেকে মার্কিন যুক্তরাষ্ট্র, ইউরোপীয় ইউনিয়ন, যুক্তরাজ্য, জাপান, কানাডা, অস্ট্রেলিয়া, নিউজিল্যান্ড ও ইসরাইল সন্ত্রাসী সংগঠন হিসেবে ঘোষণা করেছে।\n\n\n== আরও দেখুন ==\nইজ্জুদ্দীন আল-কাসসাম ব্রিগেড\nঅপারেশন তুফান আল আকসা\nহামাস\nফাতাহ\n\n\n== তথ্যসূত্র =="}