{"pageid": 1242, "title": "পরিবার", "url": "https://bn.wikipedia.org/wiki?curid=1242", "content": "পরিবার হচ্ছে সগোত্রতা বা ঘনিষ্ঠ সম্বন্ধ দ্বারা সম্পর্কিত ব্যক্তিদের একটি গোষ্ঠী। এটি সামাজিক নিয়মের ভিত্তি। কোনো আদর্শ পরিবার ভবিষ্যৎবাচ্যতা, সংগঠন ও সুরক্ষা প্রদান করে যখন পরিবারের সদস্যরা পরিপক্ব হয় আর সমাজে অংশগ্রহণ করতে শেখে। ঐতিহাসিকভাবে বেশিরভাগ মানব সমাজ পরিবারকে স্নেহ, প্রতিপালন ও সমাজবদ্ধতার প্রাথমিক উদ্দেশ্য হিসাবে ব্যবহার করে।\nনৃবিজ্ঞানীরা বেশিরভাগ পরিবারকে নিম্নলিখিত শ্রেণিতে ভাগ করেছে: পিতৃতান্ত্রিক পরিবার (পিতা ও তার সন্তানসমূহ) মাতৃতান্ত্রিক পরিবার (মাতা ও তার সন্তানসমূহ), অণু পরিবার (দম্পতি ও তাদের সন্তানসমূহ), চাচাসুলভ পরিবার (একজন পুরুষ, তার বোন ও বোনের সন্তানসমূহ) ও যৌথ পরিবার (পিতামাতা, দাম্পত্য সঙ্গী ও সন্তানসন্ততি ছাড়াও রয়েছে ঠাকুরদাদা-ঠাকুরমা, চাচা-চাচি, চাচাতো ভাইবোন ইত্যাদি)।\n\n\n== আকার ==\nনারীদের সমুদয় প্রজনন ক্ষমতার হার দেশভেদে ভিন্ন। ২০২৪ সালে নাইজারে সমুদয় প্রজনন ক্ষমতার হার সর্বোচ্চ (নারীপিছু ৬.৬টি সন্তান) আর দক্ষিণ কোরিয়ায় সর্বনিম্ন (নারীপিছু ০.৯টি সন্তান)।\nকিছু সংস্কৃতিতে মাতার পছন্দমাফিক পরিবারের আকার সন্তানের পরিবারের আকারকে প্রভাবিত করে। পিতামাতার সন্তানসংখ্যার সঙ্গে তাদের সন্তানদের সম্ভাব্য সন্তানসংখ্যার সম্পর্ক অত্যন্ত নিবিড়।\n\n\n== প্রকারভেদ ==\n\n\n=== বহুপ্রজন্মের পরিবার ===\nসন্তান-সন্ততি, পিতা-মাতা ও ঠাকুরদাদা-ঠাকুরমা নিয়ে গঠিত এরকম পরিবার ব্যবস্থা সবচেয়ে বেশি প্রচলিত। উদাহরণস্বরূপ, কোনো কৃষিজীবী পরিবার খামারের মালিক, তার এক বা একাধিক প্রাপ্তবয়স্ক সন্তান, সন্তানদের দাম্পত্য সঙ্গী এবং সন্তানদের নিজস্ব সন্তান-সন্ততি (মালিকের প্রপৌত্র-প্রপৌত্রী) নিয়ে গঠিত হতে পারে। এরকম পরিবারে যৌথ পরিবারের সদস্যদের অন্তর্গত করা হয় না। কিছুক্ষেত্রে এমন পরিবারও হতে পারে যেখানে ঠাকুরদাদা-ঠাকুরমা তাদের নাতিপুতিকে নিয়ে বসবাস করছে, আর সেখানে পিতা-মাতার প্রজন্ম অপসারিত।\n\n\n=== অণু পরিবার ===\nঅণু পরিবার বা দাম্পত্য পরিবার বলতে কেবল পিতামাতা ও অবিবাহিত অপ্রাপ্তবয়স্ক সন্তানসন্ততি নিয়ে গঠিত পরিবারকে বোঝায়। তবে জন স্কট প্রমুখ সমাজবিজ্ঞানীরা অণু পরিবার ও দাম্পত্য পরিবারের মধ্যে পার্থক্য করেছেন। তাদের মতে অণু পরিবারের পিতামাতার সঙ্গে তাদের আত্মীয়দের সম্পর্ক ঘনিষ্ঠ যেখানে দাম্পত্য পরিবারের পিতামাতা তাদের আত্মীয়দের থেকে তুলনায় বিচ্ছিন্ন।\n\n\n=== পিতৃকেন্দ্রিক ও মাতৃকেন্দ্রিক পরিবার ===\nপিতৃকেন্দ্রিক পরিবার একজন পিতা ও তার সন্তান-সন্ততিদের নিয়ে গঠিত, আর মাতৃকেন্দ্রিক পরিবার একজন মাতা ও তার সন্তান-সন্ততি নিয়ে গঠিত। উভয়ক্ষেত্রে পিতা বা মাতা হয় বৈধব্যপ্রাপ্ত, বিবাহবিচ্ছিন্ন নতুবা কোনোদিনই বিবাহিত হয়নি। পিতা বা মাতা সন্তানদের একক অভিভাবক বা অভিভাবিকার ভূমিকা পালন করতে পারে, কিংবা অংশীদারি অভিভাবকত্বের মাধ্যমে সন্তান-সন্ততি পিতৃকেন্দ্রিক পরিবার ও মাতৃকেন্দ্রিক পরিবারের মধ্যে সময় ভাগ করতে পারে। অংশীদারি অভিভাবকত্বের মাধ্যমে সন্তানদের শারীরিক, মানসিক ও সামাজিক কল্যাণের উন্নতি সম্ভব, আর এখানে সন্তান-সন্ততি পিতা ও মাতা উভয়ের সাথে সংযোগ স্থাপন করতে পারে।\n\n\n=== বহুবৈবাহিক পরিবার ===\nদুইয়ের অধিক সঙ্গীদের নিয়ে বিবাহকে বহুবিবাহ বলে। একজন পুরুষ একাধিক স্ত্রীকে বিবাহ করলে তখন তাকে বহুপত্নীত্ব বলে, আর একজন নারী একাধিক স্বামীকে বিবাহ করলে তখন তাকে বহুপতিত্ব বলে।\nবহুপত্নীত্বের ক্ষেত্রে একজন পুরুষ একাধিক স্ত্রীকে বিবাহ করে। বহুবিবাহ বৈধ এমন আধুনিক দেশে সাধারণত কেবল বহুপত্নীত্বই অমুমোদিত হয়। মূলত আফ্রিকা ও মধ্যপ্রাচ্যে বহুপত্নীত্ব প্রচলিত এবং এটি ইসলামের সাথে সম্পর্কিত, তবে বহুপত্নীত্বের জন্য ইসলামে কিছু শর্তাবলি রয়েছে।\nবহুপতিত্বের ক্ষেত্রে একজন নারী একাধিক স্বামীকে বিবাহ করে, আর এক্ষেত্রে সাধারণত দুই বা ততোধিক ভ্রাতা একই স্ত্রীয়ের সাথে বিবাহ করে। হিমালয় অঞ্চলে বসবাসকারী তিব্বতিদের মধ্যে বহুপতিত্বের প্রথা প্রচলিত। উচ্চ পুরুষমৃত্যু বা পুরুষেরা অনেকক্ষণ ধরে পরিবার থেকে বিচ্ছিন্ন থাকে এমন সমাজে বহুপতিত্ব সবচেয়ে বেশি দেখা যায়।\n\n\n== সদস্য ==\n\n\n=== পিতামাতা ===\n\nপিতামাতা সন্তানের জন্মদাতা বা অভিভাবক বা উভয় হতে পারে। পিতামাতার মধ্যে পুরুষ হচ্ছে পিতা ও নারী হচ্ছে মাতা। সন্তানের সঙ্গে সম্পর্ক-ভেদে পিতামাতা বিভিন্নরকম হতে পারে:\n\nজৈবিক পিতামাতা — সন্তানের জন্মদাতা।\nপালক পিতামাতা — দত্তকের অভিভাবক দম্পতি।\nসৎ বাবা বা সৎ মা — জন্মদাতার স্বামী বা স্ত্রী কিন্তু সন্তানের জৈবিক পিতা বা মাতা নয়।\nপিতামাতার পিতামাতা বিভিন্ন নামে পরিচিত:\n\nপিতামহ ও পিতামহী — পিতার পিতামাতা।\nমাতামহ ও মাতামহী — মাতার পিতামাতা।\nআবার, পিতামহ ও মাতামহের পিতামাতাও বিভিন্ন নামে পরিচিত:\n\nপ্রপিতামহ ও প্রপিতামহী — পিতামহের পিতামাতা।\nপ্রমাতামহ ও প্রমাতামহী — মাতামহের পিতামাতা।\n\n\n=== সন্তান ===\nমানুষের ক্ষেত্রে মাতার উদর থেকে জন্ম মানুষকে সন্তান বলে। জৈবিক লিঙ্গভেদে মানব সন্তান পুত্র ও কন্যা নামে পরিচিত।\nজৈবিক লিঙ্গভেদে সন্তানের সন্তান সাধারণভাবে নাতি ও নাতনি নামে পরিচিত। তবে এদের মধ্যেও প্রকারভেদ রয়েছে, যেমন:\n\nপৌত্র ও পৌত্রী — পুত্রের পুত্র-কন্যা।\nদৌহিত্র ও দৌহিত্রী — কন্যার পুত্র-কন্যা।\nএছাড়া পৌত্রের পুত্র-কন্যা যথাক্রমে প্রপৌত্র ও প্রপৌত্রী নামে পরিচিত।\n\n\n=== ভাইবোন ===\nএকই পিতা বা মাতার একাধিক সন্তান একত্রে \"ভাইবোন\" নামে পরিচিত। তাদের মধ্যে পুত্র হচ্ছে ভাই ও কন্যা হচ্ছে বোন। এছাড়া আরও নানারকম ভাইবোন রয়েছে:\nদাদা ও দিদি— বয়সে বড় ভাইবোন।\n\n\n=== দম্পতি ===\n\nকোনো দম্পতির মধ্যে পুরুষ হচ্ছে স্বামী বা পতি এবং নারী হচ্ছে স্ত্রী বা পত্নী। স্বামীর অন্য স্ত্রী সপত্নী বা সতিন নামে পরিচিত। দাম্পত্য সঙ্গীর পিতা ও মাতা যথাক্রমে শ্বশুর ও শাশুড়ি নামে পরিচিত।\n\n\n== আরও দেখুন ==\nসন্তানহীনতা\n\n\n== তথ্যসূত্র ==\n\nবাংলাদেশ ও বিশ্বপরিচয় (নবম- দশম শ্রেণী)\n\n\n== আরও পড়ুন ==\nMattox, William R., Jr., \"America's family time famine\"  ওয়েব্যাক মেশিনে আর্কাইভকৃত ২৬ জুলাই ২০১৩ তারিখে, Children Today, Nov–Dec, 1990\n\n\n== বহিঃসংযোগ ==\n\nFamily database, OECD,\nFamily Research Laboratory  ওয়েব্যাক মেশিনে আর্কাইভকৃত ২৬ নভেম্বর ২০১১ তারিখে, unh.edu\nFamily evolution and contemporary social transformations, seres.fcs.ucr.ac.cr (Estación de Economía Política)\nFamily Facts: Social Science Research on Family, Society & Religion  ওয়েব্যাক মেশিনে আর্কাইভকৃত ৩ মার্চ ২০১৭ তারিখে (a Heritage Foundation site). familyfacts.org\nFamilies Australia – independent peak not-for-profit organisation. familiesaustralia.org.au\nFAMILYPLATFORM - A consortium of 12 organisations providing input into the European Union's Socio-Economic and Humanities Research Agenda on Family Research and Family Policies.\nUnitedfamilies.org, International organisation\nUN.org, Families and Development\nFamily, marriage and \"de facto\" unions, Vatican.va"}