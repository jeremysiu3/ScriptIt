{"pageid": 1521887, "title": "জীবন বৃক্ষ (পৌরাণিক উপকথা)", "url": "https://bn.wikipedia.org/wiki?curid=1521887", "content": "বিশ্বের অনেক পৌরাণিক, ধর্মীয় এবং দার্শনিক ঐতিহ্যের মধ্যে জীবনবৃক্ষ একটি মৌলিক আদর্শ । এটি পবিত্র বৃক্ষের ধারণার সাথে ঘনিষ্ঠভাবে সম্পর্কিত।  হুদি সৃষ্টিতত্ত্বের অংশ হিসেবে, আদিপুস্তকে ইডেন উদ্যানের বর্ননায়  জ্ঞান বৃক্ষ বা জীবনবৃক্ষের উল্লেখ পাওয়া যায়। এছাড়াও স্বর্গ ও পাতালের সাথে সংযোগকারী জ্ঞানবৃক্ষের উল্লেখ পাওয়া যায়  বিভিন্ন ধর্ম ও দর্শনে এই জ্ঞানবৃক্ষের বর্ননা করা হয়েছে। \n\n\n== ধর্ম এবং পুরাণ ==\n\n\n=== প্রাচীন মেসোপটেমিয়া ===\n\nপ্রাচীন অ্যাসিরীয় দন্তকথায় জীবনবৃক্ষকে একাধিক সংযোগ বিন্দু ও পরস্পর ছেদকারী রেখার মাধ্যমে চিত্রিত করা হতো।  অ্যাসিরীয় ধর্মীয় বিশ্বাসে জীবনবৃক্ষ একটি গুরুত্বপূর্ণ প্রতীক হিসেবে বিবেচিত হতো। রাজপ্রাসাদের বিভিন্ন ভাস্কর্যে এই প্রতীককে চিত্রিত করা হয়েছে, যেখানে জীবন বৃক্ষের সাথে সাথে মানব বা ঈগল-মুখী পাখাওয়ালা প্রানী বা রাজার ছবি চিত্রিত করা থাকত। তবে অ্যাসিরীয়বিদরা এই প্রতীকের প্রকৃত অর্থ সম্পর্কে এখনো কোনো নিশ্চিত মতৈক্যে পৌঁছাতে পারেনি। জীবনবৃক্ষ নামটি আধুনিক গবেষকদের দেওয়া, কারণ প্রাচীন অ্যাসিরীয় সমাজে এই নামের কোনো উল্লেখ পাওয়া যায় না। প্রকৃতপক্ষে, জীবনবৃক্ষ হিসাবে চিহ্নিত এই বিশেষ প্রতীকের সঙ্গে সম্পর্কিত কোনো লিখিত প্রমাণও এখন পর্যন্ত আবিষ্কৃত হয়নি।\n\n\n==== উরারতু ====\nআর্মেনিয়ান পার্বত্য অঞ্চলের উরার্তু সভ্যতায় জীবনবৃক্ষ ছিল একটি গুরুত্বপূর্ণ ধর্মীয় প্রতীক। বিভিন্ন দুর্গের দেয়ালে জীবনবৃক্ষের প্রতীক অঙ্কিত হতো এবং প্রাচীন যোদ্ধাদের বর্মের ওপর এই চিহ্ন খোদাই করা থাকত। উরার্তু সভ্যতায় চিত্রিত  জীবনবৃক্ষের শাখাগুলি সমানভাবে কাণ্ডের ডান ও বাঁ পাশে সজ্জিত থাকত এবং প্রতিটি শাখায় একটি করে পাতা থাকত। বৃক্ষের শীর্ষদেশেও একটি পাতা দৃশ্যমান থাকত। বৃক্ষের দুপাশে দাস বা পরিচারকদের চিত্রিত করা হত যাদের কাজ ছিল বৃক্ষটির যত্ন নেওয়া। জীবনবৃক্ষ উরার্তু সংস্কৃতিতে জীবন ও উর্বরতার প্রতীক হিসেবে বিবেচিত হত।\n\n\n=== প্রাচীন ইরান ===\n\nআবেস্তান  সাহিত্য এবং ইরানি পুরাণে জীবনের ধারাবাহিকতা, চিরন্তনতা ও নিরাময়ের সাথে সম্পর্কিত বিভিন্ন পবিত্র উদ্ভিদ প্রতীক রয়েছে। প্রাচীন ইরানীয় সংস্কৃতিতে আমেশা স্পেনতা এবং আমেরেতাত ছিলেন গাছপালা ও অমরত্বের দেবী এবং বৃক্ষের রক্ষক। গাওকেরেনা বা শ্বেত হোমা নামে একটি গাছের উল্লেখ আছে, যার শক্তিশালী জীবনীশক্তি মহাবিশ্বের জীবনের ধারাবাহিকতা নিশ্চিত করবে। বাস তোখমাক নামের আরেকটি গাছের উল্লেখ পাওয়া যা দুঃখ নাশকারী হিসেবে পরিচিত ছিল। এছাড়াও, প্রাচীন ইরানে বার্সম নামে এক ধরনের গাছের ডাল জরথুস্ত্রপন্থীরা তাদের ধর্মীয় আচার-অনুষ্ঠানে ব্যবহার করত। হোমা নামে একটি উদ্ভিদের উল্লেখ পাওয়া যায় বর্তমানে যার খোজ পাওয়া যায়না। তবে এটি একসময় পবিত্র পানীয় তৈরির প্রধান উপাদান হিসেবে ব্যবহৃত হতো। \n\n\n=== হিন্দুধর্ম ===\nহিন্দুধর্মের পবিত্র গ্রন্থ এবং পুরাণে কল্পবৃক্ষ নামের একটি ঐশ্বরিক বৃক্ষের উল্লেখ করা হয়েছে। দেবরাজ ইন্দ্রে নিয়ন্ত্রিত পৌরাণিক নগরী অমরাবতীর বাগানে গন্ধর্বগণ এই দিব্যবৃক্ষকে পাহারা দেয়। প্রাচীন পুরান অনুসারে দেবতা এবং অসুররা অমৃত, অমৃত প্রাপ্ত করার জন্য  সমুদ্র মন্থন করার সিদ্ধান্ত নিয়েছিল। মন্থনের সময়, অন্যান্য অনেক পৌরাণিক জিনিসের সাথে, কল্পবৃক্ষের আবির্ভাব ঘটে। এই বৃক্ষে সোনালী রঙের এবং এর আভা মন্ত্রমুগ্ধকর। প্রচলিত কাহিনী অনুসারে যে কল্পবৃক্ষকে সন্তুষ্ট করলে তা সমস্ত ইচ্ছা পূরণ করে। হিন্দু ঐতিহ্য অনুসারে পাঁচটি পৃথক কল্পবৃক্ষ রয়েছে এবং প্রতিটি কল্পবৃক্ষ বিভিন্ন ধরণের ইচ্ছা পূরণ করে। জৈন ধর্মের বিশ্বাসেও কল্পবৃক্ষের উল্লেখ আছে। \n\n\n=== চীনা পুরাণ ===\n\nচীনা পুরাণে, জীবনবৃক্ষের একটি প্রচলিত খোদাই চিত্র আছে যেখানে ফিনিক্স এবং ড্রাগনের উপস্থিতি দেখা যায়।  ড্রাগন সাধারণত অমরত্বের প্রতীক হিসেবে ব্যবহৃত হয়। তাওবাদী বিশ্বাস অনুসারে, একটি বিশেষ গাছ রয়েছে যা প্রতি তিন হাজার বছর পর অমরত্বের ফল বা পীচ উৎপন্ন করে। যে কেউ এই ফল খেলে সে অমরত্ব লাভ করে। এই ধারণা চীনা সংস্কৃতিতে দীর্ঘ জীবন এবং আধ্যাত্মিক শক্তির প্রতীক হিসেবে গুরুত্বপূর্ণ স্থান দখল করে আছে।\n\n\n=== খ্রিস্টধর্ম ===\n\nপোপ ষোড়শ বেনেডিক্ট বলেছেন যে \"ক্রস হল জীবনের আসল বৃক্ষ।\"  সেন্ট বোনাভেঞ্চার শিক্ষা দিয়েছিলেন যে জীবনবৃক্ষের ঔষধি ফল হলেন স্বয়ং খ্রীষ্ট।  সেন্ট অ্যালবার্ট দ্য গ্রেট শিক্ষা দিয়েছিলেন যে ইউক্যারিস্ট হল খ্রিস্টের দেহ এবং রক্ত, জীবনবৃক্ষের ফল।  হিপ্পোর অগাস্টিন বলেছিলেন যে জীবনবৃক্ষ হলেন খ্রীষ্ট স্বয়ং।\n\n\n== তথ্যসূত্র =="}