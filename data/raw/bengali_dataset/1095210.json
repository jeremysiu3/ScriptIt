{"pageid": 1095210, "title": "পাউল এরেনফেস্ট", "url": "https://bn.wikipedia.org/wiki?curid=1095210", "content": "পাউল এরেনফেস্ট (জার্মান: Paul Ehrenfest; ১৮ই জানুয়ারি, ১৮৮০, ভিয়েনা, অস্ট্রিয়া – ২৫শে সেপ্টেম্বর, ১৯৩৩, আমস্টার্ডাম, নেদারল্যান্ডস) একজন অস্ট্রীয়-ওলন্দাজ তাত্ত্বিক পদার্থবিজ্ঞানী ছিলেন। তিনি পরিসংখ্যানিক বলবিজ্ঞান ক্ষেত্রে এবং ক্ষেত্রটির সাথে কোয়ান্টাম বলবিজ্ঞান ক্ষেত্রের সম্পর্কের উপরে গুরুত্বপূর্ণ অবদান রাখেন, যাদের মধ্যে দশান্তর ও এরেনফেস্ট উপপাদ্য দুইটি উল্লেখযোগ্য দৃষ্টান্ত। তাঁর কাজ উপরোক্ত ক্ষেত্র দুইটির ভিত্তি সুদৃঢ় করতে সাহায্য করে।\nএরেনফেস্ট ভিয়েনা বিশ্ববিদ্যালয় থেকে ১৯০৪ সালে ডক্টরেট উপাধি লাভ করেন। সেসময় লুডভিগ বোলৎসমান তাঁর ডক্টরেট পরামর্শক ছিলেন। এরপর তিনি তাঁর রুশ স্ত্রী তাতিয়ানা আফানাসিয়েভার সাথে রাশিয়ার সাংত পিতেরবুর্গ শহরে চলে যান। ১৯১২ সালে এরেনফেস্ট নেদারল্যান্ডসের লাইডেন বিশ্ববিদ্যালয়ের তাত্ত্বিক পদার্থবিজ্ঞানের অধ্যাপক পদে নিযুক্তি লাভ করেন।\nকোয়ান্টাম তত্ত্বের আদি পর্যায়ে এরেনফেস্ট পরিষ্কার করে দেখান যে মাক্স প্লাংকের কৃষ্ণবস্তু বিকিরণের সূত্রটি আবশ্যিকভাবে একটি মৌলিক স্বতঃসিদ্ধের উপরে দাঁড়িয়ে আছে, যা অনুযায়ী শক্তি অবিচ্ছিন্ন নয়, বরং বিচ্ছিন্ন বা সবিরাম প্রকৃতির, অর্থাৎ বিচ্ছিন্ন কোয়ান্টাম শক্তিস্তরের অস্তিত্ব আছে। এই ব্যাপারটি চিরায়ত পদার্থবিজ্ঞান দ্বারা ব্যাখ্যা করা সম্ভব নয়।\nআলবের্ট আইনষ্টাইন (আলবার্ট আইনস্টাইন) একবার বলেছিলেন যে তাঁর জানামতে এরেনফেস্ট তাঁর পেশার সবার সেরা শিক্ষক। আইনষ্টাইন ও নিলস বোর উভয়েই এরেনফেস্টের অত্যন্ত ঘনিষ্ঠ বন্ধু ছিলেন। আইনষ্টাইন ও বোর লাইডেন শহরে এরেনফেস্টের বাসায় কোয়ান্টাম পদার্থবিজ্ঞান সংক্রান্ত আলোচনায় মিলিত হতেন। লাইডেন বিশ্ববিদ্যালয়ে এরেনফেস্টের গবেষণাগারেই পারমাণবিক বোমা নির্মাণের ম্যানহাটন প্রকল্পের দুই নেতৃস্থানীয় বিজ্ঞানী এনরিকো ফের্মি ও রবার্ট ওপেনহাইমার ডক্টরেট-পরবর্তী গবেষণা সম্পাদন করেন। বিখ্যাত জার্মান তাত্ত্বিক পদার্থবিজ্ঞানী (ভের্নার হাইজেনবের্গ ও ভোলফগাং পাউলি-র শিক্ষক) আর্নল্ড সমারফেল্ড এরেনফেস্ট সম্পর্কে বলেছিলেন যে এরেনফেস্ট \"জানতেন কীভাবে গণিতের সবচেয়ে কঠিন বিষয়বস্তুগুলিকে মূর্ত ও পরিস্কার করে তুলে ধরতে হয়। তিনি জানতেন কীভাবে গাণিতিক যুক্তিগুলিকে অনুবাদ করে সহজে বোধমগ্য চিত্রের মতো করে উপস্থাপন করতে হয়।\" তাঁর মতে এরেনফেস্ট ছিলেন একজন \"ওস্তাদ প্রভাষক\"। যখন ২০শ শতকের শুরুতে বিশ্বের তাবৎ বাঘা বাঘা পদার্থবিজ্ঞানী কোয়ান্টাম বলবিজ্ঞানের ভিত্তি নির্মাণের কাজে একত্রিত হয়েছিলেন, তখন তাঁরা এরেনফেস্টকেও ডেকেছিলেন এই কারণে যে কোয়ান্টাম বলবিজ্ঞানের দুরূহ, দুর্বোধ্য, অস্বচ্ছ কিন্তু বিপ্লবী ধারণাগুলিকে স্বচ্ছতা ও বোধগম্যতা প্রদানের কাজটি তিনিই সবচেয়ে ভালভাবে করার সামর্থ্য রাখতেন। এরেনফেস্ট তাঁর সময়ের সব বিখ্যাত বিজ্ঞানীদের সাথে বিতর্কে লিপ্ত হতেন ও তাদের ধারণাগুলি আরও পরিষ্কার করে প্রকাশ করতে প্ররোচিত করতেন। সহকর্মীরা তাই এরেনফেস্টকে \"পদার্থবিজ্ঞানের বিবেক\" ডাকনামটি প্রদান করেছিলেন। ১৯১৯ সালে তিনি নেদারল্যান্ডসের রাজকীয় শিল্পকলা ও বিজ্ঞান অ্যাকাডেমির সদস্যপদ লাভ করেন।\nএরেনফেস্টের কর্মজীবনের শেষ পর্যায়ে তাঁর পরবর্তী প্রজন্মের পদার্থবিজ্ঞানীরা বিমূর্ত, অস্বচ্ছ, পরিসংখ্যান ও গণনাভিত্তিক গবেষণার দিকে চালিত হয়ে পড়েন। এর ফলে তিনি তাঁর পছন্দের শাস্ত্র থেকে প্রায় সম্পূর্ণ বিচ্ছিন্ন হয়ে পড়েন ও গভীর বিষাদগ্রস্ততায় নিমজ্জিত হন। ব্যর্থ বিবাহ, জার্মানিতে হিটলার ও ইহুদিবিদ্বেষী নাৎসিবাদের উত্থান, ডাউন সংলক্ষণে আক্রান্ত পুত্রসন্তান, বন্ধু আইনষ্টাইনের মার্কিন যুক্তরাষ্ট্রে অভিবাসন, ইত্যাদি বিভিন্ন কারণে তিনি মানসিক ব্যাধিতে আক্রান্ত হয়ে পড়েন। শেষ পর্যন্ত ১৯৩৩ সালে তিনি প্রথমে তাঁর মানসিকভাবে প্রতিবন্ধী পুত্রসন্তানকে হত্যা করেন ও পরে নিজেও আত্মহত্যা করেন।   \n\n\n== তথ্যসূত্র =="}