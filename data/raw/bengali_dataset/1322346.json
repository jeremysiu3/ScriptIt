{"pageid": 1322346, "title": "আখতার হোসেন (সচিব)", "url": "https://bn.wikipedia.org/wiki?curid=1322346", "content": "আখতার হোসেন বাংলাদেশ সিভিল সার্ভিসের একজন অবসরপ্রাপ্ত কর্মকর্তা যিনি সর্বশেষ প্রধানমন্ত্রীর কার্যালয়ের এসডিজি বিষয়ক মুখ্য সমন্বয়ক (সিনিয়র সচিব পদমর্যাদা) হিসেবে দায়িত্ব পালন করেছেন। তিনি স্বরাষ্ট্র মন্ত্রণালয়ের জননিরাপত্তা বিভাগের সিনিয়র সচিব, যুব ও ক্রীড়া মন্ত্রণালয়ে সচিব ও সিনিয়র সচিব হিসেবে দায়িত্ব পালন করেছেন। \n\n\n== প্রাথমিক ও শিক্ষাজীবন ==\nআখতার হোসেন শরীয়তপুর জেলায় জন্মগ্রহণ করেন। তিনি ঢাকা বিশ্ববিদ্যালয়ের সমাজবিজ্ঞান বিভাগ থেকে ১৯৮৩ খ্রিষ্টাব্দে বিএসএস (সম্মান) ও ১৯৮৪ খ্রিষ্টাব্দে এমএসএস ডিগ্রি লাভ করেন। পরবর্তীকালে চাকুরিরত অবস্থায় সরকারের অনুমতি নিয়ে তিনি এলএলবি ও এমবিএ ডিগ্রি অর্জন করেন।\n\n\n== কর্মজীবন ==\nআখতার হোসেন বাংলাদেশ সিভিল সার্ভিসের প্রশাসন ক্যাডারের ৮৫ ব্যাচের কর্মকর্তা হিসেবে ১৯৮৮ সালের ১৫ ফেব্রুয়ারি সরকারি চাকরিতে যোগ দেন। প্রশাসনের বিভিন্ন স্তরে তার কাজ করার অভিজ্ঞতা রয়েছে। তিনি সহকারী কমিশনার, উপজেলা ম্যাজিস্ট্রেট ও উপজেলা নির্বাহী কর্মকর্তা, পানি সম্পদ মন্ত্রণালয়ে সিনিয়র সহকারী সচিব ও মন্ত্রীর সহকারী একান্ত সচিব, স্থানীয় সরকার বিভাগে উপসচিব ও যুগ্মসচিব এবং গৃহায়ন ও গণপূর্ত মন্ত্রণালয়ে অতিরিক্ত সচিব (প্রশাসন ও উন্নয়ন) পদে কর্মরত ছিলেন।\n২০১৯ খ্রিষ্টাব্দে তিনি সচিব পদে পদোন্নতি লাভ করেন। তিনি যুব ও ক্রীড়া মন্ত্রণালয়ে সচিব ও সিনিয়র সচিব এবং স্বরাষ্ট্র মন্ত্রণালয়ের জননিরাপত্তা বিভাগে সিনিয়র সচিব হিসেবে দায়িত্ব পালন করেছেন। ২০২২ খ্রিষ্টাব্দের অক্টোবর মাসে তিনি সরকারি চাকরি থেকে অবসর লাভ করেন।\n২০২৩ খ্রিষ্টাব্দের ফেব্রুয়ারি মাসে তিনি পরবর্তী দুই বছর মেয়াদে প্রধানমন্ত্রীর কার্যালয়ের এসডিজি বিষয়ক মুখ্য সমন্বয়ক হিসেবে নিযুক্ত হন।\n\n\n== তথ্যসূত্র =="}