{"pageid": 1369424, "title": "কমলাপুর মেট্রো স্টেশন", "url": "https://bn.wikipedia.org/wiki?curid=1369424", "content": "কমলাপুর মেট্রো স্টেশন হলো ঢাকা মেট্রোরেলের এমআরটি লাইন ৬-এর একটি মেট্রো স্টেশন। এই স্টেশনটি কমলাপুর রেলওয়ে স্টেশনের নিকটে অবস্থিত। এটি ২০২৬ সালে চালু করা হবে এবং এমআরটি লাইন ৬-এর তৃতীয় পর্যায় হিসেবে সমন্বয় করা হবে।\n\n\n== ইতিহাস ==\n২০১৮ সালে কাজিমার সাথে সরকারি–বেসরকারি যৌথ বিনিয়োগে (পিপিপি) কমলাপুর রেলওয়ে স্টেশন ঘিরে মাল্টিমোডাল হাব নির্মাণ করার প্রকল্পের অনুমোদন দেওয়া হয়। এর অধীনে কমলাপুর রেলওয়ে স্টেশনের চারপাশে অবকাঠামো নির্মাণ করার পরিকল্পনা করা হয়; পরিকল্পনায় বহুতল আবাসন ভবন, হোটেল, শপিং মল, পাতাল ও উড়ালপথ অন্তর্ভুক্ত করা হয়। ২০১৯ সালে সরকার কর্তৃক মতিঝিল থেকে কমলাপুর রেলওয়ে স্টেশন পর্যন্ত এমআরটি লাইন ৬-এর রেলপথ সম্প্রসারণ প্রকল্প পরিকল্পনা করা হয়। ২০১৯ সালে বাংলাদেশ রেলওয়ে কর্তৃপক্ষ স্টেশন ভবনের সামনে মাল্টিমোডাল হাব নির্মাণে আপত্তি জানায়। ২০২০ সালে বাংলাদেশ রেলওয়ে ও ঢাকা ম্যাস ট্রানজিট কোম্পানি লিমিটেড ঢাকা মেট্রো রেলের এমআরটি লাইন ৬-এর সঙ্গে কমলাপুর রেলওয়ে স্টেশনের যোগাযোগ ঘটানোর সিদ্ধান্ত নেয়। কিন্তু বর্তমান স্টেশনটি এমআরটি লাইন ৬-এর প্রস্তাবিত পথের সঙ্গে অসামঞ্জস্যপূর্ণ হওয়ায় কমলাপুর রেলওয়ে স্টেশনটি ভেঙে ১৩০ মিটার উত্তরে নতুন জায়গায় তৈরি করার সিদ্ধান্ত নেওয়া হয়। দেশের বিভিন্ন স্থপতি ও ব্যক্তিবর্গ এই সিদ্ধান্তের বিরোধিতা করে। ২০২১ সালের ৩০ জানুয়ারিতে প্রধানমন্ত্রীর কার্যালয় থেকে রেলওয়ে স্টেশনটি ভেঙ্গে ফেলার অনুমতি দেওয়া হয়। কিন্তু ফেব্রুয়ারিতে রেলপথ মন্ত্রণালয় কমলাপুর স্টেশন ভেঙ্গে ফেলার সিদ্ধান্ত থেকে সরে আসে। তবে সংশ্লিষ্ট কর্তৃপক্ষ জানায়, প্রয়োজনে অদূর ভবিষ্যতে রেলওয়ে স্টেশনটি স্থানান্তর করা হতে পারে। ভেঙ্গে ফেলার পরিবর্তে সরকার রেলওয়ে স্টেশন এলাকায় ভূগর্ভস্থ মেট্রোরেল, সাবওয়ে, এলিভেটেড এক্সপ্রেসওয়ে ও বাস র‍্যাপিড ট্রানজিটের জন্য স্টেশন তৈরির পরিকল্পনা করে। এগুলো সবই মাল্টিমোডাল হাবের অংশ, যা ২০৩০ সালের মধ্যে সম্পন্ন করার কথা রয়েছে।\nতবে কমলাপুরে মাল্টিমোডাল ট্রান্সপোর্ট হাব নির্মাণের জন্য নিয়োজিত জাপানি ঠিকাদার কাজিমা কর্পোরেশন জানিয়ে দেয় যে এই রেলপথ কমলাপুর পর্যন্ত সম্প্রসারণ করা হলে তারা হাব নির্মাণ প্রকল্প থেকে সরে আসবে। কাজিমার সাথে সম্প্রসারণের বিরুদ্ধে বাংলাদেশ রেলওয়ে একাগ্রতা প্রকাশ করে। ফলস্বরূপ ডিএমটিসিএল সম্প্রসারণ পরিকল্পনার সমস্যা সমাধান করতে তিনটি বিকল্প উপায় প্রস্তাব করে। প্রথম প্রস্তাবে ছিলো মাটির নিচে প্রস্তাবিত লাইন ১-এর স্টেশনের উপরে লাইন ৬-এর স্টেশন নির্মাণ করা। দ্বিতীয় প্রস্তাবটি ছিলো রেলওয়ে স্টেশন এলাকার বাইরে মেট্রো স্টেশনটি নির্মাণ করা। তৃতীয় প্রস্তাব অনুযায়ী স্টেশন নির্মাণের জন্য ডিএমটিসিএলকে রেলপথ মন্ত্রণালয়ের কাছ থেকে ভূমি পেতে আবেদন করতে হতো। যখন মেট্রো নির্মাণের প্রকল্পের সাথে জড়িত ঠিকাদারদের সম্প্রসারণ প্রকল্পে যোগ দিতে বলা হয় তখন ইতালিয়ান-থাই ডেভেলপমেন্ট ছাড়া অন্য সব ঠিকাদার অনাগ্রহ দেখানোয় সম্প্রসারণ প্রকল্প শুরু করতে দেরি হয়েছিলো। কমলাপুর পর্যন্ত রেলপথ সম্প্রসারণে এর দৈর্ঘ্য সব মিলিয়ে দাঁড়াবে প্রায় ২১ কিলোমিটার। সম্প্রসারণের ফলে এমআরটি লাইন ৬-এর নির্মাণ সমাপ্তির তারিখ হয় ২০২৫ সালের ডিসেম্বরে। ২০২৩ সালের জানুয়ারি মাসে ইতালিয়ান-থাই ডেভেলপমেন্ট স্টেশন প্লাজার পশ্চিমে সম্প্রসারণ কাজ শুরু করে। ১ জুন ২০২৩ সাল অনুযায়ী তৃতীয় পর্যায়ের নির্মাণকাজের অন্তত ২.৩০% কাজ সম্পন্ন হয়েছে।\n\n\n== টীকা ==\n\n\n== তথ্যসূত্র =="}