{"pageid": 1052424, "title": "ভিল্লিবক্কম", "url": "https://bn.wikipedia.org/wiki?curid=1052424", "content": "ভিল্লিবক্কম দক্ষিণ ভারতের তামিলনাড়ু রাজ্যের চেন্নাই জেলার একটি আবাসিক অঞ্চল। এখানে রয়েছে চেন্নাই সেন্ট্রাল-আরক্কোণম অন্তর্গত ভিল্লিবক্কম রেলওয়ে স্টেশন, লাইনটি চেন্নাই শহরতলি রেলওয়ের পশ্চিম শাখার অংশ৷ ভোটার সংখ্যা নিরিখে ভিল্লিবক্কম তামিলনাড়ু বিধানসভার মধ্যে সবচেয়ে বড়।\n\n\n== নামকরণ ==\nভিল্লিবক্কমের মূল নাম বিল্বারণ্যম। জনশ্রুতি অনুযায়ী অগস্ত্য মুনি এখানে একটি শিব মন্দির প্রতিষ্ঠা করেন। এই মন্দিরটি এখনো রয়েছে, মন্দিরের চারপাশে ছিলো বেলবন। বেলবন বা বিল্বের অরণ্য থেকে বিল্বারণ্যম নামটি আসে। পরে সময়ের সাথে এটি ভিল্লিবক্কমে পরিণত হয়।\n\n\n== ভিল্লিবক্কম হ্রদ ==\n২০১৯ খ্রিস্টাব্দ থেকে \"স্মার্ট সিটি\" প্রকল্পের মধ্যে ভিল্লিবক্কম হ্রদ সংস্কার ও সৌন্দর্যায়নের প্রতি নজর দেওয়া হয়। ঝুলন্ত ব্রিজ, খেলার উদ্যান, বসার জায়গা প্রভৃতি সহ এই হ্রদ হয়ে উঠবে একটি নতুন পর্যটন স্থল।\n\n\n== পরিবহন ==\n\n\n=== সড়ক ===\nভিল্লিবক্কম বাস টার্মিনাস রয়েছে কোন্নূর সড়কের পাশে। এই লোকালয়ে আর্টারিয়াল বা প্রাণসড়ক হলো চেন্নাই ইনার রিং রোড ও কোন্নূর হাই রোড। ২০০৭ খ্রিস্টাব্দের ৪ঠা ডিসেম্বর  বহুদিনের পরিকল্পিত ভিল্লিবক্কম ভূগর্ভ পথ নির্মাণ শুরু হয় ও ২০১২ খ্রিস্টাব্দের ১৯শে জুন কার্যকর হয়। ৩৯০ মিলিয়ন ভারতীয় মুদ্রা ব্যয়ে তৈরি ৪৪৭.৫ মিটার দীর্ঘ ভূগর্ভ পথে ২.৫ মিটার চওড়া একটি সাইকেল পথও রয়েছে। ভিল্লিবক্কম ও পেরম্বুর রেলওয়ে স্টেশনের মাঝে ২০১২ খ্রিস্টাব্দে একটি রেল ওভারব্রিজ তৈরির সিদ্ধান্ত হয় ও ২০১৫তে তার বরাত দেওয়া হয়। ৫৯ কৌটি ভারতীয় মুদ্রা ব্যয়ে ৪৬০ মিটার দীর্ঘ এই উড়ালপুলের কাজ ১৮ মাসের মধ্যে ধার্য করা হয়েছে।\n\n\n=== রেল ===\nচেন্নাই শহরতলি রেলওয়ের চেন্নাই সেন্ট্রাল ও আরক্কোণম রেলওয়ে স্টেশন সেকশনের একটি স্টেশন হলো ভিল্লিবক্কম। এটি চেন্নাই সেন্ট্রাল থেকে ১০ কিলোমিটার পশ্চিমে অবস্থিত৷ শহরতলির বেলাচেরি, অম্বাত্তুর, আবাড়ি, পট্টাভিরাম, তিরুভেলুর, আরক্কোণম ও পোন্নেরির মতো লোকালয় রেলপথে সংযুক্ত। এই রেলপথ দক্ষিণ ভারতের সবচেয়ে পুরাতন রেলওয়ে সেকশন।\n\n\n== রাজনীতি ==\nভিল্লিবক্কম বিধানসভা কেন্দ্র দক্ষিণে আন্নানগর, উত্তরে মাধবরম, পূর্বে অয়নাবরম ও পশ্চিমে কোরট্টুর পর্যন্ত বিস্তৃত৷ এটি চেন্নাই মধ্য লোকসভা কেন্দ্রের অন্তর্গত৷\n\n\n== তথ্যসূত্র =="}