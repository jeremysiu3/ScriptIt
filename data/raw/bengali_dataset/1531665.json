{"pageid": 1531665, "title": "বাব আঘমাত", "url": "https://bn.wikipedia.org/wiki?curid=1531665", "content": "বাব আঘমাত (আরবি: باب أغمات) হলো মারাকেশ শহরের পুরনো প্রাচীরঘেরা অংশ মদিনার প্রধান দক্ষিণ-পূর্ব দিকের প্রবেশদ্বার।\n\n\n== বিবরণ ==\nএই প্রবেশদ্বারটি প্রথম নির্মিত হয় আনুমানিক ১১২৬ সালে, যখন আলমোরাভিদ শাসক আলি ইবনে ইউসুফ শহরের প্রথম প্রাচীর নির্মাণ করেন। পরবর্তী সময়ে এতে নানা পরিবর্তন আনা হয়েছে।\nএই ফটকটির নামকরণ হয়েছে আঘমাত নামক প্রাচীন শহরের নামে। আঘমাত আলমোরাভিদদের প্রাথমিক রাজধানী ছিল এবং মারাকেশের দক্ষিণ/দক্ষিণ-পূর্বে অবস্থিত। এটি বাব ইয়িনতান নামেও পরিচিত ছিল বলে ধারণা করা হয়। তবে এটি অনিশ্চিত এবং হতে পারে যে নামটি কাছাকাছি অন্য কোনো ফটকের জন্য ব্যবহৃত হত যা এখন আর বিদ্যমান নেই।\nআলমোরাভিদ আমলের অন্যান্য ফটকের মতো এটিও সময়ের সাথে সাথে অনেকটা রূপান্তরিত হয়েছে। মূল নকশা অনুযায়ী এটি সম্ভবত একটি বাঁকানো প্রবেশপথ ছিল যা একবার সম্পূর্ণ ১৮০ ডিগ্রি বাঁক নিত এবং প্রাচীরের অক্ষ বরাবর একটি সিমেট্রিক্যাল (সমমিতিক) গঠন তৈরি করত। পশ্চিম দিক থেকে শহরের বাইরের একটি বুরুজের মধ্য দিয়ে ছাদবেষ্টিত একটি ভেস্টিবুল পেরিয়ে প্রবেশ করা যেত এবং এরপর শহরের ভেতরের বুরুজ থেকে আবার পশ্চিম দিকে খোলা উঠান পার হয়ে বের হওয়া যেত।\nপরে একটি নতুন দেয়ালঘেরা উঠান এই মূল প্রবেশপথের বাইরের দিকে যুক্ত করা হয়, যার নির্মাণশৈলী ছিল সম্পূর্ণ ভিন্ন। এতে আবার একটি ১৮০ ডিগ্রি বাঁক যুক্ত হয়। তবে সাম্প্রতিক কালে এই উঠানের উত্তর দেয়াল ভেঙে ফেলা হয়েছে যাতে পথটি আরও সরল হয়ে যায়।\nগেটহাউসের উত্তর-পূর্ব কোণে একটি সিঁড়ি রয়েছে যা দিয়ে ছাদে যাওয়া যায়।\nএই প্রবেশদ্বারের ঠিক বাইরে একটি বড় কবরস্থান অবস্থিত, যেটি \"বাব অঘমাত কবরস্থান\" নামে পরিচিত। এর পশ্চিম পাশে মারাকেশের ইহুদি কবরস্থান রয়েছে যা শহরের মেল্লা অঞ্চলের অংশ।\nএই ফটক এবং কবরস্থানের কাছেই অবস্থিত সিদি ইউসুফ ইবনে আলির মাজার, যিনি মারাকেশের সাত পীরের একজন।\n\n\n== তথ্যসূত্র =="}