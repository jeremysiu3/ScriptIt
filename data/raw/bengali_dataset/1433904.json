{"pageid": 1433904, "title": "বিসিজিএস এইচএসবি (ফেরি)-২", "url": "https://bn.wikipedia.org/wiki?curid=1433904", "content": "বাংলাদেশ কোস্ট গার্ড জাহাজ (শিপ) (সংক্ষেপেঃ বিসিজিএস) এইচএসবি (ফেরি)-২ বাংলাদেশ কোস্ট গার্ডের বিসিজি হাইস্পিড ডাইভিং অ্যান্ড ফেরি বোট-শ্রেণীর একটি  নৌযান। এটি দেশীয় প্রযুক্তিতে খুলনা শিপইয়ার্ডে নির্মাণ করা হয়। উক্ত নৌযানটি সামুদ্রিক এবং উপকূলীয় অঞ্চলে ডুবুরিদের অপারেশন্স এবং প্রশিক্ষণে সহায়তা করা ছাড়াও ডাইভিং ট্রিটমেন্ট ইত্যাদি নানাবিধ কার্যক্রমসহ কোস্ট গার্ডের সার্বিক অপারেশনাল কাজে সহযোগিতা করতে সক্ষম। এছাড়াও জাহাজগুলি দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ করে।\n\n\n== ইতিহাস ==\nবাংলাদেশ কোস্ট গার্ডের জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। এনহ্যান্সমেন্ট অব অপারেশনাল ক্যাপাবিলিটি অব বাংলাদেশ কোস্ট গার্ড শীর্ষক প্রকল্পের আওতায় ২টি হাইস্পিড ডাইভিং বোট ও ২টি হাইস্পিড ফেরি বোট নির্মাণের নীতিগত অনুমোদন দেওয়া হয়। এরই ধারাবাহিকতায় ২৩ এপ্রিল, ২০১৯ সালে বাংলাদেশ কোস্ট গার্ড এবং খুলনা শিপইয়ার্ড লিমিটেড এর মধ্যকার জাহাজ নির্মাণ সংক্রান্ত চুক্তি স্বাক্ষরিত হয়। পরবর্তীতে দেশীয় প্রতিষ্ঠান এমআরজেড ইন্টারন্যাশনাল, ঢাকা এবং খুলনা শিপইয়ার্ড এর মধ্যে নৌযান নির্মাণ প্রকল্পের নকশা ও সরঞ্জাম সরবরাহ ব্যবস্থাপনা সংক্রান্ত একটি চুক্তি স্বাক্ষরিত হয়। ২০ জুন, ২০১৯ সালে খুলনা শিপইয়ার্ড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করা হয়। উক্ত অনুষ্ঠানে প্রধান অতিথি হিসেবে উপস্থিত ছিলেন জনাব মোস্তাফা কামাল উদ্দীন \nসচিব, জননিরাপত্তা বিভাগ, স্বরাষ্ট্র মন্ত্রণালয় এবং বিশেষ অতিথি রিয়ার এডমিরাল এম আশরাফুল হক এনইউপি, এনডিসি, এএফডব্লিউসি, পিএসসি মহাপরিচালক বাংলাদেশ কোস্ট গার্ড বাহিনী। হাল নির্মাণ কার্যক্রম শেষে বিসিজিএস এইচপিবি (ফেরি)-২ নৌযানটির লঞ্চিং সম্পন্ন করা হয়। অবশেষে ২১ জুন, ২০২৩ সালে নৌযানটি কোস্ট গার্ড বহরে কমিশন করা হয়। আন্তর্জাতিক খ্যাতিসম্পন্ন ফ্রান্স ভিত্তিক ক্লাসিফিকেশন সোসাইটি ব্যুরো ভ্যারিটাস (বিভি) এর নীতিমালা অনুসরণ করে জাহাজটি নির্মাণ করা হয়।\nবাংলাদেশের উপকূলীয় এলাকাগুলো এ দেশের অর্থনীতিতে গুরুত্বপূর্ণ ভূমিকা পালন করে। জলদস্যুতা, চোরাচালান, মাদক চোরাচালান এবং সামুদ্রিক দূষণ রোধের মাধ্যমে দেশের উপকূলীয় অঞ্চলের অর্থনৈতিক কর্মকাণ্ড রক্ষায় বাংলাদেশ কোস্ট গার্ড গুরুত্বপূর্ণ ভূমিকা পালন করে। নির্মিত এইচপিবি নৌযানটি এই ভূমিকাসমূহ সম্পাদন করতে কার্যকর হবে৷ নৌযানটির কার্যকরী সমুদ্র-রক্ষণ ক্ষমতা থাকার পাশাপাশি উপকূল এবং সৈকতের কাছাকাছি অগভীর জলে কাজ করার সক্ষমতা রয়েছে। এছাড়াও, নৌযানটি উপকূলীয় অঞ্চলে গুরুতর প্রাকৃতিক দুর্যোগের সময় ত্রাণ ও উদ্ধার অভিযান পরিচালনায় সহায়তা করতে সক্ষম। দেশের অভ্যন্তরীণ ও উপকূলীয় এলাকায় যেকোনো জরুরি প্রয়োজনে বাহিনীর সদস্য ছাড়াও ঊর্ধ্বতন কর্মকর্তা এবং দুর্ঘটনা পরবর্তিকালে বা দুর্যোগকালীন সময়ে বিচ্ছিন্ন এলাকায় নারী ও শিশুর মতো ঝুঁকিপূর্ণদের জরুরি ও দ্রুত পরিবহন নিশ্চিত করতে এসব হাইস্পীড ফেরি বোট বিশেষ সহায়ক হবে।\n\n\n== বৈশিষ্ট্য ও যান্ত্রিক কাঠামো ==\nবিসিজিএস এইচএসবি (ফেরি)-২ নৌযানটির দৈর্ঘ্য ২০.৫০ মিটার (৬৭.৩ ফুট), প্রস্হ ৬ মিটার (২০ ফুট), গভীরতা ২.৩০ মিটার (৭.৫ ফুট) এবং ওজন ৫৪.১৪ টন।\nনৌযানটিতে প্রচালনশক্তি হিসেবে রয়েছে: \n\n২টি ৪৭৮ অশ্বশক্তি (৩৫৬ কিলোওয়াট) বিশিষ্ট ইয়ানমার ডিজেল ইঞ্জিন (জাপান);\n২টি ৩৬৮ অশ্বশক্তি (২৭৪ কিলোওয়াট) বিশিষ্ট ইয়ানমার জেনারেটর (জাপান)।\nনৌযানটির সর্বোচ্চ গতিবেগ ঘন্টায় ১৮ নট (৩৩ কিলোমিটার প্রতি ঘণ্টা; ২১ মাইল প্রতি ঘণ্টা)। এছাড়াও নৌযানটি সি স্টেট-৪ মাত্রায় ৪৬ জন আরোহী নিয়ে ৩৫০ নটিক্যাল মাইল (৬৫০ কিলোমিটার; ৪০০ মাইল) বিস্তীর্ণ সমুদ্র এলাকা জুড়ে অভিযান পরিচালনা করতে পারে এবং সি স্টেট-৬ মাত্রা অবধি টিকে থাকতে সক্ষম। সেন্সর এবং কার্যপদ্ধতি হিসেবে রয়েছে: \n\n১টি ফুরুনো ডিআরএস৪ডব্লিউ র‍্যাডার (জাপান);\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n৩টি ভিএইচএফ ওয়াকিটকি সেট (আইকম/মটোরোলা)।\nনৌযানের কর্মকর্তা এবং নাবিকদের জন্য রয়েছে:\n\n১টি কেবিন (কর্মকর্তার জন্য);\n১টি কেবিন (নাবিকদের জন্য- ৪টি বেডসহ);\n১টি কেবিন (অতিথিদের জন্য)।\nপ্রতিটি কেবিন রান্না, খাবার এবং বিনোদনের জন্য উপযুক্ত আসবাবপত্র এবং জিনিসপত্র সহ সজ্জিত।\n\n\n== তথ্যসূত্র =="}