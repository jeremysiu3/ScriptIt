{"pageid": 1011895, "title": "ত্রিশূলম", "url": "https://bn.wikipedia.org/wiki?curid=1011895", "content": "ত্রিশূলম দক্ষিণ ভারতের তামিলনাড়ু রাজ্যে অবস্থিত চেঙ্গলপট্টু জেলায় চেন্নাই শহরের উপকণ্ঠে অবস্থিত একটি জনগণনা নগর। চেন্নাই আন্তর্জাতিক বিমানবন্দরটি ত্রিশূলম রেলওয়ে স্টেশনের বিপরীতে অবস্থিত এবং কার্গো টার্মিনালটি রয়েছে পার্শ্ববর্তী মীনমবক্কম অঞ্চলে৷\n\n\n== ইতিহাস ==\nত্রিশূলম পূর্বে যথাক্রমে \"ত্রিশূরম\" ও \"সদুর্বেতিমঙ্গলম\" নামেও পরিচিত ছিল৷ এই স্থানে অবস্থিত ত্রিপুরাসুন্দরী ত্রিশূলনাথ মন্দিরের থেকে শহরের নামটি এসেছে বলে অনুমান৷ মনে করা হয় খ্রিস্টীয় দশম থেকে একাদশ শতাব্দীর মধ্যে রাজা প্রথম কুলোতুঙ্গের সময়কালে এই মন্দিরটি নির্মাণ করা হয়েছিল৷ মন্দির গাত্রে রয়েছে চোল ও পাণ্ড্য রাজত্বের সময়কালীন প্রস্তরলেখ৷ ফলে মন্দিরগাত্র ও খোদিত বর্ণনা ঐতিহাসিকভাবে যথেষ্ট গুরুত্বপূর্ণ৷ এই মন্দিরকে ঘিরে রয়েছে একটি অদ্ভুত কাহিনী, মন্দিরে লুক্কায়িত অবস্থায় প্রচুর মূল্যবান ধাতু এবং মণি-মাণিক্যের উপস্থিতির কথা এবং ওই গুপ্তস্থানে যাওয়ার একটি গুপ্তপথ উল্লেখ রয়েছে। মনে করা হয় রাজা প্রথম কুলোতুঙ্গ মন্দিরগামী কোন সুড়ঙ্গে তার মহামূল্যবান ধনসম্পত্তি সঞ্চিত করে রেখেছেন। মন্দিরের নীচে একটি সুরঙ্গও বর্তমানে অবস্থিত, যা রাজার রাজপ্রাসাদ তথা বর্তমান পঞ্চপান্ডব পর্বতগামী।\nখ্রিস্টীয় নবম থেকে দ্বাদশ শতাব্দীর সময়ে চোল রাজাদের শাসন কালে ত্রিশূলম ছিলো চূড়দুরনাড়ুর অংশ৷ এই নামটি এসেছে ত্রিচূড়ম তথা বর্তমান ত্রিশূলমের নাম থেকেই৷ চূড়দুরনাড়ু অঞ্চল ছিলো দক্ষিণে তাম্বরম থেকে উত্তরে আদমবক্কম ও আলান্দুর পর্যন্ত৷ পাম্মল, পল্লাবরম ও তিরুনীরমালাই এই অঞ্চলের অংশীভূত ছিলো৷\nত্রিশূলম পর্বতে বহু তামিল চলচ্চিত্র এবং টিভি শো অপেরার চিত্রগ্রহণ করা হয়েছে। এছাড়াও এই পাহাড়ি অঞ্চলে রয়েছে কেন্দ্র সরকার অনুমোদিত টাওয়ার টেস্টিং সেন্টার।\n\n\n== জনসংখ্যার উপাত্ত ==\n\n২০১১ খ্রিস্টাব্দে ভারতের জনগণনা অনুসারে ত্রিশূলম শহরের জনসংখ্যা ১৪,০৮৬ জন, যেখানে পুরুষ ৭,০৭৮ জন ও নারী ৭,০০৮ জন, অর্থাৎ প্রতি হাজার পুরুষে নারী সংখ্যা ৯৯০ জন৷ মোট পরিবার সংখ্যা ৩,৫০২ টি৷  ছয় বছর অনূর্ধ্ব শিশু সংখ্যা ১,৮৫৫ জন, যা মোট জনসংখ্যার ১৩.১৭ শতাংশ৷ শহরের গড় সাক্ষরতার হার ৮১.৩৩ শতাংশ, যেখানে পুরুষ সাক্ষরতার হার ৮৬.৮৫ শতাংশ ও নারী সাক্ষরতার হার ৭৫.৭৪ শতাংশ৷\n\n\n== আরো দেখুন ==\nপল্লাবরম\nমীনমবক্কম\nক্রোমপেট\nকীলকট্টলাই\nমূবরসমপেট্টাই\nপাম্মল\nঅনকাপুদুর\nপোলিচলুর\nকাউলবাজার\nসেন্ট থমাস মাউন্ট সহ পল্লাবরম\nতিরুনীরমালাই\nনন্দমবক্কম\n\n\n== তথ্যসূত্র =="}