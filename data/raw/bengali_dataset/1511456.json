{"pageid": 1511456, "title": "উমা ছেত্রী", "url": "https://bn.wikipedia.org/wiki?curid=1511456", "content": "উমা ছেত্রী (ইংরেজি: Uma Chetry, জন্ম: ২৭ জুলাই ২০০২) একজন ভারতীয় ক্রিকেটার। তিনি ভারতীয় মহিলা ক্রিকেট দলের জন্য নির্বাচিত হওয়া প্রথম অসমীয়া মহিলা ক্রিকেটার। তিনি একজন উইকেট-রক্ষক এবং ব্যাটসম্যান। তিনি ভারতীয় মহিলা ক্রিকেট দল তথা আসাম মহিলা ক্রিকেট দলের উইকেটরক্ষক। তিনি ২০২৩ সালে চীনের হাংঝুতে অনুষ্ঠিত এশিয়ান গেমসে স্বর্ণপদক জয়ী ভারতীয় মহিলা ক্রিকেট দলের অংশ ছিলেন।\n\n\n== প্রারম্ভিক জীবন ==\n২০০২ সালের ২৭ জুলাই তারিখে গোলাঘাট জেলার বোকাখাটের কান্ধুলিমারি গ্রামে উমা ছেত্রীর জন্ম হয়েছিল। উমা ছেত্রী লোক বাহাদুর ছেত্রী এবং দীপা ছেত্রীর পাঁচ সন্তানের মধ্যে সবার ছোট। পরিবারের চার ছেলের মধ্যে তিনজন বিদেশে কর্মরত। তার ভাই বিজয় ছেত্রী এবং অন্যান্য ছেলেদের সাথে উমাকে রাস্তায় খেলতে দেখে তার মা তাকে ক্রিকেট খেলতে উৎসাহিত করেছিলেন। তিনি বোকাখাত হিন্দি উচ্চ বিদ্যালয় থেকে তার স্কুল শিক্ষা লাভ করেন।\n\n\n== ক্রীড়া জীবন ==\nক্রিকেট খেলার প্রতি অনুরক্ত উমা ছেত্রী অসম রাজ্য দল এবং ভারতীয় 'এ' দলের পর এখন ভারতীয় মহিলা দলের জন্য নির্বাচিত হয়েছেন। তিনিই অসমের প্রথম মহিলা যিনি ভারতীয় মহিলা ক্রিকেট দলে স্থান পেয়েছেন। ২০২৩ সালের জুলাই মাসে, উমা বাংলাদেশ সফরের মাধ্যমে ভারতীয় মহিলা দলের হয়ে আন্তর্জাতিক ক্রিকেটে অভিষেক করেন। একই বছর হংকংয়ে অনুষ্ঠিত অনূর্ধ্ব-২৩ ইমার্জিং এশিয়া কাপের ফাইনালে বাংলাদেশকে পরাজিত করা ভারত এ দলের সদস্য ছিলেন তিনি।\nতিনি ২০২৩ সালে চীনের হাংঝুতে অনুষ্ঠিত এশিয়ান গেমসে স্বর্ণপদক জয়ী ভারতীয় মহিলা ক্রিকেট দলের অংশ ছিলেন।\n\n\n== তথ্যসূত্র =="}