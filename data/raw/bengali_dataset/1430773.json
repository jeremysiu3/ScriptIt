{"pageid": 1430773, "title": "সাবাত ইসলামবুলি", "url": "https://bn.wikipedia.org/wiki?curid=1430773", "content": "সাবাত এম ইসলামবুলি (১৮৬৭-১৯৪১) সিরিয়ায়-জন্মগ্রহণকারী একজন কুর্দি-ইহুদি বংশদ্ভূত চিকিৎসক ছিলেন। তিনি সিরিয়ার প্রথম নারী চিকিৎসক। তিনি প্রথম পাশ্চাত্যের চিকিৎসাবিদ্যায় দিক্ষিত দেশের প্রথম নারী চিকিৎসক।  \n\n\n== ব্যক্তিগত জীবন ==\nইসলামবুলি অটোম্যান সম্রাজ্যের অধীনে সিরিয়ার দামেস্কের একটি কুর্দি ইহুদি পরিবারে জন্মগ্রহণ করেন। তার নামের বানানের ভিন্নতা রয়েছে। বিভিন্ন নথিতে তাকে সাবাত ইসলামবৌলি, তাবাত ইসলামবুলি, তাবাত ইসতানবুলি, থাবাত ইসলামবুলি এবং আরও অনেক নামে পরিচয় দেওয়া হয়েছে। তার পারিবারিক নাম ইসতানবুলি লেখা হলেও আসল নাম ইসলামবুলি পাওয়া যায়। দামেস্কের পর তিনি কায়রোতে ছিলেন। তিনি ১৯৪১ সালে মৃত্যুবরণ করেন। তার বংশধরদের একটি অংশ কানাডায় থাকেন।\n\n\n== চিকিৎসক জীবন ==\nইসলামবুলি ১৮৮৫ সালে মার্কিন যুক্তরাষ্ট্রের পেনসিলভেনিয়া মহিলা মেডিকেল কলেজে অধ্যয়ন শুরু করেন। তিনি ১৮৯০ সালে তার মেডিকেল ডিগ্রি নিয়ে স্নাতক হন। তিনি পাশ্চাত্য শিক্ষায়তন থেকে আধুনিক চিকিৎসাবিজ্ঞানে স্নাতক অর্জন করা এবং নিজদেশ সিরিয়ার প্রথম নারী চিকিৎসক। কলেজের প্রাক্তন ছাত্রীদের তালিকা অনুযায়ী ইসলামবুলি স্নাতক শেষ করার পর আবার দামেস্কে এবং তারপর ১৯১৯ সালে কায়রোতে গেছেন বলে মনে করা হয়। এরপর কলেজে তার সঙ্গে যোগাযোগ বিচ্ছিন্ন হয়ে যায়। মার্কিন যুক্তরাষ্ট্র ছেড়ে যাওয়ার পরে তার কী হয়েছিল তা খুব কমই জানা যায়।\n\n\n== প্রভাব ও কিংবদন্তী ==\n১৮৮০-এর দশকে ইসতানবুল, বৈরুত ও কায়রোর মেডিকেল বিদ্যালয়গুলিতে নারীদের শিক্ষাদান শুরু হয়নি। ফলে এ অঞ্চলের নারীরা চিকিৎসাবিজ্ঞান অধ্যয়নের জন্য ইউরোপ ও আমেরিকায় গমন করতেন। সাবাত ইসলামবুলি এক্ষেত্রে অগ্রগামী নারী ছিলেন।\n১৮৮৫ সালের ১০ অক্টোবর মেডিকেল কলেজে অধ্যায়নের সময় অনুষদ ডিনের অভ্যর্থনা অনুষ্ঠানে গৃহীত স্থিরচিত্রটি সাবাতের সবচেয়ে বেশি প্রচলিত ছবি। এছবিতে তাকে আনন্দী গোপাল জোশী ও কেই ওকামির সাথে নিজ অঞ্চলের সংস্কৃতি অনুযায়ী উপস্থাপিত পোশাকে দেখা যায়। চিত্রের প্রত্যেক নারী- আনন্দী ভারতের, কেই জাপানের এবং সাবাত সিরিয়ার তথা নিজ দেশের প্রথম নারী যারা পাশ্চাত্যের বিদ্যালয় হতে আধুনিক চিকিৎসাবিজ্ঞানে স্নাতক অর্জন করে চিকিৎসক হয়েছিলেন। \n\n\n== তথ্যসূত্র =="}