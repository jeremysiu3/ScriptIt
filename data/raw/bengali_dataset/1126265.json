{"pageid": 1126265, "title": "মাংগ (জাতি)", "url": "https://bn.wikipedia.org/wiki?curid=1126265", "content": "মাংগ, বা মাতাংগ সম্প্রদায় হল একটি ভারতীয় বর্ণ, যারা প্রধানত মহারাষ্ট্র রাজ্যে বসবাস করে। সম্প্রদায়টি ঐতিহাসিকভাবে গ্রামের নিরাপত্তার সঙ্গে জড়িত থাকত বলে মনে করা হয়। এছাড়া তাদের বিভিন্ন রকম পেশার মধ্যে ছিল দড়ি তৈরি, ঝাড়ু তৈরি, সঙ্গীতশিল্পী, গবাদি পশু কাটা, চর্মশোধন, ধাত্রী, জল্লাদ এবং অন্ত্যেষ্টিক্রিয়া পরিচালক। আধুনিক ভারতে, তারা একটি তফসিলি জাতি হিসাবে তালিকাভুক্ত। তাদের উৎপত্তিস্থল ভারতের নর্মদা উপত্যকায়। পূর্বেকার ব্রিটিশ রাজের অপরাধী উপজাতি আইনের অধীনে তাদের অপরাধী উপজাতি হিসাবে শ্রেণীবদ্ধ করা হয়েছিল। মাহারদের মতো, মাংগও রাজা ছত্রপতি শিবাজী মহারাজের সেনাবাহিনী এবং ব্রিটিশ সেনাবাহিনীতে সৈনিক হিসাবে কাজ করেছিল।\n\n\n== সামাজিক মর্যাদা ==\n'মাংগ' শব্দের অর্থ 'যে ব্যক্তি অস্ত্র ছাড়াই সন্ত্রাস সৃষ্টি করে' অথবা 'এমন ব্যক্তি যার ক্ষমতা আছে'। ঐতিহাসিকভাবে মাংগ গোষ্ঠীকে অস্পৃশ্য জাতি হিসেবে গণ্য করা হয়। অস্পৃশ্যদের মধ্যে তারা জাতিবিন্যাসের মধ্যে সর্বনিম্ন। মহারাষ্ট্রের অন্যান্য অস্পৃশ্য জাতি সম্প্রদায় যেমন মাহার এবং চামভারদের তুলনায় মাংগদের বেশিরভাগই নিরক্ষর এবং এরা কম গতিশীল সম্প্রদায়। মাংগদের একটি পৌরাণিক কাহিনী আছে যে, তারা হল ‘মাতংগ ঋষি’র বংশধর।\n\n\n== ধর্ম ==\nমাংগ জাতি হিন্দুধর্ম অনুশীলন করে এবং রাম, কৃষ্ণ, ও হনুমানের মতো দেবতার পূজা করে। ভবানী জানকাম্মা হলেন মাংগের জাতি দেবতা। তারা পোচাম্মা এবং মাইসাম্মার মতো আত্মা ও গ্রাম্য দেবতাদেরও পূজা করে। তাদের মতে এই সব দেব-দেবী গ্রাম্য সমাজের সমস্ত ভালো-মন্দের জন্য দায়ী। মাংগ সমস্ত প্রধান হিন্দু উৎসব উদযাপন করে, সেইসাথে মাইসাম্মার জন্য বার্ষিক যাত্রা উৎসব করে, সেই সময় ভেড়া ও ছাগল বলি হয় এবং ভেড়ার ও ছাগলের মাংসের ভোজ দেওয়া হয়।\n\n\n== সমাজ ও সংস্কৃতি ==\nব্রিটিশ আমলের আগে, মাংগ ছিল বারো বালুতেদার নামে পরিচিত বারোজন বংশানুক্রমিক গ্রামের সেবকদের একজন। মাংগরা ছিল বংশগত দড়ি প্রস্তুতকারক এবং গ্রামের বিনোদনকারী। তাদের পরিষেবার জন্য তারা গ্রামের পণ্যের একটি অংশ পেত। তাদের বর্ণ হিন্দু ছিল এবং তারা জাওয়াল (প্রথম চুল কাটা), শেন্ডি, লগনা এবং অন্ত্যেষ্টিক্রিয়ার মতো হিন্দু আচারগুলি পালন করত।\n২০ শতকের গোড়ার দিকে, মাংগ জাতি তাদের উদ্দেশ্য প্রচার করার জন্য বর্ণ সমিতি গঠন করতে শুরু করে, যেমন মাংগ সমাজ (১৯৩২) এবং মাংগ সমিতি (১৯২৩)।\n\n\n== উল্লেখযোগ্য ব্যক্তি ==\nআন্নাভাউ সাঠে, মহারাষ্ট্রের সমাজ সংস্কারক\nলাহুজি রাঘোজি সালভে, মহারাষ্ট্রের সমাজ সংস্কারক\n\n\n== তথ্যসূত্র ==\n\n\n== আরও পড়ুন ==\nConstable, Philip (মে ২০০১)। \"The Marginalization of a Dalit Martial Race in Late Nineteenth- and Early Twentieth-Century Western India\"। The Journal of Asian Studies। 60 (2): 439–478। এসটুসিআইডি 40219522। জেস্টোর 2659700। ডিওআই:10.2307/2659700। পিএমআইডি 18268829।"}