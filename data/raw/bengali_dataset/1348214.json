{"pageid": 1348214, "title": "সঙ্গীতা ঈশ্বরন", "url": "https://bn.wikipedia.org/wiki?curid=1348214", "content": "সঙ্গীতা ঈশ্বরন হলেন একজন ভারতীয় ভরতনাট্যম নৃত্যশিল্পী, গবেষণা পণ্ডিত এবং সমাজকর্মী। তিনি তরুণ নৃত্যশিল্পীদের জন্য সর্বোচ্চ জাতীয় পুরস্কার ওস্তাদ বিসমিল্লাহ খান যুব পুরস্কারে ভূষিত হয়েছেন।\n\n\n== প্রাথমিক জীবন এবং শিক্ষা ==\nঈশ্বরন ভারতের চেন্নাইয়ের মাদ্রাজ খ্রিস্টান কলেজ (এমসিসি) থেকে গণিতে স্নাতক ডিগ্রি লাভ করেন। তিনি পাঁচ বছর বয়স থেকে ভরতনাট্যমে আনুষ্ঠানিক প্রশিক্ষণ গ্রহণ করেছেন। তিনি কলানিধি নারায়ণন দ্বারা প্রতিষ্ঠিত নৃত্য বিদ্যালয় অভিযান সুধা-র প্রথমদিকের ছাত্রদের মধ্যে একজন ছিলেন। তিনি নৃত্য, অভিনয়, কালারিপায়াত্তু, কুচিপুড়ি, কর্নাটকী সঙ্গীত এবং নাটুভাঙ্গম যন্ত্রের মতো চারুকলায় প্রশিক্ষণ পেয়েছিলেন।\n\n\n== কর্মজীবন ==\nঈশ্বরন কাতরাদি এনজিওর একজন প্রতিষ্ঠাতা। তিনি কাতরাদি পদ্ধতির বিকাশের জন্য বিখ্যাত। এই পদ্ধতি দ্বন্দ্ব নিরসন, শিক্ষা প্রদান এবং প্রান্তিক ও সুবিধাবঞ্চিত সম্প্রদায়ের ক্ষমতায়নের উদ্দেশ্যে চারুকলাকে ব্যবহার করে। নির্যাতিত শিশু, প্রাকৃতিক দুর্যোগের শিকার, পথশিশু, মাদকাসক্ত এবং বাণিজ্যিক যৌনকর্মীদের সাথে ঈশ্বরন কাজ করেছেন। তিনি নাচ এবং থিয়েটার ব্যবহার করে সামাজিক সংস্কার আনার প্রয়াস করেছেন। আমেরিকান আর্থিক বিশ্লেষক তথা সমাজকর্মী লিজ হেইন্সের সাথে ঈশ্বরন কাতরাদি পরিচালনা করেন। তিনি উইন্ড ড্যান্সারস ট্রাস্টও প্রতিষ্ঠা করেছেন, সেখানে কুথু শিল্পী থিলাগাভাথিকে সঙ্গে নিয়ে লোকশিল্প ব্যবহার করে, শিশুদের শিক্ষিত করার জন্য কাজ করা হয়।\nঈশ্বরন চিকিৎসাবিদ এবং সচেতনতামূলক মঞ্চগুলির সাথে সহযোগিতায় তাঁর প্রকল্পগুলি পরিচালনা করেন। এই কারণে তাঁকে \"মনন নৃত্যশিল্পী\" হিসাবে বর্ণনা করা হয়েছে এবং নান্দনিক আবেদনের সীমিত সুযোগের বাইরে শাস্ত্রীয় নৃত্যকে নিয়ে আসার জন্য কৃতিত্ব দেওয়া হয়েছে। তিনি ইয়ুথ ফর পিস নামক ইউনেস্কো উদ্যোগের সমন্বয়সাধক (কো-অর্ডিনেটর) ছিলেন এবং মেক্সিকো, ব্রাজিল ও মার্কিন যুক্তরাষ্ট্রের মতো দেশে কর্মশালা করেছেন। তিনি হ্যান্ডিক্যাপ ইন্টারন্যাশনাল, ওয়ার্ল্ড ভিশন ইন্টারন্যাশনাল এবং অক্সফাম সহ বিভিন্ন বেসরকারি সংস্থার (এনজিও) সাথে সহযোগিতা করেছেন। তিনি দেশ নামক এনজিওর সাথেও যুক্ত ছিলেন, এইচআইভি/এইডস রোগীদের জীবনযাত্রার অবস্থার উন্নতির জন্য কাজ করছেন, এবং ভারতে কোভিড-১৯ অভিবাসন সংকটের সময় চেন্নাই অভিবাসী কার্যনির্বাহী দলের একজন স্বেচ্ছাসেবক ছিলেন।\nতিনি ২০০৮ সাল থেকে ইন্ডিয়ান কাউন্সিল ফর কালচারাল রিলেশনে একটি ফেলোশিপ এবং সেইসাথে এশিয়া ফাউন্ডেশনে একটি ফেলোশিপ পেয়েছেন, যার জন্য তিনি প্রোগ্রামের অংশ হিসাবে থাইল্যান্ড, মায়ানমার, কম্বোডিয়া এবং ইন্দোনেশিয়াতে কর্মশালা পরিচালনা করেছেন।\n\n\n== তথ্যসূত্র =="}