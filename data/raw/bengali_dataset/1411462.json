{"pageid": 1411462, "title": "মে ডিসেম্বর", "url": "https://bn.wikipedia.org/wiki?curid=1411462", "content": "মে ডিসেম্বর টড হেইঞ্জ পরিচালিত ২০২৩ সালের মার্কিন নাট্যধর্মী চলচ্চিত্র। স্যামি বার্ক ও অ্যালেক্স মেকানিক রচিত গল্প অবলম্বনে এর চিত্রনাট্য লিখেছেন বার্ক। ম্যারি কে লেটুর্নোর যৌন নিপীড়নের ঘটনার ছায়া অবলম্বনে নির্মিত এই চলচ্চিত্রে শ্রেষ্ঠাংশে অভিনয় করেছেন ন্যাটালি পোর্টম্যান, জুলিঅ্যান মুর ও চার্লস মেল্টন।\n২০২৩ সালের ২০শে মে ৭৬তম কান চলচ্চিত্র উৎসবে চলচ্চিত্রটির উদ্বোধনী প্রদর্শনী হয় এবং সেখানে নেটফ্লিক্স এর উত্তর আমেরিকায় পরিবেশনার স্বত্ব ক্রয় করে। চলচ্চিত্রটি ২০২৩ সালের ১৭ই নভেম্বর মার্কিন যুক্তরাষ্ট্রের প্রেক্ষাগৃহে সীমিত আকারে মুক্তি পায় এবং পরে ১লা ডিসেম্বর থেকে নেটফ্লিক্সে এর স্ট্রিমিং শুরু হয়। চলচ্চিত্রটি সমাদৃত হয় এবং আমেরিকান ফিল্ম ইনস্টিটিউটের ২০২৩ সালের সেরা ১০ চলচ্চিত্রের তালিকায় স্থান পায়। এটি ৮১তম গোল্ডেন গ্লোব পুরস্কারে শ্রেষ্ঠ সঙ্গীতধর্মী বা হাস্যরসাত্মক চলচ্চিত্র-সহ চারটি বিভাগে মনোনয়ন লাভ করে।\n\n\n== অভিনয়শিল্পীদল ==\nন্যাটালি পোর্টম্যান - এলিজাবেথ\nজুলিঅ্যান মুর - গ্রেসি\nচার্লস মেল্টন - জো ইয়ু\nকরি মাইকেল স্মিথ - জর্জি\nএলিজাবেথ ইউ - ম্যারি আথার্টন-ইয়ু\nগ্যাব্রিয়েল চাং - চার্লি আথার্টন-ইয়ু\nপাইপার কুর্ডা - অনর আথার্টন-ইয়ু\nডি. ডাব্লিউ. মফেট - টম আথার্টন\nলরেন্স আরান্সিও - মরিস স্পার্বার\n\n\n== নির্মাণ ==\nচিত্রনাট্যকার স্যামি বার্ক তার স্বামী অ্যালেক্স মেকানিকের সাথে পাণ্ডুলিপি লিখেন এবং ২০১৯ সালের মে মাসে চিত্রনাট্য রচনা সমাপ্ত করেন। প্রযোজক জেসিকা এলবাউম চিত্রনাট্য পড়ার পর এতে যুক্ত হন। ২০২১ সালের জুন মাসে ঘোষণা করা হয় ন্যাটালি পোর্টম্যান ও জুলিঅ্যান মুর এই চলচ্চিত্রের অভিনয়শিল্পীদলে যুক্ত হয়েছেন। পোর্টম্যান টড হেইঞ্জকে পরিচালনার জন্য নিযুক্ত করেন। ২০২২ সালের সেপ্টেম্বর মাসে চার্লস মেল্টন অভিনয়শিল্পীদলে যোগ দেন। ২০২৩ সালের জানুয়ারি মাসে পাইপার কুর্ডা, এলিজাবেথ ইউ ও গ্যাব্রিয়েল চাং অভিনয়শিল্পীদলে যোগ দেন।\nমূল চিত্রগ্রহণ শুরু হয় স্যাভানা, জর্জিয়ায় এবং ২০২২ সালের নভেম্বর মাসে ২৩ দিন পর চিত্রগ্রহণ শেষ হয়। এডওয়ার্ড লাচম্যান শুরুতে চিত্রগ্রাহক হিসেবে কাজ করেন, কিন্তু কোমরে আঘাত পাওয়ার পর তার পরিবর্তে ক্রিস্টোফার ব্লাউভেল্ট বাকি কাজ সম্পন্ন করেন। চলচ্চিত্রটি স্যাভানার পটভূমিতে নির্মিত হলেও পাণ্ডুলিপিতে মূলত পটভূমি ছিল ক্যামডেন, মেইন।\nহেইঞ্জ বলেন চলচ্চিত্রটি ইংমার বারিমানের পারসোনা (১৯৬৬) ও নাৎভার্দসইয়াস্তের্না (১৯৬৩) চলচ্চিত্র থেকে কিছুটা অনুপ্রাণিত।\n\n\n== মুক্তি ==\n২০২৩ সালের ফেব্রুয়ারি মাসে স্কাই সিনেমা চলচ্চিত্রটির যুক্তরাজ্যে পরিবেশনার স্বত্ব কিনে নেয়। চলচ্চিত্রটির ৭৬তম কান চলচ্চিত্র উৎসবে পাল্ম দরের প্রতিযোগিতার জন্য নির্বাচিত হয়, সেখানে ২০২৩ সালের ২০শে মে এর উদ্বোধনী প্রদর্শনী হয়। ২০২৩ সালের মে মাসে মার্শে দ্যু ফিল্ম থেকে ১১ মিলিয়ন মার্কিন ডলারের বিনিময়ে নেটফ্লিক্স এর উত্তর আমেরিকায় পরিবেশনার স্বত্ব ক্রয় করে। চলচ্চিত্রটি ২৯শে সেপ্টেম্বর নিউ ইয়র্ক চলচ্চিত্র উৎসবের \"উদ্বোধনী রাতের চলচ্চিত্র\" হিসেবে প্রদর্শিত হয়।\nচলচ্চিত্রটি ২০২৩ সালের ১৭ই নভেম্বর মার্কিন যুক্তরাষ্ট্রের প্রেক্ষাগৃহে সীমিত আকারে মুক্তি পায় এবং পরে ১লা ডিসেম্বর থেকে মার্কিন যুক্তরাষ্ট্র ও কানাডায় নেটফ্লিক্সে এর স্ট্রিমিং শুরু হয়। এটি ৮ই ডিসেম্বর থেকে স্কাই সিনেমার পরিবেশনায় যুক্তরাজ্যে মুক্তি পায়।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে মে ডিসেম্বর   (ইংরেজি)\nনেটফ্লিক্সে মে ডিসেম্বর \nরটেন টম্যাটোসে মে ডিসেম্বর (ইংরেজি)\nমেটাক্রিটিকে মে ডিসেম্বর  (ইংরেজি)"}