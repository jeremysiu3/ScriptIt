{"pageid": 1186132, "title": "জাতীয় আইনি পরিষেবা দিবস", "url": "https://bn.wikipedia.org/wiki?curid=1186132", "content": "জাতীয় আইনি পরিষেবা দিবস – ১৯৮৭ খ্রিস্টাব্দের ভারতীয় আইনি পরিষেবা সম্পর্কিত আইন - 'লিগ্যাল সার্ভিসেস অথরিটিস অ্যাক্ট, ১৯৮৭' প্রণয়নকে স্মরণে রেখে প্রতি বৎসর ৯ নভেম্বর তারিখে  উদযাপিত হয়। এই আইনের বিভিন্ন ধারায় সাধারণ মানুষের কাছে  আইনি পরিষেবা পাওয়ার অধিকার সম্পর্কে মানুষকে অবগত করানোর জন্য এই এই বিশেষ দিনটি প্রতি বছর সারা দেশে আয়োজিত হয়।\n\n\n== ইতিহাস ==\nবিশ্বের বহু দেশে, মধ্যস্থতা এবং আইনি পরিষেবার মতো 'প্রো-বোনো' অর্থাৎ বিনা মূল্যে বা স্বল্প বা নায্য মূল্যে আইনি পরিষেবা উদ্যোগগুলি সাধারণত বিচ্ছিন্ন বা এলোমেলো আবার অনেক ক্ষেত্রে চাহিদার অভাবসহ বিভিন্ন কারণে নিষ্ক্রিয়ই হয়ে যায়। ভারতে সাধারণ মানুষ ভাবেন, আইনি পরিষেবা এক দীর্ঘ মেয়াদ বিষয় এবং প্রচুর ঝঞ্ঝাটের ও অর্থকরী ক্ষতির বিষয়।\nতার উপর বিকল্প বিরোধ নিষ্পত্তি পদ্ধতি যেমন, লোক আদালত, মধ্যস্থতা এবং বিনামূল্যে আইনি সহায়তা প্রদানের প্রক্রিয়াটিকে সহজতর করার জন্য আগে কোনো বিশেষ আইন ছিল না। আইনি সাম্যের আদর্শকে প্রাধান্য দিয়ে ১৯৮৭ খ্রিস্টাব্দের ১১ অক্টোবর  'আইনি পরিষেবা কর্তৃপক্ষ আইন' বিধিবদ্ধ ভাবে প্রণয়ন করা হয় এবং আইনটি ১৯৯৫ খ্রিস্টাব্দের ৯ নভেম্বর তারিখে কার্যকর হয়।  এই আইনবলে স্বশাসিত সংস্থা - কেন্দ্রীয় স্তরে 'জাতীয় আইনি পরিষেবা অধিকার সংস্থা বা কর্তৃপক্ষ' (NALSA) ১৯৯৫ খ্রিস্টাব্দের ৫ ডিসেম্বর গঠিত হয়। NALSA বিনামূল্যে আইনি সহায়তা এবং দুর্বল ও অনগ্রসর মানুষদের পরামর্শ, মধ্যস্থতার মাধ্যমে মামলার নিষ্পত্তির এবং বন্ধুত্বপূর্ণ কার্যক্রম গ্রহণ করে।   ভারতের বিভিন্ন আদালতের  জমে থাকা অভিযোগ, মামলার নিষ্পত্তির পাশাপাশি অভাবী মামলাকারীদের জন্য ন্যায়বিচারেরও এক অনন্য প্রচেষ্টা এটি। ১৯৯৫ খ্রিস্টাব্দের ৯ নভেম্বর ভারতে প্রথম  জাতীয় আইনি পরিষেবা দিবস পালিত হয়েছিল। আইনি পরিষেবা প্রদানের সুবিধা সমাজের সমস্ত স্তরের মানুষের মধ্যে ছড়িয়ে দিতে এবং উপলব্ধ করে তুলতে বিশ্বের বিভিন্ন দেশের মতো ভারতেও প্রতিটি রাজ্যে স্থাপিত হয়েছে লোক আদালত, মধ্যস্থতাকারী এবং আইনি সহায়তা কেন্দ্র। এখন আইনি পরিষেবা বলতে বোঝায় আদালত কর্তৃক যে কোনো বিষয়ে মামলা পরিচালনা এবং আইনি পরামর্শ দানের বিষয়টিকেই আইনি পরিষেবা বলা হয়। আগে একেই বলা হতো আইনি সাহায্য। ক্রমে এই সংস্থা রাজ্যস্তর এবং জেলাস্তরে ছড়িয়ে পড়ে। সমস্ত স্তরেই জাতীয় আইনি পরিষেবা দিবস পালিত হয়।\n\n\n== উদযাপন ==\nলিগ্যাল সার্ভিসেস অথরিটিস অ্যাক্টের অধীনে বিভিন্ন ধারা এবং মামলাকারীদের অধিকার সম্পর্কে জনগণকে সচেতন করার জন্য আইনি পরিষেবার দিবসের আয়োজন হয়। প্রতিটি অধিক্ষেত্র লোক আদালত, আইনি সহায়তা শিবির এবং আইনি সহায়তা কর্মসূচির আয়োজন করে।\n\n\n== তথ্যসূত্র =="}