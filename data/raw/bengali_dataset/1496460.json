{"pageid": 1496460, "title": "সুনীতিকুমার পাঠক", "url": "https://bn.wikipedia.org/wiki?curid=1496460", "content": "সুনীতিকুমার পাঠক ( ১ মে ১৯২৪ – ৪ ডিসেম্বর ২০২৪ ) ছিলেন একজন বিশিষ্ট ভারতীয় বাঙালি বৌদ্ধ পণ্ডিত, প্রাবন্ধিক ও গবেষক।  বৌদ্ধতন্ত্র, বৌদ্ধশাস্ত্র এবং ভাষার বৈচিত্র্য নিয়ে গবেষণা চালিয়ে গেছেন অবসরের পরও।  ২০০৭ খ্রিস্টাব্দে রাষ্ট্রপতি পুরস্কার এবং ২০১৮ খ্রিস্টাব্দে পান  বিশ্বভারতী বিশ্ববিদ্যালয়ের দেশিকোত্তম উপাধিও। \n\n\n== জন্ম ও শিক্ষা জীবন ==\nসুনীতিকুমার পাঠকের জন্ম  ব্রিটিশ ভারতের অধুনা  পশ্চিমবঙ্গের পশ্চিম মেদিনীপুর জেলার ডেবরা সমষ্টি উন্নয়ন ব্লকের অন্তর্গত মালিঘাটি গ্রামে। বাল‍্যকালেই তিনি মা’কে হারান। তাই তার বেড়ে ওঠা আর প্রাথমিক পাঠ মামার বাড়িতেই। পরবর্তীতে তার পড়াশোনা কলকাতার তীর্থপতি ইন্সটিটিউশন, সংস্কৃত কলেজ ও  কলকাতা বিশ্ববিদ্যালয়ে। বিদ‍্যালয়ে পড়াশোনার সময় ১৯৩৮ খ্রিস্টাব্দে রবীন্দ্রনাথের সঙ্গে তাঁর সাক্ষাৎ হয়েছিল। ছাত্রবৃত্তি নিয়ে তিনি তিব্বতী ভাষা শিক্ষার সুযোগ পান এবং ভাষাচার্য  সুনীতিকুমার চট্টোপাধ্যায়ের অধীনে গবেষণার সুযোগ পেয়ে কালিম্পং যান। বাংলা, হিন্দি, ইংরেজি ছাড়াও তিব্বতি, মঙ্গোলিয়া, চিনা, পালি, প্রাকৃত, সংস্কৃতসহ নয়টি ভাষা আয়ত্ব করেন এবং সাবলীল ছিলেন। বহু ভাষাবিদ সুনীতিকুমারের প্রত্যক্ষ শিক্ষক ছিলেন- হরপ্রসাদ শাস্ত্রী, সাতকড়ি মুখোপাধ্যায়, তান ইউন-শান , ভেরিয়ার এলউইন, সুনীতিকুমার চট্টোপাধ্যায় প্রমুখ শিক্ষাবিদ।\n\n\n== কর্মজীবন ==\n১৯৫৪ খ্রিস্টাব্দে ২০৫ টাকা বেতনে কর্মজীবন শুরু করেন  বিশ্বভারতী বিশ্ববিদ্যালয়ের পুঁথি বিভাগে।  রবীন্দ্রনাথের সঙ্গে তার একবারই সাক্ষাৎ হয়েছিল ছাত্রাবস্থায়। কিন্তু রবীন্দ্রনাথের আক্ষেপ ছিল-  ‘‘বৌদ্ধশাস্ত্রের পরিচয়ের অভাবে ভারতবর্ষের ইতিহাসটাই কানা হইয়া আছে। সমস্ত ভারতবর্ষে পাঁচটা লোকও কি বৌদ্ধশাস্ত্র উদ্ধার করাকে সারাজীবনের ব্রত স্বরূপ গ্রহণ করিতে পারেন না?’’ তার সেই আক্ষেপ পূরণে সুনীতিকুমার অধ্যাপক সি আর লামাকে সঙ্গে নিয়ে বিশ্বভারতীতে শুরু করেন ভারত-তিব্বতী চর্চার তথা ইন্দো-টিবেটান স্টাডিজের নতুন বিভাগ।  হিমালয়ের পাদদেশে প্রত্যন্ত দুর্গম এলাকার সামান্য বসতি নিয়েও গড়ে ওঠা গ্রামের পর গ্রামে ঘুরে বেড়িয়েছেন তথ্যানুসন্ধানে। একদিকে গড়ে তোলেন বহুমূল্যের পুঁথির ভাণ্ডার অন্যদিকে অধ্যাপনার পাশাপাশি তিনি নিজে শিখতে থাকেন এক একটি ভাষা। নিজে চীনা ভবনে ভর্তি হন চীনা ভাষা শিখতে। ১৯৬১ খ্রিস্টাব্দে অবশ্য ভারত সরকারের নির্দেশে সেনাবাহিনীর জন্য লাদাখ সীমান্তে তিব্বতী ভাষার নানান তথ্য ইংরেজিতে অনুবাদ করার কাজে নিযুক্ত হন।  ১৯৬৯ খ্রিস্টাব্দে পুনরায় বিশ্বভারতীতে যোগদান করেন এবং ১৯৮৪ খ্রিস্টাব্দে অবসর গ্রহণ করেন।  অবসরের পরও তিনি শান্তিনিকেতনে নিজের বাস ভবনে তিব্বতের সাহিত্য, ভাষা, ধর্ম, ও সংস্কৃতি নিয়ে নিরলস গবেষণা করে চলেছেন। তার  রচিত, অনূদিত ও সম্পাদিত গ্রন্থের সংখ্যা পঁচিশের বেশি এবং  লিখেছেন দু’শোরও বেশি প্রবন্ধ।? তার উল্লেখযোগ্য গ্রন্থগুলির অন্যতম হল-বৌদ্ধতন্ত্র রূপ ও বিকাশ\n\n\n== সম্মাননা ==\n২০০৭ খ্রিস্টাব্দে বৌদ্ধশাস্ত্র, বৌদ্ধতন্ত্র, ভাষাতত্ত্বের উপর গবেষণার জন্য রাষ্ট্রপতি পুরস্কারে সম্মানিত হন।\n২০১৮ খ্রিস্টাব্দে বিশ্বভারতী বিশ্ববিদ্যালয়  দেশিকোত্তম উপাধিতে ভূষিত করে।\nএছাড়াও, মহাবোধি সোসাইটি তাঁকে 'ভাণক' এবং 'মঞ্জুশ্রী' সম্মানে এবং এশিয়াটিক সোসাইটি  এস. সি. চক্রবর্তী স্বর্ণ পদক প্রদান করে। \n\n\n== জীবনাবসান ==\nবৌদ্ধচর্চার অন্যতম অগ্রগণ্য পণ্ডিত সুনীতিকুমার পাঠক বেশ কিছুদিন ধরেই বার্ধক্য জনিত সমস্যায় ভুগছিলেন। ২০২৪ খ্রিস্টাব্দের ৪ ডিসেম্বর বুধবার রাত দশটায় ১০১ বৎসর বয়সে শান্তিনিকেতনের অবনপল্লীতে নিজ বাসভবনেই প্রয়াত হন।\n\n\n== তথ্যসূত্র =="}