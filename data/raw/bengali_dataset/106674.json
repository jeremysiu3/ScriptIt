{"pageid": 106674, "title": "পাঞ্জাবি জাতি", "url": "https://bn.wikipedia.org/wiki?curid=106674", "content": "পাঞ্জাবি জাতি (পাঞ্জাবি:ਪੰਜਾਬੀ ,پنجابی) দক্ষিণ এশিয়ার একটি ইন্দো-আর্য জাতি। এই জাতির প্রধান বাসভূমি হল পাঞ্জাব অঞ্চল। উল্লেখ্য, এই অঞ্চলেই বিশ্বের প্রাচীনতম সভ্যতাগুলি অন্যতম সিন্ধু সভ্যতা বিকাশলাভ করেছিল। পাঞ্জাবিদের জাতিপরিচিতি প্রধানত সাংস্কৃতিক ও ভাষাগত। এঁদের প্রথম ভাষা পাঞ্জাবি। পাঞ্জাবি ভাষা একটি ইন্দো-ইউরোপীয় ও ইন্দো-সিথিয়ান ভাষা। বর্তমানকালে অবশ্য পাঞ্জাবিদের জাতি পরিচিতির সংজ্ঞা অনেক প্রসারিত হয়েছে। পাঞ্জাবি বংশোদ্ভুত অভিবাসনকারী, এমনকি যাঁরা পাঞ্জাবি ভাষায় আর কথা বলেন না, তাদেরও পাঞ্জাবি বলে অভিহিত করা হয়।\n\nপাঞ্জাবিদের প্রধানত দেখা যায় পাঞ্জাব অঞ্চলে। বর্তমানে এই অঞ্চল ভারতের পাঞ্জাব রাজ্য ও পাকিস্তানের পাঞ্জাব প্রদেশে বিভক্ত। পাকিস্তানে পাঞ্জাবিরা বৃহত্তম জাতিগোষ্ঠী; মোট জনসংখ্যার ৬০ শতাংশ। পাকিস্তানে পাঞ্জাবিদের বাস মূলত পাঞ্জাব প্রদেশ ও আজাদ কাশ্মীরে। ভারতে পাঞ্জাবিরা মোট জনসংখ্যার মাত্র ৩ শতাংশ। এদেশে পাঞ্জাবিদের বাস মূলত পাঞ্জাব, হরিয়ানা, হিমাচল প্রদেশ, দিল্লি ও কেন্দ্রশাসিত অঞ্চল চণ্ডীগড়ে। এছাড়াও জম্মু ও কাশ্মীর রাজ্যের জম্মু অঞ্চলে এবং রাজস্থান, উত্তরাঞ্চল ও উত্তরপ্রদেশ রাজ্যে পাঞ্জাবিদের একটি বিরাট অংশ বাস করেন।\nপাকিস্তানের প্রধান ভাষা পাঞ্জাবি। এটি ভারতে একাদশ এবং সমগ্র দক্ষিণ এশিয়ায় তৃতীয় সর্বাধিক কথিত ভাষা। এথনোলগের ২০০৫ সালের প্রাককলন অনুযায়ী, সারা বিশ্বে মোট পাঞ্জাবি ভাষাভাষী জনসংখ্যা ৮৮ মিলিয়ন; এই কারণে এটি সারা বিশ্বের প্রায় একাদশতম সর্বাধিক কথিত ভাষা। ২০০৮ সালের পাকিস্তানের জনগণনা অনুযায়ী, পাকিস্তানে পাঞ্জাবি ভাষাভাষীদের জনসংখ্যা প্রায় ৭৬,৩৩৫,৩০০। ২০০১ সালের ভারতের জনগণনা অনুযায়ী, এদেশে মোট পাঞ্জাবি ভাষাভাষীদের জনসংখ্যা ২৯,১০২,৪৭৭। এছাড়াও বিশ্বের একাধিক দেশে পাঞ্জাবি ভাষা সংখ্যালঘু ভাষার মর্যাদাপ্রাপ্ত। যুক্তরাজ্যে পাঞ্জাবি ভাষা বর্তমানে ইংরেজির পরেই দ্বিতীয় সর্বাধিক ব্যবহৃত ভাষা। আবার সাম্প্রতিককালে দ্রুত পাঞ্জাবি জনসংখ্যা বৃদ্ধির জেরে এই ভাষা কানাডায় ইংরেজি, ফরাসি ও চীনার পরে চতুর্থ বৃহত্তম ভাষার মর্যাদা পেয়েছে। এছাড়াও মার্কিন যুক্তরাষ্ট্র, কেনিয়া, তানজানিয়া, উগান্ডা, হংকং, মালয়েশিয়া, সিঙ্গাপুর, অস্ট্রেলিয়া, নিউজিল্যান্ড ও পারস্য উপসাগরীয় দেশগুলিতে প্রচুর পাঞ্জাবিদের দেখা মেলে।\nপাঞ্জাবিরা জাতিগত ও ভাষাগতভাবে দক্ষিণ এশিয়ার ইন্দো-আর্য জাতিগোষ্ঠীর সঙ্গে সম্পর্কযুক্ত। বর্তমানে সারা বিশ্বে পাঞ্জাবি জনসংখ্যা প্রায় ১২০ মিলিয়ন।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\n\nJattworld.com - The Punjabi Jatts\nPeoples and Languages in Pre-Islamic Indus Valley\nFree Punjabi (Gurmukhi) Primer - Especially designed for those who know English"}