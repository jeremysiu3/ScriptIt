{"pageid": 1506016, "title": "জাতীয় সাংবিধানিক কাউন্সিল", "url": "https://bn.wikipedia.org/wiki?curid=1506016", "content": "জাতীয় সাংবিধানিক কাউন্সিল (এনসিসি) হলো ২০২৫ সালে বাংলাদেশ অন্তর্বর্তী সরকারের সংবিধান সংস্কার কমিশন কর্তৃক প্রস্তাবিত রাষ্ট্রের তিনটি অঙ্গের প্রতিনিধিদের সমন্বয়ে গঠিত একটি জাতীয় প্রতিষ্ঠান। রাষ্ট্রীয় কার্যাবলীতে স্বচ্ছতা ও জবাবদিহিতা আনতে রাষ্ট্রীয় অঙ্গ ও প্রতিষ্ঠানগুলোর মধ্যে ভারসাম্য নিশ্চিত করতে একটি জাতীয় সাংবিধানিক কাউন্সিল (এনসিসি) গঠনের সুপারিশ করেছে সংবিধান সংস্কার কমিশন।\n\n\n== ইতিহাস ==\n৫ই আগস্টের গণ-অভ্যুত্থান সংগঠিত হয় এবং শেখ হাসিনা দেশত্যাগ করে ভারতে পালিয়ে যান।  উদ্ভূত পরিস্থিতিতে মুহাম্মদ ইউনূসের নেতৃত্বে একটি অন্তর্বর্তী সরকার গঠিত হয়। অন্তর্বর্তী সরকার সংস্কারের উদ্দেশ্যে অধ্যাপক আলী রিয়াজের নেতৃত্বে ৬ অক্টোবর ২০২৪ এ সংবিধান সংস্কার কমিশন গঠন করে যা ১৫ জানুয়ারি ২০২৫ এ প্রধান উপদেষ্টা মুহাম্মদ ইউনূসের কাছে তাদের প্রতিবেদন পেশ করে। এই প্রতিবেদনে জাতীয় সাংবিধানিক কাউন্সিল সৃষ্টির প্রস্তাবনা দেওয়া হয়। ১৬ জানুয়ারি এই প্রস্তাবনার বিষয়ে সর্বদলীয় সংলাপ শুরু হয়।\n\n\n== সদস্য ==\nপ্রস্তাবনা অনুযায়ী এনসিসি-র সদস্য হবে:\n\nরাষ্ট্রপতি\nপ্রধানমন্ত্রী\nবিরোধীদলীয় নেতা\nনিম্নকক্ষের স্পিকার\nউচ্চকক্ষের স্পিকার\nবাংলাদেশের প্রধান বিচারপতি\nবিরোধী দল মনোনীত নিম্নকক্ষের ডেপুটি স্পিকার\nবিরোধী দল মনোনীত উচ্চকক্ষের ডেপুটি স্পিকার\nপ্রধানমন্ত্রী এবং বিরোধীদলীয় নেতার প্রতিনিধিত্বকারী সংশ্লিষ্ট রাজনৈতিক দলের উভয় কক্ষের সদস্যরা ব্যতীত, আইনসভার উভয় কক্ষের বাকি সকল সদস্যদের সংখ্যাগরিষ্ঠ ভোটে তাদের মধ্য থেকে মনোনীত ১(এক) জন সদস্য। উক্ত ভোট আইনসভার উভয় কক্ষের গঠনের তারিখ থেকে ৭ (সাত) কার্য দিবসের মধ্যে অনুষ্ঠিত হবে। জোট সরকারের ক্ষেত্রে, প্রধানমন্ত্রীর প্রতিনিধিত্বকারী রাজনৈতিক দল ব্যতীত জোটের অন্য দলের সদস্যরা উক্ত মনোনয়নে ভোট দেওযার যোগ্য হবেন।\nআইনসভা ভেঙ্গে গেলেও, অন্তর্বর্তী সরকারের প্রধান উপদেষ্টা শপথ না নেওয়া পর্যন্ত বিদ্যমান এনসিসি সদস্যরা কর্মরত থাকবেন। আইনসভা না থাকাকালীন এনসিসির যারা সদস্য হবেন:\n\nরাষ্ট্রপতি\nপ্রধান উপদেষ্টা\nবাংলাদেশের প্রধান বিচারপতি\nপ্রধান উপদেষ্টা কর্তৃক মনোনীত উপদেষ্টা পরিষদের দুই জন সদস্য\n\n\n== দায়িত্ব ==\nপ্রস্তাবনা অনুযায়ী এনসিসি নিম্নলিখিত পদে নিয়োগের জন্য রাষ্ট্রপতির কাছে নাম প্রেরণ করবে:\n\nনির্বাচন কমিশনের প্রধান সহ অন্যান্য কমিশনার\nঅ্যাটর্নি জেনারেল এবং অতিরিক্ত অ্যাটর্নি জেনারেলগণ\nসরকারি কর্ম কমিশনের প্রধানসহ অন্যান্য কমিশনার\nদুর্নীতি দমন কমিশনের প্রধানসহ অন্যান্য কমিশনার\nমানবাধিকার কমিশনের প্রধানসহ অন্যান্য কমিশনার\nপ্রধান স্থানীয় সরকার কমিশনারসহ অন্যান্য কমিশনার\nপ্রতিরক্ষা বাহিনীসমূহের প্রধান\nআইন দ্বারা নির্ধারিত অন্য কোনো পদে নিয়োগ\nএনসিসি নিয়োগের জন্য রাষ্ট্রপতির কাছে অন্তর্বর্তী সরকারের প্রধান উপদেষ্টার নাম প্রেরণ করবে। \nএনসিসি সংবিধান দ্বারা নির্ধারিত অন্যান্য কার্যাবলী সম্পাদন করবে। আইনসভা আইন দ্বারা এনসিসিকে অতিরিক্ত কার্যভার অর্পণ করতে পারবে।\n\n\n== সভা এবং কর্ম পদ্ধতি ==\nএনসিসি প্রতি ৩ (তিন) মাসে অন্তত একটি সভা আয়োজন করবে। তবে রাষ্ট্রপতি যে কোনো সময়ে বিশেষ সভা আহ্বান করতে পারবেন। বিশেষ প্রয়োজনে এনসিসি-র ৩ (তিন) সদস্যের লিখিত অনুরোধে রাষ্ট্রপতি জরুরী সভা আহ্বানে বাধ্য থাকবেন। রাষ্ট্রপতি নিয়মিতভাবে এবং তাঁর অনুপস্থিতিতে প্রধান বিচারপতি, এনসিসির সভায় সভাপতিত্ব করবেন। সংবিধানে ভিন্ন কিছু উল্লেখ না থাকলে, সমস্ত সিদ্ধান্ত এনসিসির মোট সদস্য সংখ্যার সংখ্যাগরিষ্ঠের সমর্থনে নিতে হবে। মোট সদস্য সংখ্যার সংখ্যাগরিষ্ঠের উপস্থিতি এনসিসি-র সভার কোরাম হবে। এনসিসি নিজস্ব কর্মপদ্ধতি এবং অন্যান্য উদ্দেশ্য পূরণকল্পে প্রয়োজনীয় নিয়ম তৈরি করবে।\n\n\n== আরো দেখুন ==\nবাংলাদেশের অন্তর্বর্তীকালীন সরকার\nসংবিধান সংস্কার কমিশন\n\n\n== বহিঃসংযোগ ==\ncrc.legislativediv.gov.bd\n\n\n== তথ্যসূত্র =="}