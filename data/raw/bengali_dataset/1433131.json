{"pageid": 1433131, "title": "ক্যাথারিনা ফ্রোহলিচ", "url": "https://bn.wikipedia.org/wiki?curid=1433131", "content": "ক্যাথারিনা \"ক্যাথি\" ফ্রোহলিচ (১০ই জুন ১৮০০ - ৩রা মার্চ ১৮৭৯) ভিয়েনায় শোওয়েস্টার্ন-ফ্রোহলিচ-স্টিফটাং প্রতিষ্ঠা করেন এবং শিল্পী ও লেখকদের পৃষ্ঠপোষক হন। তিনি ৫০ বছর ধরে ফ্রাঞ্জ গ্রিলপারজারের বাগদত্তা ছিলেন। \n\n\n== জীবনী ==\nম্যাথিয়াস ফ্রোহলিচ (১৪ই এপ্রিল ১৭৫৬ - ২৪শে আগস্ট ১৮৪৩) এবং বারবারা মেয়ার (১৭৬৪ - ১৮৪১) -এর চার কন্যার মধ্যে তৃতীয় হিসাবে ১৮০০ সালে ভিয়েনায় ক্যাথারিনা ফ্রোহলিচের জন্ম হয়েছিল। তাঁর অন্য বোনেরা হলেন আনা ফ্রোহলিচ, বারবারা ফ্রোহলিচ (বিবাহিত নাম বোগনার) এবং জোসেফাইন ফ্রোহলিচ। ভিয়েনার শহরতলী তাঁদের পরিবার ওয়াইনের পিপে পূরণ করার ব্যবসা চালাত। ১৮১১ সাল থেকে, পরিবারটি ভিয়েনার অভ্যন্তরীণ শহর সিঙ্গারস্ট্রাসে ১৮-এ বাস করত, যদিও তাঁদের মা প্রাথমিকভাবে স্বামী এবং কন্যাদের থেকে আলাদা থাকতেন।\n১৮২১ সালে তিনি ফ্রাঞ্জ গ্রিলপারজারের সাথে বাগদান করেন। ১৮৪৯ সালে গ্রিলপারজার ক্যাথারিনা ফ্রোহলিচ এবং তাঁর বোন আনা, জোসেফাইন ও বারবারার সাথে ভিয়েনায় স্পিগেলগাসে ২১-এ একটি অ্যাপার্টমেন্ট ভাড়া নেন। ১৮৭২ সালে গ্রিলপারজারের মৃত্যুর আগে পর্যন্ত এই পরিবারটি একসাথে ছিল। গ্রিলপারজার ক্যাথারিনা ফ্রোহলিচকে বিয়ে করার প্রতিশ্রুতি পূরণ করেননি। তবে তিনি তাঁর সমস্ত সম্পত্তি এই বোনদের দিয়ে গিয়েছিলেন।\nক্যাথারিনা ফ্রোহলিচ নিজেই গ্রিলপারজারের উত্তরাধিকার ভিয়েনা শহরে দান ক'রে দিয়েছিলেন এবং ফ্রাঞ্জ-গ্রিলপারজার-প্রেইসের (ফ্রাঞ্জ গ্রিলপারজার পুরস্কার) সূচনা করেছিলেন। ১৯৭১ সাল পর্যন্ত প্রতি তিন বছর পরপর এই পুরস্কার দেওয়া হত \"আপেক্ষিক দিক থেকে সেরা জার্মান নাটককে যেটি গত তিন বছরে একটি বিশিষ্ট মঞ্চে পরিবেশিত হয়েছিল এবং যেটি এখনও পর্যন্ত পুরস্কার পায়নি।\"\nক্যাথারিনা ফ্রোহলিচ মৃত্যুর ঠিক আগে, শিল্পী এবং বিজ্ঞানীদের উন্নীত করার লক্ষ্যে শোওয়েস্টার্ন-ফ্রোহলিচ-স্টিফটাং প্রতিষ্ঠা করেন। মারি ইউজেনি ডেলে গ্রেজি এবং জ্যাকব ডেভিড জুলিয়াসের মতো মানুষ এই ফাউণ্ডেশন দ্বারা সমর্থিত ছিলেন।\nক্যাথারিনা ফ্রোহলিচ ১৮৭৯ সালে মারা যান এবং তাঁকে ভিয়েনার হিটজিংগার কবরস্থানে সমাহিত করা হয়, সেখানে তাঁর কবর এখনও দেখা যায় (গ্রুপ ৭, নম্বর ৫৩)।\n১৯২৮ / ১৯২৯ সালে ভিয়েনার মালফাটিগাসে, ১৪৯টি অ্যাপার্টমেন্টের একটি আবাসিক কমপ্লেক্স নির্মিত হয়েছিল এবং ক্যাথারিনা ফ্রোহলিচের সম্মানে তার নামকরণ করা হয়েছিল ফ্রোহলিচফ।\nফ্রোহলিচ বোনদের সম্পত্তি এবং গ্রিলপারজারের আসল ঘর ভিয়েনা উইয়েন মিউজিয়ামে পরিদর্শন করা যেতে পারে।\n\n\n== তথ্যসূত্র =="}