{"pageid": 1426370, "title": "হিমাংশী শেলাত", "url": "https://bn.wikipedia.org/wiki?curid=1426370", "content": "হিমাংশী ইন্দুলাল শেলাত (গুজরাটি : હિમાંશી ઇન્દુલાલ શેલત; জন্ম ৮ জানুয়ারি ১৯৪৭) ভারতের গুজরাট রাজ্যের একজন গুজরাটি লেখক। তিনি তাঁর ছোটগল্প সংকলন আন্ধারি গলিমা সফেদ তাপাকান (১৯৯২) -এর জন্য ১৯৯৬ সালে গুজরাটির জন্য সাহিত্য আকাদেমি পুরস্কার পান।\n\n\n== জীবনী ==\nহিমাংশী শেলাত ১৯৪৭ সালের ৮ জানুয়ারি গুজরাটের সুরাটে জন্মগ্রহণ করেন। তিনি ১৯৬৬ সালে ব্যাচেলর অফ আর্টস এবং ১৯৬৮ সালে মাস্টার অফ আর্টস সম্পন্ন করেন। তিনি ১৯৮১ -১৯৮২ সালে, \"ভি এস নাইপলের উপন্যাস\" নিয়ে কাজ করে তাঁর পি এইচ ডি পান। তিনি ১৯৬৮ সাল থেকে ১৯৯৪ সালের অক্টোবরে তাঁর স্বেচ্ছায় অবসর গ্রহণ পর্যন্ত সুরাটের এমটিবি আর্টস কলেজে ইংরেজি সাহিত্য পড়ান। তিনি ২০১৩ - ২০১৭ সালের জন্য সাহিত্য অকাদেমিতে উপদেষ্টা বোর্ডের সদস্য হিসাবে দায়িত্ব পালন করেছিলেন।\nতিনি ১৯৯৫ সালের ৪ অক্টোবর বিখ্যাত গুজরাটি লেখক জাভেরচাঁদ মেঘানির ছেলে বিনোদ মেঘানিকে বিয়ে করেন। বিনোদ মেঘানি ২০০৯ সালের ১৫ ফেব্রুয়ারি মারা যান।\n\n\n== লেখা ==\nহিমাংশী শেলাত ১৯৭৮ সালে তাঁর প্রথম গল্প সাত পাগাথিয়া অন্ধরা কুভামা লেখেন এবং একটি গুজরাটি পত্রিকা নবনীত-এ সেটি প্রকাশিত হয়। পরে ভাবনগর থেকে প্রকাশিত মিলাপ পত্রিকায় গল্পটি সেরা ছোটগল্প হিসেবে প্রকাশিত হয়। তিনি ভারতীয় লেখক যেমন মহাশ্বেতা দেবী, আশাপূর্ণা দেবী, ফণীশ্বর নাথ 'রেণু' এবং জয়বন্ত দলবির পাশাপাশি জেন অস্টেন এবং জর্জ এলিয়টের মতো ইংরেজ লেখকদের দ্বারা প্রভাবিত হয়েছেন।\nতাঁর প্রথম ছোটগল্পের সংকলন, অন্তরাল, ১৯৮৭ সালে প্রকাশিত হয়েছিল। তার পরে তিনি লেখেন আন্ধারী গালিমা সফেদ তাপাকান (১৯৯২), আয়ে লোকো (১৯৯৭), সঞ্জনো সময় (২০০২), পঞ্চবায়কা (২০০২), খান্দানিয়ামা মাথু (২০০৪) এবং গড়ভাগাথা (২০০৯)। আঠমো রঙ (২০০১), কেয়ারিমা আকাশ পুষ্পা আনে কালা পতঙ্গিয়া (২০০৬) এবং সপ্তধারা (২০১২) তাঁর তিনটি উপন্যাস। একদানী চাকলিও (২০০৪) এবং দবে হাতে (২০১২) তাঁর প্রবন্ধের সংগ্রহ। তাঁর স্মৃতিচারণমূলক লেখাগুলি হলো প্ল্যাটফর্ম নম্বর ৪ (১৯৯৮) এবং ভিক্টর (১৯৯৮)। তাঁর প্রকাশিত সাহিত্য সমালোচনাগুলি হলোপরাবাস্তববাদ (১৯৮৭) এবং গুজরাটি কথাসাহিত্যমা নারিচেতনা (গুজরাটি গদ্যে নারী চেতনা; ২০০০)।\nস্বামী আনে সাই (১৯৯৩), অন্তর-ছবি (১৯৯৮) এবং পহলো অক্ষর (২০০৫) তাঁর দ্বারা সম্পাদিত। মহেন্দ্র দেশাইয়ের লেখা থেকে নোখা মিজাজনো আনোখো চিত্রকর (২০০৪) তাঁর অনুবাদের কাজ।\n\n\n== পুরস্কার ==\nহিমাংশী শেলাত তাঁর ছোটগল্প সংকলন আন্ধারি গলিমা সফেদ তাপাকান (১৯৯২) এর জন্য ১৯৯৬ সালে গুজরাটি ভাষায় সাহিত্য আকাদমি পুরস্কার পেয়েছিলেন। একই বই গুজরাটি সাহিত্য পরিষদ থেকেও পুরস্কার পেয়েছে।\n\n\n== আরও দেখুন ==\nগুজরাটি ভাষার লেখকদের তালিকা\n\n\n== তথ্যসূত্র ==\n\n\n== বহিঃসংযোগ ==\nগুজরাটি সাহিত্য পরিষদে (গুজরাটি) হিমাংশী শেলাত\n\nটেমপ্লেট:Sahitya Akademi Award for Gujarati"}