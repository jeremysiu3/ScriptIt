{"pageid": 1041389, "title": "ওরেলিয়াঁ চুয়ামেনি", "url": "https://bn.wikipedia.org/wiki?curid=1041389", "content": "ওরেলিয়াঁ চুয়ামেনি (ফরাসি উচ্চারণ: ​[ɔʁeljɛ̃ tʃuameni], ফরাসি: Aurélien Tchouaméni; জন্ম: ২৭ জানুয়ারি ২০০০) হলেন একজন ফরাসি পেশাদার ফুটবল খেলোয়াড়। তিনি বর্তমানে স্পেনের পেশাদার ফুটবল লিগের শীর্ষ স্তর লা লিগা-এর ক্লাব রিয়াল মাদ্রিদ এবং ফ্রান্স জাতীয় দলের হয়ে একজন মধ্যমাঠের খেলোয়াড় হিসেবে খেলেন। তিনি মূলত একজন রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় হিসেবে খেলে থাকেন।\n২০০৬–০৭ মৌসুমে, ফরাসি ফুটবল ক্লাব দার্তিগুয়ের যুব পর্যায়ের হয়ে খেলার মাধ্যমে চুয়ামেনি ফুটবল জগতে প্রবেশ করেছেন এবং পরবর্তীকালে বর্দোর যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, ফরাসি ক্লাব বর্দো বি-এর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; বর্দো বি-এর হয়ে তিনি ১৬ ম্যাচে ৩টি গোল করেছেন। ২০১৭–১৮ মৌসুমেই তিনি বর্দোর মূল দলে অন্তর্ভুক্ত হয়েছেন। ২০১৯–২০ মৌসুমে, তিনি প্রায় ২১.৪ মিলিয়ন ইউরোর বিনিময়ে বর্দো হতে মোনাকোয় যোগদান করেছেন।\n২০১৫ সালে, চুয়ামেনি ফ্রান্স অনূর্ধ্ব-১৬ দলের হয়ে ফ্রান্সের বয়সভিত্তিক পর্যায়ে অভিষেক করেছিলেন।\n\n\n== প্রারম্ভিক জীবন ==\nওরেলিয়াঁ চুয়ামেনি ২০০০ সালের ২৭শে জানুয়ারি তারিখে উত্তর ফ্রান্সের রুঅঁ শহরে জন্মগ্রহণ করেন এবং পরবর্তীতে দক্ষিণ-পশ্চিম ফ্রান্সের বর্দো শহরে বেড়ে ওঠেন। তিনি ক্যামেরুনীয় বংশোদ্ভূত।\n\n\n== আন্তর্জাতিক ফুটবল ==\nচুয়ামেনি ফ্রান্স অনূর্ধ্ব-১৬, ফ্রান্স অনূর্ধ্ব-১৭, ফ্রান্স অনূর্ধ্ব-১৮, ফ্রান্স অনূর্ধ্ব-১৯, ফ্রান্স অনূর্ধ্ব-২০ এবং ফ্রান্স অনূর্ধ্ব-২১ দলের হয়ে খেলার মাধ্যমে ফ্রান্সের প্রতিনিধিত্ব করেছেন। ২০১৫ সালের ২৭শে অক্টোবর তারিখে তিনি নেদারল্যান্ডস অনূর্ধ্ব-১৬ দলের বিরুদ্ধে ম্যাচে ফ্রান্স অনূর্ধ্ব-১৬ দলের হয়ে আন্তর্জাতিক পর্যায়ে অভিষেক করেছেন। ফ্রান্স অনূর্ধ্ব-১৭ দলের হয়ে তিনি ২০১৭ উয়েফা ইউরোপীয় অনূর্ধ্ব-১৭ চ্যাম্পিয়নশিপে অংশগ্রহণ করেছেন; উক্ত প্রতিযোগিতায় তিনি ৩ ম্যাচে অংশগ্রহণ করেছিলেন। একই বছরে তিনি ২০১৭ ফিফা অনূর্ধ্ব-১৭ বিশ্বকাপে অংশগ্রহণ করেছেন, তবে ১৬ দলের পর্বে তার দল স্পেন অনূর্ধ্ব-১৭ দলের কাছে ২–১ গোলের ব্যবধানে পরাজিত হয়েছিল; সেখানে তিনি ২ ম্যাচে অংশগ্রহণ করেছিলেন। তিনি ২০২১ উয়েফা ইউরোপীয় অনূর্ধ্ব-২১ চ্যাম্পিয়নশিপের জন্য ২০২১ সালের মার্চ মাসে প্রকাশিত ২৩ সদস্যের ফ্রান্স অনূর্ধ্ব-২১ দলে স্থান পেয়েছেন।\n\n\n== পাদটীকা ==\n\n\n== তথ্যসূত্র ==\n\n\n== বহিঃসংযোগ ==\nফরাসি ফুটবল ফেডারেশনে ওরেলিয়াঁ চুয়ামেনি  (ফরাসি)  \nসকারওয়েতে ওরেলিয়াঁ চুয়ামেনি  (ইংরেজি)  \nবিডিফুটবলে ওরেলিয়াঁ চুয়ামেনি  (ইংরেজি)  \nওয়ার্ল্ডফুটবল.নেটে ওরেলিয়াঁ চুয়ামেনি (ইংরেজি) \nইএসপিএন এফসিতে ওরেলিয়াঁ চুয়ামেনি (ইংরেজি)"}