{"pageid": 1087246, "title": "বিক্রয়াধিকার প্রদান", "url": "https://bn.wikipedia.org/wiki?curid=1087246", "content": "বিপণনের আলোচনায় বিক্রয়াধিকার প্রদান (ইংরেজি: Franchising ফ্র্যাঞ্চাইজিং) বলতে কোনও ব্যবসায়িক প্রতিষ্ঠানের এক প্রকার ব্যবসায়িক সম্প্রসারণমূলক কৌশলকে বোঝায়, যেখানে বিক্রয়াধিকার প্রদানকারী প্রতিষ্ঠানটি (Franchisor ফ্র্যাঞ্চাইজর) বিক্রয়াধিকারপ্রাপ্ত প্রতিষ্ঠানকে (Franchisee ফ্র্যাঞ্চাইজি) সেটির ব্যবহারিক জ্ঞান ও কলাকৌশল, পদ্ধতি, বৌদ্ধিক সম্পদ, ব্যবসার প্রতিমান ব্যবহার, মার্কা এবং ঐ মার্কাযুক্ত পণ্য ও সেবা বিক্রয়ের অধিকারের (Franchise ফ্র্যাঞ্চাইজ) অনুমতিপত্র (Licence লাইসেন্স) প্রদান করে। এর বিনিময়ে বিক্রয়াধিকারপ্রাপ্ত প্রতিষ্ঠানটি বিক্রয়াধিকার প্রদানকারী প্রতিষ্ঠানটিকে নির্দিষ্ট পরিমাণের অর্থ বা ফি প্রদান করে এবং নির্দিষ্ট কিছু বাধ্যবাধকতা মেনে চলার ব্যাপারে সম্মতি প্রদান করে, যেগুলি সাধারণত বিক্রয়াধিকার প্রদানসূচক চুক্তিতে লিপিবদ্ধ থাকে।\nবিক্রয়াধিকার প্রদানকারী প্রতিষ্ঠানটি ব্যবসার প্রবৃদ্ধির একটি বিকল্প কৌশল হিসাবে এই বিক্রয়াধিকার প্রদান ব্যবস্থাটি ব্যবহার করে থাকে। এর বিপরীত কৌশলটি হল মূল কর্পোরেশনের মালিকানাধীন খুচরা দোকান বা শৃঙ্খল বিপণীগুলির মাধ্যমে ব্যবসার সম্প্রসারণ ঘটানো। পণ্য ও সেবার বিক্রয় ও বিতরণের ক্ষেত্রে বিক্রয়াধিকার প্রদান ব্যবস্থাভিত্তিক ব্যবসায়িক প্রবৃদ্ধির কৌশল বিক্রয়াধিকার প্রদানকারী প্রতিষ্ঠানের পুঁজি বিনিয়োগ ও দায়দায়িত্বের ঝুঁকি হ্রাস করে।\nবিক্রয়াধিকার প্রদান একটি অসম অংশীদারী সম্পর্ক, কেননা এতে বিক্রয়াধিকার প্রদানকারী প্রতিষ্ঠানের আইনি সুবিধা বেশি থাকে। তবে বিশেষ কিছু শর্ত যেমন স্বচ্ছতা, অনুকূল আইনি পরিস্থিতি, অর্থসংস্থানের উপায় ও সঠিক বাজার গবেষণা, ইত্যাদি পূরণ হলে বিক্রয়াধিকার প্রদানকারী ও বিক্রয়াধিকারপ্রাপ্ত উভয় প্রতিষ্ঠানের জন্যই এটি ব্যবসায়িক সফলতা বয়ে আনতে পারে।\nবিশ্বে এ পর্যন্ত ৩০টি দেশে বিক্রয়াধিকার প্রদান সংক্রান্ত সুস্পষ্ট আইন বলবৎ আছে। এছাড়া বিশ্বের সিংহভাগ দেশে বিক্রয়াধিকার প্রদানের উপরে প্রত্যক্ষ বা পরোক্ষ প্রভাব বিস্তারকারী আইনকানুন বিদ্যমান।\nবিক্রয়াধিকার প্রদানকে বিদেশী বাজারের প্রবেশের একটি উপায় হিসেবে ব্যবহার করা হয়ে থাকে।\n২০১৯ সালে ওয়ার্ল্ড ফ্র্যাঞ্চাইজ কাউন্সিলের (World Franchise Council, বিশ্ব বিক্রয়াধিকার প্রদান পরিষদ) ৪৭টি সদস্য দেশ আবু ধাবিতে একটি সম্মেলনে মিলিত হয়, যেখানে বিশ্বব্যাপী বিক্রয়াধিকার প্রদানের অর্থনৈতিক প্রভাবের উপরে সম্পাদিত একটি জরিপের ফলাফল প্রকাশিত হয়। জরিপের ফলাফল অনুযায়ী বিশ্ব অর্থনীতিতে বিক্রয়াধিকার প্রদানের বাৎসরিক অবদান প্রায় ১ লক্ষ ৭৫ হাজার কোটি মার্কিন ডলার। জরিপে আরও বেরিয়ে আসে যে বিশ্বে প্রায় ২০ লক্ষ বিক্রয়ের অধিকারপ্রাপ্ত ব্যবসা প্রতিষ্ঠান রয়েছে, যেগুলিতে ১ কোটি ৯০ লক্ষ কর্মী চাকুরিরত আছে।\n\n\n== তথ্যসূত্র =="}