{"pageid": 1501067, "title": "সমলেখ ভিন্নার্থক শব্দ", "url": "https://bn.wikipedia.org/wiki?curid=1501067", "content": "সমলেখ ভিন্নার্থক শব্দ বলতে এমন একটি শব্দকে বোঝায়, যেটি অন্য একটি শব্দের মতো একই বানানে লেখা হয়, কিন্তু যার অর্থ ভিন্ন।\nকিছু কিছু অভিধানকারের মতে সমলেখ ভিন্নার্থক শব্দকে উচ্চারণগতভাবেও ভিন্ন হতে হয়। আবার কিছু কিছু অভিধান অনুযায়ী (যেমন অক্সফোর্ড ইংরেজি অভিধান) এগুলিকে \"ভিন্ন উৎস থেকে আগত\" হতে হয়।\nদুইটি সমলেখ (একই বানানের) ভিন্নার্থক শব্দকে যদি কথায় বলার সময় উচ্চারণের পার্থক্য দ্বারা একে অপর থেকে আলাদা করা যায়, তাহলে সেগুলিকে বিষমরূপী শব্দ (heteronym) বলে। যদি দুইটি শব্দের বানান এবং উচ্চারণ একই হয়, কিন্তু অর্থ ভিন্ন হয়, তাহলে সেগুলিকে সমরূপী শব্দ (homonym) বলে।\nবাক সংশ্লেষণ (speech synthesis), স্বাভাবিক ভাষা প্রক্রিয়াজাতকরণ (natural language processing) ও অন্যান্য কিছু প্রযুক্তিক্ষেত্রে সমলেখ ভিন্নার্থক শব্দ চিহ্নিতকরণের কাজটি অতীব গুরুত্বপূর্ণ।\n\n\n== উদাহরণ ==\n\n\n=== বাংলা ===\nউদাহরণস্বরূপ বাংলাতে তার একটি সমলেখ ভিন্নার্থক শব্দ। তার বলতে \"ধাতুর তৈরি রজ্জু বা সূত্র\" নামক বিশেষ্য বোঝাতে পারে, যেমন বৈদ্যুতিক তার, সেতারের তার, ইত্যাদি। আবার তার বলতে সম্পূর্ণ ভিন্ন একটি অর্থবহ \"অত্যন্ত উচ্চ\" বিশেষণ বোঝাতে পারে, যেমন তারস্বর। আবার তার বলতে \"তাহার\" নামক সম্বন্ধ পদ বোঝাতে পারে।\n\n\n== একই শব্দের সূক্ষ্ম ভিন্নার্থক প্রয়োগের সাথে পার্থক্য ==\nকখনও কখনও একই আভিধানিক শব্দের একাধিক ভিন্ন ভিন্ন কিন্তু পরস্পর-সম্পর্কিত অর্থ থাকতে পারে। শব্দটিকে যখন ভিন্ন ভিন্ন প্রেক্ষিতে ঐসব সূক্ষ্মভাবে ভিন্ন ভিন্ন অর্থে প্রয়োগ করা হয়, তখন ভিন্ন ভিন্ন অর্থে প্রযুক্ত শব্দগুলিকে সমলেখ ভিন্নার্থক শব্দ হিসেবে গণ্য করা হয় না। বরং বলা হয় যে এগুলি একটিমাত্র বহু-অর্থবিশিষ্ট শব্দের (Polyseme) একাধিক সূক্ষ্ম ভিন্নার্থক প্রয়োগ। যেমন ইংরেজি \"উড\" (Wood) শব্দটি দিয়ে গাছের কাঠ-ও বোঝায় আবার গাছে আবৃত এলাকা বা বন-ও বোঝায়, কিন্তু বলা হয় যে \"উড\"-এর এই দুইটি ব্যবহার হল একই শব্দ \"উড\"-এর সূক্ষ্ম ভিন্নার্থক প্রয়োগ।\n\n\n== তথ্যসূত্র =="}