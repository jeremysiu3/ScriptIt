{"pageid": 1077427, "title": "প্রথম রাজরাজ", "url": "https://bn.wikipedia.org/wiki?curid=1077427", "content": "প্রথম রাজরাজ, জন্মগত নামে অরুমোলি বর্মণ, (বহু ক্ষেত্রে মহামতি রাজরাজ নামে পরিচিত) ছিলেন একজন চোল সম্রাট (রাজত্বকাল: আনু. ৯৮৫-১০১৪) এবং তাঁর সময়কালে দক্ষিণ ভারতের সর্বাপেক্ষা শক্তিশালী রাজা। তাঁকে প্রধানত স্মরণ করা হয় চোল ক্ষমতা পুনঃপ্রতিষ্ঠা এবং দক্ষিণ ভারত ও ভারত মহাসাগরে চোলদের আধিপত্য প্রতিষ্ঠার জন্য।\nপ্রথম রাজরাজের সুপ্রসারিত সাম্রাজ্যের মধ্যে পাণ্ড্য দেশ (দক্ষিণ তামিলনাড়ু), চের দেশ (মধ্য কেরল ও পশ্চিম তামিলনাড়ু) ও উত্তর শ্রীলঙ্কা অন্তর্ভুক্ত হয়েছিল। তিনি লক্ষদ্বীপ ও মলদ্বীপও জয় করেছিলেন। পশ্চিম গঙ্গ (দক্ষিণ কর্ণাটক ও চালুক্যদের বিরুদ্ধে সামরিক অভিযান চালিয়ে তিনি চোল প্রভাব উত্তরে তুঙ্গভদ্রা নদী পর্যন্ত স্থাপন করেছিলেন। পূর্ব উপকূলে তিনি বেঙ্গির (উপকূলীয় অন্ধ্র) অধিকার নিয়ে চালুক্যদের সঙ্গে যুদ্ধ করেন।\nপ্রথম রাজরাজ ছিলেন যোগ্য প্রশাসক। তিনি চোল রাজধানী তঞ্জাবুরে বৃহদীশ্বর মন্দির নির্মাণ করেন। মধ্যযুগীয় দক্ষিণ ভারতীয় স্থাপত্যশৈলীর মধ্যে এই মন্দিরটিকে সর্বাগ্রগণ্য জ্ঞান করা হয়। তাঁর রাজত্বকালে তামিল কবি অপ্পর, সম্বন্দর ও সুন্দররের রচনা সংকলিত হয় এবং তিরুমুরাই নামে একক গ্রন্থে নিবদ্ধ হয়। ১০০০ খ্রিস্টাব্দে তিনি জমি জরিপ ও মূল্যনির্ধারণের এক বিরাট প্রকল্প শুরু করেন, যার ফলে তাঁর রাজ্য বলনদুস নামে পৃথক পৃথক বিভাগে পুনর্গঠিত হয়। ১০১৪ খ্রিস্টাব্দে প্রথম রাজরাজের মৃত্যু হয় এবং তাঁর পুত্র প্রথম রাজেন্দ্র চোল সিংহাসনে আরোহণ করেন।\n\n\n== তথ্যসূত্র ==\n\n\n== গ্রন্থপঞ্জি ==\n\n\n== বহিঃসংযোগ ==\n উইকিমিডিয়া কমন্সে প্রথম রাজরাজ সম্পর্কিত মিডিয়া দেখুন।"}