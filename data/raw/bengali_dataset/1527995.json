{"pageid": 1527995, "title": "সা' (পাত্র)", "url": "https://bn.wikipedia.org/wiki?curid=1527995", "content": "সা‘ ( আরবি: ص‍َاع) ছিল প্রাচীন ইসলামি বিশ্বে ব্যবহৃত একটি পরিমাপের একক, যার ব্যাপক সাংস্কৃতিক ও ধর্মীয় গুরুত্ব রয়েছে। এর সঠিক পরিমাণ নির্দিষ্ট না হলেও আরবি শব্দ সা‘-এর অর্থ হল ছোট পাত্র, যা কুরআনে উল্লেখিত শব্দ সুয়াআ‘ (আরবি: صواع; পাত্র বা গ্লাস) এর সাথে সম্পর্কিত। মুদ ও মাকুকের সাথে মিলিত হয়ে সা‘ আরব উপদ্বীপে বহুল ব্যবহৃত একটি পরিমাপের একক ছিল।  সা'-এর সাথে ইসলামের কিছু ইবাদতের হিসাব জড়িত রয়েছে; যেমন যাকাতুল ফিতর, ফিদিয়া ও পবিত্রতা।  আধুনিক পরিমাপ অনুযায়ী ১ সা = ৩২৭০.৬০ গ্রাম (প্রায়) অর্থাৎ ৩ কেজি ২৭০ গ্রামের কিছু বেশি এবং আধা সা= ১৬৩৫.৩১৫ গ্রাম বা ১.৬৩৫১৫ কেজি (প্রায়) অর্থাৎ ১ কেজি ৬৩৫ গ্রামের কিছু বেশি। \n\n\n== অন্যান্য আরবি পরিমাপের অনুপাত ==\nমধ্যযুগীয় আরবি লেখকদের মধ্যে সাধারণ ঐক্যমত্য রয়েছে যে, ১ সা' সমান ৪ মুদ। নবম শতাব্দীর পণ্ডিত আল-খাওয়ারিজমি ইঙ্গিত দিয়েছন যে, এটিই ছিল মদীনার লোকদের মতামত। একইভাবে দশম শতাব্দীর শামসউদ্দীন আল-মাকদিসী বলেছেন যে, হিজাজে ১ সা' = ৪ মুদ = ১/৩ মকুক।  আল জাহরাবী সা'কে জেস্টেসের সাথে সম্পর্কিত করে ঘোষণা করেছেন যে, রোমে ১ সা' =১০ জেস্টেস। \nযেহেতু সা' ভরের বিভিন্ন পরিমাপের সাথে সম্পর্কিত ছিল, তাই অনেক মানসম্মত সমস্যা এতে দেখা দিয়েছিল এবং র‍িতলের সাথে এর সম্পর্ক বিশেষভাবে বিতর্কিত ছিল। এতে দুটি প্রচলিত মতামত ছিল:\n\n১ সা' = ৮ রিতল ছিল এবং কুফার লোকেরা ১ সা'-কে এভাবেই সংজ্ঞায়িত করতেন।   এটি খলিফা উমর শপথের প্রায়শ্চিত্ত করার সময়ও ব্যবহার করতেন। \n১ সা' = ৫ ১/৩ রিতল ছিল এবং মদিনার লোকেরা ১ সা' কে এভাবেই সংজ্ঞায়িত করত। মুয়াবিয়ার শাসনামলে মদিনার গভর্নর ছিলেন সাঈদ ইবনে আল-আস এবং তিনি এটিকে এই হিসাবেই গণ্য করতেন। \nআল-জুওয়াইনি বর্ণনা করেছেন যে, মদিনায় খলিফা হারুন আল-রশিদের সামনে ইমাম শাফি'ঈ ও হানাফী ফকিহ আবু ইউসুফ সা'র পরিমাপ নিয়ে বিতর্ক করেছিলেন। খলিফা তখন মুহাজিরদের বংশধরদের তাদের সাʿ নিয়ে আসার আমন্ত্রণ জানান, যা তারা নিজেদের পূর্বপুরুষদের কাছ থেকে উত্তরাধিকারসূত্রে পেয়েছিল। যখন দেখা গেল যে, ইমাম শাফিʿই প্রদত্ত পরিমাপই (১ সাʿ = ৪ মুদ = ৫ ১/৩ রতল) সঠিক, তখন আবু ইউসুফ শেষ পর্যন্ত এই মতের সাথে একমত হন।  বাগদাদে ১ রিতল = ১৩০ দিরহাম হওয়ায় মুসলিম বিদ্বানগণ নিম্নলিখিত সমীকরণও প্রতিষ্ঠা করেন: ১ সাʿ = ৬৯৩ ১/৩ দিরহাম। \n\n\n== ফিকহি অর্থ ==\nমুদে মতো সাʿরও ইসলামে একটি পরিমাপক যন্ত্রের চেয়েও অতিরিক্ত প্রতীকী ও ধর্মীয় অর্থ রয়েছে। আনাস ইবন মালিক কর্তৃক উল্লেখিত ও সহিহ বুখারীসহ বিভিন্ন গ্রন্থে পাওয়া একটি হাদিস অনুসারে, নবী মুহাম্মদ খাইবারের যুদ্ধ থেকে ফেরার পথে আল্লাহর কাছে মুসলিমদের সাʿ ও মুদে বরকত দানের জন্য দোয়া করেছিলেন। \nসাʿ বিশেষভাবে গুরুত্বপূর্ণ সাদকাতুল ফিতর পরিমাপের জন্য, যা এক প্রকার পবিত্র দান এবং ঈদুল-ফিতরের পূর্বে প্রদান করা বাধ্যতামূলক। এই দানের পরিমাণ হল পরিবারের প্রতিজন সদস্যের জন্য শস্যভেদে এক বা অর্ধ সাʿ পরিমাণ। ইসলামি ঐতিহ্য অনুসারে, নবী মুহাম্মদ হিজরতের বছর (৬২৩/৬২৪ খ্রি.) এই পরিমাণ নির্ধারণ করেছিলেন। যদি মুদ বা সাʿ মাপার কোনো সরঞ্জাম না থাকে, তাহলে যাকাতুল ফিতরের শস্যের পরিমাণ দুই হাত একত্রে করে পরিমাপ করা যেতে পারে। এভাবে চারবার দুই হাত একত্রে করে দিলে তা এক সাʿ সমান হবে।  \nফেজে প্রচলিত নিয়ম ছিল যে, যদি কোনো দরিদ্র ব্যক্তি নিজের প্রতিবেশীদের থেকে যাকাতুল-ফিতর বিতরণের সময় অতিরিক্ত শস্য পেত, তাহলে তাকে সেই অতিরিক্ত অংশ অন্য দরিদ্রদের মাঝে বিতরণ করতে হতো। প্রত্যেক পরিবারের সদস্যের জন্য মাত্র এক সাʿ শস্য রাখা অনুমোদিত ছিল। \nযাকাতুল-ফিতর পরিমাপের জন্য পরিমাপক পাত্র হিসেবে বিশেষ সাʿ তৈরি করা হতো।   উদাহরণস্বরূপ, মেরিনীয় সুলতান আবুল হাসান আলী ইবন উসমান (শাসনকাল ১৩৩১-১৩৫১) তামার তৈরি একটি পাত্র নির্মাণ করেছিলেন, যা নবী যুগের সা' হিসেবে গণ্য হতো।  একটি শিলালিপিতে দীর্ঘ সনদ খোদাই করা ছিল, যা প্রমাণ করে যে, এই পরিমাপক পাত্রের মান নির্ধারণ নবীর সাহাবি যায়েদ ইবন সাবিত পর্যন্ত সংযুক্ত ছিল। \nহাদিসের ভিত্তিতে, সাʿ সেই সর্বনিম্ন পানির পরিমাণ হিসেবেও গণ্য করা হত, যা বৈধ গোসল করার জন্য প্রয়োজনীয়। \nসাʿ ব্যবহারের তথ্য শুধুমাত্র আরব উপদ্বীপে পাওয়া যায়। আল-মাকদিসি উল্লেখ করেছেন যে, আরবরা জাহাজে দুটি ভিন্ন সাʿ একক ব্যবহার করত; একটি ছোট সাʿ, যা নাবিকদের ক্ষতিপূরণের জন্যে এবং একটি বড় সাʿ, যা ব্যবসায়িক লেনদেনের জন্য ব্যবহৃত হত। \n\n\n== মেট্রিক পদ্ধতি অনুযায়ী ==\nসা' মূলত কোনো বাটখারা নয়; বরং একটি পাত্র বিশেষ। তাই ভিন্ন ভিন্ন ফসলের ওযন সা‘ হিসাবে ভিন্ন ভিন্ন হয়। ওয়ালথার হিন্‌ৎসের মতে–যিনি আইয়ুবীয় যুগের একটি মুদ পাত্রের ওপর নির্ভর করেন–নবী যুগের সা' এর পরিমাণ হল ঠিক ৪.২১২৫ লিটার এবং এই পরিমাপকে গমের ওজনে রূপান্তর করলে তা ৩.২৪ কেজি হয়।  মেরিনীয় সুলতান আবুল হাসানের জন্য নির্মিত সাʿর আয়তন ছিল ২.৭৫ লিটার, যা নবী যুগের সা'র আদলে তৈরি করা হয়েছিল। \nমদিনার ইসলামি বিশ্ববিদ্যালয়ের শরিয়া বিভাগের প্রধান আব্দুল মুহসিন বিন হামাদ আল আব্বাদের ছাত্রদের মতে, সা' সম্পর্কে ফুকাহাদের সংখ্যাগরিষ্ঠ মতামত হলো:\n\nহাম্বলি, মালিকি ও শাফিঈ মাযহাব অনুযায়ী, কাঁচা শস্যের এক সাʿ হল ২.৩ কেজি।\nহাম্বলি, মালিকি ও শাফিঈ মাযহাব অনুযায়ী, কাঁচা শস্যের এক মুদ হল ৫১০ গ্রাম।\n৬০ সাʿ সমান ১ ওয়াসক।\nহানাফি মাযহাব অনুযায়ী, কাঁচা শস্যের এক সাʿ হল ৩.৩ কেজি। \n\n\n== সম্পর্কিত ইসলামি হুকুম ==\nযাকাতুল ফিতর: নবী মুহাম্মদ যাকাতুল ফিতর বা ফিতরার জন্য এক সা’ খেজুর অথবা এক সা’ যব দেওয়ার নির্দেশ দিয়েছেন। \nওজু ও গোসলের পানির পরিমাণ:  সাহাবি আনাস ইবনে মালিক হতে বর্ণিত, তিনি বলেন যে: আল্লাহর নবী এক মুদ পানি দিয়ে ওজু করতেন এবং এক সা’ থেকে পাঁচ মুদ পর্যন্ত পানি দিয়ে গোসল করতেন। \nকাফফারা\n\n\n== সূত্র ==\n\n\n=== আরবি সূত্র ===\nAbū-ʿUbaid al-Qāsim Ibn-Sallām: al- Amwāl. Ed. Muḥammad al-ʿAmmāra. Dār aš-Šurūq, Beirut, 1989. S. 615–627. আধুনিক সংস্করণ\nAbū-ʿAbdallāh Muḥammad Ibn-Aḥmad al-Ḫwārizmī: Kitāb Mafātīḥ al-ʿulūm. Ed. Gerlof van Vloten. Brill, Leiden, 1895. S. 14. আধুনিক সংস্করণ\nŠams ad-Dīn al-Maqdisī: Kitāb Aḥsan at-taqāsīm fī maʿrifat al-aqālīm. Ed. M. J. de Goeje. 2. Aufl. Brill, Leiden 1906. s. 98f. আধুনিক সংস্করণ\n\n\n=== অন্যান্য ===\nAlfred Bel: \"Ṣāʿ\" in Enzyklopaedie des Islam Brill, Leiden, 1913–1936. Bd. IV, S. 1. আধুনিক সংস্করণ\nAlfred Bel: \"Note sur trois anciens vases de cuivre gravé trouvés à Fès et servant à mesurer l'aumône légale du fitr.\" in Bulletin archéologique 1917. S. 359–387. আধুনিক সংস্করণ\nWalther Hinz: Islamische Masse und Gewichte. Umgerechnet ins metrische System. E. J. Brill, Leiden/Köln 1970, S. 51.\nCengiz Kellek: \"Sâʿ\" in Türkiye Diyanet Vakfı İslâm Ansiklopedisi Bd. XXXV, S. 317c-319c. আধুনিক সংস্করণ\nPaul Pascon: \"Description des mudd et ṣāʿ Maghribins\" in Hespéris Tamuda 16 (1975) S. 25–88 আধুনিক সংস্করণ\nM. H. Sauvaire: \"Matériaux pour servir à l'histoire de la numismatique et de la métrologie musulmanes\" in Journal Asiatique VIII/7 (1886) 394–417 আধুনিক সংস্করণ.\n\n\n== তথ্যসূত্র =="}