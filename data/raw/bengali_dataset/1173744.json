{"pageid": 1173744, "title": "সাজ্জাদুল হাসান (আমলা)", "url": "https://bn.wikipedia.org/wiki?curid=1173744", "content": "সাজ্জাদুল হাসান (জন্ম: ১ জানুয়ারি ১৯৬১)  একজন বাংলাদেশী অবসরপ্রাপ্ত সরকারি কর্মকর্তা ও রাজনীতিবিদ। তিনি প্রধানমন্ত্রীর কার্যালয়ের সিনিয়র সচিব ও নেত্রকোণা-৪ আসনের সংসদ সদস্য ছিলেন।\n\n\n== প্রারম্ভিক জীবন ==\nসাজ্জাদুল হাসানের জন্ম ১ জানুয়ারি ১৯৬১ সালে তৎকালীন পূর্ব পাকিস্তানের নেত্রকোনার মোহনগঞ্জের ছয়াশীতে। তার পিতা আখলাকুল হোসাইন আহমেদ পূর্ব পাকিস্তান প্রাদেশিক পরিষদের সদস্য ছিলেন। মাতার নাম বেগম হোসনে আরা হোসাইন। তার জ্যেষ্ঠ ভাই বিচারপতি ওবায়দুল হাসান বাংলাদেশের ২৪তম প্রধান বিচারপতি। তিনি মোহনগঞ্জ পাইলট সরকারি উচ্চ বিদ্যালয় থেকে ১৯৭৬ সালে এসএসসি এবং ঢাকা কলেজ ১৯৭৮ সালে এইচএসসি সম্পন্ন করেন। বাংলাদেশ কৃষি বিশ্ববিদ্যালয় থেকে তিনি ১৯৮৪ সালে স্নাতক ও স্নাতকোত্তর ডিগ্রি সম্পন্ন করেন। ২০০২ সালে তিনি অস্ট্রেলিয়ার ওয়েস্টার্ন সিডনি বিশ্ববিদ্যালয় থেকে কৃষিতে দ্বিতীয় মাস্টার্স ডিগ্রি সম্পন্ন করেন।\n\n\n== কর্মজীবন ==\nসাজ্জাদুল হাসান ১৯৮৮ সালের ১৫ই ফেব্রুয়ারি বিসিএস প্রশাসন ক্যাডারের ৮৫ ব্যাচে (৭ম বিসিএস) সহকারী কমিশনার হিসেবে সরকারি চাকুরিতে যোগদান করেন। তিনি মাঠ প্রশাসনে সহকারী কমিশনার (ভূমি),  প্রথম শ্রেণীর ম্যাজিস্ট্রেট, সিনিয়র সহকারী কমিশনার পদে বিভিন্ন জেলা ও উপজেলায় কর্মরত ছিলেন। তিনি কক্সবাজার জেলা ও সিলেট জেলার জেলা প্রশাসক ও জেলা ম্যাজিস্ট্রেট হিসেবে দায়িত্ব পালন করেছেন। সাজ্জাদুল হাসানকে ২৫শে ফেব্রুয়ারি ২০১৫ সালে সিলেট বিভাগীয় কমিশনার থেকে বাংলাদেশের প্রধানমন্ত্রীর একান্ত সচিব-১ নিযুক্ত হন।\n২৬শে জানুয়ারি ২০১৮ সালে তাকে প্রধানমন্ত্রীর কার্যালয়ের ভারপ্রাপ্ত সচিব পদে উন্নীত করা হয়। ২৫শে ডিসেম্বর ২০১৯ সালে তিনি সিনিয়র সচিব পদে উন্নীত হন। ১০ই জানুয়ারি ২০১৯ সালে তিনি সরকারি চাকুরি থেকে অবসর গ্রহণ করেন।\nসাজ্জাদুল হাসানকে বেসামরিক বিমান পরিবহন ও পর্যটন মন্ত্রণালয় কর্তৃক ২৭ জানুয়ারি ২০২০ সালে রাষ্ট্রীয় মালিকানাধীন বিমান বাংলাদেশ এয়ারলাইন্সের পরিচালনা পর্ষদের চেয়ারম্যান নিযুক্ত করা হয়।\nতিনি বাংলাদেশ কৃষি অর্থনীতিবিদ সমিতির সভাপতি ছিলেন ও ঢাকাস্থ মোহনগঞ্জ উপজেলা সমিতির সভাপতি।\n\n\n=== রাজনৈতিক জীবন ===\nনেত্রকোণা-৪ আসনের সংসদ সদস্য রেবেকা মমিন মৃত্যুবরণ করলে ৩১শে জুলাই ২০২৩ সালের নেত্রকোণা-৪ আসনের উপ-নির্বাচনে বাংলাদেশ আওয়ামী লীগের মনোনয়নে বিনা প্রতিদ্বন্দ্বিতায় সংসদ সদস্য মনোনীত হন। ৭ই আগস্ট ২০২৩ সালে তিনি সংসদ সদস্য হিসেবে শপথগ্রহণ করেন।\n২০২৪ সালের ৭ই জানুয়ারি অনুষ্ঠিত দ্বাদশ জাতীয় সংসদ নির্বাচনে সাজ্জাদুল হাসান বাংলাদেশ আওয়ামী লীগের মনোনয়নে নেত্রকোণা-৪ আসন থেকে সংসদ সদস্য নির্বাচিত হন। ৪ঠা ফেব্রুয়ারি ২০২৪ সালে তিনি বেসামরিক বিমান পরিবহন ও পর্যটন মন্ত্রণালয় সম্পর্কিত সংসদীয় স্থায়ী কমিটির সভাপতি নিযুক্ত হন।\n৫ আগস্ট ২০২৪ সালে অসহযোগ আন্দোলনের মুখে তৎকালীন প্রধানমন্ত্রী শেখ হাসিনা পদত্যাগ করে ভারতে পালিয়ে গেলে পরদিন ৬ আগস্ট রাষ্ট্রপতি সংসদ ভেঙ্গে দিলে তিনি সংসদ সদস্য পদ হারান।\n\n\n== তথ্যসূত্র =="}