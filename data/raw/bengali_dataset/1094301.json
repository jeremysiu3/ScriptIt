{"pageid": 1094301, "title": "নাদেরুজ্জামান খান", "url": "https://bn.wikipedia.org/wiki?curid=1094301", "content": "ডা. নাদেরুজ্জামান খান ছিলেন একজন বাংলাদেশী রাজনীতিবিদ, বাংলাদেশের মুক্তিযুদ্ধের সংগঠক এবং মুক্তিযোদ্ধা। ১৯৭০ সালের পাকিস্তানের সাধারণ নির্বাচনে  তিনি নকলা-নালিতাবাড়ী আসন থেকে গণ পরিষদ সদস্য নির্বাচিত হন।\n\n\n== জীবনী ==\nডা. নাদেরুজ্জামান খান ওরফে নাদের ডাক্তারের জন্ম ১৯১৭ সনের ৮ মার্চ ও মৃত্যু ২০০২ সনের ২০ জুন। নাদের ডাক্তার তদানিন্তন ময়মনসিংহ জেলার জামালপুর মহকুমার নালিতাবাড়ী থানার গৌড়দ্বার গ্রামের হাজী সৈয়দ জামান খান ও জেলেহা খাতুনের ঔরসে জন্মগ্রহণ করেছিলেন।\nনাদেরুজ্জামান খান নিজ গ্রাম থেকে প্রাথমিক শিক্ষা শেষে পার্শ্ববর্তী ফুলপুর থানার পয়ারী উচ্চ বিদ্যালয় থেকে এন্ট্রান্স পাশ করে ঢাকা ন্যাশনাল মেডিকেল ইন্সটিটিউটে (বর্তমানে স্যার সলিমুল্লাহ মেডিকেল কলেজ) চার বছর মেয়াদি এলএমএফ (Licentiate of Medical Faculty) কোর্সে ভর্তি হন।\nব্যক্তিগত জীবনে নাদেরুজ্জামান খান তিন জন পুত্র ও পাঁচ জন কন্যা সন্তানের জনক।\n\n\n== রাজনৈতিক জীবন ==\n১৯৪৭ সনে ব্রিটিশদের নিকট থেকে স্বাধীনতা লাভের পর ভারত ভাগ হলে, তদানিন্তন স্বাধীনতার পক্ষের তরুন নেতা শেখ মুজিবুর রহমান পূর্ব বাংলার (পূর্ব পাকিস্তান) রাজধানী ঢাকায় ছাত্র লীগ ও আওয়ামী লীগ গঠনের সময় পরিচয় ঘটে বর্তমান শেরপুর জেলার নকলা উপজেলার গৌড়দ্বার ইউনিয়নের গৌড়দ্বার গ্রামের মেডিকেল ছাত্র নাদেরুজ্জামান খানের সাথে। তাদের দুজনের চেহারায় মিল থাকায় ঘনিষ্ঠতা বৃদ্ধি পায়। নাদেরুজ্জামান খান তখন পূরানো ঢাকায় ডাক্তারী পড়ছিলেন আর শেখ মুজিব পূরানো ঢাকায় থাকতেন। শেখ মুজিবের আহবানে ছাত্র রাজনীতিতে সম্পৃক্ত হন নাদের।\nডাক্তারি ডিগ্রিপ্রাপ্ত হবার পর শেখ মুজিবের পরামর্শে চিকিৎসা বঞ্চিত এলাকাবাসীর সেবা করার লক্ষ্যে নিজ গ্রামে এসে ফার্মেসী স্থাপন করে চিকিৎসা সেবার পাশাপাশি আওয়ামী লীগের রাজনীতি শুরু করেন। ডাক্তার নাদেরুজ্জামান খান গ্রামে গ্রামে ঘুরে আওয়ামী লীগের প্রচার চালিয়ে, কর্মী সংগ্রহ করে নকলা থানা আওয়ামী লীগ গঠন করেন। নাদের ডাক্তার নকলা থানা আওয়ামীলীগের প্রতিষ্ঠাতা সাধারণ সম্পাদক। পরবর্তী সময়ে ১০ বৎসর সভাপতির দায়ীত্ব পালন করেছেন।\nনাদের ডাক্তার ১৯৫২ সালের ভাষা আন্দোলন, ১৯৫৪ সনের যুক্তফ্রন্টের নির্বাচন, ১৯৫৬ সনের শাসনতন্ত্র আন্দোলন, ১৯৬৬ সনের ৬ দফা আন্দোলন ও ১৯৬৯ সনের গনঅভ্যুত্থান সহ পাকিস্তান আমলের সকল লড়াই সংগ্রামে আওয়ামী লীগের হয়ে সরাসরি অংশ নিয়েছেন। ১৯৭০ সনের নির্বাচনে ডাক্তার নাদেরুজ্জামান খান নকলা-নালিতাবাড়ী আসন থেকে আওয়ামী লীগের প্রার্থীরূপে বিপুল ভোটে জয়লাভ করে গণ পরিষদের সদস্য নির্বাচিত হন। ডাক্তার নাদেরুজ্জামান খান ১৯৭১ সনে মহান স্বাধীনতা সংগ্রাম ও মুক্তিযুদ্ধে সক্রিয় অংশগ্রহণ করেন এবং সংগঠক হিসাবে সংগ্রামী ভূমিকা পালন করেন।\n১৯৭৯ ও ১৯৮৬ সনে আওয়ামী লীগের মনোনয়নে জাতীয় সংসদ নির্বাচনে প্রতিদ্বন্ধিতা করেছেন। ডাক্তার নাদেরুজ্জামান খান বিশ্ব সাহিত্য কেন্দ্রের জার্নালে শেরপুরের শ্রেষ্ঠ কৃতি সন্তান মনোনীত হয়েছিলেন।\n\n\n== তথ্যসূত্র ==\n\nhttps://bd24views.com/saradesh/15961/\nhttps://agrasor.com/%E0%A6%AC%E0%A6%B0%E0%A7%8D%E0%A6%B7%E0%A7%80%E0%A7%9F%E0%A6%BE%E0%A6%A8-%E0%A6%A8%E0%A7%87%E0%A6%A4%E0%A6%BE-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%B8%E0%A6%BE%E0%A6%82%E0%A6%B8/\nhttp://gourdwarup.sherpur.gov.bd/site/page/4288655b-1e86-11e7-8f57-286ed488c766/%E0%A6%AA%E0%A7%8D%E0%A6%B0%E0%A6%96%E0%A7%8D%E0%A6%AF%E0%A6%BE%E0%A6%A4-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF  ওয়েব্যাক মেশিনে আর্কাইভকৃত ১০ অক্টোবর ২০২১ তারিখে\nhttp://www.sherpur.gov.bd/site/page/ef11ed4c-1e85-11e7-8f57-286ed488c766/%E0%A6%9C%E0%A7%87%E0%A6%B2%E0%A6%BE%E0%A6%B0%20%E0%A6%AA%E0%A6%9F%E0%A6%AD%E0%A7%82%E0%A6%AE%E0%A6%BF  ওয়েব্যাক মেশিনে আর্কাইভকৃত ১০ অক্টোবর ২০২১ তারিখে"}