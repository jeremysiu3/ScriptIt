{"pageid": 1422837, "title": "আবুল কাসেম সায়েফ বেনারসী", "url": "https://bn.wikipedia.org/wiki?curid=1422837", "content": "মাওলানা মুহাম্মাদ আবুল কাসেম সায়েফ বেনারসী(আরবি:ابوالقاسم سيف البنارسي) ভারতবর্ষের একজন শীর্ষস্থানীয় আলেম, উচ্চমর্যাদাসম্পন্ন মুহাদ্দিছ, বাগ্মী, মুনাযির (তার্কিক), শিক্ষক ও লেখক ছিলেন।\n\n\n== জন্ম ও শৈশব ==\nমাওলানা বেনারসী ১৩০৭হিঃ/১৮৯০ খ্রিস্টাব্দে বেনারসের দারানগর মহল্লায় জন্মগ্রহণ করেন।তাঁর নাম মুহাম্মাদ, উপনাম আবুল কাসেম এবং উপাধি সায়ফুল ইসলাম (ইসলামের তরবারি)।১৩১৯ হিজরীতে মিয়া নাযীর হুসাইন মুহাদ্দিছ দেহলভী (রহ.) ইজাযাহ সনদ প্রদানের সময় মুহাম্মাদ নামের সাথে আবুল কাসেম উপনাম যুক্ত করার পরামর্শ দেন।\n\nতিনি নিজেই বলেছেন,\n‘আমার উপনাম তো স্বয়ং মিয়াঁ সাহেব নির্বাচন করেছিলেন। আমাকে তো সে সময় শুধু মুহাম্মাদ নামেই ডাকা হ’ত। যখন সনদে আমার নাম শুধু মুহাম্মাদ লেখা হয় তখন মিয়াঁ ছাহেব বলেন, আরে শুধু মুহাম্মাদ আবার কি? উপনাম আবুল কাসেম বৃদ্ধি করে নাও’।\n-মাওলানা আবুল কাসেম সায়েফ বেনারসী, আয-যাহরুল বাসিম, পৃঃ ১৬।\n\n\n== শিক্ষাজীবন ==\nমাওলানা বেনারসীর শিক্ষা জীবনের সূচনা  হয় মিয়াঁ নাযীর হুসাইন মুহাদ্দিছ দেহলভীর নিকট। তিনি তাবার্রুকান (বরকত স্বরূপ) তাঁর শিক্ষার সূচনা করেন।মাদরাসা ইসলামিয়াহ দারানগর, বেনারসে তাঁর নিয়মতান্ত্রিক লেখাপড়া শুরু হয়। ৭ বছর বয়সে কুরআন মাজীদ নাযেরাহ খতম করার পর হিফয করা শুরু করেন। সেই বছরেই কাযী শায়খ মুহাম্মাদ মিছলী শহরীর (মৃঃ ১৩২৪ হিঃ) নিকট থেকে ‘মুসালসাল বিল আওয়ালিয়াহ’ সনদ হাছিল করেন।মাওলানা সাইয়িদ আব্দুল কাবীর বিহারী বেনারসী (মৃঃ ১৯১৩ খ্রিঃ)-এর নিকট তিনি নাহু, ছরফ, ফার্সী ও অন্যান্য প্রাথমিক গ্রন্থসমূহ অধ্যয়ন করেন।মাওলানা সাইয়িদ নাযীরুদ্দীন জা‘ফরী হাশেমী বেনারসী (১২৮৪-১৩৫২ হিঃ)-এর নিকটে তিনি সাহিত্য, বালাগাত ও ইলমে মা‘আনীর পাঠ গ্রহণ করেন। মাওলানা হাকীম আব্দুল মজীদ বেনারসীর (১৮৬১-১৯৩৭) নিকট ফিক্বহ, উছূলে ফিক্বহ, মানতিক (যুক্তিবিদ্যা), দর্শন প্রভৃতি অধ্যয়ন করেন। পিতা মাওলানা মুহাম্মাদ সাঈদ বেনারসীর (১৮৫৩-১৯০৪) নিকট তাফসীর ও হাদীছের গ্রন্থ সমূহ অধ্যয়ন করেন এবং মাওলানা আবু ইদরীস মীরাঠীর নিকট কবিতা বিষয়ে জ্ঞানার্জন করেন। ১৩২২ হিজরীতে পিতার কাছে কুতুবে সিত্তাহর দাওরা করে মাত্র ১৫ বছর বয়সে সনদ লাভ করেন।\n\n\n== কর্ম জীবন ==\nদাওরা ফারেগ হওয়ার পর মাত্র ১৬ বছর বয়সে পিতার প্রতিষ্ঠিত মাদরাসায় শিক্ষকতার মাধ্যমে তিনি কর্মজীবনে পদার্পণ করেন। ১৩৩০ হিজরী থেকে নিয়মিতভাবে সহিহায়েন ও তাফসীরের দরস প্রদান শুরু করে দেন। ১৩৩১ হিজরীতে মাদরাসা সাঈদিয়াহ ইসলামিয়ার শায়খুল হাদীছ পদে বরিত হন। ১৩৬৮ হিজরী পর্যন্ত তিনি মোট ৩৯ বার ছাত্রদেরকে সহীহ বুখারী ও সহীহ মুসলিমের দরস প্রদান করেন। ৪০তম দরস চলাকালে তিনি মৃত্যুবরণ করেন।\n\n\n=== ছাত্রবৃন্দ ===\nমুখতার আহমাদ নাদভী (সাবেক আমীর, মারকাযী জমঈয়তে আহলেহাদীছ হিন্দ)।\nমাওলানা ফায়যুর রহমান ছাওরী (মুফতী, দারুল হাদীছ, মৌনাথভঞ্জন)\nমাওলানা হাকীম ওবায়দুল্লাহ কাশ্মীরী\nমাওলানা মুহাম্মাদ মউবী (সাবেক শায়খুল জামে‘আহ, জামে‘আহ আলিয়া, মউ)\nমাওলানা আব্দুশ শাকূর সিদ্ধার্থনগরী।\nমাওলানা মুহাম্মাদ হানীফ সাঈদী\nমাওলানা আব্দুল্লাহ সাঈদী (গোন্ডা)\nমাওলানা মুহাম্মাদ ইসমাঈল খাঁ পিরওয়াঈ।\nমাওলানা আহমাদ আলী বেনারসী।\nমাওলানা মুহাম্মাদ শাকির গিয়াবী।\nমাওলানা আব্দুল মুবীন মানযার।\nমাওলানা আব্দুল কাইয়ূম ছিদ্দীক্বী বেনারসী (১৯২৭-১৯৮৩)\nমাওলানা আব্দুল ওয়াহিদ সালাফী (১৯২৪-১৯৮৯)।\nসহোদর মাওলানা আবু মাসঊদ ক্বামার বেনারসী\nমাওলানা মুহাম্মাদ বাশীর আযমী (মৃঃ ২০০৩)\nইত্যাদি উনার স্বনামধন্য ছাত্রের তালিকা।\n\n\n== রচনাবলি ==\nতার লিখিত বই সুমূহঃ\n\nইযহারে হাকীকাত\nগোলাম আহমাদ কাদিয়ানীর প্রতিশ্রুত মাসীহ, মাহদী ও নবী-রাসূল হওয়ার দাবী খন্ডনে এ পুস্তিকাটি রচিত।\n\nরদ্দে মির্যাইয়াত\nতে খতমে নবুঅত সম্পর্কে বিস্তারিত আলোচনা করা হয়েছে।\n\nকাযায়ে রববানী বর দো‘আ কাদিয়ানী\nএতে কাদিয়ানী ইশতেহার (মাওলানা সানাউল্লাহ অমৃতসরীর সাথে শেষ ফায়ছালা) সম্পর্কে আলোচনা করা হয়েছে এবং কাদিয়ানী-লাহোরী লেখনী সমূহের বিস্তারিত জবাব দেয়া হয়েছে।\n\nমৌলভী গোলাম আহমাদ কাদিয়ানী কে বা‘য জওয়াবাত পর এক নযর \nজনৈক কাদিয়ানী মৌলভীর রাসূলুল্লাহ (ছাঃ)-এর খতমে নবুঅত বিষয়ে লিখিত প্রবন্ধের জবাবে এ গ্রন্থটি লিখিত।\n\nজওয়াবে দাওয়াত\nজনৈক কাদিয়ানীর লিখিত ‘দাওয়াত ইলাল হক’ পুস্তিকার জবাবে লিখিত। এতে ঈসা (আঃ)-এর আসমান থেকে অবতরণ ও হারূণ (আঃ)-এর বোন সম্পর্কে বিস্তারিত আলোচনা করা হয়েছে।\n\nনূরে ইসলাম বাজওয়াবে যুহূরে ইমাম\nকাদিয়ানীদের ‘যুহূরে ইমাম’ পুস্তিকার জবাবে লিখিত। এতে ঈসা (আঃ) সম্পর্কে কাদিয়ানী আলেমদের লেখনী সমূহের খন্ডন করা হয়েছে।\n\nদাফয়ে ইমাম আয যুহূরে ইমাম\nএটিও কাদিয়ানীদের ‘যুহূরে ইমাম’ পুস্তিকার খন্ডনে রচিত। এর বিষয়বস্ত্ত হ’ল ঈসা (আঃ)-এর ব্যক্তিত্ব।\n\nমি‘য়ারে নবুঅত\nএতে প্রথমত কুরআন মাজীদ থেকে নবী (ছাঃ)-এর মানুষ হওয়ার বিষয়টি প্রমাণ করা হয়েছে। অতঃপর নবুঅতের মানদন্ডের পরিচয় পেশ করতে গিয়ে দলীলসহ নবী (ছাঃ)-এর ১০টি ভবিষ্যদ্বাণী এবং কাদিয়ানী গ্রন্থের সূত্রসহ মির্যা গোলাম আহমাদ কাদিয়ানীর ১০টি ভবিষ্যদ্বাণী লিপিবদ্ধ করে সেগুলি পর্যালোচনা করা হয়েছে।\nউপরের ৮ টি বই কাদিয়ানীদের উপরে লিখেছেন।\n\nহাল্লে মুশকিলাতে বুখারী\nমৌলভী ওমর করীম ও তার বশংবদরা অমৃতসরের ‘আহলে ফিক্বহ’ পত্রিকায় প্রকাশিত প্রবন্ধগুলি ‘আল-জারহু আলাল বুখারী’ নামে প্রকাশ করলে মাওলানা বেনারসী ‘আল-কাওছারুল জারী ফি জাওয়াবিল জারহ আলাল বুখারী’ ওরফে ‘হাল্লে মুশকিলাতে বুখারী’ শিরোনামে এর জবাব লিপিবদ্ধ করেন। এ গ্রন্থটি তিন খন্ডে বিভক্ত।\n\nআল-আমরুল মুবরাম লিইবতালিল কালাম আল-মুহকাম\nওমর করীম হানাফী তাঁর ‘আল-কালামুল মুহকাম’ গ্রন্থে ছহীহুল বুখারীর ১৭৫ জন রাবীর ব্যাপারে সমালোচনা করেন। উক্ত গ্রন্থে তাঁর জবাব দেয়া হয়েছে।\n\nমাউন হামীম লিল-মৌলবী ওমর করীম\nছিরাতে মুস্তাক্বীম লিহেদায়াতে ওমর করীম\nআর-রীহুল আকীম লিহাসমে বিনায়ে ওমর করীম\nআল-উরজূনুল ক্বাদীম ফী ইফশায়ে হাফওয়াতে ওমর করীম\nআল-খিযউল আযীম লিল-মৌলবী ওমর করীম\nইমাম বুখারী (রহঃ) ও সহিহ বুখারীর প্রতিরক্ষায় লিখিত উক্ত ৭টি গ্রন্থ হাফেয শাহেদ মাহমূদের তাহক্বীক্ব ও তা‘লীক সহ গুজরানওয়ালা, পাকিস্তানের উন্মুল কুরা পাবলিকেশন্স থেকে ‘দিফায়ে ছহীহ বুখারী’ শিরোনামে ২০০৯ সালে প্রকাশিত হয়েছে। মোট পৃষ্ঠা সংখ্যা ১০৪৮।\n\nজামউল কুরআন ওয়াল আহাদিস\nকাযিয়্যাতুদ দাহীছ ফী হুজ্জিয়াতিল হাদিস\nহুছূলুল মারাম\nকিতাবুর রদ্দি আলা আবী হানীফা\nইমাম আবুবকর বিন আবী শায়বা (মৃঃ ২২৫ হিঃ) মুছান্নাফ ইবনু আবী শায়বায় এমন ১২৫টি হাদীছ জমা করেছেন যেগুলি ইমাম আবু হানীফা (রহঃ)-এর ফৎওয়া ও মাসআলা বিরোধী। মাওলানা বেনারসী সেই হাদীছগুলির উর্দূ অনুবাদ ও ব্যাখ্যা করেছেন।\n\nহুসনুছ ছিনা‘আহ ফী ছালাতিত তারাবীহ বিল-জামা‘আহ\nহেদায়াতুল মাসায়েল ইলা আহাদীছে ওয়ায়েল\nশারঈ বায পুরস দর ফৎওয়া জাওয়াযে উরস\nআত-তানকীদ ফী রদ্দিত তাক্বলীদ\nইজতিলাবুল মানফা‘আহ লিমান ইউতালিয়ু আহওয়ালাল আইম্মা আল-আরবা‘আহ\nইলাজে দর মান্দা দর কায়ফিয়াতে মুবাহাছায়ে টান্ডা\nসাওয়াউত তরীক\nআয-যাহরুল বাসেম ফির-রুখছাতি ফিল জাময়ি বায়না মুহাম্মাদ ওয়া আবিল কাসেম\n তানকীদুল মি‘য়ার\nতাযকিরাতুস সাঈদ\nসফরনামায়ে বায়তুল্লাহ\nমাসিক মুহাদ্দিস পত্রিকায় তার ৬৬ টি বইয়ের নাম উল্লেখিত হয়েছে।\n\n\n== মৃত্যু ==\n১৯৪৩ সালের মার্চে তিনি প্রথম প্যারালাইসিসে আক্রান্ত হন এবং চিকিৎসার পরে সুস্থ হয়ে ওঠেন। কিন্তু ১৯৪৮ সালের শেষের দিকে তিনি পুনরায় প্যারালাইসিসে আক্রান্ত হন এবং ১৯৪৯ সালের ২৫শে নভেম্বর দুপুর সাড়ে ১২-টায় মৃত্যুবরণ করেন।মাগরিবের পর সহোদর মাওলানা আব্দুল আখের (১৯০৫-১৯৮৩), মৌলভী হাবীবুল্লাহ (মৃঃ ১৯৭৮) এবং মৌলবী আব্দুল হান্নান তাকে গোসল দেন। অতঃপর তার লাশ আযাদ পার্ক ময়দানে নিয়ে যাওয়া হয়। এশার সালাতের পর হাফেয আব্দুল্লাহ রহীমাবাদী (মৃঃ ১৯৫৪) জানাযার সালাত পড়ান। রাত ১০-টায় হিন্দুস্তানের এই খ্যাতিমান মুহাদ্দিসকে দাফন করা হয়।\n\nইসহাক ভাট্টি(রহ.) বলেছেন,\n‘মাওলানা আবুল কাসেম তাঁর যুগে অত্যন্ত প্রসিদ্ধি লাভ করেছিলেন। বক্তৃতা ও লেখনীতে তাঁর মর্যাদা অনেক উঁচু ছিল। পাঠদান ও গ্রন্থ রচনায় তিনি অত্যন্ত সুনাম অর্জন করেন। অনেক আলেম তাঁর কাছ থেকে জ্ঞানার্জন করেন এবং ইসলামের প্রচার-প্রসারের কারণ হন। রাজনীতিতেও তার পরিধি ছিল ব্যাপক। দেশের স্বাধীনতার জন্য অনেকবার জেলে যান এবং শাস্তি ভোগ করেন। তিনি প্রজ্ঞাবান, তীক্ষ্ণধীশক্তি সম্পন্ন এবং উন্নত চিন্তা-চেতনার অধিকারী আলেম ছিলেন। সুমিষ্ট ভাষা, সাদা মন এবং আমল ও কর্মে নিজের উদাহরণ নিজেই ছিলেন’।\n\n\n== আরও ==\nজামিআহ সালাফিয়াহ,বেনারস\nআব্দুস সালাম মুবারকপুরী\nওবায়দুল্লাহ মুবারকপুরী\n\n\n== তথ্যসূত্র =="}