{"pageid": 1528909, "title": "অগ্রসেন জয়ন্তী", "url": "https://bn.wikipedia.org/wiki?curid=1528909", "content": "অগ্রসেন জয়ন্তী (আক্ষরিক অর্থে \"অগ্রসেনের জন্মদিন\") হল একজন কিংবদন্তি হিন্দু রাজা অগ্রসেন মহারাজের জন্মবার্ষিকী উদযাপন। তিনি অগ্রোহের রাজা ছিলেন এবং তাঁর থেকেই আগরওয়াল জাতির উৎপত্তি। হিন্দু পঞ্জিকার আশ্বিন মাসের চতুর্থী তিথিতে অগ্রসেন জয়ন্তী পালন করা হয়।\n১৯৭৬ সালে ভারত সরকার মহারাজা অগ্রসেনের ৫১০০তম জন্মজয়ন্তী উপলক্ষে তাঁর সম্মানে একটি ডাকটিকিট জারি করে।\n\n\n== সরকারি ছুটি ==\nউত্তর প্রদেশে অগ্রসেন জয়ন্তী উপলক্ষে উত্তর প্রদেশ রাজ্য সরকার আনুষ্ঠানিকভাবে ছুটি ঘোষণা করেছে। উত্তর ভারতের হরিয়ানা রাজ্যেও অগ্রসেন জয়ন্তীতে সরকারি ছুটি রয়েছে। এই দিনটি পাঞ্জাব এবং হরিয়ানা রাজ্যে একটি গেজেটেড ছুটির দিন।\n\n\n== উদযাপন ==\n``মহারাজা অগ্রসেন আমাদের ঐক্যের এবং সমাজে একে অপরকে সাহায্য করার শিক্ষা দিয়েছেন।” \n\nমহারাজা অগ্রসেন জয়ন্তীকে বিশেষ করে তোলার জন্য ভক্তরা বিশেষ প্রস্তুতি নেন। ভারতের বিভিন্ন স্থানে দিনব্যাপী বর্ণাঢ্য শোভাযাত্রা এবং বিভিন্ন সাংস্কৃতিক অনুষ্ঠানের মাধ্যমে দেবতা মহারাজা অগ্রসেনের জন্মবার্ষিকী উদযাপন করা হয়। বৈশ্য সম্প্রদায় পূর্ণ ধর্মীয় নিষ্ঠার সাথে জয়ন্তী উদযাপন করে। ভারতজুড়ে অগ্রহরি, অগারওয়াল, বর্ণওয়াল এবং জৈনদের মধ্যে অগ্রসেন জয়ন্তী পালিত হয়। এই দিনে অগ্রসেনের বংশধররা সমাজকল্যাণমূলক কর্মকাণ্ডে নিজেদের ব্যস্ত রাখেন। সাম্য ও ভ্রাতৃত্বের বার্তা ছড়িয়ে দেওয়ার জন্য বিনামূল্যে চিকিৎসা শিবির, খাদ্য বিতরণ এবং বিভিন্ন সাংস্কৃতিক অনুষ্ঠান এবং কর্মসূচি গ্রহণ করা হয়। তারা জীবনের আদর্শের জন্য অগ্রসেনকে সম্মান করেন এবং তাঁর পদাঙ্ক অনুসরণ করার চেষ্টা করেন।\n\n\n== তথ্যসূত্র =="}