{"pageid": 1127881, "title": "লিভ ফ্রি অর ডাই (২০০০ চলচ্চিত্র)", "url": "https://bn.wikipedia.org/wiki?curid=1127881", "content": "লিভ ফ্রি অর ডাই হল ২০০০ সালের একটি তথ্যচিত্র। এটি ড. ওয়েন গোল্ডনারকে অনুসরণ করে তৈরি। তিনি হলেন নিউ হ্যাম্পশায়ারের একজন ধাত্রীবিদ্যা ও স্ত্রীরোগবিদ্যা বিশেষজ্ঞ। তিনি এখন  \"গর্ভপাত যুদ্ধের\" বর্তমান রণাঙ্গনে যুদ্ধ করে চলেছেন। তথ্যচিত্রটি মূলত পাবলিক ব্রডকাস্টিং সার্ভিসের পিওভি সিরিজের অংশ হিসেবে সম্প্রচারিত হয়েছিল। এটির পরিচালনা ও প্রযোজনা করেছিলেন ইন্সাইট পিকচার্সের মেরিয়ন লিপশুটজ এবং রোজ রোজেনব্ল্যাট। ছবিটি হিউম্যান রাইটস ওয়াচ ফিল্ম ফেস্টিভ্যালে প্রবেশক ছিল।\n\n\n== মোটামুটিভাবে ==\nগোল্ডনারের নিজস্ব সম্প্রদায়ের পটভূমিতে তৈরি করা, এই চলচ্চিত্রটি একটি বছর ধরে চলা এক দৈনিক সংগ্রাম এবং নৈতিক সংঘাতকে তুলে ধরেছে। এই তথ্যচিত্রে, ওয়েন একটি ক্যাথলিক হাসপাতালের একীকরণকে আপত্তি জানিয়েছিলেন, কারণ তার ফলে এলাকাকে দেয়া পরিষেবাগুলি ব্যাপকভাবে হ্রাস পাচ্ছিল। যখন ১৪ সপ্তাহের সন্তান সম্ভবা একটি রোগীকে হাসপাতালের শল্য চিকিৎসার কক্ষে ঢুকতে দেওয়া হয়নি, গোল্ডনার তাকে জরুরী গর্ভপাত করানোর জন্য ৮০ মাইল সফর করে দূরের এক ক্লিনিকে পাঠাতে বাধ্য হন। গোল্ডনারের সবচেয়ে বড় মানসিক দ্বন্দ্ব হল, যেমনটি ছবিতে দেখানো হয়েছে, সম্প্রদায়ে তাঁর উপস্থিতির কারণে সৃষ্ট উত্তেজনা হ্রাস করা।\n\n\n== ছবিতে রাজনৈতিক দ্বন্দ্ব ==\nছবিটি একটি ছোট শহরের পটভূমিতে তৈরি, যেখানে গর্ভপাত করানো ডাক্তারদের সংখ্যার আমূল পতনের কারণ অন্বেষণ করা হয়েছে। গোল্ডনারের নিজের শহরে, বিক্ষোভকারীরা তাঁকে একজন ডাক্তার না বলে গর্ভপাতকারী হিসাবে দায়ী করে। তিনি স্থানীয় একটি বিদ্যালয়ে একজন যৌন শিক্ষার শিক্ষক হিসেবে ছিলেন, তারা সেখান থেকে তাঁকে বরখাস্ত করতে সফল হয়। গোল্ডনার স্থানীয় স্কুল বোর্ডের কাছে তাঁকে পুনরায় নিযুক্ত করার জন্য আবেদন করলে সংঘর্ষটি তাঁর সম্প্রদায়ের রাজনীতির কেন্দ্রে চলে যায়। ব্যাপক বিতর্কের পর, বোর্ড তাঁর অনুরোধ অস্বীকার করে। ছবিটির উপসংহারে দেখতে পাওয়া যায় যে ওয়েন গোল্ডনারের মতো ডাক্তাররা গর্ভপাত করাই বন্ধ করে দিচ্ছেন কারণ গর্ভপাতের পর \"তাঁদের একাকীত্বের গভীর অনুভূতি সহ্য করতে হয়।\" ছবিটি দেখাতে চেয়েছে, সহিংসতাকে বাদ দিলেও, গর্ভপাত প্রদানকারীদের জন্য সামাজিক সমর্থনের খুবই অভাব, এবং মার্কিন যুক্তরাষ্ট্রের ৮৬% কাউন্টিই কোনরকম গর্ভপাত পরিষেবা ছাড়াই চলছে।\n\n\n== দর্শক পর্যালোচনা ==\nমিশ্র দর্শক পর্যালোচনা পাওয়া গিয়েছিল। কিছু পঞ্চ তারকা খচিত পর্যালোচনার সঙ্গে কিছু দুটি তারকা খচিত পর্যালোচনাও ছিল।\n\n\n== তথ্যসূত্র ==\n\n\n== বহিঃসংযোগ ==\nইন্সাইট পিকচার্স- প্রযোজনা কোম্পানির পাতা\nPOV লিভ ফ্রি অর ডাই  ওয়েব্যাক মেশিনে আর্কাইভকৃত ১৩ আগস্ট ২০২১ তারিখে - ছবিকে নিবেদিত পিবিএস' ওয়েবসাইট\nইন্টারনেট মুভি ডেটাবেজে লিভ ফ্রি অর ডাই  (ইংরেজি)\nটেমপ্লেট:Incite Pictures"}