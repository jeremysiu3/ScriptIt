{"pageid": 137810, "title": "প্রাপ্তবয়স্ক", "url": "https://bn.wikipedia.org/wiki?curid=137810", "content": "প্রাপ্তবয়স্ক (স্ত্রীলিঙ্গ: প্রাপ্তবয়স্কা) বা পূর্ণবয়স্ক (স্ত্রীলিঙ্গ: পূর্ণবয়স্কা) বলতে কোনো প্রাণীর সম্পূর্ণ বৃদ্ধির দশাকে বোঝায়। \"প্রাপ্তবয়স্ক\" শব্দের জৈবিক তাৎপর্য এই যে প্রাণীটি যৌনভাবে পরিপক্ব এবং প্রজনন ক্ষমতাপ্রাপ্ত।\nমানুষদের ক্ষেত্রে \"প্রাপ্তবয়স্ক\" বা সাবালক (স্ত্রীলিঙ্গ: সাবালিকা) শব্দের আইনি ও সামাজিক তাৎপর্য রয়েছে। আইনশাস্ত্রে সাবালক বলতে সাবালকত্বের বয়স প্রাপ্ত ব্যক্তিদের বোঝায়, আর সুতরাং তাদের স্বাধীন, স্বতন্ত্র ও দায়িত্বপূর্ণ। সাধারণত ১৮ বছর বয়সকে মানব সাবালকত্বের বয়স ধরা হয়, তবে আইনি অধিকার, রাষ্ট্র ও মানসিক বিকাশের উপর ভিত্তি করে এটি পরিবর্তিত হতে পারে। এখানে কোনো ব্যক্তি জৈবিকভাবে প্রাপ্তবয়স্ক হতে পারে, কিন্তু তার বয়স বৈধ সাবালকত্বের নিচে হলে তাকে \"নাবালক\", \"শিশু\" বা \"কিশোর\" হিসাবে ধরা হয়। অন্যদিকে, কোনো ব্যক্তি বৈধভাবে সাবালক হতে পারে কিন্তু তার জৈবিক প্রাপ্তবয়স্কদের মতো মানসিক পরিপক্বতা বা দায়িত্ববোধের অভাব থাকতে পারে।\nবিভিন্ন সংস্কৃতিতে শিশু থেকে সাবালক হওয়ার ঘটনাকে বিভিন্ন উপায়ে পালন করা হয়। যেমন, কোনো ব্যক্তি সাবালকত্বের জন্য প্রস্তুত কিনা তা যাচাই করার জন্য একাধিক পরীক্ষার ব্যবস্থা থাকতে পারে।\n\n\n== জৈবিক সাবালকত্ব ==\nঐতিহাসিকভাবে ও বিভিন্ন সংস্কৃতিতে মূলত বয়ঃসন্ধির সূচনা ধরে কোনো ব্যক্তির সাবালকত্ব নির্ণয় করা হয়। বয়ঃসন্ধির সময় নারীদের রজঃস্রাব ও স্তনদ্বয়ের বিকাশ হয়, পুরুষদের বীর্যস্খালন ও গম্ভীর স্বরের বিকাশ হয় এবং উভয় লিঙ্গের ক্ষেত্রে উপস্থের লোমের বিকাশ হয়। অতীতে কোনো ব্যক্তি সরাসরি শিশু থেকে সাবালক হয়ে যেত, আর এই উপলক্ষকে অনেকসময় কোনো পরীক্ষা বা প্রথার মাধ্যমে উদ্‌যাপন করা হতো। শিল্প বিপ্লবের সময় পরিবার পালন করার জন্য শিশুদের যত দ্রুত সম্ভব কর্মে প্রবেশ করত। তখন শিক্ষা বা বিদ্যালয় নিয়ে অত্যাধিক গুরুত্ব ছিল না। অনেক শিশুই চাকরি পেয়ে যেত আর তাদের বর্তমান সাবালকদের মতো অভিজ্ঞ বা দক্ষ হওয়ার প্রয়োজন ছিল না। আরও সাম্প্রতিক কালে সাবালকত্ব বলতে নিছক শারীরিক পরিপক্বতার চেয়েও অনেক কিছু বোঝায়।\nশিশুভেদে বয়ঃসন্ধির বয়স ভিন্ন, তবে সাধারণত ১০-১২ বছর বয়সেই তা শুরু হয়; বালকদের ক্ষেত্রে ১১-১২ ও বালিকাদের ক্ষেত্রে ১০-১১। সাধারণত ১৬-১৭ বছর বয়সে বালকদের আর ১৫-১৭ বছর বয়সে বালিকাদের বয়ঃসন্ধি সম্পন্ন হয়।\n\n\n== বৈধ সাবালকত্ব ==\nআইনগতভাবে সাবালকত্ব হলো একটা চুক্তির মতো, যেখানে তার ওপর থেকে মা-বাবার চিন্তা, ভরণ পোষণের দায়িত্ব শেষ হয়, বিয়ে, ভোট দেয়া, চাকরি করা, সামরিক বাহিনীতে যোগ দেয়া, ক্যাসিনোতে জুয়া খেলা (যদি তা স্থানীয়ভাবে বৈধ হয়), যৌনকর্মীর কাছে যাওয়া বা নিজে যৌনকর্মী হওয়া (যদি তা স্থানীয়ভাবে বৈধ হয়), গাড়ি চালানোর অধিকার পাওয়া, পর্নোগ্রাফির মডেল হওয়া (যদি তা স্থানীয়ভাবে বৈধ হয়) ও মদ্যপান করা (যদি তা স্থানীয়ভাবে বৈধ হয়), প্রধানমন্ত্রী পদের জন্য প্রার্থীত্ব ইত্যাদি ব্যাপার ঘটে। ভারত, চীন, আমেরিকা ও ইংল্যান্ড-এ ১৮ বছর বয়সকে ধরা হয় সাবালকত্বর বয়স, তবে কিছু ব্যতিক্রমও আছে। যেমন- স্কটল্যান্ডে ১৬ বছরকে, জাপান ও ইন্দোনেশিয়াতে ২০ বছরকে, দক্ষিণ কোরিয়াতে ১৯ বছরকে সাবালকত্বর বয়স হিসেবে দেখা হয়। নেইল পোস্টম্যানের লেখা দ্যা ডিসঅ্যাপিয়ারেন্স অব চাইল্ডহুড নামক গ্রন্থে আমরা দেখি যে মধ্যযুগে খ্রিস্টিয়ান চার্চ মাত্র ৭ বছর বয়সকে ধরত সাবালকত্বর বয়স হিসেবে।\n\n\n== সামাজিক সাবালকত্ব ==\nবয়োবৃদ্ধি ও সাবালকত্বের জৈবিক ভিত্তির বিপরীতে সামাজিক বিজ্ঞানীরা সাবালকত্বের সামাজিক ভিত্তির ধারণা পেশ করে, যাকে সামাজিক বিজ্ঞানের ভাষায় সোশ্যাল কনস্ট্রাকশনিজম বলে।\nকাল পরিবর্তনে সাবালকত্বের মানদণ্ডের পরিবর্তন সাবালকত্বের সামাজিক ভিত্তিকে দৃঢ়ভাবে তুলে ধরে। ঐতিহাসিকভাবে বিশেষ করে মার্কিন যুক্তরাষ্ট্রে সাবালক হওয়া মানে শিক্ষা সম্পূর্ণ করে উৎস পরিবার থেকে আলাদা হয়ে গিয়ে নিজের জীবিকা শুরু করা। এছাড়া বিবাহ করা ও পিতা/মাতা হওয়া সাবালকত্বের কিছু ঐতিহাসিক মানদণ্ড। অবশ্য এধরনের মানদণ্ড সামাজিক ও আত্মনিষ্ঠ, আর বিভিন্ন সামাজিক শ্রেণিভেদে (যেমন লিঙ্গ, বর্ণ, জাতি) সামাজিক সাবাককত্বের মানদণ্ড ভিন্ন হতে পারে। এর ফলে কিছুজনের মনে হয় যে তারা অন্যদের আগেই সাবালক হয়ে গিয়েছে।\n\n\n== আরও দেখুন ==\nশিশু পালন\nযৌন পরিপক্বতা\n\n\n== তথ্যসূত্র ==\n\nটেমপ্লেট:Humandevelopment"}