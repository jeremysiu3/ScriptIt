{"pageid": 1333234, "title": "আফসার উজ-জামান", "url": "https://bn.wikipedia.org/wiki?curid=1333234", "content": "অধ্যাপক আফসার উজ-জামান (১ অক্টোবর ১৯৩০ - ১৬ অক্টোবর ২০০৭) একজন বাংলাদেশী লেখক, গণিতবিদ, অধ্যাপক, শিক্ষা বোর্ডের চেয়ারম্যান ও শিক্ষাবিদ ছিলেন। তিনি মাধ্যমিক ও উচ্চ মাধ্যমিক শিক্ষা বোর্ড, রাজশাহীর পরীক্ষা নিয়ন্ত্রক ও চেয়ারম্যান, নিউ গভর্নমেন্ট ডিগ্রী কলেজ, রাজশাহী ও রাজশাহী সরকারি সিটি কলেজের অধ্যক্ষ, চট্টগ্রাম সরকারি কলেজের গণিতের প্রভাষক, সিলেট সরকারি কলেজের সহযোগী অধ্যাপক ছিলেন। তিনি ১৯৮৭ সালে মাধ্যমিক ও উচ্চ মাধ্যমিক শিক্ষা বোর্ড, রাজশাহীর চেয়ারম্যান পদ থেকে অবসর গ্রহণ করেন। অবসর গ্রহণের পর তিনি রাজশাহী প্রকৌশল ও প্রযুক্তি বিশ্ববিদ্যালয়ে খণ্ডকালীন অধ্যাপক হিসেবে কর্মরত ছিলেন। তিনি বাংলাদেশের উচ্চ মাধ্যমিক শিক্ষাক্রমের উচ্চতর গণিত, বীজগণিত, জ্যামিতি, ত্রিকোণমিতি, বলবিদ্যা, বিচ্ছিন্ন গণিত বিষয়ে বেশ কয়েকটি পাঠ্যপুস্তক রচনা করেন।\n\n\n== প্রাথমিক এবং শিক্ষাজীবন ==\nঅধ্যাপক আফসার উজ-জামান ১৯৩০ সালের ১ অক্টোবর তৎকালীন পূর্ব পাকিস্তানের চাঁপাইনবাবগঞ্জ জেলায় জন্মগ্রহণ করেন। তাঁরা দুই ভাই ও এক বোনের মধ্যে তিনি ছিলেন কনিষ্ঠ। তিনি চাঁপাইনবাবগঞ্জের হরিমোহন ইনস্টিটিউট থেকে ১৯৪৭ সালে ম্যাট্রিকুলেশন পাস করেন। ১৯৪৯ সালে তিনি রাজশাহী কলেজ থেকে আইইএসসি পরীক্ষায় উত্তীর্ণ হন। ১৯৫১ সালে তিনি রাজশাহী কলেজ থেকে বিজ্ঞানে স্নাতক এবং ১৯৫৩ সালে ঢাকা বিশ্ববিদ্যালয় থেকে ফলিত গণিতে প্রথম শ্রেণীর সম্মাননা সহ স্নাতকোত্তর ডিগ্রি লাভ করেন।\n\n\n== কর্মজীবন ==\nআফসার উজ-জামান ১৯৫৩ সালে চাঁপাইনবাবগঞ্জ জেলার হরিমোহন ইনস্টিটিউটে অধ্যাপনার মাধ্যমে কর্মজীবন শুরু করেন। এরপর ১৯৫৪ সালে চট্টগ্রাম সরকারি কলেজে গণিতের প্রভাষক হিসেবে যোগদান করেন। সেখানে ১১ বছর কর্মরত থাকার পর রাজশাহী কলেজে সহকারী অধ্যাপক হিসেবে যোগদান করেন। এরপর তিনি ১৯৭২ সাল থেকে সিলেট সরকারি কলেজে সহযোগী অধ্যাপক হিসেবে কাজ করেন। পরবর্তীতে তিনি একই কলেজে অধ্যাপক হিসেবে পদোন্নতি পান।\n১৯৭৩ থেকে ১৯৭৯ সাল পর্যন্ত তিনি মাধ্যমিক ও উচ্চ মাধ্যমিক শিক্ষা বোর্ড, রাজশাহীতে পরীক্ষা নিয়ন্ত্রক হিসেবে কাজ করেন। পরবর্তীতে তিনি ১৯৭৮ সালে রাজশাহীর নিউ গভর্নমেন্ট ডিগ্রী কলেজে উপাধ্যক্ষ হিসেবে যোগদান করেন। ১৯৮০ সাল থেকে তিনি নাটোরের নবাব সিরাজ-উদ-দৌলা সরকারি কলেজে অধ্যক্ষ হিসেবে কাজ শুরু করেন। ১৯৮৫ থেকে ১৯৮৭ সাল পর্যন্ত তিনি মাধ্যমিক ও উচ্চ মাধ্যমিক শিক্ষা বোর্ড, রাজশাহীতে চেয়ারম্যান হিসেবে কাজ করেন। তিনি শিক্ষা বোর্ডে সফলতার সাথে চেয়ারম্যানের দায়িত্ব পালন করেন এবং তাঁর দায়িত্বশীলতার জন্য কর্মক্ষেত্রে অনেক খ্যাতি অর্জন করেন।\nশিক্ষা বোর্ড থেকে অবসর গ্রহণের পর তিনি রাজশাহী বিশ্ববিদ্যালয়ে খণ্ডকালীন অধ্যাপক হিসেবে কাজ করেন। এছাড়াও তিনি বিআইটি, রাজশাহীতে (বর্তমানে রাজশাহী প্রকৌশল ও প্রযুক্তি বিশ্ববিদ্যালয় নামে পরিচিত) অধ্যাপক হিসেবে চুক্তিভিত্তিক কাজ করেছেন।\n\n\n== প্রকাশনা ==\n\nআফসার উজ-জামান গণিতের উপর বেশ কয়েকটি বই লিখেছেন যা এখনও বাংলাদেশে উচ্চ মাধ্যমিক শিক্ষাক্রমের প্রাথমিক পাঠ্যপুস্তক হিসাবে ব্যবহৃত হচ্ছে। তিনি ইংরেজিতে অনূদিত বইও প্রকাশ করেন যেগুলো উচ্চ মাধ্যমিক শিক্ষাক্রমে ইংরেজি সংস্করণের শিক্ষার্থীদের পাঠ্যপুস্তক হিসেবে ব্যবহৃত হয়।\n\n\n=== উল্লেখযোগ্য প্রকাশনা ===\n\n\n==== বাংলা ====\nউচ্চ মাধ্যমিক উচ্চতর গণিত ও ত্রিকোণমিতি ১ম প্রত্র\nউচ্চ মাধ্যমিক উচ্চতর গণিত এবং ক্যালকুলাস ২য় প্রত্র\nউচ্চ মাধ্যমিক বলবিদ্যা ও বিচ্ছিন্ন গণিত\nউচ্চ মাধ্যমিক ব্যবহারিক গণিত\nউচ্চ মাধ্যমিক বীজগণিত ও ত্রিকোণমিতি\nউচ্চ মাধ্যমিক জ্যামিতি ও ক্যালকুলাস\n\n\n==== ইংরেজি ====\nHigher Secondary Mechanics and Discrete mathematics\nHigher Secondary Practical Mathematics\n\n\n== পুরস্কার ও সম্মাননা ==\nঅধ্যাপক আফসার উজ-জামান ২০০৩ সালে চাঁপাইনবাবগঞ্জ পৌরসভা কর্তৃক চাঁপাইনবাবগঞ্জ পৌরসভা শতবর্ষ সম্মাননায় ভূষিত হন।\n\n\n== তথ্যসূত্র =="}