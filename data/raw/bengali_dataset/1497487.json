{"pageid": 1497487, "title": "মেক্সিকোর রাষ্ট্রপতি", "url": "https://bn.wikipedia.org/wiki?curid=1497487", "content": "মেক্সিকোর রাষ্ট্রপতি (স্পেনীয়: Presidente de México) বা আনুষ্ঠানিকভাবে মেক্সিকান যুক্তরাষ্ট্রের রাষ্ট্রপতি (স্পেনীয়: Presidente de los Estados Unidos Mexicanos উত্তর আমেরিকার রাষ্ট্র মেক্সিকোর রাষ্ট্রপ্রধান ও সরকার প্রধান। মেক্সিকোর সংবিধান অনুযায়ী রাষ্ট্রপতি দেশটির কেন্দ্রীয় সরকারের নির্বাহী বিভাগের প্রধান এবং মেক্সিকান সশস্ত্র বাহিনীর সর্বাধিনায়ক। মেক্সিকোর রাষ্ট্রপতি পদটি  মেক্সিকোর ১৮২৪ সালের সংবিধান দ্বারা সৃষ্টি করা হয়। বর্তমানে ক্লাউদিয়া শেইনবাউম মেক্সিকোর রাষ্ট্রপতি। তিনি ২০২৪ সালের ১লা অক্টোবর শপথ গ্রহণ করে পদাসীন হন। রাষ্ট্রপতি পদটিকে বিপ্লবী হিসেবে গণ্য করা হয়, কেননা এই পদের ক্ষমতাগুলি মেক্সিকান বিপ্লব পরবর্তী ১৯১৭ সালের সংবিধান দ্বারা নির্ধারিত হয়। মেক্সিকান বিপ্লবের আরেকটি উত্তরাধিকার হল পুনর্নির্বাচনের নিষেধাজ্ঞা। মেক্সিকান রাষ্ট্রপতিগণ মাত্র একটি ছয় বছরব্যাপী মেয়াদের জন্য নির্বাচিত হন, যাকে মেক্সিকোর স্পেনীয় ভাষায় সেক্সেনিও বলা হয়। কোনও রাষ্ট্রপতি, এমনকি তত্ত্বাবধায়ক ভিত্তিতে নিয়োগপ্রাপ্ত রাষ্ট্রপতিও আর কখনও নির্বাচনে প্রার্থী হতে পারবেন না। মেক্সিকোর সংবিধান ও রাষ্ট্রপতির কার্যালয় রাষ্ট্রপতিশাসিত সরকারব্যবস্থা অনুসরণ করে।\n\n\n== তথ্যসূত্র =="}