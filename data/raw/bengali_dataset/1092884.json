{"pageid": 1092884, "title": "ব্যবসা উন্মেষ কেন্দ্র", "url": "https://bn.wikipedia.org/wiki?curid=1092884", "content": "ব্যবসা উন্মেষ কেন্দ্র (Business incubator বিজনেস ইনকিউবেটর)  বলতে এমন একটি লাভজনক বা অলাভজনক প্রতিষ্ঠান বা সংস্থাকে বোঝায়, যা সম্ভাবনাময় ও নতুন কিংবা প্রারম্ভিক দশার ব্যবসা প্রতিষ্ঠান তথা কোম্পানিগুলিকে ও ব্যক্তিগত ব্যবসায়িক উদ্যোক্তাদেরকে বিভিন্ন ধরনের দুর্লভ সমর্থন ও সম্পদে প্রবেশাধিকার সেবা প্রদান করে তাদের ব্যবসার বিকাশ সাধনে সহায়তা করে। এই ব্যাপারটিকে ব্যবসার উন্মেষ (Business incubation বিজনেস ইনকিউবেশন) বলে। এটি এক ধরনের উদ্যোক্তাদের সমর্থন-প্রদায়ক সংগঠন (Entrepreneurial Support Organization)।\nব্যবসা উন্মেষ কেন্দ্রগুলির সদস্য হিসেবে নির্বাচিত সম্ভাবনাময় নতুন ব্যবসা প্রতিষ্ঠানগুলিকে নিজের পায়ে দাঁড়িয়ে কর্মকাণ্ড চালনার জন্য পর্যাপ্ত আর্থিক, মানব ও ভৌত সম্পদের অধিকারী হবার আগ পর্যন্ত সেগুলির উন্নয়ন বা বিকাশের বিভিন্ন দশা অতিক্রম করতে সাহায্য প্রদান করা হয়। যেমন ব্যবসা উন্মেষ কেন্দ্রগুলি কোনও সম্ভাবনাময় নতুন ব্যবসা প্রতিষ্ঠানকে কম খরচে কার্যালয়ের স্থান ও সংশ্লিষ্ট কারিগরি সরঞ্জামাদি প্রদান করতে পারে ও কর্মস্থলের সঠিক নকশাকরণে সাহায্য করতে পারে। এটি সম্ভাবনাময় নতুন ব্যবসা প্রতিষ্ঠানের প্রশাসনিক ও ব্যবস্থাপনামূলক কার্যাবলী পরিচালনায় সাহায্য করতে পারে। এটি কেন্দ্রটির সাথে অংশীদার হিসেবে সংশ্লিষ্ট বিনিয়োগকারীদের (যেমন ঝুঁকিবহুল পুঁজি বিনিয়োগকারী বা ভেঞ্চার ক্যাপিটালিস্ট ইনভেস্টর) সাথে নতুন উদ্যোক্তাদের অর্থসংস্থানমূলক পুঁজির জন্য সংযোগ করিয়ে দিতে পারে কিংবা বীজরূপী মূলধনের (Seed capital) যোগান দিতে পারে। এটি সম্ভাবনাময় নতুন ব্যবসা প্রতিষ্ঠানগুলিকে বাস্তব ব্যবসায়িক বিশ্বে অভিজ্ঞ ও বিজ্ঞ পরামর্শদাতা ও ব্যবস্থাপনা-স্তরের উচ্চপদস্থ কর্মকর্তাদের সাথে পরিচয় করিয়ে দিতে পারে ও তাদের সাথে প্রশিক্ষণ কর্মশালার ব্যবস্থা করতে পারে। এটি স্থানীয় বিশ্ববিদ্যালয় ও সরকারি সংস্থাগুলির সাথে সম্পর্ক ব্যবহার করে নতুন ব্যবসায়ীদের জন্য তথ্য ও গবেষণামূলক সম্পদের সুলভ্যতা নিশ্চিত করতে পারে। এই কেন্দ্রগুলিতে কেবল একটি নয়, বরং বহুসংখ্যক বাছাইকৃত সম্ভাবনাময় নতুন কোম্পানির জন্য একটি অভিন্ন কর্মস্থল ও কর্মপরিবেশ সৃষ্টি করা হয়, যাতে তারা ব্যবসা পরিচালনার যাবতীয় আনুষঙ্গিক ব্যয় ভাগাভাগি করে নিতে পারে, একে অপরের সহযোগীরূপে কাজ করতে পারে, একে অপরের কাছ থেকে অনানুষ্ঠানিক শিক্ষা ও তথ্য লাভ করতে পারে এবং সমধর্মী কোম্পানি ও ব্যক্তিদের মধ্যে সম্পর্ক বিকাশ লাভ করতে পারে। এই কেন্দ্রগুলিতে অপেক্ষাকৃত নিম্নদরে আইনি ও হিসাবরক্ষণ সেবাগ্রহণে সুবন্দোবস্ত থাকতে পারে। কেন্দ্রগুলি নিয়মিত অনুষ্ঠানের আয়োজন করতে পারে, যাতে কেন্দ্রের সদস্য সম্ভাবনাময় নতুন ব্যবসা প্রতিষ্ঠান ও স্থানীয় ব্যবসা প্রতিষ্ঠানগুলি একত্রিত হয় পারস্পরিক সংযোগ স্থাপন (নেটওয়ার্কিং) করা ও একে অপরের কাছ থেকে শিক্ষা নেওয়ার সুযোগ পায়।\nযেকোনও নতুন ব্যবসা প্রতিষ্ঠান যেকোনও উন্মেষ কেন্দ্রের সদস্য হতে পারে না। সাধারণত একটি ব্যবসা উন্মেষ কেন্দ্রের সদস্যপদ অর্জন করতে হলে আগ্রহী ব্যবসা প্রতিষ্ঠানটিকে একটি আবেদনপত্র জমা দিতে হয়, যাতে সেটি সংশ্লিষ্ট উন্মেষ কেন্দ্রের মানদণ্ড বা সামগ্রিক লক্ষ্যের সাথে খাপ খায় কি না, তা নির্ণয় করা যায়। সম্ভাবনাময় নতুন ব্যবসা প্রতিষ্ঠানটি কোন্ শিল্পখাতে আছে, এটি বিকাশের কোন্ ধাপে আছে, প্রতিষ্ঠাতাদের জনতাত্ত্বিক তথ্যাবলী, ইত্যাদি ব্যাপারগুলি সদস্যপদ প্রদানের আগে বিবেচনা করে দেখা হয়। উন্মেষ কেন্দ্রের সদস্য হবার পরে সেখানে অনির্দিষ্টকালের জন্য অবস্থান করা যায় না, বরং কেন্দ্র থেকে \"উত্তরণের\" (graduation) বেশ কিছু নীতি থাকে, যেগুলি সাধারণত ঐকমত্যের ভিত্তিতে প্রতিষ্ঠিত মাইলফলক অর্জন, প্রবৃদ্ধি পরিমাপের একক কিংবা সময়-ভিত্তিক শর্তাদির উপর ভিত্তি করে প্রণীত হয়। সাধারণত ব্যবসা প্রতিষ্ঠানগুলি কোনও সমধর্মী দলের অংশ হিসেবে বছরের নির্দিষ্ট সময়ে নয়, বরং চলমান বছরের যেকোনও সময়ে উন্মেষ কেন্দ্রে প্রবেশ করতে পারে এবং কেন্দ্রে ১ থেকে ৩ বছর মেয়াদী স্থানলাভ করতে পারে।\nসরকারী-বেসরকারী সংস্থা যেমন পৌর সংস্থা বা বিশ্ববিদ্যালয়ের তহবিলে পরিচালিত অলাভজনক ব্যবসা উন্মেষ কেন্দ্রগুলি সাধারণত বাৎসরিক সদস্যপদ চাঁদা নিয়ে থাকে ও মাসে মাসে পরিশোধ্য চাঁদার বিনিময়ে তাদের সেবা প্রদান করে। এর বিপরীতে মুনাফা বা আর্থিক লাভ করতে আগ্রহী ব্যবসা উন্মেষ কেন্দ্রগুলি তাদের সেবা বা বীজরূপী মূলধনের (Seed capital) বিনিময়ে সদ্যোজাত কোম্পানিগুলির মালিকানার অংশবিশেষের অধিকারী হয়, কেননা যেসব সম্ভাবনাময় নতুন কোম্পানির ভবিষ্যতে প্রবৃদ্ধির সম্ভাবনা আছে, যেগুলির মালিকানার অংশবিশেষের অধিকারী হলে ভবিষ্যতে উন্মেষ কেন্দ্রগুলিও সেই কোম্পানির লাভের অংশীদার হতে পারে। উন্মেষ প্রক্রিয়াটির কোনও নির্দিষ্ট স্থায়িত্বকাল নেই; এটি কয়েক মাস থেকে কয়েক বছর পর্যন্ত স্থায়ী হতে পারে। তবে সাধারণত উন্মেষ কেন্দ্রগুলির পরিবর্তে ব্যবসা ত্বরক কেন্দ্রগুলিই শেয়ারভিত্তিক মালিকানায় আগ্রহী হয়ে থাকে।\nমার্কিন যুক্তরাষ্ট্রের জাতীয় ব্যবসা উন্মেষ সংঘ (National Business Incubation Association, সংক্ষেপে NBIA) ব্যবসা উন্মেষ কেন্দ্রগুলিকে আঞ্চলিক ও জাতীয় অর্থনৈতিক উন্নয়নের জন্য একটি অনুঘটকরূপী সরঞ্জাম হিসেবে বর্ণনা করেছে। সংঘটি তার সদস্য উন্মেষ কেন্দ্রগুলিকে পাঁচটি প্রকারে ভাগ করেছে। এগুলি হল উচ্চশিক্ষায়তনিক প্রতিষ্ঠান, অলাভজনক উন্নয়ন কর্পোরেশন, লাভজনক স্থাবর সম্পত্তি উন্নয়নমূলক ঝুঁকিপূর্ণ ব্যবসা, ঝুঁকিপূর্ণ পুঁজি ব্যবসা প্রতিষ্ঠান এবং এগুলির কোনও সমন্বিত রূপ। ব্যবসার জন্য পুঁজির বন্দোবস্ত করা, উন্মেষ পর্বের স্থায়িত্বকাল, এবং উন্মেষ সেবা প্রদানের জন্য পরিশোধিত মূল্যের ধরন, ইত্যাদির উপর ভিত্তি করে এগুলির কাজ ভিন্ন ভিন্ন হতে পারে।\nব্যবসা উন্মেষ কেন্দ্রগুলির সাথে গবেষণা ও প্রযুক্তি শিল্পোদ্যানগুলির (Research and Technology Park) পার্থক্য রয়েছে। এই কেন্দ্রগুলি মূলত সম্ভাবনাময় নতুন ব্যবসা প্রতিষ্ঠান ও প্রাথমিক দশার কোম্পানিগুলির সেবায় নিবেদিত। অন্যদিকে গবেষণা ও প্রযুক্তি শিল্পোদ্যানগুলিতে বৃহৎ-মাপের প্রকল্পের তত্ত্বাবধান করা হয়, যার মধ্যে কর্পোরেশন, সরকার বা বিশ্ববিদ্যালয়ের গবেষণাগার থেকে শুরু করে অত্যন্ত ক্ষুদ্র কোম্পানিও স্থানলাভ করতে পারে। সিংহভাগ গবেষণা ও প্রযুক্তি শিল্পোদ্যানে ব্যবসায়িক সহায়তা সেবা প্রদান করা হয় না, যা কি না ব্যবসা উন্মেষ কেন্দ্রগুলির স্বাতন্ত্র্যসূচক একটি বৈশিষ্ট্য। তবে, বহুসংখ্যক গবেষণা ও শিল্পোদ্যানে ব্যবসা উন্মেষ কর্মসূচী অন্তর্ভুক্ত থাকতে পারে। \nব্যবসা উন্মেষ কেন্দ্রগুলির সাথে ব্যবসা ত্বরক কেন্দ্রগুলির (Accelerator) পার্থক্য আছে। ব্যবসা উন্মেষ কেন্দ্রগুলিতে সেইসব সম্ভাবনাময় নতুন ব্যবসা প্রতিষ্ঠানের উপরে দৃষ্টি কেন্দ্রীভূত করা হয় যেগুলি কেবলই তাদের ব্যবসার ধারণাটিকে বাস্তবে রূপ দিতে শুরু করেছে অর্থাৎ যেগুলির এখনও কোনও সুপ্রতিষ্ঠিত ব্যবসায়িক প্রতিমান বা মডেল নেই। অন্যদিকে ব্যবসা ত্বরক কেন্দ্রগুলি একটি প্রতিষ্ঠিত ব্যবসায়িক প্রতিমানের অধিকারী প্রারম্ভিক কোম্পানিগুলিকে দ্রুতগতিতে বাজারে প্রবেশ করতে সাহায্য করে।\n\n\n== আরও দেখুন ==\nসম্ভাবনাময় নতুন ব্যবসা প্রতিষ্ঠান\nব্যবসা ত্বরক কেন্দ্র\nসহকর্ম ক্ষেত্র\n\n\n== তথ্যসূত্র =="}