{"pageid": 1029964, "title": "রিপাবলিক বাংলা", "url": "https://bn.wikipedia.org/wiki?curid=1029964", "content": "রিপাবলিক বাংলা ভারত থেকে সম্প্রচারিত একটি বাংলা সংবাদ ভিত্তিক টেলিভিশন চ্যানেল। চ্যানেলটির মালিক হল অর্ণব গোস্বামীর রিপাবলিক মিডিয়া নেটওয়ার্ক।\n\n\n== ইতিহাস ==\n১১ ডিসেম্বর ২০২০ সালে রিপাবলিক মিডিয়া নেটওয়ার্কের প্রধান সম্পাদক অর্ণব গোস্বামী রিপাবলিক বাংলা চালুর কথা ঘোষণা করেন। ১৭ ফেব্রুয়ারি ২০২১ সালে চ্যানেলটি তার ট্যাগলাইন \"কথা হবে চোখে চোখ রেখে\" ঘোষণা করে। ৭ মার্চ ২০২১ সালে চ্যানেলটি চালু করা হয়। রিপাবলিক টিভি ও রিপাবলিক ভারতের পর, এটি অর্ণব গোস্বামী প্রবর্তিত তৃতীয় চ্যানেল।\n\n\n== আন্দোলন ==\n২০২৫ সালের মে মাসে রিপাবলিক বাংলা চ্যানেলের সম্প্রচার বন্ধ ও সাংবাদিক ময়ূখ রঞ্জন ঘোষ কে গ্রেফতারের দাবিতে কলকাতায় বিক্ষোভ করে কলকাতার ব্যবসায়ী সমাজ। বিক্ষোভকারীরা অভিযোগ করেন হিন্দু মুসলিম দাংগা লাগিয়ে বিজেপির উদ্দেশ্য হাসিল করতে রিপাবলিক বাংলা কাজ করছে। সাম্প্রদায়িক উত্তেজনা ছড়ানোর অভিযোগে এই চ্যানেল বন্ধ করার জন্য রাজ্যের মুখ্যমন্ত্রীর হস্তক্ষেপ কামনা করেন তারা।\n\n\n== বিতর্ক ==\nরিপাবলিক বাংলার বিরুদ্ধে বাংলাদেশ নিয়ে গুজব ছড়ানোর অভিযোগ রয়েছে। ২০২৪ সালের আগস্টে বাংলাদেশে ছাত্র-জনতার গণ-অভ্যুত্থানের পর রিপাবলিক টিভি ইউটিউবে একটি ভিডিও শেয়ার করে প্রচার করে যে, চট্টগ্রামের লালদীঘী পাড় নবগ্রহ মন্দিরে হামলা হয়েছে। স্বাধীন ফ্যাক্ট চেকিং সংস্থা ডিসমিস ল্যাব প্রকাশ করে যে এটি কোনো হিন্দু মন্দিরে হামলার ভিডিও নয়, বরং এক মুসলিম আওয়ামী লীগ নেতার বাড়ির ঘটনা।\n২০২৪ সালের অক্টোবরে এটি প্রচার করে যে, বাংলাদেশের অন্তর্বর্তী সরকারের প্রধান উপদেষ্টা মুহাম্মদ ইউনূস মার্কিন নির্বাচনের সময় দেশ ছেড়ে প্যারিসে পালিয়ে গিয়ে সেখানে বসে নির্বাচন পর্যবেক্ষণ করেছেন এবং ট্রাম্পের জয়ের পর আর দেশে না ফেরার সিদ্ধান্ত নিয়েছেন। যদিও তিনি তখন দেশেই ছিলেন। \n২০২৪ সালের নভেম্বরে এটি প্রচার করে যে,বাংলাদেশে ভারতীয় স্যাটেলাইট টিভি চ্যানেল নিষিদ্ধ করা হয়েছে। কিন্তু ফ্যাক্ট চেকিং সংস্থা রিউমর স্ক্যানার জানায়, বাংলাদেশে ভারতীয় স্যাটেলাইট চ্যানেলগুলোর সম্প্রচার বন্ধ করা হয়নি। বরং কোনো তথ্য-প্রমাণ ছাড়াই দাবিটি প্রচার করা হচ্ছে। \n২০২৪ সালের ১৮ নভেম্বর, বাংলাদেশের বিরুদ্ধে প্রোপাগাণ্ডা ও মিথ্যা তথ্য সম্প্রচারের অভিযোগে এই চ্যানেলের কন্টেন্ট নিষিদ্ধ ও ব্লক করার দাবিতে হাইকোর্টে রিট দায়ের করা হয়।\n\n\n== তথ্যসূত্র =="}