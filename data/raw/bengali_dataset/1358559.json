{"pageid": 1358559, "title": "বানৌজা এলসিটি-১", "url": "https://bn.wikipedia.org/wiki?curid=1358559", "content": "বাংলাদেশ নৌবাহিনী জাহাজ (সংক্ষেপেঃ বানৌজা) এলসিটি-১ বাংলাদেশ নৌবাহিনীর ভার্ড ৭ ৫০৭-শ্রেণীর একটি ল্যান্ডিং ক্রাফট ট্যাংক জাহাজ। এই জাহাজটি ভার্ড মেরিন কোম্পানি, কানাডা এর প্রযুক্তিগত সহায়তায় খুলনা শিপইয়ার্ডে নির্মাণ করা হচ্ছে। ভার্ড ৭ ৫০৭ ল্যান্ডিং ক্র্যাফট সিরিজের উপর ভিত্তি করে নির্মাণাধীন জাহাজটি সামুদ্রিক এবং উপকূলীয় অঞ্চলে উভচর অভিযান পরিচালনার পাশাপাশি সেনাসদস্য, রসদ, অস্ত্র ও গোলাবারুদ, ট্যাংক, সামরিক যানবাহন এবং বিভিন্ন প্রকার সামরিক সরঞ্জাম পরিবহনে সক্ষম হবে। এছাড়াও জাহাজগুলি দুর্যোগ কালীন সময়ে উদ্ধার অভিযান পরিচালনা ও দুর্যোগ পরবর্তী ত্রাণ তৎপরতা কার্যক্রমে অংশগ্রহণ করবে।\n\n\n== ইতিহাস ==\nসশস্ত্র বাহিনীর জন্য গৃহীত দীর্ঘমেয়াদী আধুনিকায়ন পরিকল্পনার অংশ হিসেবে বাংলাদেশ সরকার দেশীয় ও বৈদেশিক উৎস থেকে সমরাস্ত্র সংগ্রহ বৃদ্ধির সিদ্ধান্ত গ্রহণ করে। এছাড়াও উপকূলবর্তী নৌঘাঁটিতে চলাচল করার জন্য এসব উভচর জাহাজের প্রয়োজন ছিলো। যুদ্ধ ও শান্তি কালীন সময়ে চট্টগ্রাম, মোংলা, সেন্ট মার্টিন দ্বীপ এবং তৎসংলগ্ন উপকূলীয় এলাকায় উভচর অভিযান পরিচালনার পাশাপাশি ল্যান্ডিং ফোর্স, ট্যাংক, অস্ত্র, গোলাবারুদ ও রসদ সরবরাহের জন্য উক্ত জাহাজের প্রয়োজনীয়তা বিশেষভাবে পরিলক্ষিত হয়। এরই ধারাবাহিকতায়, অক্টোবর, ২০২২ সালে বাংলাদেশ নৌবাহিনীর অধীনস্থ খুলনা শিপইয়ার্ড লিমিটেড এবং ভার্ড মেরিন কোম্পানি, কানাডা এর মধ্যে প্রযুক্তি হস্তান্তরের মাধ্যমে ল্যান্ডিং ক্রাফট ট্যাংক জাহাজ নির্মাণ সংক্রান্ত চুক্তি স্বাক্ষরিত হয়। ১৫ জুন, ২০২২ সালে তৎকালীন খুলনা নেভাল এরিয়া কমান্ডার রিয়ার এডমিরাল মোহম্মদ আনোয়ার হোসেন-এনজিপি, পিসিজিএম, এনডিসি, পিএসসি মহোদয় খুলনা শিপইয়ার্ড প্রাঙ্গনে এক অনুষ্ঠানে কিল লেয়িং এর মাধ্যমে নির্মাণ কাজের আনুষ্ঠানিক সূচনা করেন। খুলনা শিপইয়ার্ডের তৎকালীন ব্যবস্থাপনা পরিচালক কমোডর এম শামসুল আজিজ-এনজিপি, পিএসসি-বিএন, এর সভাপতিত্বে উক্ত অনুষ্ঠানে প্রতিষ্ঠানটির জিএমবৃন্দ ছাড়াও উর্ধ্বতন সামরিক ও বেসামরিক কর্মকর্তাগণ উপস্থিত ছিলেন। আন্তর্জাতিক খ্যাতিসম্পন্ন যুক্তরাজ্য ভিত্তিক ক্লাসিফিকেশন সোসাইটি লয়েডস রেজিস্ট্রার এর নীতিমালা অনুসরণ করে জাহাজটি নির্মিত হয়।\n\n\n== বৈশিষ্ট্য ও যান্ত্রিক কাঠামো ==\nবানৌজা এলসিটি-১ জাহাজটির প্রস্তাবিত দৈর্ঘ্য ৭০ মিটার (২৩০ ফুট), প্রস্থ ১৩ মিটার (৪৩ ফুট), গভীরতা ১.০ মিটার (৩.৩ ফুট) সম্মুখ, ২.২ মিটার (৭.২ ফুট) পশ্চাৎ এবং সর্বোচ্চ গতিবেগ ১৫ নট (২৮ কিলোমিটার প্রতি ঘণ্টা; ১৭ মাইল প্রতি ঘণ্টা)। নির্মাণাধীন জাহাজটি ২টি ৩,০০৪ অশ্বশক্তি (২,২৪০ কিলোওয়াট) ক্যাটারপিলার ডিজেল ইঞ্জিন সজ্জিত হবে। এছাড়াও ২টি ৩৪০ কিলোওয়াট বাউদুইন জেনারেটর (ফ্রান্স), ১টি ১৬৫ কিলোওয়াট বাউদুইন জেনারেটর (ফ্রান্স) (সাপোর্ট), জেডএফ গিয়ারবক্স (জার্মানি) এবং ২টি শ্যাফট যুক্ত থাকবে। জাহাজটি ৬০ জন জনবল নিয়ে একনাগাড়ে ৭ দিন অভিযান পরিচালনার পাশাপাশি ৩৫০ টন কার্গো বহন করতে সক্ষম। এছাড়াও জাহাজটি এমবিটি-২০০০ সামরিক ট্যাংক, ৩৫০ জন সেনাসদস্য এবং ৬টি সামরিক ট্রাক পরিবহন করতে সক্ষম হবে। সেন্সর এবং কার্যপদ্ধতি হিসেবে জাহাজটিতে থাকবে: \n\n১টি র‍্যাডার;\n১টি হাল মাউনন্টেড মাল্টি-বিম ইকো সাউন্ডার (মার্কিন যুক্তরাষ্ট্র);\n১টি হাল মাউনন্টেড সিঙ্গেল-বিম ইকো সাউন্ডার (মার্কিন যুক্তরাষ্ট্র);\n১টি ডিজিপিএস রিসিভার (মার্কিন যুক্তরাষ্ট্র);\n১টি সাউন্ড ভেলোসিটি প্রোফাইলার (যুক্তরাজ্য);\n১টি মাল্টিরোল ডিসপ্লে সহ নেভিগেশন র‍্যাডার (জাপান);\n১টি চৌম্বকীয় কম্পাস (জাপান);\n১টি জিপিএস রিসিভার (ফুরুনো);\n১টি ইকো সাউন্ডার (কোডেন);\n১টি রাডার অ্যাঙ্গেল ইন্ডিকেটর;\n১টি ভিএইচএফ সেট (আইকম);\n২০টি ভিএইচএফ ওয়াকিটকি সেট (আইকম/মটোরোলা)।\nনৌবহরে যুক্ত হওয়ার পর জাহাজটি ৫টি মিডিয়াম আর্টিলারি গান, ৬টি সামরিক ট্যাংক, ১২টি সাঁজোয়া যান, ১৮টি সামরিক ট্রাক, ৩৫০ জন সেনাসদস্য এবং ৩৫০ টন কার্গো পরিবহনে সক্ষম হবে।\n\n\n== রণসজ্জা ==\nদুর্যোগ ও শান্তি কালীন সময়ে সহায়ক ভূমিকায় নিয়োজিত এই জাহাজটিতে রয়েছে:\n\n২টি ২০ মিমি বিমান-বিধ্বংসী কামান;\n৪টি এসটিকে-৫০এমজি ১২.৭ মিমি বিমান-বিধ্বংসী মেশিনগান;\nএছাড়াও যুদ্ধকালীন বিশেষ পরিস্থিতিতে জাহাজটিতে ৬টি ভূমি থেকে আকাশে উৎক্ষেপণযোগ্য বিমান বিধ্বংসী ক্ষেপণাস্ত্র কিউডব্লিউ-২ ম্যানপ্যাড মোতায়েন করা যায়।\n\n\n== তথ্যসূত্র =="}