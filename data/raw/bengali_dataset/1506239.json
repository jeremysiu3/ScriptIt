{"pageid": 1506239, "title": "মধ্যপ্রদেশ বিধানসভা", "url": "https://bn.wikipedia.org/wiki?curid=1506239", "content": "মধ্যপ্রদেশ বিধানসভা হল ভারতের মধ্যপ্রদেশ রাজ্যের এককক্ষ বিশিষ্ট রাজ্য আইনসভা।\nবিধানসভার আসনটি রাজ্যের রাজধানী ভোপালে অবস্থিত। এটি ভোপাল শহরের আরেরা হিল এলাকায় ক্যাপিটাল কমপ্লেক্সের কেন্দ্রে অবস্থিত একটি মনোরম ভবন, বিধান ভবনে অবস্থিত। মেয়াদ পূর্তির আগে ভেঙে না গেলে বিধানসভার মেয়াদ পাঁচ বছর। বর্তমানে, এটি ২৩৪ জন সদস্য নিয়ে গঠিত যারা একক-আসন নির্বাচনী এলাকা থেকে সরাসরি নির্বাচিত। ৩৩ টি নির্বাচনী এলাকা তফসিলি জাতি এবং ৪৫টি তফসিলি উপজাতি প্রার্থীদের জন্য সংরক্ষিত।\n\n\n== ইতিহাস ==\nমধ্যপ্রদেশ আইনসভার ইতিহাস শুরু হয় ১৯১৩ সালে। ওই বছর ৮ নভেম্বর মধ্যপ্রদেশ আইন পরিষদ গঠন করা হয়। পরে, ভারত সরকার আইন ১৯৩৫ অনুযায়ী নির্বাচিত মধ্যপ্রদেশ বিধানসভা গঠিত হয়। মধ্যপ্রদেশ বিধানসভার প্রথম নির্বাচন ১৯৩৭ সালে অনুষ্ঠিত হয়।\nভারত স্বাধীন হওয়ার পর, ১৯৪৭ সালে মধ্যপ্রদেশ ও বেরার এবং বেশ কয়েকটি দেশীয় রাজ্য ভারতের সাথে মিলিত হয়। এগুলি একীভূত হয়ে একটি নতুন রাজ্য, মধ্যপ্রদেশে পরিণত হয়। এই রাজ্যের বিধানসভার সংখ্যা ছিল ১৮৪ জন।\nবর্তমান মধ্যপ্রদেশ রাজ্যটি রাজ্যগুলির পুনর্গঠনের পরে ১ নভেম্বর ১৯৫৬-এ অস্তিত্ব লাভ করে। এটি পূর্ববর্তী মধ্যপ্রদেশ (মারাঠি ভাষী অঞ্চলগুলি ছাড়া, যা বোম্বে রাজ্যের সাথে একীভূত হয়েছিল), মধ্য ভারত, বিন্ধ্যপ্রদেশ এবং ভোপাল রাজ্যগুলিকে একীভূত করে তৈরি করা হয়েছিল। মধ্য ভারত, বিন্ধ্য প্রদেশ এবং ভোপালের বিধানসভার আসন সংখ্যা ছিল যথাক্রমে ৭৯, ৪৮ এবং ২৩। ১ নভেম্বর ১৯৫৬-এ, পূর্ববর্তী চারটি রাজ্যের বিধানসভাগুলিও পুনর্গঠিত মধ্যপ্রদেশ বিধানসভা গঠনের জন্য একীভূত হয়েছিল। এই প্রথম বিধানসভার মেয়াদ ছিল খুবই সংক্ষিপ্ত, যা ৫ মার্চ ১৯৫৭ সালে বিলুপ্ত হয়ে যায়।\nমধ্যপ্রদেশ বিধানসভার প্রথম নির্বাচন ১৯৫৭ সালে অনুষ্ঠিত হয়। দ্বিতীয় বিধানসভা ১ এপ্রিল ১৯৪৭ সালে গঠিত হয়। শুরুতে বিধানসভার সংখ্যা ছিল ২৮৮, যা পরবর্তীতে একজন মনোনীত সদস্য সহ ৩২১-এ উন্নীত করা হয়। ১ নভেম্বর ২০০০-এ, মধ্যপ্রদেশ রাজ্য থেকে আলাদা করে একটি নতুন রাজ্য, ছত্তিশগড় গঠন করা হয়। ফলস্বরূপ, একজন মনোনীত সদস্য সহ বিধানসভার সংখ্যা ২৩১-এ নেমে আসে।\nবর্তমান ভবনটি ১৯৬৭ সালে চার্লস কোরেয়ার দ্বারা ডিজাইন করা হয়েছিল এবং এটি ১৯৯৮ সালে স্থাপত্যের জন্য আগা খান পুরস্কার প্রাপ্ত হয়েছে।\n৪ ডিসেম্বর ২০১৭-এ, মধ্যপ্রদেশ বিধানসভা সর্বসম্মতিক্রমে ১২ বছর বা তার কম বয়সী মেয়েদের ধর্ষণের জন্য দোষী ব্যক্তিদের মৃত্যুদণ্ড দেওয়ার একটি বিল পাস করে।\n\n\n== তথ্যসূত্র ==\n\n\n== বহিঃসংযোগ ==\n\"Madhya Pradesh Vidhan Sabha website\"।"}