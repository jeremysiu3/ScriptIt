{"pageid": 1515298, "title": "ফানিয়া মিণ্ডেল", "url": "https://bn.wikipedia.org/wiki?curid=1515298", "content": "ফানিয়া এসিয়া মিণ্ডেল (১৫ই ডিসেম্বর, ১৮৯৪ – ১৮ই জুলাই, ১৯৬৯) ছিলেন একজন আমেরিকান নারীবাদী, সমাজকর্মী এবং থিয়েটার শিল্পী।\n\n\n== জীবন এবং কর্মজীবন ==\nফানিয়া মিণ্ডেল ১৮৯৪ সালের ১৫ই ডিসেম্বর রাশিয়ার মিনস্কে ইহুদি পিতামাতার ঘরে জন্মগ্রহণ করেন। তিনি ১৯০৬ সালে তাঁর বাবা-মা ও পরিবারের সাথে নিউ ইয়র্কের ব্রুকলিনে চলে আসেন এবং ১৯১৯ সালে মার্কিন নাগরিক হন। তিনি একজন দক্ষ শিল্পী ছিলেন এবং নিউ ইয়র্কের ব্রডওয়ে থিয়েটারের সেট ও পোশাক নকশা করতেন। তিনি রাশিয়ান থেকে ইংরেজি ভাষায় নাটক  অনুবাদ করেছিলেন, যার মধ্যে ম্যাক্সিম গোর্কির নাটক \"নাইট লজিং\" এর সংস্করণও অন্তর্ভুক্ত ছিল, যেটি ১৯২০ সালে প্লাইমাউথ থিয়েটারে পরিবেশিত হয়েছিল। অভিনেতাদের মধ্যে ছিলেন এডওয়ার্ড জি. রবিনসন। ফানিয়া ওয়াশিংটন স্কোয়ারের ঠিক কাছে গ্রিনউইচ ভিলেজে অবস্থিত একটি ছোট বুটিক লিটল রাশিয়ার মালিকও ছিলেন, সেখানে রাশিয়ার দুর্লভ শিল্পবস্তু পাওয়া যেত, কিন্তু তাঁর আসল আবেগ ছিল নারীবাদ এবং প্রগতিশীল উদ্দেশ্যগুলির প্রতি।\n১৯১৬ সালে একজন তরুণ রাজনৈতিক কর্মী হিসেবে তিনি নারীবাদী মার্গারেট স্যাঙ্গার এবং তাঁর বোন এথেল বাইর্নের সাথে পরিচিত হন। একসাথে, তিনজন মহিলা ব্রুকলিনে মার্কিন যুক্তরাষ্ট্রের প্রথম জন্মনিয়ন্ত্রণ ক্লিনিকটি খোলেন যা \"ব্রাউনসভিল ক্লিনিক\" নামে পরিচিত (ব্রুকলিনের ব্রাউনসভিল অংশের নামে, যেখানে এটি অবস্থিত ছিল)। ক্লিনিকটি তাৎক্ষণিকভাবে সংবাদমাধ্যমে আলোড়ন সৃষ্টি করে, জাতীয় মনোযোগ আকর্ষণ করে এবং তিনজন মহিলাকে \"অশ্লীল উপকরণ বিতরণের\" অভিযোগে গ্রেপ্তার করে বিচার করা হয়।\n\"পুলিশ ক্লিনিকটি খোলার পর থেকেই নজরদারি চালাচ্ছিল এবং গর্ভনিরোধক সরঞ্জাম কেনার জন্য একজন মহিলা প্রতিনিধিকে পরিচয় গোপন করে পাঠিয়েছিল। ২৬শে অক্টোবর (১৯১৬) একজন পুলিশ মহিলা এবং ভাইস-স্কোয়াড অফিসাররা ক্লিনিকে অভিযান চালিয়ে পেসারি (ফার্মাসিউটিক্যাল উদ্দেশ্যে যোনিতে ঢোকানো কৃত্রিম যন্ত্র) থেকে শুরু করে কনডম পর্যন্ত বিভিন্ন ধরণের গর্ভনিরোধক, এবং ২০টি 'যুবতী মহিলাদের উপর বই' বাজেয়াপ্ত করে, সেইসঙ্গে স্যাঙ্গার, বাইর্ন এবং ফানিয়াকে গ্রেপ্তার করে। গ্রেপ্তারের পর, স্যাঙ্গার এবং ফানিয়া রেমণ্ড স্ট্রিট জেলে রাত কাটান, বাইর্নকে পাঠানো হয় লিবার্টি অ্যাভিনিউ স্টেশনে। পরের দিন সকালে সকলকে ৫০০.০০ ডলার জামিনে মুক্তি দেওয়া হয়।\"\nতিনজন নারীকেই দোষী সাব্যস্ত করা হয়েছিল, কিন্তু অবশেষে রায় বাতিল করা হয়েছিল, এবং তাঁদের প্রচারণা শেষ পর্যন্ত সফল হয়েছিল, যার ফলে সামাজিক নীতি এবং বিশ্বজুড়ে জন্মনিয়ন্ত্রণ ও যৌন শিক্ষা নিয়ন্ত্রণকারী আইনগুলিতে বড় ধরনের পরিবর্তন আনা হয়েছিল। ক্লিনিকটি বন্ধ হয়ে যায় কিন্তু পরে এটি পরিকল্পিত পিতৃ-মাতৃত্ব সংস্থা তৈরির ভিত্তি হয়ে ওঠে।\n১৯২৯ সালের ৩রা ডিসেম্বর ফানিয়া বিয়ে করেন রাল্ফ এডমণ্ড লেক্লার্ক রোডারকে, যিনি একজন পণ্ডিত, ইতিহাসবিদ ও লেখক ছিলেন এবং নাটক, থিয়েটার ও বামপন্থী কর্মকাণ্ডে তাঁর আগ্রহ ছিল। এই দম্পতি ১৯৩০-এর দশকে ইউরোপ, ক্যারিবিয়ান এবং হাইতিতে ব্যাপক ভ্রমণ করেছিলেন - কিন্তু শেষ পর্যন্ত ১৯৪০-এর দশকের মধ্যে তাঁরা মেক্সিকোর প্রেমে পড়ে যান। ফানিয়ার ভাই, জ্যাকব \"পপ\" মিণ্ডেল, পেশায় একজন দন্তচিকিৎসক এবং কমিউনিস্ট পার্টির একজন সদস্য ছিলেন। তাঁকে পরে স্মিথ আইনের (বলপ্রয়োগ বা সহিংসতার মাধ্যমে মার্কিন সরকারকে উৎখাত করার জন্য ফৌজদারি দণ্ড) অধীনে বিচারের মুখোমুখি করা হয় এবং জেলে পাঠানো হয়। ১৯৫০-এর দশকে যখন মার্কিন যুক্তরাষ্ট্রে ম্যাকার্থিবাদ (বামপন্থী ব্যক্তিদের রাজনৈতিক দমন ও নিপীড়ন) প্রচলিত ছিল, ভাইয়ের দৃষ্টিভঙ্গি এবং ফানিয়ার নিজের বামপন্থী মনোভাব এই দম্পতির মেক্সিকোতে চলে যাওয়ার সিদ্ধান্তকে প্রভাবিত করতে পারে। এই সময়কালে মার্কিন যুক্তরাষ্ট্রের অনেক রাজনৈতিক কর্মী, শিল্পী এবং বুদ্ধিজীবী মেক্সিকোতে আশ্রয় চেয়েছিলেন। ফানিয়া এবং তাঁর স্বামী তাঁদের পরবর্তী জীবনের বেশিরভাগ সময় মেক্সিকো সিটিতে প্রবাসী হিসেবে কাটিয়েছেন। সেখানে রালফ অধ্যয়ন করে বেনিটো জুয়ারেজের একটি গুরুত্বপূর্ণ জীবনী সহ বেশ কয়েকটি বই রচনা করেছেন। এই জন্য তিনি মেক্সিকোর সর্বোচ্চ সাহিত্য পুরস্কার, অর্ডেন দেল আগুইলা অ্যাজটেকাতে সম্মানিত হয়েছেন।\n\n\n== মৃত্যু ==\nফানিয়া এবং তাঁর স্বামী দুজনেই ১৯৬৯ সালে মেক্সিকো সিটিতে মারা যান, – জুলাই মাসে ফানিয়া এবং অক্টোবরে তাঁর স্বামী।\n\n\n== তথ্যসূত্র =="}