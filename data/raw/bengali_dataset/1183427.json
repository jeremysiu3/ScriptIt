{"pageid": 1183427, "title": "আগামেমনন", "url": "https://bn.wikipedia.org/wiki?curid=1183427", "content": "আগামেমনন গ্রিক পুরাণের একটি চরিত্র। হোমার তার ইলিয়াডে এই চরিত্রটির উল্লেখ করেছেন।এস্কাইলাসের \"অ্যাগামেমনন\" নামের একটি নাটক রয়েছে।\nঅ্যাগামেমনন ছিলেন মাইসিনির রাজা। তাঁর পিতার নাম অ্যাট্রিউস ও মাতার নাম রাণী অ্যারপ। স্পার্টার রাজা মেনেলাউস তথা হেলেনের স্বামী ছিলেন তাঁর ভাই। ক্লাইটেমনেস্ট্রা ছিলেন অ্যাগামেমনেন স্ত্রী। তাঁদের (অ্যাগামেমনন ও ক্লাইটেমনেস্ট্রা'র) সন্তানদের নাম ইফিজিনিয়া, ইলেক্ট্রা (কন্যা) ও অরেস্ট্রিস (পুত্র)। \nট্রোজান যুদ্ধে অ্যাগামেমনন ছিলেন গ্রিক বাহিনীর কমান্ডার। বর্শা নিক্ষেপে অত্যন্ত পারদর্শী ছিলেন তিনি। এই যুদ্ধে অ্যাগামেমনন আশেপাশের রাজ্যের রাজাদের সম্পৃক্ত করে ১০০০ হাজার যুদ্ধজাহাজ নিয়ে ট্রয়ের উদ্দেশ্যে রওয়ানা দেন। কথিত আছে অ্যাগামেমনন পথিমধ্যে বনদেবী আর্টেমিসের প্রিয় বন্যপ্রাণী এক খরগোশকে শাবকসহ হত্যা করলে বনদেবী ক্রুদ্ধ হয়ে বায়ুপ্রবাহ বন্ধ করে দেন। ফলত অনুকূল বায়ুর অভাবে ট্রয়গামী গ্রিক যুদ্ধজাহাজগুলো অচল হয়ে পড়ে। এমতাবস্থায় আর্টেমিস অ্যাগামেমনন কন্যা ইফিজিনিয়াকে বলি হিসেবে চেয়ে বসেন। ইফিজিনিয়ার বিয়ে ঠিক হয়েছে এমন কথা বলে কৌশলে অ্যাগামেমনন Aulis নামক স্থানে তাকে বলি দেন। পরবর্তীতে এই নির্দয়তার খবর জানতে পেরে রাণী ক্লাইটেমনেস্ট্রা অ্যাগামেমননের বিরুদ্ধে প্রতিশোধস্পৃহা লালন করতে শুরু করেন।\nদশ বছর পর যুদ্ধ থেকে ফিরলে, কন্যা হত্যার প্রতিশোধ নিতে অ্যাগামেমননের স্ত্রী ক্লাইটেমনেস্ট্রা তার প্রেমিক এজিস্টাসের সাথে মিলে অ্যাগামেমননকে হত্যা করেন।\nহোমার তার মহাকাব্যে অ্যাগামেমননকে একজন অবিবেচক, নির্দয় ও আত্মগরিমায় বিভোর চরিত্র হিসেবে অঙ্কন করেছেন।\n\n\n== তথ্যসূত্র =="}