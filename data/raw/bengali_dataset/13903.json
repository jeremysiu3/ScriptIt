{"pageid": 13903, "title": "বামন গ্রহ", "url": "https://bn.wikipedia.org/wiki?curid=13903", "content": "একটি বামন গ্রহ (ইংরেজি: Dwarf planet) হল এমন একটি গ্রহীয়-ভরযুক্ত বস্তু যা গ্রহগুলির মতো মহাকাশে সেটির অঞ্চলে আধিপত্য বিস্তার করতে পারে না, আবার যা একটি প্রাকৃতিক উপগ্রহও নয়। অর্থাৎ, বামন গ্রহগুলি সূর্যকে প্রত্যক্ষভাবে প্রদক্ষিণ করে এবং নির্দিষ্ট আকার পাওয়ার জন্য এগুলির ভর যথেষ্টই রয়েছে। এগুলির অভিকর্ষ একটি উদ্স্থিতি সাম্যাবস্থামূলক আকার (সচরাচর ক্ষেত্রে একটি উপগোলক) বজায় রাখার পক্ষে যথেষ্ট। কিন্তু নিজ কক্ষপথ থেকে এটি সমরূপ বস্তুগুলিকে পরিষ্কার করে দিতে পারে না। বামন গ্রহের আদি নিদর্শন হল প্লুটো। গ্রহ-ভূতত্ত্ববিদদের কাছে বামন গ্রহ সম্পর্কে আগ্রের বিষয়টি হল এই যে, সম্ভবত পার্থক্যীকৃত ও ভূতাত্ত্বিকভাবে সক্রিয় বস্তু এই বামন গ্রহগুলিতে গ্রহীয় ভূতত্ত্বের বৈশিষ্ট্যগুলি পরিস্ফুট হলেও হতে পারে। ২০১৫ সালে প্লুটোয় নিউ হোরাইজনস অভিযানের মাধ্যমে এমন প্রত্যাশারই জন্ম হয়েছে।\nসৌরজগতে বামন গ্রহগুলির মোট সংখ্যা অজ্ঞাতই থেকে গিয়েছে। এর কারণ হল, একটি বস্তু উদ্স্থিতি সাম্যাবস্থায় রয়েছে কিনা তা নির্ধারণ করতে সেটিকে মহাকাশযানের খুব কাছ থেকে পর্যবেক্ষণ করতে হয়।  আধ-ডজন বৃহত্তম বামন গ্রহ দাবিদার হয় মহাকাশযান কর্তৃক আলোকচিত্রে ধৃত হয়েছে (প্লুটো ও সেরেস) অথবা সেগুলির অন্তত একটি জ্ঞাত প্রাকৃতিক উপগ্রহ রয়েছে (প্লুটো, এরিস, হাউমেয়া, মাকেমাকে, গংগং, কোয়াওয়ার), যার ফলে সেগুলির ভর জানা গিয়েছে এবং এইভাবেই সেগুলির ঘনত্বও অনুমান করা গিয়েছে। ভর ও ঘনত্ব পালাক্রমে উদ্স্থিতি সাম্যাবস্থার মডেলগুলির মধ্যে সামঞ্জস্যপূর্ণ হতে পারে।\nসৌরজগতের গ্রহীয়-ভরযুক্ত বস্তুগুলির ত্রিধা শ্রেণিবিন্যাসের অঙ্গ হিসেবে গ্রহবিজ্ঞানী অ্যালান স্টার্ন বামন গ্রহ শব্দটি প্রবর্তন করেন: ধ্রুপদি গ্রহ (বৃহৎ আটটি গ্রহ), বামন গ্রহ ও উপগ্রহ গ্রহ। নামের ইঙ্গিত অনুযায়ী বামন গ্রহগুলিকে এক শ্রেণির গ্রহ হিসেবে ধারণা করা যায়। যদিও ২০০৬ সালে সূর্য-প্রদক্ষিণকারী বস্তুগুলির ত্রিবিধ পুনঃশ্রেণিবিন্যাসকরণের অঙ্গ হিসেবে ইন্টারন্যাশনাল অ্যাস্ট্রোনমিক্যাল ইউনিয়ন (আইএইউ) এই শব্দটি গ্রহণ করে গ্রহ-সদৃশ বস্তুগুলির একটি শ্রেণির নাম হিসেবে। সূর্য থেকে নেপচুন অপেক্ষাও দূরবর্তী বস্তু এরিস আবিষ্কারের পর দ্রুত এই সিদ্ধান্ত গ্রহণ করা হয়েছিল। এরিস নামক এই বামন গ্রহটি প্লুটোর তুলনায় অধিক ভরবিশিষ্ট হলেও ধ্রুপদি গ্রহগুলির তুলনায় ক্ষুদ্রাকারই। আকারের দিক থেকে প্লুটোর প্রতিযোগী অন্য কয়েকটি বস্তুর আবিষ্কারও প্লুটো কী তা পুনর্বিবেচনা করতে বিজ্ঞানীদের বাধ্য করে। এইভাবে স্টার্ন ও অন্য অনেক গ্রহ-ভূতত্ত্ববিদ ধ্রুপদি গ্রহগুলির থেকে বামন গ্রহগুলিকে পৃথক করেছেন। কিন্তু ২০০৬ সাল থেকে আইএইউ ও জ্যোতির্বিজ্ঞানীদের বৃহত্তর অংশ এরিস ও প্লুটোর মতো বস্তুগুলিকে সর্বাংশে গ্রহের পর্যায়-তালিকা থেকে বাদ দিয়েছেন।\n\n\n== বামন গ্রহসমূহের তালিকা ==\n\n\n== তথ্যসূত্র ==\n\n\n== বহিঃসংযোগ =="}