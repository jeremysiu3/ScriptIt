{"pageid": 1525249, "title": "লায়লা মজনুর মাজার", "url": "https://bn.wikipedia.org/wiki?curid=1525249", "content": "লায়লা মজনুর মাজার  রাজস্থানের শ্রী গঙ্গানগর জেলার অনুপগড়ের বিনজৌর নামক একটি গ্রামে অবস্থিত। স্থানীয় কিংবদন্তি অনুসারে, বিখ্যাত প্রেমিক-প্রেমিকা লায়লা ও মজনু এখানে মারা গিয়েছিলেন। প্রতি বছর জুন মাসে এখানে একটি মেলা অনুষ্ঠিত হয়। সেখানে শত শত দম্পতি ও নববিবাহিতরা উপস্থিত হন।\n\n\n== মাজার এবং এর পটভূমি ==\nঅনেকে বিশ্বাস করেন, এই মাজার প্রকৃতপক্ষে প্রেমিক-প্রেমিকা লায়লা ও মজনুর স্মৃতিবিজড়িত। তাদের মতে, লায়লা-কায়স সিন্ধু থেকে এসেছিলেন। লায়লার বাবা-মা এবং তার ভাইয়ের হাত থেকে পালিয়ে এই জায়গায় এসেছিলেন। তারা লায়লা-মজনুর প্রেম মেনে নিতে পারেননি। কিন্তু সেই সময় একটি বিশাল এক বালিয়াড়ি তাদের পথ রোধ করে এবং তৃষ্ণার্ত অবস্থায় তারা মরুভূমি পেরোতে পারেননি। শেষ পর্যন্ত লায়লার বাবা-মা তাদের খুঁজতে এসে দেখেন তারা দুজনেই মরুভূমিতে মারা গেছেন। এভাবে এই স্থানটি প্রেমের প্রতীক হয়ে ওঠে এবং মানুষ এখানে লায়লা ও মজনুর আশীর্বাদ নিতে আসে। স্থানীয়দের মতে উৎসবের সময় দম্পতিরা লায়লা ও মজনুর সমাধিতে এসে তাদের সারাজীবন একসঙ্গে থাকার আশীর্বাদ কামনা করেন।\nতবে কিছু মানুষের মতে, এটি প্রকৃতপক্ষে লায়লা ও মজনুর মাজার নয়। রানি রায়সিখ এই মজারের প্রথম দিকের তত্ত্বাবধায়কদের একজন ছিলেন। তার মতে এই সমাধি পৌরাণিক লায়লা-মজনুনের সঙ্গে সম্পর্কিত নয়। বরং এটি একজন মহান শিক্ষক ও তার নিবেদিতপ্রাণ ছাত্রের দুটি সমাধি। এই সমাধিসৌধটি সেই শিক্ষক ও ছাত্রের মধ্যে পারস্পরিক শ্রদ্ধা ও ভালোবাসার প্রতীক।\n\n\n== সমাধিসৌধের উন্নয়ন ==\n\nএই সমাধিসৌধটি মুসলিম ও হিন্দুদের একটি পুরানো কবরস্থানের অংশ। শুরুতে এই কবরগুলো একটি ছাউনির নিচে ছিল। স্থানীয় কিংবদন্তি অনুসারে, অলৌকিক ঘটনার কারণে মানুষ এই কবরের ভক্ত হয়ে ওঠে এবং এখানে আসতে শুরু করে। এখন এখানে একটি ছোট কক্ষ (সমাধি) নির্মিত হয়েছে।\n\n\n== বার্ষিক মেলা ==\n\nশত শত মানুষ জুন মাসে (১৪ জুন) এখানে একটি মেলার জন্য আসেন। অনেক দম্পতি এখানে সারিবদ্ধভাবে দাঁড়িয়ে কিংবদন্তি লায়লা-মজনুর কাছে আশীর্বাদ প্রার্থনা করেন। দর্শনার্থীরা তাদের পবিত্র মাজারে একটি চাদর (কাপড়ের চাদর) বিছিয়ে প্রার্থনা করেন।\nমেলা চলাকালীন ভক্তরা দর্শনার্থীদের জন্য প্রসাদ এবং লঙ্গর (বিনামূল্যে খাবার) পরিবেশন করেন। রাতে ভক্তদের দ্বারা ভক্তিমূলক গানের অনুষ্ঠানও আয়োজিত হয়।\nকার্গিল যুদ্ধের আগে এই স্থানটি পাকিস্তানি দর্শনার্থীদের জন্যও উন্মুক্ত ছিল। পরে তাদের জন্য সীমান্ত বন্ধ করে দেওয়া হয়।\n\n\n== তথ্যসূত্র =="}