{"pageid": 1468992, "title": "রম্ভাসুর", "url": "https://bn.wikipedia.org/wiki?curid=1468992", "content": "রম্ভ বা রম্ভাসুর হলো হিন্দু পুরাণের এক অসুর। দনু ও কশ্যপের বংশধর রম্ভ ও করম্ভ দুই ভাই ছিল। পুরাণমতে, তারা বিশ্বব্রহ্মাণ্ডে দানবদের রাজত্ব প্রতিষ্ঠার জন্য বিশেষ ক্ষমতা লাভের উদ্দেশ্যে তপস্যা করে।\n\n\n== তপস্যা ও বরপ্রাপ্তি ==\nপুরাণমতে রম্ভ ও করম্ভ সন্তানলাভের আশায় পঞ্চনদে তপস্যা করে। রম্ভ আগুনের পাঁচটি কুণ্ডলী দ্বারা বেষ্টিত হয়ে এবং করম্ভ একটি হ্রদের পানিতে মালবৎ যক্ষের নিকট বর প্রার্থনা করে। তাদের তপস্যার কথা জানতে পেরে ইন্দ্র কুমিরের ছদ্মবেশে তাদের তপস্যা ব্যর্থ করতে আসেন। প্রথমে কুমিরবেশী ইন্দ্র করম্ভকে পানিতে টেনে নিয়ে যায় এবং ডুবিয়ে হত্যা করেন। এরপর রম্ভকে মারতে উদ্যত হলে দেবতা অগ্নি তাকে রক্ষা করেন। ভাইয়ের মৃত্যুতে ক্রুদ্ধ হয়ে রম্ভ নিজের মস্তক কেটে আহুতি দিতে উদ্যত হলে দেবতা অগ্নি আত্মহত্যা মহাপাপ ও অন্যকে মারার চেয়েও ভয়ানক বলে তাকে নিরস্ত করেন এবং তাকে বর প্রদান করেন। রম্ভ অগ্নির কাছে এমন এক সন্তানের বর প্রার্থনা করেন, যে অগ্নির দীপ্তিমান, বায়ুর চেয়ে শক্তিশালী, অতীব সুদর্শন ও ধনুর্বিদ্যায় পারদর্শী হবে, ত্রিলোক জয় করবে এবং কোনো দেবতা ও অসুর তাকে বধ করতে পারবে না। অগ্নি রম্ভের কাম্য নারীর গর্ভে এমন সন্তান জন্মের বরপ্রদান করেন।\n\n\n== মহিষাসুরের জন্ম ==\nপঞ্চনদ থেকে গৃহের প্রত্যাবর্তনের পথে রম্ভ “মহিষী”-কে দেখে কাতর হন এবং তাকে বিবাহ করে পাতালে নিয়ে যান। রম্ভের ঔরসে মহিষীর গর্ভে সন্তানের আবির্ভাব হওয়ার পর অন্য এক মহিষের সাথে যুদ্ধে রম্ভের মৃত্যু ঘটে। পরবর্তীতে রম্ভের সৈন্যরা সেই মহিষকে হত্যা করে। রম্ভের জন্য নির্মিত অগ্নিকুণ্ডে ঝাপ দিয়ে মহিষী আত্মহত্যা করেন। সেই অগ্নিকুণ্ডের মধ্যে থেকে শক্তিশালী মহিষাসুরের জন্ম হয়। পুরাণমতে, সেই অগ্নিকুণ্ড থেকে মহিষাসুরের সাথে রক্তবীজ রূপে রম্ভের পুনর্জন্ম হয়।\n\n\n== পুনর্জন্ম ==\nপুরাণমতে রম্ভ শুম্ভ-নিশুম্ভের সেনাপতি রক্তবীজ হিসেবে পুনর্জন্ম লাভ করে। রক্তবীজ শিবের থেকে এই বর লাভ করে যে, যুদ্ধক্ষেত্রে তার প্রতি ফোঁটা রক্ত মাটিতে পড়ার সাথে সাথে একজন রক্তবীজ জন্ম নেবে। প্রতিটি রক্তবীজ রূপ, শক্তি ও অস্ত্রের ক্ষমতায় অপরের সমতুল্য হবে। দেবী কৌশিকী শুম্ভ-নিশুম্ভকে বধ করতে গেলে রক্তবীজের মুখোমুখি হন। কৌশিকী তখন কালী-রূপে রক্তবীজকে বধ করেন এবং তার প্রতি ফোঁটা রক্ত মাটিতে পড়ার আগেই পান করে নেন।\n\n\n== আরও দেখুন ==\nচণ্ড ও মুণ্ড\nধূম্রলোচন\nসুগ্রীব (অসুর)\n\n\n== তথ্যসূত্র ==\n\n\n== বহিঃসংযোগ ==\nস্বামী শিবানন্দ সরস্বতীর দেবী মাহাত্ম্য, ডিভাইন লাইফ সোসাইটি"}