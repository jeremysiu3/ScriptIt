{"pageid": 1332626, "title": "আলভেরা মিকেলসেন", "url": "https://bn.wikipedia.org/wiki?curid=1332626", "content": "আলভেরা মিকেলসেন (১৯১৯ - ১২ই জুলাই, ২০১৬) একজন আমেরিকান শিক্ষাবিদ, লেখক এবং নারী সমতা কর্মী ছিলেন। তিনি ছিলেন একজন ধর্মপ্রচারক খ্রিস্টান, কিছু বিভাগের প্রতিরোধ সত্ত্বেও \"একজন নারীবাদী হওয়া একটি খ্রিস্টান দায়িত্ব\" বলে তিনি নিজের পেশাগত জীবন কাটিয়েছেন। তিনি খ্রিস্টধর্মের মধ্যে নারীর সমতার বিষয়ে অসংখ্য বই এবং পাণ্ডিত্যপূর্ণ নিবন্ধ প্রকাশ করেছেন। আলভেরা মিকেলসেন ১৯৮০ এর দশকের শেষের দিকে তাঁর সহকর্মীদের সাথে যোগ দিয়ে খ্রিস্টান ফর বাইবেল ইকুয়ালিটি (সিবিই) এর সহ-প্রতিষ্ঠা করেছিলেন। এটি ছিল গির্জা এবং ব্যক্তিদের নিয়ে একটি অলাভজনক সংস্থা, যারা গির্জার মধ্যে, সেইসাথে তাদের বাড়িতে এবং সমাজে মহিলাদের সমতার পক্ষে সমর্থন করেছে। এ ছাড়াও, মিকেলসেন ১৯৬৮ থেকে ১৯৮৬ সাল পর্যন্ত দীর্ঘকাল মিনেসোটার বেথেল বিশ্ববিদ্যালয়ে সাংবাদিকতার অধ্যাপক ছিলেন।\nমিকেলসেন ১৯১৯ সালে সুইডিশ অভিবাসী পিতামাতার ৫ সন্তানের মধ্যে একজন হিসাবে জন্মগ্রহণ করেছিলেন। তিনি ইন্ডিয়ানার লা পোর্টের ঠিক বাইরে একটি ছোট খামারবাড়িতে বড় হয়ে ওঠেন। যখন পরিবারটি কাছাকাছি মিশিগান শহর, ইন্ডিয়ানাতে চলে আসে, তখন তাঁর বয়স ছিল নয় বছর। কিন্তু, মিশিগান শহরে স্থানান্তরিত হবার মাত্র এক বছরের মধ্যে মহামন্দা (১৯৩০ এর দশকে সংঘটিত) শীঘ্রই তাঁর পিতামাতাকে নিঃস্ব করে দেয়। মিকেলসেন এর পরেও ১৯৩৬ সালে হাই স্কুল থেকে স্নাতক হন এবং তাঁর পরিবারের প্রথম কলেজে ভর্তি হওয়া সদস্য হন। ১৯৪২ সালে ইলিনয়ের হুইটন কলেজ থেকে স্নাতক হওয়ার আগে তিনি বৃত্তির কারণে বেশ কয়েকটি কলেজ এবং বিশ্ববিদ্যালয়ের মধ্যে স্থানান্তরিত হন।\nহুইটন কলেজ থেকে স্নাতক হওয়ার পর, তিনি নর্থওয়েস্টার্ন ইউনিভার্সিটির মেডিল স্কুল অফ জার্নালিজম থেকে সাংবাদিকতায় নিজের স্নাতকোত্তর ডিগ্রি অর্জন করেন। তারপরে প্রফেসর হিসাবে হুইটন কলেজে ফিরে আসার আগে, তিনি শিকাগো ভিত্তিক বেশ কয়েকটি খ্রিস্টান পত্রিকা এবং প্রকাশনার সম্পাদক হয়েছিলেন। হুইটনে শিক্ষকতা করার সময় তাঁর স্বামী এ. বার্কলে মিকেলসনের সাথে তাঁর দেখা হয়। এই দম্পতি ১৯৫২ সালে বিয়ে করেছিলেন এবং তাঁদের দুটি কন্যা ছিল। আলভেরা মিকেলসেন হুইটনে পড়ানোর সাথে সাথে তাঁর দ্বিতীয় স্নাতকোত্তর ডিগ্রী সম্পন্ন করেন। এবার তিনি শিক্ষা ক্ষেত্রে ডিগ্রী নেন হুইটন থেকেই।\n১৯৬৫ সালে, পরিবারটি মিনেসোটার আরডেন হিলসে চলে যান। সেখানে বার্কলে মিকেলসেনকে বেথেল সেমিনারিতে গ্রীক, হিব্রু এবং ধর্মতত্ত্বের অধ্যাপক হিসেবে নিয়োগ দেওয়া হয়েছিল। আলভেরা মিকেলসেন ১৯৬৮ সালে বেথেল কলেজে (এখন বেথেল বিশ্ববিদ্যালয় নামে পরিচিত) সাংবাদিকতার অধ্যাপক হন, যেখানে তিনি ১৯৬৮ সাল পর্যন্ত শিক্ষকতা করেছিলেন।\n১৯৭০ এর দশকে, মিকেলসেন এবং তাঁর স্বামী (তাঁরা প্রগতিশীল ধর্মপ্রচারক ছিলেন) ধর্মপ্রচারক সম্প্রদায়ের মধ্যে নারীর অধিকার এবং সমতার বিরুদ্ধে নেতিবাচক প্রতিক্রিয়ার প্রতক্ষ্যকরণ দ্বারা উদ্বিগ্ন হয়ে পড়েন। একসাথে, আলভেরা এবং এ. বার্কলে মিকেলসেন দুটি বই প্রকাশ করেন যেখানে বাইবেলের অনুচ্ছেদগুলিকে উদ্ধৃত করে দেখানো হয়েছে যে সেখানে লিঙ্গের সমতাকে সমর্থন করা হয়েছে। তাঁরা খ্রিস্টধর্মের মধ্যে লিঙ্গ সমতার বিষয়ে নেতৃস্থানীয় যাজক এবং ধর্মতত্ত্ববিদদের সাথে বিতর্ক করার জন্য মিনেসোটা সফর শুরু করেন। মিকেলসেন দম্পতি পরবর্তীতে ১৯৮০-এর দশকে খ্রিস্টান ফর বাইবেল ইকুয়ালিটি (সিবিই) অলাভজনক গোষ্ঠী প্রতিষ্ঠা করতে সাহায্য করেছিল। আলভেরা মিকেলসেন সিবিই'র পরিচালনা পর্ষদের প্রথম সভাপতি হিসেবেও দায়িত্ব পালন করেন।\n১৯৯০ সালে, ৬৯ বছর বয়সে এ. বার্কলে মিকেলসেন-এর অপ্রত্যাশিত মৃত্যুর পর, আলভেরা মিকেলসেন ধর্মপ্রচারের মধ্যে লিঙ্গ সমতা এবং নারীবাদকে উন্নীত করার জন্য বিশ্বব্যাপী ভ্রমণ অব্যাহত রাখেন। বাইবেলীয় সমতার জন্য খ্রিস্টানদের বর্তমান সভাপতি মিমি হাদ্দাদ-এর মতে, মিকেলসেনকে একবার একজন খ্রিস্টান রেডিও অনুষ্ঠানের উপস্থাপক জিজ্ঞাসা করেছিলেন যে কিভাবে তিনি একই সাথে একজন প্রথাগত ধর্মপ্রচারক খ্রিস্টান এবং একজন নারীবাদী উভয়ই হতে পারেন। মিকেলসেন উত্তর দিয়েছিলেন যে উপস্থাপক যেন একটি অভিধানে নারীবাদের অর্থের সন্ধান করেন, যেখানে শব্দটিকে \"এমন একটি বিশ্বাস যার দ্বারা পুরুষদের সাথে নারীদের সামাজিক, রাজনৈতিক এবং অর্থনৈতিক সমতা থাকা উচিত\" হিসাবে সংজ্ঞায়িত করা হয়েছিল। উপস্থাপক উত্তর দিয়েছিলেন যে \" 'আচ্ছা, আমি সেই সমস্ত জিনিসগুলিতে বিশ্বাস করি', যার জবাবে মিকেলসেন বলেছিলেন, 'আচ্ছা, তাহলে, আপনি একজন নারীবাদী!' \"\nআলভেরা মিকেলসেন ২০১৬ সালের ১২ই জুলাই, ৯৭ বছর বয়সে প্রাকৃতিক কারণে মারা যান। তিনি তাঁর দুই কন্যা, রুথ এবং লিনেল মিকেলসেনকে রেখে গেছেন, আর আছেন তাঁর ভাই মেল জনসন; এবং চার নাতি-নাতনি।\n\n\n== নির্বাচিত লেখা ==\nদ্য ফ্যামিলি বাইবেল এনসাইক্লোপিডিয়া: এ-জে (খণ্ড ১), বার্কলে মিকেলসেন (১৯৭৮) এর সাথে সহ-লেখক\nফ্যামিলি বাইবেল এনসাইক্লোপিডিয়া: কে-জেড (খণ্ড ২), বার্কলে মিকেলসেন (১৯৭৮) এর সাথে সহ-লেখক\nবাইবেল এনসাইক্লোপিডিয়া, খণ্ড ১-২, বার্কলে মিকেলসেন (১৯৭৮) এর সাথে সহ-লেখক\nউইমেন, অথরিটি অ্যাণ্ড বাইবেল (১৯৮৬)\nহাউ টু মিশনারী লেটারস (১৯৮৮)\nউইমেন ইন মিনিস্ট্রি: ফোর ভিউজ, বনিডেল ক্লাউস এবং রবার্ট জি. ক্লাউস দ্বারা সম্পাদিত (১৯৮৯)\nআন্ডারস্ট্যান্ডিং স্ক্রিপচার: হাউ টু রিড অ্যাণ্ড স্টাডি বাইবেল (১৯৯২)\n\n\n== তথ্যসূত্র =="}