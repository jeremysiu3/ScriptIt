{"pageid": 1484779, "title": "নিহন হিদানকিঔ", "url": "https://bn.wikipedia.org/wiki?curid=1484779", "content": "নিহন হিদানকিঔ (জাপানি: 日本被団協, প্রতিবর্ণীকৃত: Nihon Hidankyō) ১৯৫৬ সালে জাপানে পারমাণবিক বোমার শিকার ব্যক্তিদের (যারা জাপানি ভাষায় হিবাকুশা নামে পরিচিত) দ্বারা গঠিত একটি সংঘ, যার লক্ষ্য ঐসব ব্যক্তির প্রতি সাহায্য উন্নত করতে জাপান সরকারকে চাপ দেওয়া এবং পারমাণবিক অস্ত্র নিষিদ্ধকরণ বা নিরস্ত্রীকরণের ব্যাপারে বিশ্বের সরকারগুলির কাছে তদবির করা। সংঘটির পূর্ণনাম নিহন গেনসুইবাকু হিগাইশা দানতাই কিঔগি-কাই (জাপানি: 日本原水爆被害者団体協議会, প্রতিবর্ণীকৃত: Nihon gensuibaku higaisha dantai kyōgi-kai) যার অর্থ \"পারমাণবিক ও হাইড্রোজেন বোমার শিকার ব্যক্তিদের সংগঠনসমূহের জাপানি সংঘ\"।\nসংঘটির কর্মকাণ্ডের মধ্যে আছে হাজার হাজার ভুক্তভোগী সাক্ষীর বিবরণ প্রকাশ করা, প্রস্তাবনা জারি করা, জনসাধারণের প্রতি আহ্বান জানানো, প্রতি বছর বিভিন্ন আন্তর্জাতিক সংস্থায় (যার মধ্যে জাতিসংঘ অন্তর্ভুক্ত) প্রতিনিধিদল প্রেরণ করা এবং এভাবে বিশ্বব্যাপী পারমাণবিক নিরস্ত্রীকরণের সপক্ষে প্রচারণা চালানো।\nসংঘটি \"একটি পারমাণবিক অস্ত্রমুক্ত বিশ্ব অর্জনের জন্য প্রচেষ্টা এবং কেন আর কখনোই পারমাণবিক অস্ত্র ব্যবহার করা উচিত নয়, তা সাক্ষী-প্রমাণের মাধ্যমে প্রদর্শন করার জন্য\" ২০২৪ সালে শান্তিতে নোবেল পুরস্কার লাভ করে।\n\n\n== তথ্যসূত্র =="}