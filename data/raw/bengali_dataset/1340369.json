{"pageid": 1340369, "title": "ইন্দিরা দেবী (অভিনেত্রী)", "url": "https://bn.wikipedia.org/wiki?curid=1340369", "content": "ইন্দিরা দেবী নামে পরিচিত এফি হিপ্পোলেট ছিলেন প্রথমদিকের নির্বাক ভারতীয় চলচ্চিত্রের একজন অভিনেত্রী।\n\n\n== কর্মজীবন ==\nইন্দিরা দেবী কলকাতার অ্যাংলো-ইন্ডিয়ান সম্প্রদায়ে জন্মগ্রহণ করেছিলেন। তার আসল নাম ছিল এফি হিপ্পোলেট । তিনি ভারতীয় চলচ্চিত্রের প্রথম দিকের নির্বাক চলচ্চিত্রে একজন মুখ্য অভিনেত্রী হিসাবে পরিচিত ও জনপ্রিয় ছিলেন। তিনি ১৯৩০ এর দশকে মুক্তিপ্রাপ্ত শের-ই-আরব অ্যারাবিয়ান নাইটস ছবিতে পৃথ্বীরাজ কাপুরের বিপরীতে প্রধান অভিনেত্রীর ভূমিকায় অভিনয় করেছিলেন। এই সিনেমাতে অভিনয় করে তিনি বিশেষ জনপ্রিয়তা অর্জন করেন। ১৯৩০ এর দশকের শুরুতে তিনি বিবাহ করেন। বিয়ের পর তিনি তার কর্মজীবন থেকে সাময়িক বিরতি নিয়েছিলেন। ১৯৩৫ সালে তিনি আবার চলচ্চিত্র জগতে ফিরে আসেন এবং পুনরায় সিনেমায় অভিনয় করতে শুরু করেন।\n\n\n== নির্বাচিত চলচ্চিত্র ==\nইন্দিরা দেবী ছিলেন ভারতীয় চলচ্চিত্র জগতের জন্ম্লগ্নকালে নির্মিত নির্বাক চলচ্চিত্রের এক বিশিষ্ট জনপ্রিয় মুখ। তিনি বিবিধ চলচ্চিত্রে অভিনয় করেছেন। তার অভিনীত কিছু জনপ্রিয় সিনেমা হল, মিলাপ (১৯৩৭),ওয়ামাক আজরা/সাচ্চি মহব্বত (১৯৩৫),শের-ই-আরব/অ্যারাবিয়ান নাইটস (১৯৩০), বামন অবতার (১৯৩০), গণেশ জন্ম (১৯৩০), রাজসিংহ (১৯৩০),কপাল কুন্ডলা (১৯২৯), জন (১৯২৭), দুর্গেশ নন্দিনী (১৯২৭), পুনর্জন্ম (১৯২৭) এবং জয়দেব (১৯২৬)।\nভারতীয় চলচ্চিত্রের জন্মলগ্নে ঔপন্যাসিক বঙ্কিমচন্দ্র চট্টোপাধ্যায় -এর বিভিন্ন উপন্যাস অবলম্বনে বিভিন্ন ছায়াছবি নির্মিত হয়েছিল। তার রচিত উপন্যাস রাজসিংহ, কপাল কুন্ডলা, দুর্গেশ নন্দিনী ইত্যাদির চলচ্চিত্র সংকলনে ইন্দিরা দেবী মুখ্য চরিত্রে অভিনয় করেছেন।\n\n\n== তথ্যসূত্র =="}