{"pageid": 1523047, "title": "অ্যান সালিভ্যান", "url": "https://bn.wikipedia.org/wiki?curid=1523047", "content": "অ্যান সালিভ্যান মেসি (ইংরেজি: Anne Sullivan Macy; জন্ম: জোহ্যানা ম্যানসফিল্ড সালিভ্যান, ১৪ এপ্রিল ১৮৬৬ – ২০ অক্টোবর ১৯৩৬) একজন মার্কিন শিক্ষাবিদ ছিলেন, যিনি হেলেন কেলারের শিক্ষক ও আজীবন সঙ্গী ছিলেন। পাঁচ বছর বয়সে সালিভ্যান ট্রাকোমায় আক্রান্ত হন, যার ফলে তিনি আংশিক অন্ধ হয়ে যান। তিনি পারকিন্স স্কুল ফর দ্য ব্লাইন্ডে পড়াশোনা করেন। ২০ বছর বয়সে পড়াশোনা সমাপ্ত করে তিনি কেলারের শিক্ষক হিসেবে দায়িত্ব গ্রহণ করেন।\n\n\n== প্রারম্ভিক জীবন ==\n\nসালিভ্যান ১৮৬৬ সালের ১৪ই এপ্রিল ম্যাসাচুসেটস অঙ্গরাজ্যের অ্যাগাওয়ামের ফিডিং হিলসে জন্মগ্রহণ করেন। তার বাপ্তিষ্ম সনদে তার নাম ছিল জোহ্যানা ম্যানসফিল্ড সালিভ্যান, কিন্তু জন্মের পর থেকে তাকে \"অ্যান\" বা \"অ্যানি\" নামে ডাকা হত। অ্যান তার পিতামাতার জ্যেষ্ঠ সন্তান। তার পিতা টমাস সালিভ্যান ও মাতা অ্যালিস (কুমারী নাম: ক্লোজি), তারা আয়ারল্যান্ডের মহা দুর্ভিক্ষের সময় সেখান থেকে মার্কিন যুক্তরাষ্ট্রে পাড়ি জমান।\nতার যখন পাঁচ বছর বয়স, তখন তিনি ব্যাকটেরিয়া ঘটিত চোখের রোগ ট্রাকোমায় আক্রান্ত হন, যার ফলে অনেক পীড়াদায়ক সংক্রমণ হয় ও তিনি প্রায় অন্ধ হয়ে যান। তার যখন আট বছর বয়স, তখন তার মাতা যক্ষ্মায় মারা যান, এবং এর দুই বছর পর তার পিতা তার সন্তানদের লালনপালন করতে পারবেন না বলে তাদের রেখে চলে যান। অ্যান ও তার ছোট ভাই জেমসকে (জিমি) তদানীন্তন টিউকসবেরির জনাকীর্ণ একটি দরিদ্রআশ্রমে (বর্তমান টিউকসবেরি হাসপাতাল) পাঠানো হয় এবং তার ছোট বোন ম্যারিকে তার এক আত্মীয়ের কাছে রেখে যাওয়া হয়। জিমির কোমরের অবস্থা দুর্বল ছিল এবং চার মাস পর যক্ষ্মায় মারা যায়। অ্যান তার মৃত্যুর পর টিউকসবেরিতে থেকে যান এবং তার দুটি অসফল চোখের অস্ত্রোপচার হয়।\n১৮৭৫ সালে টেকসবেরির বাসিন্দাদের সাথে যৌন বিকৃত আচরণ ও নরমাংসভক্ষণপ্রথা-সহ বিভিন্ন নিষ্ঠুরতার প্রতিবেদনের ফলে ম্যাসাচুসেটস বোর্ড অব স্টেট চ্যারিটিজ এই প্রতিষ্ঠানে তদন্ত করে। তদন্তের নেতৃত্ব দেন এই বোর্ডের তৎকালীন চেয়ারম্যান ফ্রাঙ্কলিন বেঞ্জামিন স্যানবর্ন ও বস্টনের পার্কিনস স্কুল ফর দ্য ব্লাইন্ডের প্রতিষ্ঠাতা স্যামুয়েল গ্রিডলি হাউ।\n১৮৭৭ সালের ফেব্রুয়ারি মাসে সালিভ্যানকে ম্যাসাচুসেটসের লোওয়েলের সোর দ্য লা শারিতে হাসপাতালে পাঠানো হয়, সেখানে তার আরেকটি অসফল অস্ত্রোপচার হয়। সেখানে থাকাকালীন বিভিন্ন ওয়ার্ডে নানদের সাহায্য করতেন ও সেই বছরের জুলাই মাস পর্যন্ত সম্প্রদায়ের সাথে তার উপর ভারার্পিত কার্যে লিপ্ত থাকতেন। শহরের হাসপাতালে তার আরেকটি অসফল অস্ত্রোপচার হয় এবং তাকে টিউকসবেরিতে ফেরত পাঠানো হয়। সেখানে প্রধানত অসুস্থ ও মানসিক বিকারগ্রস্থ রোগীদের সাথে না রেখে তাকে একক মা ও অবিবাহিত অন্তঃসত্ত্বা নারীদের সাথে রাখা হয়।\n১৮৮০ সালে টিউকসবেরিতে ফ্রাঙ্কলিন বেঞ্জামিন স্যানবর্নের, তখন স্টেট ইনস্পেক্টর অব চ্যারিটি, পরবর্তী তদন্তকালীন সালিভ্যান তাকে অনুরোধ করেছিলেন যেন তাকে ম্যাসাচুসেটসের ওয়াটারটাউনের পারকিন্স স্কুল ফর দ্য ব্লাইন্ডে ভর্তির অনুমতি দেওয়া হয়। এক মাসের মধ্যে তার অনুরোধ মঞ্জুর করা হয়।\n\n\n== শিক্ষাজীবন ==\n\n১৮৮০ সালের ৭ই অক্টোবর সালিভ্যান পারকিন্স স্কুলে অধ্যয়ন শুরু করেন। যদিও পারকিন্সে প্রথম বছর তার আচরণের জন্য তাকে অপদস্ত হতে হয়েছে, তবে তিনি কয়েক জন শিক্ষকের সাথে সম্পৃক্ত হন এবং শেখার ক্ষেত্রে তার অগ্রগতি হয়।\nপারকিন্সে থাকাকালীন সেখানকার স্নাতক ও সেখানে অধ্যয়নকারী প্রথম অন্ধ ও বধির ব্যক্তি লরা ব্রিজম্যানের সাথে সালিভ্যানের বন্ধুত্ব হয়, সালিভ্যান লরার নিকট থেকে আঙ্গুল দ্বারা বানান শিখেন। এই প্রতিষ্ঠানে থাকাকালীন তার আরও কয়েকবার চোখের অস্ত্রোপচার হয় এবং এর ফলে তার দৃষ্টিশক্তির ব্যাপক উন্নতি হয়। ১৮৮৬ সালে জুন মাসে ২০ বছর বয়সে স্নাতক সম্পন্ন করে তার শ্রেণির সমাবর্তনে তিনি বলেন:\n\nপ্রিয় স্নাতকগণ: কর্তব্য আমাদের সক্রিয় জীবনে এগিয়ে যেতে উৎসাহিত করে। আসুন আমরা আনন্দের সাথে, উচ্চাশায় এবং আন্তরিকতার সাথে এগিয়ে যাই, এবং আমাদের বিশেষ কাজটি খুঁজে বের করার জন্য নিজেদের প্রস্তুত করি। যখন আমরা তা খুঁজে পাব, আমরা স্বেচ্ছায় ও বিশ্বস্ততার সাথে তা সম্পাদন করব; সকল বাঁধা পাড়ি দিয়ে, আমাদের প্রতিটি সাফল্য মানুষকে ঈশ্বরের আরও কাছে নিয়ে যাবে এবং জীবনকে তাঁর পছন্দের মত করে তুলবে।\n\n\n== কর্মজীবন ==\n\nসালিভ্যান পারকিন্স স্কুল ফর দ্য ব্লাইন্ড থেকে অধ্যয়ন সম্পন্ন করার পরের গ্রীষ্মে হেলেন কেলারের পিতা আর্থার কেলার তার সাত বছর বয়সী অন্ধ ও বধির কন্যার জন্য একজন শিক্ষকের সন্ধানে পারকিন্স স্কুলের পরিচালক মাইকেল অ্যানাগনসের সাথে যোগাযোগ করেন। অ্যানাগনস এই দায়িত্বের জন্য সালিভ্যানের নাম সুপারিশ করেন। সালিভ্যান ১৮৮৭ সালের ৩রা মার্চ থেকে অ্যালাবামায় অবস্থিত কেলারের বাড়িতে এই দায়িত্ব গ্রহণ করেন। কেলার পরিবারে পৌঁছানোর পরপরই মার্কিন গৃহযুদ্ধ ও হেলেনের পিতামাতার ক্রীতদাসের মালিকানা নিয়ে তাদের সাথে সালিভ্যানের তর্ক হয়। একই সাথে তিনি খুব দ্রুতই হেলেনের সাথে সম্পৃক্ত হয়ে যান। এর মধ্য দিয়ে তাদের মধ্যকার ৪৯ বছরের সম্পর্কে সূত্রপাত হয়, সালিভ্যান তার শিক্ষক থেকে সঙ্গী ও বন্ধুতে পরিণত হন।\n\nসালিভ্যানের পাঠ্যসূচিতে প্রতিনিয়ত নতুন শব্দভাণ্ডারের সাথে পরিচয়ের পাশাপাশি খুবই কঠোর সময়সূচি অন্তর্ভুক্ত ছিল; তবে যখন তিনি দেখলেন এই পদ্ধতি কেলারের জন্য উপযুক্ত নয়, তখন তিনি তার শেখানোর পদ্ধতি পরিবর্তন করেন। এর পরিবর্তে তিনি হেলেনের পছন্দ অনুসারে তার হাতের তালুতে বানান করে তাকে শব্দ শেখাতে থাকেন। ছয় মাসের মধ্যে এই পদ্ধতি কার্যকর বলে প্রমাণিত হয়। তখন থেকে হেলেন ৫৭৫টি শব্দ, কিছু নামতা ও ব্রেইল পদ্ধতি শিখেন।\nসালিভ্যান হেলেনের পিতামাতাকে রাজি করান যেন হেলেনকে পারকিন্স স্কুলে পাঠানো হয়, যাতে সেখানে তিনি উপযুক্ত শিক্ষা পাবেন। তারা সম্মত হলে সালিভ্যান তাকে ১৯৮৮ সালে বস্টনে নিয়ে যান এবং সেখানে তার সাথে থাকেন। সালিভ্যান তার মেধাবী শিক্ষার্থীকে শিক্ষাদান করতে থাকেন, যিনি অচিরেই তার লক্ষ্যনীয় অগ্রগতির জন্য বিখ্যাত হয়ে ওঠেন। পারকিন্স স্কুলের পরিচালক অ্যানাগনসের সহায়তায় কেলার এই স্কুলের প্রতীক হয়ে ওঠেন, যার ফলে স্কুলের অর্থায়ন ও অনুদান বৃদ্ধি পায় এবং এটি দেশের সবচেয়ে বিখ্যাত ও অন্বেষিত প্রতিষ্ঠানে পরিণত হয়। কেলারের বিরুদ্ধে কুম্ভীলকতার অভিযোগ সালিভ্যানকে মর্মামত করে; তিনি সেখান থেকে চলে যান এবং আর কখনও ফিরে আসেননি, তবে এই প্রতিষ্ঠানের জন্য প্রভাবশালী রয়ে যান।\nসালিভ্যান কেলারের ঘনিষ্ঠ সঙ্গী রয়ে যান এবং তার শিক্ষায় সহযোগিতা করতে থাকেন, তন্মধ্যে রয়েছে র‍্যাডক্লিফ কলেজ (বর্তমানে হার্ভার্ড বিশ্ববিদ্যালয়ের অংশ) থেকে একটি ডিগ্রি। ১৯১৬ সালে সালিভ্যান ও কেলার ইয়াং উইমেন্‌স ক্রিশ্চিয়ান অ্যাসোসিয়েশনের (ওয়াই. ডাব্লিউ. সি. এ.) পৃষ্টপোষকতায় এক সফরে বক্তৃতা দিতে যান। তারা ১৯১৬ সালের ২২শে জানুয়ারি উইসকনসিনের মেনোমোনিতে মেবল টেইন্টার মেমোরিয়াল বিল্ডিংয়ে মঞ্চে বক্তৃতা দেন। ঘণ্টাব্যাপী এই উপস্থাপনায় \"সুখ\" বিষয়ে কেলারের আলোচনার পর সালিভ্যান, সংবাদপত্রে মিসেস মেসি নামে পরিচয় করিয়ে দেওয়া হয়, কেলারের সাথে তার কাজের বর্ণনা দেন।\n\n\n== ব্যক্তিগত জীবন ==\n\n১৯০৫ সালের ৩রা মে সালিভ্যান হার্ভার্ড বিশ্ববিদ্যালয়ের শিক্ষক ও সাহিত্য সমালোচক জন আলবার্ট মেসিকে (১৮৭৭–১৯৩২) বিয়ে করেন। মেসি কেলারকে তার প্রকাশনায় সহযোগিতা করেন। তাদের বিয়ের সময়ে সালিভ্যান কেলারের সাথে তার ব্যক্তিগত শিক্ষক হিসেবে বসবাস করছিলেন, তাই মেসি সেই বাড়িতে থাকতে শুরু করেন। কয়েক বছরের মধ্যে তাদের বৈবাহিক সম্পর্কে ফাটল ধরে। ১৯১৪ সালে তারা আলাদা হয়ে যান, তবে ১৯২০ সালের মার্কিন জনশুমারিতে মেসিকে তাদের সাথে বসবাসকারী ভাড়াটে হিসেবে তালিকাভুক্ত করা হয়। তাদের আলাদা হয়ে যাওয়ার পর থেকে সালিভ্যানের জীবন থেকে মেসি বিবর্ণ হয়ে পড়ে, তবে আনুষ্ঠানিকভাবে তাদের বিবাহবিচ্ছেদ হয়নি। মেসি ১৯৩২ সালে হৃৎযন্ত্রের ক্রিয়া বন্ধ হয়ে মৃত্যুবরণ করেন। সালিভ্যান পুনরায় বিবাহ করেননি।\n\n\n== মৃত্যু ==\nসালিভ্যান প্রায় সারা জীবনই দৃষ্টি প্রতিবন্ধী ছিলেন, কিন্তু ১৯৩৫ সালের মধ্যে তিনি সম্পূর্ণ অন্ধ হয়ে যান। ১৯৩৬ সালের ১৫ই অক্টোবর করোনারি থ্রম্বোসিসে আক্রান্ত হয়ে অচেতনাবস্থায় চলে যান। পাঁচ দিন পর ৭০ বছর বয়সে নিউ ইয়র্কের কুইন্সের ফরেস্ট হিলে মৃত্যুবরণ করেন। মৃত্যুকালে হেলেন কেলার তার হাত ধরে ছিলেন। কেলার বলেন সালিভ্যান তার জীবনের শেষ মাসে খুবই বিচলিত ছিলেন, কিন্তু শেষ সপ্তাহে তার স্বাভাবিক আচরণে ফিরে যান। সালিভ্যানের মরদেহ দাহ করা হয় এবং ভষ্ম ওয়াশিংটন ডি.সি.র ন্যাশনাল ক্যাথিড্রালের একটি সমাধিতে প্রোথিত করা হয়। তার অবদানের স্বীকৃতি হিসেবে এইভাবে শেষকৃত্য সম্পাদন করা তিনিই প্রথম নারী। ১৯৬৮ সালে কেলারের মৃত্যুর পর তার মরদেহও দাহ করা হয় এবং সালিভ্যানের সমাধিতে তার ভষ্ম একইভাবে প্রোথিত করা হয়।\n\n\n== স্বীকৃতি ==\n১৯৩২ সালে সালিভ্যান ও কেলার দুজনকে এডুকেশনাল ইনস্টিটিউট অব স্কটল্যান্ড থেকে সম্মানসূচক ফেলোশিপ প্রদান করা হয়। এছাড়া তাদের টেম্পল বিশ্ববিদ্যালয় থেকেও সম্মানসূচক ডিগ্রি প্রদান করা হয়। ১৯৫৬ সালে পারকিন্স স্কুলের পরিচালকদের আবাসস্থলকে কেলার-মেসি কটেজ নামে নামকরণ করা হয়।  ২০০৩ সালে ন্যাশনাল উইমেন্‌স হল অব ফেমে সালিভ্যানের নাম অন্তর্ভুক্ত করা হয়।\n১৯৮০ সালে মার্কিন যুক্তরাষ্ট্রের ডাকবিভাগ সালিভ্যান ও কেলারের সম্মানে স্মারক ডাকটিকিট প্রকাশ করে।\n\n\n== গণমাধ্যমে চিত্রায়ন ==\nএডিথ লাইল ১৯১৯ সালের চলচ্চিত্র ডেলিভারেন্স-এ সালিভ্যানের চরিত্রে অভিনয় করেন। সালিভ্যান উইলিয়াম গিবসনের দ্য মিরাকল ওয়ার্কার নাটকের প্রধান চরিত্র। নাটকটি ১৯৫৭ সালে টেলিভিশনের জন্য নির্মাণ করা হয় এবং এতে তার ভূমিকায় অভিনয় করেন টেরিসা রাইট। দ্য মিরাকল ওয়ার্কার এরপর ব্রডওয়ে মঞ্চে মঞ্চস্থ হয় এবং পরবর্তীকালে ১৯৬২ সালে এর চলচ্চিত্ররূপ নির্মিত হয়। ব্রডওয়ে মঞ্চে ও পর্দায় অ্যান ব্যানক্রফ্‌ট সালিভ্যানের ভূমিকায় ও প্যাটি ডিউক কেলারের ভূমিকায় অভিনয় করেন। চলচ্চিত্রে অভিনয়ের জন্য তারা দুজন যথাক্রমে শ্রেষ্ঠ অভিনেত্রী ও শ্রেষ্ঠ পার্শ্ব অভিনেত্রী বিভাগে একাডেমি পুরস্কার অর্জন করেন। ব্রডওয়ে মঞ্চে ও চলচ্চিত্রে কেলারের ভূমিকায় অভিনয় করা ডিউক পরবর্তীকালে ১৯৭৯ সালের টেলিভিশন পুনর্নির্মাণে সালিভ্যানের ভূমিকায় অভিনয় করে প্রাইমটাইম এমি পুরস্কার অর্জন করেন। ব্লাইদ ড্যানার দ্য মিরাকল কন্টিনিউস (১৯৮৪)-এ এবং রোমা ডাউনি মানি আফটার দ্য মিরাকল (১৯৯৮) টিভি চলচ্চিত্রে তার ভূমিকায় অভিনয় করেন। অ্যালিসন ইলিয়ট ২০০০ সালের টেলিভিশন চলচ্চিত্রে তার ভূমিকায় অভিনয় করেন। অ্যালিসন পিল ২০১০ সালের ব্রডওয়ে পুনঃমঞ্চায়নে সালিভ্যানের ভূমিকায় ও অ্যাবিগেইল ব্রেসলিন কেলারের ভূমিকায় অভিনয় করেন।\n\n\n== তথ্যসূত্র ==\n\n\n== বহিঃসংযোগ ==\n\nAnne Sullivan Macy: Miracle Worker, a multimedia museum from the American Foundation for the Blind\nগুটেনবের্গ প্রকল্পে Annie Sullivan-এর সাহিত্যকর্ম ও রচনাবলী (ইংরেজি)\nইন্টারনেট আর্কাইভে অ্যান সালিভ্যান কর্তৃক কাজ বা সম্পর্কে তথ্য\nলিব্রিভক্সের পাবলিক ডোমেইন অডিওবুকসে  অ্যান সালিভ্যান\nHelen Keller Kids Museum Online\nAnne Sullivan at Perkins School for the Blind\n\"Anne Sullivan\"। Educator (ইংরেজি ভাষায়)। ফাইন্ড এ গ্রেইভ। জানুয়ারি ১, ২০০১। উদ্ধৃতি টেমপ্লেট ইংরেজি প্যারামিটার ব্যবহার করেছে (link)  (ইংরেজি)\nটেমপ্লেট:হেলেন কেলার\n\nটেমপ্লেট:দ্য স্টোরি অব মাই লাইফ"}