{"pageid": 1190820, "title": "নিফান্দা সিম্বিয়া", "url": "https://bn.wikipedia.org/wiki?curid=1190820", "content": "পয়েন্টেড পিয়েরট (বৈজ্ঞানিক নাম: Niphanda cymbia (de Nicéville)) 'লাইসিনিডি' গোত্রের এবং 'পলিয়োম্যাটিনি' উপগোত্রের অন্তর্ভুক্ত ছোট আকার বিশিষ্ট প্রজাতি। এই প্রজাতি ভারতের বন্যপ্রাণ সংরক্ষণ আইন (Wild Life Protection Act, 1972) অনুসারে তফ্‌সিল ২ এর তালিকার অন্তর্ভুক্ত।\n\n\n== আকার ==\nপয়েন্টেড পিয়েরট এর প্রসারিত অবস্থায় ডানার আকার ২৬-৩০ মিলিমিটার দৈর্ঘ্যের হয়।\n\n\n== উপপ্রজাতি ==\nভারতে প্রাপ্ত পয়েন্টেড পিয়েরট এর উপপ্রজাতি হল-\n\nNiphanda cymbia cymbia de Nicéville, [1884] – Sikkim Pointed Pierrot\n\n\n== বিস্তার ==\nএই প্রজাতি ভারত এর সিকিম থেকে অরুণাচল প্রদেশ, পশ্চিমবঙ্গ, নেপাল, ভুটান এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিষদ জানার জন্য প্রজাপতির দেহ এবং ডানার অংশের নির্দেশিকা দেখুন:-\n\n\n=== পুরুষ ===\nডানার উপরিতল উজ্জ্বল বেগুনী (লালচে বাদামী আভাযুক্ত) এবং খানিকটা স্বচ্ছ (transparent)।সামনের ডানায় কোস্টাল এবং টার্মিনাল কালচে বাদামী বর্ডার ১ মিলিমিটার চওড়া। কোন ডিসকাল ছোপ থাকে না। সেল এর বহিঃপ্রান্তের দাগটি কালচে বাদামী এবং ইষদ অস্পস্ট।শুষ্ক ঋতুরূপে কিছু নমুনায় ফ্যাকাশে সাদা ডিসকাল অংশ দেখা যায়। অ্যাপেক্স তীক্ষ্ণ (pointed), স্ত্রী-পুরুষ উভয় নমুনাতে। ডানার শিরাগুলি স্পস্টভাবে কালচে বেগুনি।\nপিছনের ডানায় লালচে বাদামী আভা অধিকতর, বেগুনির ভাব কিছুটা কম। ডানা গোলাকৃতি এবং কোস্টাল বর্ডার খুব সরু, বাদামী এবং টার্মিনাল বর্ডার অপেক্ষাকৃত চওড়া বাদামী বর্নের। ডানা স্বচ্ছ হওয়ায় সামনের ডানার মতনই ডানার নিম্নতলের দাগ-ছোপ অস্পষ্ট ভাবে প্রতীয়মান, এছাড়া ডানা দাগ ছোপ হীন।\nডানার নিম্নতল ফ্যাকাশে সাদা (dull whitish) এবং বাদামী এবং কালচে বাদামী দাগ-ছোপ দ্বারা আকর্ষনীয় ভাবে চিত্রিত। সামনের ডানায় কোস্টা ডানার গোড়া থেকে অর্দ্ধভাগ পর্যন্ত বাদামী বর্নে ছাওয়া (shaded)। ভিতরের দিকে তীর্যক ভাবে বাকা, চওড়া এবং অর্ধচন্দ্রাকৃতি একটি সাব-বেসাল ছোপ; সেল এর বহিঃপ্রান্তে একটি চওড়া ডিসকোসেলুলার (ডিসকাল অংশ এবং সেল এর সংযোগস্থল) ছোপ এবং কোস্টার বহিঃঅর্ধে কোস্টা থেকে ৭নং শিরা অবধি বিস্তৃত একটি ছোট বন্ধনী এবং তার পরবর্তী সমদৈর্ঘের চওড়া পটি বর্তমান। সাব-টার্মিনাল অংশে দুটি প্রায় সমান্তরাল আঁকাবাঁকা ইষদ অস্পষ্ট বন্ধনী উপরের দিকে সরু এবং নীচের দিকে চওড়া ভাবে দৃস্যমান। এদের মধ্যে ভিতরে বন্ধনীটি কোস্টার সামান্য নীচ থেকে এবং বাইরের বন্ধনীটি অ্যাপেক্সের নিচ থেকে ডরসাম অবধি বিস্তৃত।\nঅ্যাপেক্স অথবা শীর্ষভাগ এবং টার্মেন চওড়া ভাবে কালচে বাদামী। পিছনের ডানায় কোস্টা ফ্যাকাশে বাদামী এবং সাব-বেসাল ৪টি ছোপের একটি বাঁকানো সারি বর্তমান। কোস্টাল শিরা এবং সেল এর উপরি প্রান্তের মধ্যস্থ দুটি সংলগ্ন বড় এবং সুস্পষ্ট ডিসকাল ছোপ এবং তাদের নিচে সেল এর মধ্যভাগে একটি বাঁকানো দাগ (streak) এবং সেল এর বহিঃপ্রান্তে সেলস্থ দুটি বড় খানিক অস্পষ্ট ছোপ দেখা যায়। ১খ, ১গ,২ এবং ৩ নং শিরামধ্যে ৪টি ডিসকাল ছোপের অনিয়মিত সারি বর্তমান। উক্ত ছোপগুলি উপর থেকে নীচের দিকে ক্রমশ স্পস্টতর। টার্মিনাল অংসে প্রতিটি শিরামধ্যে অবস্থিত বিভিন্ন আকারের কালো এবং ইষদ কালচে ছোপের একটি সারি চোখে পড়ে। উক্ত ছোপগুলির মধ্যে ২ ও ৩ নং শিরামধ্যের ছোপদুটি অধিকতর স্পস্ট এবং বড়। ৪ এবং ৫ নং শিরামধ্যের অস্পষ্ট কালচে টার্মিনাল ছোপদুটির চারপাশ ঘিরে ফ্যাকাশে সাদা অংশ খানিকটা শঙ্কু আকৃতির। ১ক শিরামধ্যের মধ্যভাগে ছোট একটি ছোপ লক্ষ্য করা যায়। উভয় ডানার সিলিয়া বাদামী বর্নের।\n\n\n=== স্ত্রী ===\nডানার উপরিতল ফ্যাকাশে সাদাটে বাদামী (pale whitish brown) এবং কালো দাগযুক্ত। ডানা খানিক স্বচ্ছ হওয়ায় নিম্নতলের দাগ-ছোপ অস্পষ্ট ভাবে দেখা যায় উপরিতল দিয়ে। সামনের ডানায় কোস্টাল বর্ডার অধিকতর চোড়াভাবে কালচে বাদামি। সেলের নিচের অংশে বেসাল অর্ধ (basal half) কালচে বাদামি বর্নের। ডরসামও কালচে বাদামি বর্ডারযুক্ত। সেল এর বহিঃপ্রান্তের দাগটি পুরু ও কালচে বাদামী। ওই একই বর্নের ডিসকাল ছোপগুলি ৩নং ও ১গ নং শিরামধ্যস্থ এবং পোস্ট ডিসকাল ছোপের সারি ৩নং থেকে ৭নং শিরা অবধি প্রতিটি শিরামধ্যে অবস্থিত।\nপিছনের ডানায় সাদা ছোপের একটি পোস্ট-ডিসকাল সারি এবং ভিতরের দিকে শঙ্কু আকৃতির (conical) ঘন কালচে বাদামি ছোপের একটি সাবটার্মিনাল সারি দেখতে পাওয়া যায়। পিছনের ডানা গোলাকৃতি। সিলিয়া অথবা প্বার্শরোয়া উভয় ডানাতে সাদা।\nডানার নিম্নতল পুরুষ অপেক্ষা অধিকতর সাদা। উভয় ডানার দাগ-ছোপগুলি পুরুষ অপেক্ষা সরু, পরিচ্ছন্ন এবং সুস্পষ্ট।\n\n\n== আচরণ ==\nঅন্যান্য Tarucus গন এর অন্তর্গত প্রজাতিদের ন্যায়  এর শূককীট পিপড়ে দ্বারা লালিত-পালিত হয়। ধীর গতির উড়ানযুক্ত এই প্রজাতি ভূমির কাছাকাছি নিচু দিয়ে ওড়ে। ঘাস এবং নিচু উচ্চতার ভূমির লাগোয়া ছোট ছোট ফুলের উপর এদের উড়তে দেখা যায়। পাহাড়ী জঙ্গলে ফাঁকা জায়গা এবং নদী অথবা ঝর্নার প্বার্শবর্তী অঞ্চলে অথবা শুকনো নদীখাতে ভিজে বালি অথবা পাথরের ভিজে ছোপে এদের মাড-পাডল করতে লক্ষ্য করা যায়। এরা ফুলেওর মধু পান করতে ভালোবাসে।\n\n\n== তথ্যসূত্র ==\n\n\n== বহিঃসংযোগ =="}