{"pageid": 1119297, "title": "আরিয়ানেস্পাস", "url": "https://bn.wikipedia.org/wiki?curid=1119297", "content": "আরিয়ানেস্পাস (ফরাসি: Arianespace), যার পূর্ণনাম আরিয়ানেস্পাস সোসিয়েতে আনোনিম (Arianespace Société Anonyme) ১৯৮০ খ্রিস্টাব্দে প্রতিষ্ঠিত একটি ফরাসি ব্যবসা প্রতিষ্ঠান। এটি বিশ্বের সর্বপ্রথম বাণিজ্যিক রকেট উৎক্ষেপণ সেবা প্রদানকারী প্রতিষ্ঠান। প্রতিষ্ঠানটি আরিয়ান রকেট কর্মসূচী পরিচালনা ও বিপণনের দায়িত্বে নিয়োজিত। কোম্পানিটি বেশ কিছু ভিন্ন ভিন্ন রকেটচালিত উৎক্ষেপক যানের সুবিধা প্রদান করে, যেমন ভারী-উত্তোলক আরিয়ান ৫ রকেট যা ভূস্থিতিশীল হস্তান্তর কক্ষপথে দ্বৈত উৎক্ষেপণে সক্ষম। আরও আছে সয়ুজ-২ রকেট যা একটি মধ্যম-ভারী বোঝার উত্তোলক বিকল্প হিসেবে ব্যবহৃত হয়। সবশেষে অপেক্ষাকৃত হালকা বহনযোগ্য বোঝার (পে-লোড) জন্য কোম্পানিটি কঠিন-জ্বালানি চালিত ভেগা রকেট ব্যবহার করে।\n২০২১ সালে মে মাস পর্যন্ত আরিয়ানেস্পাস ৪১ বছর সময়সীমায় ২৮৭টি রকেট উৎক্ষেপণের মাধ্যমে মহাকাশে ৮৫০টিরও বেশি কৃত্রিম উপগ্রহ প্রেরণ করেছে। ১৯৮৪ সালের ২৩শে মে তারিখে কোম্পানিটি স্পেসনেট এফ১ নামবিশিষ্ট তাদের প্রথম বাণিজ্যিক মহাকাশ যাত্রাটি পরিচালনা করে। আরিয়ানেস্পাস দক্ষিণ আমেরিকার উত্তরপ্রান্তে বিষুবরেখার কাছে অবস্থিত ফরাসি গায়ানার গায়ানা মহাকাশ কেন্দ্রটিকে তাদের প্রধান উৎক্ষেপণ কেন্দ্র হিসেবে ব্যবহার করে থাকে। স্টারসেম নামক আরেকটি কোম্পানির শেয়ারের অধিকারী হবার সুবাদে এটি কাজাখস্তানের বাইকোনুর মহাকাশ বন্দর থেকে বাণিজ্যিক উদ্দেশ্যে সয়ুজ রকেট উৎক্ষেপণ করে থাকে। কোম্পানিটির প্রধান কার্যালয় ফ্রান্সের এসন জেলার (দেপার্ত্যমঁ) এভ্রি-কুরকরন শহরে অবস্থিত।\n\n\n== উৎক্ষেপক যানসমূহ ==\n\nবর্তমানে আরিয়ানেস্পাস ৩টি উৎক্ষেপক যান পরিচালনা করে, যার মধ্যে আরিয়ান ৫ রকেটের দুইটি সংস্করণ অন্তর্ভুক্ত:\n\nএছাড়া আরিয়ানেস্পাস উৎক্ষেপণ সেবা মৈত্রীর মাধ্যমে এইচ-২এ রকেটে করে ঐচ্ছিক সমর্থক উৎক্ষেপক সেবা প্রদান করে থাকে।\n\n\n=== আরিয়ান উৎক্ষেপক যান ===\n\n১৯৭৯ খ্রিস্টাব্দে প্রথম উৎক্ষেপণের পর থেকে আরিয়ান রকেট তথা উৎক্ষেপক যানগুলির অনেকগুলি সংস্করণ মুক্তি পেয়েছে:\n\nআরিয়ান ১, যার প্রথম সফল উৎক্ষেপণ তারিখ ছিল ২৪শে ডিসেম্বর, ১৯৭৯।\nআরিয়ান ২, যার প্রথম সফল উৎক্ষেপণ তারিখ ছিল ২০শে নভেম্বর, ১৯৮৭ (১৯৮৬ সালের ৩০শে মে তারিখের প্রথম উৎক্ষেপণটি ব্যর্থ হয়)।\nআরিয়ান ৩, যার প্রথম সফল উৎক্ষেপণ তারিখ ছিল ৪ঠা আগস্ট, ১৯৮৪।\nআরিয়ান ৪, যার প্রথম সফল উৎক্ষেপণ তারিখ ছিল ১৫ই জুন, ১৯৮৮।\nআরিয়ান ৫, যার প্রথম সফল উৎক্ষেপণ তারিখ ছিল ৩০শে অক্টোবর, ১৯৯৭ (১৯৯৬ সালের ৪ঠা জুন তারিখের প্রথম উৎক্ষেপণটি ব্যর্থ হয়)।\nআরিয়ান ৬, যেটি বর্তমানে নির্মাণাধীন। এই বোঝাবহনের ক্ষমতা আরিয়ানে ৫ রকেটের মত হবে, কিন্তু উৎক্ষেপণ ব্যয় তাৎপর্যপূর্ণভাবে কম হবে। ২০২২ সালে এটি প্রথম উৎক্ষেপণ করার পরিকল্পনা রয়েছে।\nআরিয়ান নেক্সট, যা প্রাথমিক উন্নয়ন পর্যায়ে রয়েছে। এটিতে একটি আংশিকভাবে পুনর্ব্যবহারযোগ্য উৎক্ষেপক যান থাকবে। এটি ২০৩০-এর দশকে আরিয়ান ৬-এর উত্তরসূরী হবে। পুনর্ব্যবহারযোগ্য উৎক্ষেপক যান ব্যবহারের লক্ষ্য হল উৎক্ষেপণের ব্যয় অর্ধেকে নামিয়ে আনা।\n\n\n== তথ্যসূত্র =="}