{"pageid": 1485018, "title": "গোলাম নাফিজ", "url": "https://bn.wikipedia.org/wiki?curid=1485018", "content": "গোলাম নাফিজ (মৃত্যু ৪ আগস্ট ২০২৪) একজন বাংলাদেশী শিক্ষার্থী ও আন্দোলনকর্মী যে ৪ আগস্ট ২০২৪-এ ছাত্র–জনতার অভ্যুত্থানের অসহযোগ আন্দোলনে নিহত হয়। হাসপাতালে নেওয়ার সময় সে একটি রিকশায় শুয়েছিল। রিকশায় শুয়ে থাকা অবস্থায় তোলা তার ছবিটি তাকে ছাত্র–জনতার অভ্যুত্থানের অন্যতম আলোচিত ব্যক্তিত্বে পরিণত করেছিল।\n\n\n== ব্যক্তিগত জীবন ==\nনাফিজ গোলাম আহমেদ ও নাসিমা আক্তার দম্পতির দ্বিতীয় সন্তান ছিল। সে তার দুই ভাইয়ের মধ্যে কনিষ্ঠতম ছিল। সে তার পরিবারের সঙ্গে ঢাকার মহাখালীতে বসবাস করত। নাফিজ বনানী বিদ্যানিকেতন স্কুল অ্যান্ড কলেজ থেকে তার সেকেন্ডারি স্কুল সার্টিফিকেট (এসএসসি) পরীক্ষা উত্তীর্ণ হয়। এরপর সে নৌবাহিনী কলেজ, ঢাকায় একাদশ শ্রেণিতে ভর্তি হয়, কিন্তু কোনোদিন কলেজে যেতে পারে নি।\n\n\n== অসহযোগ আন্দোলন ও মৃত্যু ==\n\nনাফিজ ২০২৪-এর কোটা সংস্কার আন্দোলনে সক্রিয়ভাবে জড়িত ছিল। অসহযোগ আন্দোলনের প্রথমদিন, আন্দোলনে অংশ নিতে নাফিজ তার বন্ধুদের সঙ্গে নিয়ে ফার্মগেট–খামারবাড়ি এলাকায় যায়। স্থানীয় সময় বিকাল ৪.৩০ টার দিকে, ফার্মগেট চৌরাস্তায় সে পুলিশের গুলিতে গুলিবিদ্ধ হয়। গুলিবিদ্ধ হওয়ার পর, তার সহ-আন্দোলনকারীরা তাকে একটি রিকশায় তুলে দেয় যেটি তাকে নিকটতম হাসপাতালে নেওয়ার চেষ্টা করে। রিকশাচালক নূর মোহাম্মদের মতে, সে তখন অচেতন ছিল এবং তখনও জীবিত ছিল। কিন্তু ছাত্রলীগের নেতাকর্মীরা রিকশাটিকে রাস্তায় বাঁধা দেয়, যার ফলে তাকে হাসপাতালে নিতে বিলম্ব হয়। হাসপাতালে পৌঁছানোর পর চিকিৎসক নাফিজকে মৃত ঘোষণা করেন।\nহাসপাতালে যাওয়ার পথে, দৈনিক মানবজমিনের চিত্রসাংবাদিক জীবন আহমেদ নাফিজের একটি স্মরণীয় ছবি ধারণ করেন, যেখানে তাকে বাংলাদেশের পতাকা মাথার চারপাশে বাঁধা, রিকশার পাদানিতে শোয়া এবং বাহু ও পা ছড়িয়ে পড়ে থাকা অবস্থায় দেখা যায়। ছবিটি সামাজিক যোগাযোগ মাধ্যমে বেশ ভাইরাল হয় এবং পরদিন মানবজমিন-এর প্রথম পৃষ্ঠায় ছাপা হয়।\nতার পিতা সারারাত ধরে তাকে হাসপাতাল থেকে হাসপাতালে খুঁজে বেড়ান, কেবলমাত্র পরদিনই শহীদ সোহরাওয়ার্দী মেডিকেল কলেজ হাসপাতালের মর্গে তার ছেলের মরদেহ খুঁজে পান।\n\n\n== স্মৃতি ==\n\n১৯ আগস্ট ২০২৪ তারিখে, অন্তর্বর্তী সরকারের দুইজন উপদেষ্টা ও বৈষম্যবিরোধী ছাত্র আন্দোলনের অন্যতম দুইজন সমন্বয়ক নাহিদ ইসলাম ও আসিফ মাহমুদ সজীব ভূঁইয়া নাফিজের বাড়ি পরিদর্শন করেন এবং নাফিজের পিতামাতার প্রতি সান্ত্বনা জানান। বনানী বিদ্যানিকেতন স্কুল অ্যান্ড কলেজ তাঁদের একটি ভবনের নাম নাফিজের নামে নামকরণ করেছে। নাফিজকে বহন করা রিকশাটি পরবর্তীতে জুলাই গণঅভ্যুত্থান স্মৃতি জাদুঘরে দান করা হয় এবং রিকশাচালক নূর মোহাম্মদকে তার দুঃসাহসিক ভূমিকার জন্য অন্তর্বর্তীকালীন সরকার কর্তৃক অর্থনৈতিক সহায়তার আশ্বাস প্রদান করা হয়।\n\n\n== আরও দেখুন ==\nজুলাই গণহত্যা\nজুলাই গণহত্যায় নিহতদের তালিকা\nআবু সাঈদ\nমীর মুগ্ধ\n\n\n== উৎস =="}