{"pageid": 1091278, "title": "কুড়ি-মার", "url": "https://bn.wikipedia.org/wiki?curid=1091278", "content": "“কুড়িমার” পান্জাবি বাগধারায় একটি শব্দ যার আক্ষরিক অর্থ কন্যাঘাতক। “শিখ রিহাত মর্য্যাদা” সহ বিভিন্ন রিহাত-নামা বা নীতি-নির্দেশে এই প্রথাকে নিষিদ্ধ করা হয়েছে। অধুনা প্রথাটি বিলুপ্ত হলেও শব্দটি বর্তমান কন্যাভ্রূণ হত্যার দ্যোতক ধরা যেতে পারে, যার ফলে ভারতের উত্তর-পশ্চিম অঞ্চলে নারী পুরুষের অনুপাত সংকটসীমায় এসে দাঁড়িয়েছে।\n\n\n== পর্যালোচনা ==\nমধ্যযুগীয় অতীতে পান্জাবসহ উত্তর-পশ্চিম ভারতের কিছু সম্প্রদায়ে কন্যাসন্তান হত্যা ছিল একটি স্বীকৃত প্রথা। কন্যাসন্তানকে ঘিরে নানা আর্থসামাজিক সমস্যা এই বর্বর প্রথার উদ্ভবের কারণ। কোনো ধর্মীয় অনুশাসন, দর্শন বা অধ্যাত্মচিন্তা-ভাবনায়  কুড়িমার প্রথার সমর্থন পাওয়া যায় না। নানক প্রবর্তিত শিখধর্মে পুরোহিততন্ত্র বা  পুরুষতন্ত্রের প্রাধান্য নেই। তবু শিখসমাজ বহুদিন এই ঘৃণ্য প্রথাকে অপসারণ করতে পারেনি। \n১৬৯৯ খৃষ্টাব্দে গুরু গোবিন্দ সিং তাঁর শিষ্যদের দীক্ষিত করার সময় স্পষ্ট আজ্ঞা দিয়েছিলেন তারা যেন সমাজের  পাঁচটি বিশেষ গোষ্ঠীর সঙ্গে একাসনে উপবেশন, একত্রে আহার ও বিবাহ সম্পর্ক স্থাপন থেকে বিরত থাকে। পাঁচটি গোষ্ঠী হল: মিনা ধিরমাল,—যারা গুরু অর্জুন সিংএর জ্যেষ্ঠভ্রাতা ও শত্রু পৃথ্বীমালের বংশধর, মুসান্দিয়া,—যারা নিজেদের গুরু মনে করে ও বিদ্বেষভাব প্রচার করে, রাম রায়ি,—যারা গুরু তেগবাহাদুরের হত্যাকারী রাম রায়ের বংশধর, ভান্ডানি,—যারা মস্তক ও শ্মশ্রূ মুণ্ডন করে এবং কুড়িমার,—যারা নিজেদের কন্যা সন্তানকে হত্যা করে। অষ্টাদশ ও ঊনবিংশ শতাব্দীর রিহাতনামাতেও কন্যাসন্তান হত্যার বিরুদ্ধে নিষেধাজ্ঞা জারি করা হয়েছে। অনুমান করা হয় পন্থসমাজে সর্বত্র তখনো সেই প্রথার সম্পূর্ণ দূরীকরণ সম্ভব হয়নি। ১৯৫০ সালে প্রকাশিত শিখ রিহাত মর্যাদায় একে কঠোর ভাবে নিষিদ্ধ ঘোষণা করা হয়েছে।\n\n\n== তথ্যসূত্র =="}