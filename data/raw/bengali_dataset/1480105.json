{"pageid": 1480105, "title": "কুমিল্লা মহিলা মহাবিদ্যালয়", "url": "https://bn.wikipedia.org/wiki?curid=1480105", "content": "কুমিল্লা মহিলা মহাবিদ্যালয় বাংলাদেশের কুমিল্লা জেলার আদর্শ সদর উপজেলায় অবস্থিত উচ্চমাধ্যমিক স্তরের একটি এমপিওভুক্ত বেসরকারি কলেজ যা ১৯৮৪ সালে প্রতিষ্ঠালাভ করে। এটি কুমিল্লা মাধ্যমিক ও উচ্চমাধ্যমিক শিক্ষাবোর্ড এর অধিভুক্ত শিক্ষাপ্রতিষ্ঠান। ২০২১ সালের সরকারি তথ্য অনুযায়ী কলেজটিতে মোট ৮৯০ জন শিক্ষার্থী অধ্যয়ন করছে।\n\n\n== ইতিহাস ==\nকুমিল্লা অঞ্চলের বিশিষ্ট সাংবাদিক গোলাম মোস্তফা চৌধুরীর উদ্যোগে কুমিল্লার স্থানীয় বিদ্যোৎসাহী ব্যক্তিবর্গ শিক্ষার মূল ধারায় নারীদের অংশগ্রহণকে উৎসাহিতকরণ, নিশ্চিতকরণ এবং সমাজব্যবস্থায় নারীদের অবস্থানকে সুদৃঢ় করার লক্ষ্যে ১৯৮৪ খ্রিস্টাব্দে এই প্রতিষ্ঠানটি প্রতিষ্ঠা করেন। প্রতিষ্ঠাকালীন সময়ে কুমিল্লা নগরীর ধর্মসাগরপাড়ে কলেজটি যাত্রা শুরু করে। পরবর্তীতে ১৯৯৩ সালে কলেজটি সরকারি এমপিও-ভুক্তি লাভ করে। কলেজের তৎকালীন শিক্ষকগণের অর্থায়ন ও কুমিল্লার বিদ্যোৎসাহী ব্যক্তিবর্গের অর্থায়ন কলেজের অবকাঠামোগত উন্নতি সাধনে প্রভূত ভূমিকা পালন করে। প্রতিষ্ঠালাভের পর থেকে কুমিল্লা নগরীর কান্দিরপাড়ে ঐতিহ্যবাহী ধর্মসাগর এর দক্ষিণ পাড়স্থ লিজ-কৃত সরকারি ভবন ও জমিতে দীর্ঘদিন যাবৎ কলেজের একাডেমিক কার্যক্রম পরিচালিত হত। ২০২০ সাল থেকে শহরের ধর্মপুর এলাকায় অবস্থিত কলেজের স্থায়ী নিজস্ব ক্যাম্পাসে সকল শিক্ষা ও প্রশাসনিক কার্যক্রম পরিচালিত হচ্ছে।\n\n\n== ক্যাম্পাস ==\nকলেজটির স্থায়ী ক্যাম্পাস কুমিল্লা মহানগরীর ধর্মপুর এলাকায় শাসনগাছা বাসস্ট্যান্ডের ৫০০ গজ দক্ষিণে কোল্ডস্টোরেজ রোডে অবস্থিত। কলেজের নিজস্ব ৫০ শতাংশ জমির উপর সরকারি অর্থায়নে ক্যাম্পাসটি গড়ে উঠেছে। প্রতিষ্ঠাকালীন সময় থেকে স্থায়ী ক্যাম্পাসের অবকাঠামো নির্মাণ সম্পূর্ণভাবে সম্পন্ন হওয়ার আগ পর্যন্ত কুমিল্লা নগরীর বাদুরতলা এলাকায় ধর্মসাগর এর দক্ষিণ পাড়স্থ অস্থায়ী ক্যাম্পাসে দীর্ঘদিন কলেজের কার্যক্রম পরিচালিত হয়ে আসছিল।\n\n\n== শিক্ষাক্রম ও প্রশাসন ==\nকলেজটি উচ্চমাধ্যমিক পর্যায়ের শিক্ষা প্রতিষ্ঠান। একাদশ-দ্বাদশ শ্রেণিতে জাতীয় শিক্ষাক্রম ও পাঠ্যপুস্তক বোর্ড প্রণীত জাতীয় শিক্ষাক্রম অনুসরণ করে পাঠদান করা হয়ে থাকে। জাতীয় শিক্ষাক্রমের নিয়মানুযায়ী ভর্তির আবেদন করার সময় একাদশ শ্রেণীর শিক্ষার্থীদের বিজ্ঞান, বাণিজ্য ও মানবিক এই তিনটি বিভাগের যেকোন একটি নির্বাচন করা বাধ্যতামূলক এবং সে অনুযায়ী নির্ধারিত শর্তপূরণ সাপেক্ষে শিক্ষার্থীরা নিজ পছন্দমত বিভাগ নির্বাচন করে ভর্তি হয়ে থাকে। কলেজের শিক্ষার্থীরা মাধ্যমিক ও উচ্চমাধ্যমিক শিক্ষাবোর্ড, কুমিল্লার অধীনে উচ্চমাধ্যমিক পরীক্ষায় অংশ গ্রহণ করে। মাধ্যমিক ও উচ্চমাধ্যমিক শিক্ষাবোর্ড, কুমিল্লার অধীনে ১৯৮৪-৮৫ শিক্ষাবর্ষে উচ্চমাধ্যমিক স্তরে মানবিক, ব্যবসায় শিক্ষা ও বিজ্ঞান শাখায় বাংলা, ইংরেজি, পৌরনীতি ও সুশাসন, অর্থনীতি, যুক্তিবিদ্যা, ইসলামের ইতিহাস, সমাজবিজ্ঞান, হিসাববিজ্ঞান, ব্যবস্থাপনা, পরিসংখ্যান, রসায়ন, জীববিজ্ঞান, পদার্থবিজ্ঞান, উচ্চতর গণিত এই ১৪টি বিষয় নিয়ে কলেজের যাত্রা শুরু হয়। ২০১৩-২০১৪ শিক্ষাবর্ষে উৎপাদন ব্যবস্থাপনা ও বিপণন এবং ২০১৫-২০১৬ শিক্ষাবর্ষে তথ্য ও যোগাযোগ প্রযুক্তি উচ্চমাধ্যমিক স্তরে পঠিত বিষয় হিসেবে চালু হয়।\nকলেজটি পরিচালনার জন্য ১২ সদস্য বিশিষ্ট একটি গভর্নিং বডি রয়েছে যেটি শিক্ষা মন্ত্রণালয়ের মাধ্যমিক ও উচ্চশিক্ষা বিভাগের বিধি ও প্রবিধান অনুসরণ পূর্বক গঠিত হয়।\nকলেজটিতে বর্তমানে ১ জন অধ্যক্ষ, ৭ জন সহকারী অধ্যাপক ও জ্যেষ্ঠ প্রভাষক এবং ১১ জন প্রভাষক শিক্ষকতায় নিয়োজিত রয়েছেন। বেসরকারি শিক্ষক নিবন্ধন ও প্রত্যয়ন কর্তৃপক্ষ (এনটিআরসিএ) কর্তৃক নিবন্ধিত ও সুপারিশপ্রাপ্ত হওয়ার মাধ্যমে কলেজের প্রভাষকগণ নিয়োগ লাভ করে থাকেন।\n\n\n== অধ্যক্ষবৃন্দের তালিকা ==\nপ্রতিষ্ঠাকাল থেকে অদ্যাবধি কুমিল্লা মহিলা মহাবিদ্যালয়ের অধ্যক্ষ পদে দায়িত্ব পালন করেছেন যে ব্যক্তিবর্গ:\n\n\n== অন্যান্য কার্যক্রম ==\nপাঠদানের পাশাপাশি কলেজে অন্যান্য সহশিক্ষা কার্যক্রম হয়ে থাকে। কলেজের ছাত্রীদের অংশগ্রহণে এখানে বেশ অনেকগুলি সংঘ গড়ে তোলা হয়েছে যেগুলোতে পরিবেশ গবেষণা, বিজ্ঞানচর্চা, বিতর্ক ইত্যাদি কর্মকাণ্ড পরিচালনা করা হয়। বছরজুড়েই কলেজে নানা রকম সাংস্কৃতিক কর্মকাণ্ড পালন করা হয়। শহীদ দিবস, স্বাধীনতা দিবস, বিজয় দিবস, বিভিন্ন রাষ্ট্রীয় অনুষ্ঠান যথাযথ মর্যাদার সাথে পালিত হয়। বর্ষবরণ, বসন্ত উৎসব ইত্যাদি নানা রকম অনুষ্ঠান শিক্ষার্থী-শিক্ষক সম্মিলিতভাবে পালন করে। এছাড়াও প্রতি বছরই আয়োজিত হয় শিক্ষা সফর। \nকলেজটির একটি সমৃদ্ধ পাঠাগার রয়েছে যেখানে বিভিন্ন বিষয়াবলীর উপর বইসহ নানাবিধ প্রকাশনা সরবরাহ করা হয়ে থাকে। প্রতিষ্ঠানটিতে আধুনিক সরঞ্জামমন্ডিত একটি সুসজ্জিত কম্পিউটার ল্যাব রয়েছে। এছাড়া পদার্থবিজ্ঞান, রসায়নবিজ্ঞান, জীববিজ্ঞান, কম্পিউটার ইত্যাদি বিষয়ে শিক্ষার্থীদের প্রায়োগিক শিক্ষার জন্য রয়েছে সুসজ্জিত আধুনিক সরঞ্জামসম্বলিত পৃথক ল্যাব। শিক্ষার্থীদের ব্যবহারিক বিষয়ে শিক্ষাদানের জন্য এসব উপকরণ ও ল্যাব ব্যবহৃত হয়।\n\n\n== তথ্যসূত্র ==\n\n\n== বহিঃসংযোগ ==\nফেসবুকে কুমিল্লা মহিলা মহাবিদ্যালয়"}