{"pageid": 1424478, "title": "প্রিসিলা প্রেসলি", "url": "https://bn.wikipedia.org/wiki?curid=1424478", "content": "প্রিসিলা অ্যান প্রেসলি (ইংরেজি: Priscilla Ann Presley; জন্ম: ওয়েগনার, পূর্বে বোলিও, ২৪ মে ১৯৪৫) একজন মার্কিন ব্যবসায়ী ও অভিনেত্রী। তিনি প্রয়াত মার্কিন সঙ্গীতশিল্পী এলভিস প্রেসলির সাবেক স্ত্রী এবং এলভিস প্রেসলি এন্টারপ্রাইজের সহ-প্রতিষ্ঠাতা ও সাবেক চেয়ারপারসন। অভিনয় জীবনে তিনি লেসলি নিয়েলসনের সাথে নেইকড গান চলচ্চিত্র ত্রয়ীতে জেন স্পেন্সার চরিত্রে এবং টেলিভিশন ধারাবাহিক ডালাস-এ জিনা ওয়েড চরিত্রে অভিনয় করেছেন।\n\n\n== প্রারম্ভিক জীবন ==\nপ্রিসিলা অ্যান ওয়েগনার ১৯৪৫ সালের ২৪শে মে নিউ ইয়র্ক অঙ্গরাজ্যের ব্রুকলিন শহরের ব্রুকলিন নেভাল হসপিটালে জন্মগ্রহণ করেন। তার মাতামহ আলবার্ট হেনরি আইভারসেন (১৮৯৯-১৯৭১) নরওয়ের এগারসুন্দে জন্মগ্রহণ করেন। তিনি মার্কিন যুক্তরাষ্ট্রে পাড়ি জমান এবং সেখানে তিনি স্কট-আইরিশ ও ইংরেজ বংশোদ্ভূত লরেইন ডেভিসকে (১৯০৩-১৯৮৪) বিয়ে করেন। তাদের একমাত্র কন্যা অ্যানা লিলিয়ান আইভারসেন (১৯২৬-২০২১), যার নাম পরবর্তীকালে সংক্ষিপ্তাকারে অ্যান করা হয়।\nপ্রেসলির পিতা মার্কিন নেভি পাইলট জেমস ফ্রেডরিক ওয়েগনার (১৯২১-১৯৪৫) ছিলেন পেনসিলভেনিয়ার শেরিট্রি শহরতলীর বাসিন্দা হ্যারল্ড ওয়েগনার (১৮৯৭-১৯৫৮) ও ক্যাথরিনের (১৯০১-১৯৯৫) পুত্র। ওয়েগনার তিন বছরের বেশির সময় অ্যানের সাথে প্রেম করার পর ১৯৪৪ সালের ১০ই আগস্ট তাকে বিয়ে করেন। ওয়েগনার ১৯৪৫ সালের ৩রা নভেম্বর বিমান দুর্ঘটনায় মারা যান।\n\n\n== এলভিসের সাথে জীবন ==\n\n\n=== জার্মানি ===\n১৯৫৯ সালের ১৩ সেপ্টেম্বর জার্মানির বাড নাউহাইমে এলভিস প্রেসলির ভাড়াকৃত বাড়িতে এক পার্টিতে প্রিসিলার সাথে এলভিসের সাক্ষাৎ হয়। প্রিসিলার তখন বয়স ছিল ১৪ এবং এলভিসের ২৪। তার উপস্থিতিতে এলভিসকে অপ্রস্তুত দেখাচ্ছিল। সেই রাতে এলভিসের সাথে তার প্রথম সাক্ষাতের পর প্রিসিলার দেরিতে বাড়ি ফেরায় তার পিতামাতা বিরক্ত হয়েছিলেন এবং তাকে আবার এলভিসের সাথে সাক্ষাৎ করতে মানা করেন। কিন্তু আরেকবার নির্দিষ্ট স্থানে সাক্ষাতের জন্য এলভিসের আগ্রহ ও দেরি না করানোর প্রতিজ্ঞার ফলে প্রিসিলার পিতামাতা তাদের আবার সাক্ষাৎ করা অনুমতি দেন। এরপর এলভিস ১৯৬০ সালের মার্চ মাসে পশ্চিম জার্মানি ত্যাগ করার পূর্ব পর্যন্ত তারা একাধিকবার দেখা-সাক্ষাৎ করেন। এলভিস জার্মানি ত্যাগের পর বিশ্বের বিভিন্ন গণমাধ্যম থেকে সাক্ষাৎকার দেওয়ার জন্য প্রিসিলার কাছে অনুরোধ আসতে থাকে। প্রিসিলা এলভিসের ভক্তদের কাছ থেকেও চিঠি পেতে থাকেন, তন্মধ্যে ইতিবাচক ও নেতিবাচক উভয়ই ছিল। কিছু পত্রিকায় ন্যান্সি সিনাত্রার সাথে এলভিসের সম্পর্কের গুজব রটে, ফলে প্রিসিলা ধরে নেন এলভিসের সাথে তার সম্পর্ক শেষ হয়ে গেছে এবং তাদের আর সাক্ষাৎ হবে না।\n\n\n=== বিবাহ ও গর্ভধারণ ===\n\n১৯৬৬ সালের বড়দিনের পূর্বে এলভিস প্রিসিলাকে বিয়ের প্রস্তাব দেন। ১৯৭৩ সালে লেডিজ' হোম জার্নালে এক সাক্ষাৎকারে প্রিসিলা বলেন তিনি ও এলভিস একসাথে থেকেই সুখী ছিলেন, কিন্তু সে সময়ে লোকজনের জন্য শুধু একসাথে থাকাই যথেষ্ট ছিল না। এলভিসের রাঁধুনি আলবার্টা ও বন্ধু মার্টি ল্যাকনারের মতে এলভিস বিয়ে করতে ইচ্ছুক ছিলেন না এবং অন্য কোন বিকল্প না থাকায় বিপর্যস্ত ছিলেন। অন্যদের মধ্যে জো এস্পোসিতো বলেন এলভিস প্রিসিলাকে বিয়ে করার জন্য উতলা ছিলেন।\n১৯৬৭ সালের ১লা মে লাস ভেগাসের আলাদিন হোটেলে তারা বিবাহবন্ধনে আবদ্ধ হন। টম পার্কারের আয়োজিত এই বিয়েতে অল্প কয়েকজন অতিথি ছিল এবং মাত্র আট মিনিটেই তা সম্পন্ন হয়। অতিসত্ত্বর একটি প্রেস কনফারেন্স হয় এবং ১০,০০০ মার্কিন ডলারের ব্রেকফাস্ট রিসেপশন হয়, যেখানে বন্ধু-বান্ধব, পরিবার ও এমজিএম, আরসিএ ও উইলিয়াম মরিস এজেন্সির ব্যবসায়িক সহযোগীরা উপস্থিত ছিলেন। এই বিয়ের ফলে এলভিস ও রেড ওয়েস্ট-সহ তার কয়েকজন ঘনিষ্ঠ বন্ধুর মধ্যে সম্পর্কে চিড় ধরে, কারণ তাদের মূল বিয়ের অনুষ্ঠানে দাওয়াত দেওয়া হয়নি। যদিও এর পুরো দায়ভার পার্কারের, বছরের পর বছর ধরে এই অসন্তোষ রয়ে যায়।\nপ্রিসিলা অন্তঃসত্ত্বা হওয়ার পর এমন দ্রুত গর্ভধারণের জন্য কিছুটা বিমর্ষ হয়ে পড়েন। তিনি এলভিসকে আগেই জন্ম নিয়ন্ত্রণ পিল ব্যবহারের কথা বলেছিলেন। এছাড়া তিনি গর্ভপাতের কথাও বিবেচনায় আনেন এবং এলভিসের সাথে আলোচনা করেন, কিন্তু তারা দুজনেই এই সিদ্ধান্তে উপনীত হন যে গর্ভপাত করলে তারা কেউই একে অপরের সাথে থাকতে পারবেন না। তাদের একমাত্র সন্তান লিসা ম্যারি ১৯৬৮ সালের ১লা ফেব্রুয়ারি তাদের বিয়ের নয় মাসের দিন জন্মগ্রহণ করেন।\n\n\n=== বিচ্ছেদ ও তালাক ===\n\nপ্রিসিলা এলভিসের প্রেরণায় কারাতে ক্লাসে ভর্তি হন। তিনি ১৯৭২ সালে এলভিসের কনসার্টের মঞ্চে কারাতে প্রশিক্ষক মাইক স্টোনের সাথে পরিচিত হন এবং তার কাছ থেকে প্রশিক্ষণ নিতে শুরু করেন। তিনি অতিসত্ত্বর তার সাথে সম্পর্কে জড়ান। এ প্রসঙ্গে তিনি বলেন, \"আমি তখনও এলভিসকে খুব ভালোবাসতাম, কিন্তু পরের কয়েক মাসে আমি বুঝতে পারি আমার ভাগ্য নিয়ে আমাকে অত্যন্ত গুরুত্বপূর্ণ সিদ্ধান্ত নিতে হবে।\"\nপ্রিসিলা ও এলভিস ১৯৭২ সালের ২৪শে ফেব্রুয়ারি আলাদা হয়ে যান এবং তারা দুজন ২৬শে জুলাই আইনগতভাবে বিচ্ছেদের জন্য মামলা করেন। এলভিস ১৯৭৩ সালের ৮ই জানুয়ারি তার ৩৮তম জন্মদিনে বিবাহবিচ্ছেদের মামলা করেন। এই মাসের শেষভাগে মাইক স্টোনকে নিয়ে এলভিসের মস্তিষ্কবিকৃতি ঘটে। ডাক্তার ও অধিক মাত্রার ঔষধ দিয়েও তার তীব্র ক্ষোভ থামানো যাচ্ছিল না। তবে তার দেহরক্ষী তাকে ভাড়াটে খুনীর ব্যবস্থা করতে বললে তিনি এই প্রস্তাবে রাজি হননি। ১৯৭৩ সালের ৯ই অক্টোবর তাদের বিবাহবিচ্ছেদ চূড়ান্ত হয়।\n\n\n== চলচ্চিত্রের তালিকা ==\n\n\n== গ্রন্থতালিকা ==\nপ্রেসলি, প্রিসিলা (১৯৮৫)। Elvis and Me। আইএসবিএন 0-399-12984-7। \nপ্রেসলি, প্রিসিলা; প্রেসলি, লিসা ম্যারি (২০০৫)। Elvis by the Presleys। আইএসবিএন 0-307-23741-9। \n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট\nঅলমুভিতে প্রিসিলা প্রেসলি\nইন্টারনেট মুভি ডেটাবেজে প্রিসিলা প্রেসলি  (ইংরেজি)\nটার্নার ক্লাসিক মুভিজ ডেটাবেজে Priscilla Presley  (ইংরেজি)\nPriscilla Presley with Barbara Walters 1985\nটেমপ্লেট:এলভিস প্রেসলি\nটেমপ্লেট:লিসা ম্যারি প্রেসলি"}