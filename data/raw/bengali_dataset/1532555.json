{"pageid": 1532555, "title": "নীরদবরণ", "url": "https://bn.wikipedia.org/wiki?curid=1532555", "content": "নীরদবরণ ( ১৭ নভেম্বর ১৯০৩ - ১৭ জুলাই ২০০৬) সংক্ষেপে নীরদ ছিলেন শ্রীঅরবিন্দর ব্যক্তিগত চিকিৎসক, লেখক এবং  শ্রী অরবিন্দ আশ্রমের বরিষ্ঠ সদস্য।  \n\n\n== জীবনী ==\nনীরদবরণ জন্ম ১৯০৩ খ্রিস্টাব্দের ১৭ নভেম্বর  ব্রিটিশ ভারতের অধুনা বাংলাদেশের  চট্টগ্রামে। পাঁচ বছর বয়সে তার পিতৃবিয়োগ হয়। ম্যাট্রিকুলেশন পাশের পর অসহযোগ আন্দোলনে অংশ নেন এবং দুমাস কারাবাস করেন। ইন্টারমিডিয়েট পাশের পর তিনি আইন পড়তে ১৯২৪ খ্রিস্টাব্দে লন্ডন যান। কিন্তু শেষপর্যন্ত তিনি  এডিনবরায় চিকিৎসাবিজ্ঞান নিয়ে পড়াশোনা করতে থাকেন। ছয় বৎসরের কোর্স শেষ করে এডিনবরা বিশ্ববিদ্যালয় থেকে এম বি সি এইচ বি ডিগ্রি লাভ করেন। তারপর তিনি তার এক আত্মীয়ের সাথে ইউরোপ ভ্রমণে বের হন। প্যারিসে তাদের সাক্ষাৎ হয় বিখ্যাত বাঙালি সঙ্গীতজ্ঞ  দিলীপকুমার রায়ের সাথে। তার কাছেই তিনি শ্রীঅরবিন্দ এবং শ্রীমা সম্পর্ক বিশদ অবগত হন। ১৯৩০ খ্রিস্টাব্দে ভারতে প্রত্যাবর্তনের পর শ্রীমা সাথে সাক্ষাতে এবং কথোপকথনে তার আধ্যাত্মিক জ্ঞানে অভিভূত হন। এরপর তিনি চিকিৎসাক্ষেত্রে দুবছর তৎকালীন বার্মায় অতিবাহিত করেন। অত্যন্ত লাভজনক কর্মজীবন পরিত্যাগ করে ১৯৩৩ খ্রিস্টাব্দে পুদুচেরির শ্রীঅরবিন্দ আশ্রমে যোগ দেন।\nআশ্রমের নতুন পরিবেশে আবাসিক চিকিৎসক হিসাবে কাজে লিপ্ত হয়ে নীরদবরণ আধ্যাত্মিক উপলব্ধি আর অভিজ্ঞতা অর্জন করতে থাকেন। শ্রীঅরবিন্দর সান্নিধ্যে নীরদবরণের সৌভাগ্যের সূচনা হয়। ইংরেজি ছন্দবদ্ধ রূপ সম্পর্কে কিছুই না জেনে শ্রীঅরবিন্দর সাহচর্যে আর অনুপ্রেরণায় \"অলৌকিক উদ্ভাবনে\" লিপ্ত হন নীরদবরণ। শ্রীঅরবিন্দর সংশোধন ও মন্তব্য সহ তার পঞ্চাশটি কবিতার সংকলন সান ব্লোসম প্রকাশিত হয়।\n১৯৩৮ খ্রিস্টাব্দের নভেম্বরে শ্রীঅরবিন্দর পা ভেঙ্গে গেলে নীরদবরণ তার চিকিৎসক হন এবং তাকে ব্যক্তিগত ভাবে দেখাশোনা করতে থাকেন। আশ্রমের জনজীবন থেকে অরবিন্দ নিজেকে সরিয়ে নিলে তিনি নীরদবরণের মাধ্যমেই  সাধকবৃন্দের সাথে এক বিশাল সম্ভারের (আনুমানিক চার শত চিঠির) চিঠিপত্রেই যোগাযোগ রক্ষা করতেন।\nপরবর্তীকালে নীরদবরণ কবিতা ও অন্যান্য লেখার সাথে 'শ্রীঅরবিন্দ' ও 'শ্রীমা' কে নিয়ে রচনা করেন কয়েকটি উল্লেখযোগ্য গ্রন্থ-\n* ''টকস্ উইথ শ্রীঅরবিন্দ'' (৩ খণ্ড) (১৯৯৪) শ্রী অরবিন্দ আশ্রম\n* ''শ্রীঅরবিন্দস্ হিউমার'' (১৯৯৪)\n* ''করেসপন্ডেন্স উইথ শ্রী অরবিন্দ'' (২ খণ্ড) শ্রী অরবিন্দ আশ্রম\n* ''শ্রী অরবিন্দ ফর অল এজেস্'' ১৯৯০)\n* ''মেমোরেবল কন্টাক্টস্ উইথ দ্য মাদার'' (১৯৭৮)\n* ''টুয়েলভ ইয়ার্স উইথ শ্রীঅরবিন্দ '' (১৯৭২) শ্রী অরবিন্দ আশ্রম\n* ''শ্রীঅরবিন্দ: এ ড্রিম ডায়লগ উইথ চিলড্রেন''\nইতিমধ্যে বাংলা ভায়ায় অনূদিত হয়েছে তার গ্রন্থ -\n* ''সর্বকালের সার্বজনীন শ্রীঅরবিন্দ ''\n* ''শ্রীঅরবিন্দর সঙ্গে বারো বছর''\n২০০৬ খ্রিস্টাব্দের ১৭ জুলাই সন্ধ্যায় পন্ডিচেরির আশ্রম নার্সিং হোমে সাধক ও কবি নীরদবরণ ১০২ বৎসর বয়সে প্রয়াত হন। তাঁকে পরের দিন আশ্রমের কাজানোভ গার্ডেনে সমাহিত করা হয়।\n২০০৩ খ্রিস্টাব্দে হেমন্ত কাপুর ইংরাজীতে রচনা করেন \"নিরোদবরণ: ডিভিনিটিজ কমরেড।\n২০১৮ খ্রিস্টাব্দে অরবিন্দ বসু ও রমেন সেনগুপ্তর সম্পাদনায় কলকাতার শ্রী অরবিন্দ ভবন কর্তৃক প্রকাশিত হয় নীরদবরণ: সাধক ও কবি।\n\n\n== বহিঃসংযোগ ==\nশ্রী অরবিন্দের সাথে বারো বছর অধ্যায় ১ - ২৩/২৪ নভেম্বর ১৯৩৮ সালে শ্রী অরবিন্দের দুর্ঘটনা সম্পর্কে]\nনিরোদবরণ\nনাম সূচক - সংক্ষিপ্ত জীবনী\nআধ্যাত্মিক অনুসন্ধানকে সমর্থন করা\n\n\n== তথ্যসূত্র =="}