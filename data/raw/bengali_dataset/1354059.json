{"pageid": 1354059, "title": "কাস্তিইয়া-লা মাঞ্চা", "url": "https://bn.wikipedia.org/wiki?curid=1354059", "content": "কাস্তিইয়া-লা মাঞ্চা (স্পেনীয়: Castilla–La Mancha স্পেনীয়: [kasˈtiʎa la ˈmantʃa] ()) স্পেনের কেন্দ্রভাগে অবস্থিত একটি স্বায়ত্বশাসিত প্রশাসনিক অঞ্চল। উত্তরে মাদ্রিদ, উত্তর-পূর্বে আরাগন, পূর্বে ভালেনসিয়া, দক্ষিণ-পূর্বে মুর্সিয়া, দক্ষিণে আন্দালুসিয়া, পশ্চিমে এক্সত্রেমাদুরা ও উত্তর-পশ্চিমে কাস্তিইয়া-লেওন স্বায়ত্বশাসিত অঞ্চলগুলি এটিকে ঘিরে রেখেছে। প্রায় ৭৯ হাজার বর্গকিলোমিটার আয়তনবিশিষ্ট কাস্তিইয়া-লা মাঞ্চা আয়তনের বিচারে স্পেনের ৩য় বৃহত্তম স্বায়ত্বশাসিত প্রশাসনিক অঞ্চল (দেশটির আয়তনের প্রায় ১৫%)। ১৯৮২ সালের ১০ই আগস্ট স্বায়ত্বশাসন আইনের মাধ্যমে ঐতিহাসিক নতুন কাস্তিইয়া অঞ্চলটি থেকে এটি প্রতিষ্ঠা করা হয়। অঞ্চলটির রাজধানীর নাম তোলেদো।স্পেন রাজ্যের অন্তর্গত একটি স্বায়ত্তশাসিত অঞ্চল হিসেবে শাসন করার জন্য এখানে একজন আঞ্চলিক প্রধানের নেতৃত্বে একটি আঞ্চলিক সরকার ও  একটি এককাক্ষিক আইনসভা (কর্তেস দে কাস্তিইয়া-লা মানা) আছে। আঞ্চলিক সরকার শিক্ষা, স্বাস্থ্য ও সামাজিক সেবার ব্যাপারগুলি নিয়ন্ত্রণ করে। কাস্তিইয়া-লা মাঞ্চা ছয়টি প্রদেশ নিয়ে গঠিত: তোলেদো, সিউদাদ রেয়াল, কুয়েনকা, গুয়াদালাহারা ও আলবাসেতে। আলবাসেতে অঞ্চলটির বৃহত্তম নগরী। \nকাস্তিইয়া-লা মাঞ্চা মূলত ইবেরীয় উপদ্বীপের মেসেতা সেন্ত্রাল মালভূমিটি দক্ষিণ অর্ধাংশের উপরে দাঁড়িয়ে আছে। উত্তর-পূর্বে আছে সিস্তেমা ইবেরিকো পার্বত্য অঞ্চল। অঞ্চলটির ভূগোল বিস্তৃত সমভূমি, উচ্চ মালভূমি (যেমন সিয়েররা দে আলকারাথ, সিয়েররা দে কুয়েনকা ও সিয়েররা দে গুয়াদাররামা) ও বেশ কিছু নদী (যেমন তাগুস, হুকার ও গুয়াদিয়ান) দ্বারা চরিত্রায়িত।এখানকার জলবায়ু মহাদেশীয় ভূমধ্যসাগরীয় প্রকৃতির। এখানকার গ্রীষ্মকালগুলি উত্তপ্ত ও শীতকালগুলি বেশ শীতল। বারিপাত সীমিত এবং শরৎ ও বসন্তকালেই বেশি হয়ে থাকে।\nএখানে প্রায় ২০ লক্ষ অধিবাসীর বাস, ফলে এটি স্পেনের ৮ম সর্বোচ্চ জনবহুল স্বায়ত্বশাসিত অঞ্চল। অঞ্চলটির জনঘনত্ব তুলনামূলকভাবে কম: প্রতি বর্গকিলোমিটারে প্রায় ২৬ জন। বৃদ্ধ সম্প্রদায়ের অনুপাত বৃদ্ধি পাচ্ছ এবং তরুণের কর্মসংস্থান ও শিক্ষার সুযোগলাভের আশায় গ্রামাঞ্চল ছেড়ে শহরে পাড়ি জমাচ্ছে। অঞ্চলটির দাপ্তরিক ভাষা হল স্পেনীয় ভাষা, তবে গ্রামীণ অঞ্চলগুলিতে স্থানীয় উপভাষাও বলা হয়ে থাকে। পর্যটকসমৃদ্ধ এলাকাগুলিতে অন্যান্য ভাষা যেমন ইংরেজি, ফরাসি ও জার্মান ভাষাও প্রচলিত।\nকাস্তিইয়া-লা মাঞ্চার ইতিহাস জটিল ও প্রাগৈতিহাসিক যুগ পর্যন্ত বিস্তৃত। কেল্টীয়-ইবেরীয়, রোমান, ভিসিগথ ও আরব মুর জাতিগোষ্ঠী ইতিহাসের বিভিন্ন সময়ে অঞ্চলটিতে বাস করেছে। ১১শ শতকে ইউরোপের খ্রিস্টান রাজ্যগুলি অঞ্চলটি জয় করে নেয় এবং ১৩শ শতকে এটি কাস্তিইয়া রাজ্যের অংশে পরিণত হয়। স্পেনের গৃহযুদ্ধের সময় গুয়াদালাগারা ও আলবাসেতে শহরগুলিতে গুরুত্বপূর্ণ যুদ্ধ ও বোমাবর্ষণ ঘটে। ইতিহাসের বিভিন্ন পর্যায়ে বিভিন্ন সভ্যতার সঙ্গমস্থল ছিল বলে এই অঞ্চলটির রয়েছে এক সমৃদ্ধ সাংস্কৃতিক ঐতিহ্য। স্পেনের সর্বপ্রধান সাহিত্যিক মিগেল দে সের্ভান্তেসের  বিখ্যাত দন কিহোতে উপন্যাসের পটভূমির কারণে এটি বিশ্বব্যাপী পরিচিত। এখানে বহুসংখ্যক সাংস্কৃতিকভাবে গুরুত্বপূর্ণ স্থান রয়েছে, যাদের মধ্যে তোলেদো শহরের ঐতিহাসিক কেন্দ্রটিকে ইউনেস্কো বিশ্ব ঐতিহ্যবাহী স্থানের মর্যাদা দেওয়া হয়েছে।\nঅঞ্চলটির ধর্মীয় ইতিহাস সমৃদ্ধ। এটির মধ্য দিয়ে একাধিক গুরুত্বপূর্ণ তীর্থযাত্রার পথ অতিক্রম করেছে, যাদের মধ্যে কামিনো দে সান্তিয়াগো ও কামিনো দে লা মাঞ্চা উল্লেখযোগ্য। এখানে বেশ কিছু পবিত্র তীর্থস্থান আছে, যেমন তোলেদোর মহাগির্জা ও ইউস্তের মঠ।   \nঅঞ্চলটিতে বেশ কিছু জাদুঘর আছে, যেমন আলবাসেতের প্রাদেশিক জাদুঘর, সিউদাদ রেয়ালের প্রাদেশিক জাদুঘর ও তোলেদো শহরের সেপুলভেদা জাদুঘর। আরও আছে অনেক নাট্যশালা ও সাংস্কৃতিক কেন্দ্র, যেমন তোলদোর রোহাস নাট্যশালা ও সিউদাদ রেয়ালের কিহানো নাট্যশালা। \nবছরজুড়ে বহু সাংস্কৃতিক অনুষ্ঠান ও উৎসব আয়োজিত হয়, যাদের মধ্যে ভিইয়াররোবলেদোর প্রমোদোৎসব, লা মাঞ্চার ফিয়েস্তা দে লা ভেন্দিমিয়া নামক নবান্ন উৎসব এবং খ্রিস্টীয় পবিত্র সপ্তাহের উৎসবগুলি উল্লেখ্য। অঞ্চলের সবচেয়ে গুরুত্বপূর্ব ক্রীড়া অনুষ্ঠানগুলির মধ্যে ভুয়েলতা আ এস্পাইনিয়া নামক সাইকেলচালনা প্রতিযোগিতা, কাস্তিইয়া-লা মাঞ্চা উন্মুক্ত গলফ শিরোপা প্রতিযোগিতা এবং সিউদাদ রেয়াল আন্তর্জাতিক ম্যারাথন দৌড় প্রতিযোগিতার নাম বিশেষভাবে উচ্চার্য।\nঅঞ্চলটির প্রধান শহরগুলির মধ্যে আছে তোলেদো, কুয়েনকা, আলবাসেতে, সিউদাদ রেয়াল, গুয়াদালাহারা ও তালাভেরা দে লা রেইনা। আকর্ষণীয় কিছু স্থান হল দন কিহোতে-র পথ (যেটি সের্ভান্তেসের উপন্যাসে বর্ণিত ভূদৃশ্যগুলির ভেতর দিয়ে দর্শনার্থীদের ঘুরিয়ে আনা হয়), স্পেনের প্রাক্তন রাজধানী ও ঐতিহাসিক নগরী তোলেদোর আলকাসার, মহাগির্জা (ক্যাথেড্রাল) ও সান হুয়ান দে লোস রেইয়েস মঠ, কুয়েনকা শহরের মধ্যযুগীয় স্থাপত্য ও উয়েকার নদীর উপর একটি খাড়া পাহাড়ের ধারে ঝুলন্ত বাসাগুলি, কুয়েনকার মহাগির্জা ও স্পেনের বিমূর্ত শিল্পকলা জাদুঘর, এবং দাইমিয়েল জাতীয় উদ্যানের তাবলাসমূহ, ইত্যাদি।\nকাস্তিয়া-লা মাঞ্চার অর্থনীতি মূলত কৃষিনির্ভর; এখানে দ্রাক্ষাসুরা (ওয়াইন), মাঞ্চেগো পনির, জলপাই তেল ও জাফরান মসলার চাষ হয়। এখানেই স্পেনের অর্ধেক দ্রাক্ষাসুরা উৎপাদিত হয়। এছাড়া এখানে দেশটির ময়দা পেষণ কলের সিংহভাগ অবস্থিত। শিল্পগুলির মধ্যে মোটরযান, বিমান ও মহাকাশযান, নবায়নযোগ্য শক্তি, বস্ত্র, নির্মাণ ও সেবাশিল্পগুলি বিদ্যমান। মাদ্রিদ অঞ্চলের শিল্পকেন্দ্রগুলি পূর্বে ও দক্ষিণে গুয়াদালাহারা ও তোলেদো প্রদেশগুলিতে সম্প্রসারিত হয়েছে।অঞ্চলটির স্থূল অভ্যন্তরীণ উৎপাদন ৪২৫৫ কোটি ইউরো ও মাথাপিছু স্থূল অভ্যন্তরীণ উৎপাদন প্রায় ২০ হাজার ইউরো (জাতীয় গড়ের চেয়ে কম)। বেকারত্বের হার ১৮.৫% ও দারিদ্র্যের হার প্রায় ৩০%, যা স্পেনের অন্যান্য অঞ্চলের চেয়ে বেশি।অঞ্চলটির পরিবহন অবকাঠামো উন্নত এবং এর মধ্য দিয়ে এ-৩, এ-৪ ও এ-৩১ মহাসড়কগুলি অতিক্রম করেছে। একটি উচ্চগতির রেলব্যবস্থা (আভেএ) তোলেদো ও সিউদাদ রেয়ালসহ প্রধান শহরগুলিকে একে অপরের সাথে ও জাতীয় রাজধানী মাদ্রিদের সাথে সংযুক্ত করেছে। আলবাসেতে-লস ইয়ানোস রেলস্টেশনটি যাত্রী ও মাল পরিবহনের জন্য তাৎপর্যপূর্ণ ভূমিকা রাখে। একাধিক বিমানন্দরের মধ্যে আদোলফো সুয়ারেস মাদ্রিদ-বারাহাস বিমানবন্দর (বাৎসরিক ৭০ লক্ষ যাত্রীকে সেবাদানকারী) ও আলবাতসেতে বিমানবন্দরগুলি আন্তর্জাতিক গন্তব্যস্থলে সংযোগ প্রদান করে।\nঅঞ্চলটির শিক্ষাব্যবস্থা পরিণত এবং এখানে বেশ কিছু মর্যাদাবাহী বিশ্ববিদ্যালয় ও গবেষণাকেন্দ্র আছে, যেমন কাস্তিইয়া-লা মাঞ্চা বিশ্ববিদ্যালয় ও আলবাসেতে তথ্যবিজ্ঞান গবেষণা প্রতিষ্ঠান।অঞ্চলটিতে একটি সার্বজনীন সরকারি স্বাস্থ্যবীমা ব্যবস্থা আছে, যেটি ২০ লক্ষ অধিবাসীর স্বাস্থ্যসেবার নিশ্চয়তা দেয়। প্রতি হাজার অধিবাসীর জন্য ৩ জনের বেশি চিকিৎসক ও ৫ জনের বেশি শুশ্রূষাকারী (নার্স) আছে। অধিকন্তু, অঞ্চলটিতে বৃদ্ধ, শারীরিক প্রতিবন্ধী ও ঝুঁকিতে থাকা যুবাদের জন্য সামাজিক সেবা ব্যবস্থা আছে।  \nলা মাঞ্চায় অনেক গুরত্বপূর্ণ প্রাকৃতিক সম্পদ আছে, যেমন জলপাই গাছের বাগান, আঙুরের ক্ষেত ও অন্যান্য খাদ্যশস্যের ক্ষেত্র। তাবলাস দে দাইমিয়েল জাতীয় উদ্যান একটি জলাভূমি যেখানে একাধিক বিপন্ন প্রজাতির পাখির বাস। কাবাইনিয়েরোস জাতীয় উদ্যানে অঞ্চলের অনন্য উদ্ভিদ ও প্রাণী প্রজাতিগুলির দেখা মেলে। অঞ্চলটিতে জ্বালানি সম্পদ তেমন নেই, জলবায়ু শুষ্ক বলে জলবিদ্যুৎ উৎপাদন করারও সুযোগ নেই। তবে সোরিতা দে লস কানেস ও ত্রিইয়ো শহরে পারমাণবিক বিক্রিয়ক আছে।\nঅঞ্চলটি আঞ্চলিক স্বায়ত্বশাসন, পরিবেশ সুরক্ষা ও নারীর অধিকার নিয়ে বহু আন্দোলনের সাক্ষী। এদের মধ্যে কাস্তিইয়া-মাঞ্চা জলচুক্তি সৃষ্টি, আন্তর্জাতিক নারী দিবসের মিছিল, ও কাস্তিলীয় ভাষার স্বীকৃতির দাবীতে আন্দোলনগুলি বিশেষভাবে উল্লেখ্য। \nঅঞ্চলটিতে একটি আধুনিক জল ও পয়োনিষ্কাশন ব্যবস্থা আছে। অঞ্চলটিতে নবায়নযোগ্য শক্তির উপরে ব্যাপক বিনিয়োগ করা হয়েছে। বিশেষ করে বায়ুশক্তিতে ২০২১ সালে এসে ৩৫০০ মেগাওয়াট ক্ষমতায় পৌঁছানো গেছে। \nঅঞ্চলটির সাথে বিশ্বের অন্যান্য দেশ ও অঞ্চলের বাণিজ্য ও পর্যটনে অনেক অংশীদারিত্ব ও সহযোগিতামূলক প্রকল্প আছে, বিশেষ করে লাতিন আমেরিকার দেশগুলির সাথে। চিলি ও কাতারের সাথে অঞ্চলটির বাণিজ্যচুক্তি প্রতিষ্ঠিত হয়েছে। এখানে একাধিক আন্তর্জাতিক চলচ্চিত্র উৎসব হয়, যেমন আলবাসেতে আন্তর্জাতিক চলচ্চিত্র উৎসব।\nঅঞ্চলটি নবায়নযোগ্য শক্তি ও প্রযুক্তিতে (বিশেষ করে কৃষিখাতে জৈবপ্রযুক্তিতে) বিনিয়োগ বৃদ্ধি করেছে। এ জন্য কাস্তিইয়া-লা মাঞ্চা বিশ্ববিদ্যালয় ও আলবাসেতে বিজ্ঞান ও প্রযুক্তি উদ্যান অগ্রণী ভূমিকা রাখছে। \nকাস্তিইয়া-লা মাঞ্চা গ্রামীণ অর্থনীতি, বৃদ্ধ ব্যক্তির সংখ্যাবৃদ্ধি, ও বড় শহরের (বিশেষ করে উত্তরে মাদ্রিদের) উদ্দেশ্যে তরুণদের বাসস্থান ত্যাগ, কিছু এলাকাতে (যেমন সিউদাদ রেয়াল ও আলবাসেতে) বেকারত্বের উচ্চহার, ইত্যাদি সমস্যা নিয়ে উদ্বিগ্ন। এছাড়া পানির অভাব ও মৃত্তিকা ক্ষয়ের মতো পরিবেশগত উদ্বেগও বিদ্যমান।\n\n\n== তথ্যসূত্র =="}