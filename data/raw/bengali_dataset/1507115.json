{"pageid": 1507115, "title": "কেন্দ্রীয় শহীদ মিনার, রাবি", "url": "https://bn.wikipedia.org/wiki?curid=1507115", "content": "রাজশাহী বিশ্ববিদ্যালয় কেন্দ্রীয় শহীদ মিনার রাজশাহী বিশ্ববিদ্যালয়ে অবস্থিত একটি শহীদ মিনার। ১৯৭২ সালে এই শহীদ মিনারের ভিত্তিপ্রস্তর স্থাপন করা হয় এবং ১৯৭৫ সালে উদ্বোধন করা হয়।\nশহীদ মিনার প্রাঙ্গণে অবস্থিত ভিত্তিপ্রস্তর অনুযায়ী, জাতীয় মুক্তিসংগ্রামে যারা মৃত্যুবরণ করেছেন তাঁদের পবিত্র স্মৃতির প্রতি উৎসর্গ করে শহীদ মিনারের ভিত্তিপ্রস্তর স্থাপন করা হয়।\nবিশ্ববিদ্যালয়ের এক সাবেক উপ-উপাচার্য অধ্যাপক ড. আনন্দ কুমার সাহা জানিয়েছিলেন শহীদ মিনারটি ১৯৭২ সালে রচিত বাংলাদেশের প্রথম সংবিধানের চার মূলনীতি জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতার প্রতীক।\n\n\n== ইতিহাস ==\n\nশেখ মুজিবুর রহমান ১৯৭২ সালের শহীদ মিনারের ভিত্তিপ্রস্তর স্থাপন করেন। স্থপতি খায়রুল এনাম শহীদ মিনারের নকশা প্রণয়ন করেন। প্রায় তিন বছর পর নির্মাণ কাজ সম্পন হলে ১৯৭৫ সালের ২৩ এপ্রিল তৎকালীন বাংলাদেশের প্রধানমন্ত্রী মুহাম্মদ মনসুর আলী শহীদ মিনারের উদ্বোধন করেন।\n\n\n== অবকাঠামো ==\n\nশহীদ মিনারটি একটি ছয় কোণা বিশিষ্ট কৃত্রিমভাবে তৈরি মাটির টিলার উপর নির্মিত হয়েছে, যার চারটি স্তম্ভ রয়েছে। স্তম্ভ চারটি উপরের দিকে বন্ধনী দ্বারা আবদ্ধ হয়েছে। মিনারের পিছনে স্নেহময়ী মা ও তার সন্তানদের অবয়ব প্রকাশ করছে এমন একটি ম্যুরাল রয়েছে। অক্ষয়বট নামক ম্যুরালটি বিভিন্ন রকমের পোড়া ইট ও পাথরের মাধ্যমে নির্মাণ করা হয়। ম্যুরালটিতে উপস্থিতিত সূর্য শহীদ সন্তানদের বীরত্বকে তুলে ধরে। শিল্পী মর্তুজা বশীর এই ম্যুরালটি নির্মাণ করেছেন।\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র ==\n\n\n== বহিঃসংযোগ =="}