{"pageid": 1089234, "title": "ডালিয়া আত্তার", "url": "https://bn.wikipedia.org/wiki?curid=1089234", "content": "ডালিয়া আত্তার-মেহেরজাদী একজন আমেরিকান রাজনীতিবিদ যিনি বর্তমানে মেরিল্যান্ড হাউস অফ ডেলিগেটসে কর্মরত। প্রতিনিধি আত্তার উত্তর -পশ্চিম বাল্টিমোর শহরে অবস্থিত মেরিল্যান্ড রাজ্যের ৪১ তম আইনি জেলার প্রতিনিধিত্ব করেন।\n\n\n== জীবনী ==\n\n\n=== প্রাথমিক বছরগুলি ===\nআত্তারের জন্ম এবং বেড়ে ওঠা বাল্টিমোর শহরের একটি শ্রমিক শ্রেণীর অভিবাসী পরিবারে। তিনি একজন সেপার্দি (ইহুদি জাতিগত বিভাজন) সনাতনী ইহুদি, তিনি জন্মগ্রহণ করেছেন ইরানি - ইহুদি পিতা এবং মরক্কো - ইহুদি মাতার ঘরে।  তিনি মেয়েদের একটি বাইস ইয়াকভ (অতি সনাতনী  ইহুদি) বিদ্যালয়ে পড়াশোনা করেছেন।\n\n\n=== কর্মজীবন ===\n২০১১ সালে তিনি বাল্টিমোর বিশ্ববিদ্যালয় থেকে স্নাতক হন এবং ব্যাচেলর অফ ক্রিমিনাল জাস্টিস ডিগ্রি অর্জন করেন। তিন বছর পরে, ২০১৪ সালে তিনি মেরিল্যান্ড বিশ্ববিদ্যালয়ের ফ্রান্সিস কিং ক্যারি স্কুল অফ ল থেকে আইন ডিগ্রি অর্জন করেন। স্নাতক হওয়ার পর, তিনি বাল্টিমোর রাজ্যের আইনজীবী দপ্তরে অভিশংসক (প্রসিকিউটর) হিসাবে কাজ করেছিলেন।\nডালিয়া আত্তার তাঁর প্রথমবার নির্বাচনে দাঁড়ানোর কারণ হিসেবে বলেছেন সম্প্রদায়ের নেতৃবৃন্দ তাঁকে অনুরোধ করেছেন আইনসভায় \"বৈচিত্র্য, নতুন কণ্ঠ এবং নতুন ধারণা\" নিয়ে আসার জন্য। তিনি বলেছিলেন ইহুদি-বিরোধী মানসিকতা নিয়ে তিনি উদ্বিগ্ন, এছাড়া অপরাধ কমানো এবং শিক্ষা, চাকরি ও অর্থনীতির ক্ষেত্রে উন্নতি নিয়ে আসা তাঁর অগ্রাধিকার পাবে।\n২০১৮ সালের ৪ঠা নভেম্বর, আত্তার মেরিল্যান্ড হাউস অফ ডেলিগেটস -এ নির্বাচিত প্রথম সনাতনী ইহুদি এবং আমেরিকার ইতিহাসের সর্বোচ্চ সারির অধিকারী সনাতনী ইহুদি মহিলা হয়েছিলেন। চেরিল কেগানকে সাথে নিয়ে, আত্তার আগুনা মহিলাদের (স্বামী পরিত্যক্তা বা স্বামী বিচ্ছিন্না) সাহায্য করার জন্য আইনটির সহ-পৃষ্ঠপোষকতা করেছেন। এই আইন অনুযায়ী স্বামীকে সামাজিক বিবাহ বিচ্ছেদ পেতে হলে তাকে তার স্ত্রীকে গেট (বিবাহ বিচ্ছেদেরর নথি) দিতে হবে।\n\n\n== দৃষ্টিভঙ্গি ==\nবাল্টিমোর জিউইস টাইমসকে দেওয়া এক সাক্ষাৎকারে ডালিয়া বলেছিলেন ইহুদি ইতিহাস থেকে কোন ব্যক্তিত্বের সাথে দেখা করতে চাইলে তিনি বাইস ইয়াকভের প্রতিষ্ঠাতা সারা শেনিরারের সঙ্গে দেখা করতে চান। বাইস ইয়াকভে পড়াশোনা করে তিনি শিখেছেন ন্যায়পরায়ণতা এবং নীতি সর্বদা প্রথমে আসবে।\n\n\n== পরিবার ==\nপরিবারে ছয় ভাইবোনের মধ্যে আত্তার হলেন চতুর্থ। তিনি আসফ মেহরজাদিকে বিবাহ করেছেন এবং তাঁদের দুটি সন্তান রয়েছে, ইলানা এবং অ্যারন।\n\n\n== টীকা ==\n\nটেমপ্লেট:Maryland House of Delegates"}