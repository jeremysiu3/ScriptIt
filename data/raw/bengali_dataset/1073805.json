{"pageid": 1073805, "title": "বাঁধন সরকার পূজা", "url": "https://bn.wikipedia.org/wiki?curid=1073805", "content": "বাঁধন সরকার পূজা (সংক্ষেপে পূজা নামেই অধিক পরিচিত; জন্ম: ২১ ডিসেম্বর ১৯৯৪) হলেন একজন বাংলাদেশী সংগীতশিল্পী। তিনি ২০০৮ সালে চ্যানেল আই সেরাকণ্ঠ প্রতিযোগিতার মাধ্যমে তার কর্মজীবন শুরু করেন। তিনি তার কর্মজীবনে চারটি একক অ্যালবামসহ অসংখ্য একক ও মিশ্র গান জনপ্রিয়তা পায়।\n\n\n== প্রাথমিক জীবন ==\nপূজা ১৯৯৪ সালের ২১ ডিসেম্বর নিবাস চন্দ্র মাঝি ও প্রনিতা সরকারের ঘরে ঢাকায় জন্মগ্রহণ করেন। তার বাবা নিবাস চন্দ্র মাঝি একজন পুলিশ কর্মকর্তা। তার পৈতৃক নিবাস চাঁদপুর জেলার হাইন চর এলাকায়। তিন বোনের মধ্যে তিনি বড়, মেজোবোন নন্দিতা সরকার প্রিয়া এবং ছোট বোন মধুরীমা সরকার পূর্ণা। তিনি ভিকারুননিসা নূন স্কুল এন্ড কলেজ থেকে মাধ্যমিক এবং উচ্চমাধ্যমিক সম্পন্ন করেন। ইন্ডিপেন্ডেন্ট বিশ্ববিদ্যালয় বাংলাদেশ থেকে তড়িৎ ও ইলেক্ট্রনিক প্রকৌশলে স্নাতক সম্পন্ন করেন এবং ঢাকা বিদ্যুৎ বিতরণ কর্তৃপক্ষ (ডেসকো)'তে শিক্ষানবিশ হিসাবে কাজ করেছেন।\n২০১৭ সালের ১লা ফেব্রয়ারি তিনি অর্ণব অন্তুর এর সাথে বিবাহ বন্ধনে আবদ্ধ হন।\n\n\n== কর্মজীবন ==\nবাঁধন সরকার পূজা কালের কণ্ঠের সঙ্গে একটি সাক্ষাৎকারে তার কর্মজীবন সম্পর্কে বলেন,\n\n\"আমার গান কত দিন থাকবে বা শ্রোতারা শুনবে সেটা  জানি না। কিন্তু মৃত্যুর পরও যেন গানগুলো বেঁচে থাকে সেভাবেই গাইতে চেষ্টা করি।\"\nপূজা ২০০৮ সালে চ্যানেল আই সেরাকণ্ঠ প্রতিযোগিতার মাধ্যমে তার কর্মজীবন শুরু করেন। ২০১০ সালের ৪ ফেব্রুয়ারি তার প্রথম অ্যালবাম প্রজাপতির মন প্রকাশ পায়। এর সবগুলো গানেই এককভাবে তিনি কণ্ঠ দেন, এছাড়াও \"আলোকিত পৃথিবী\" শিরোনামের একটি গানে তার সঙ্গে দ্বৈতভাবে কণ্ঠ দেন শফিক তুহিন। ২০১২ সালে প্রকাশ পায় তার দ্বিতীয় অ্যালবাম পূজা। ২০১৪ সালে বাংলাদেশে অনুষ্ঠিত টি-২০ ক্রিকেট বিশ্বকাপের থিম সং \"চার ছক্কা হৈ হৈ\" গানে দিলশাদ নাহার কনা, এলিটা করিম, যোহন আলমগীর, সানবির হুদা, পান্থ কানাই ও কৌশিক হোসেন তাপসর সঙ্গে সম্মিলিতভাবে কণ্ঠ দেন তিনি। গানটির সুর ও সঙ্গীতায়োজন করেছেন ফুয়াদ আল মুক্তাদির এবং গীত রচনা করেছেন অনম বিশ্বাস ও রিফায়েত আহমেদ, এছাড়াও সংগীত ভিডিও পরিচালনা করেছেন আশিকুর রহমান। এটি ২০১৪ সালের ২০ ফেব্রুয়ারি বিশ্বব্যাপী আনুষ্ঠানিকভাবে প্রকাশ করা হয়। এর অধিকাংশ গীত বাংলা ভাষায় ব্যক্ত করা হয়েছে; পাশাপাশি ইংরেজি ভাষার এতে অন্তর্ভুক্তি ঘটেছে। গানটির মাধ্যমে বাংলাদেশের প্রধান শহরগুলোতে ফ্ল্যাশ মবের ন্যায় নতুন ধারার জন্ম হয়। ২০১৪ সালের ২৫ মে সঙ্গীতা মিউজিকের ব্যানারে প্রকাশ পায় তৃতীয় একক অ্যালবাম পূজা রিটার্নস, ঢাকার একটি রেস্টুরেন্টে অ্যালবামটির প্রকাশনা উৎসবের মাধ্যমে এটি অবমুক্ত করা হয়। অ্যালবামের \"কেন বারে বারে\" শিরোনামের একটি গান ভিডিও আকারে ধারণ করা, যেখানে তার সঙ্গে কণ্ঠ দেন ইমরান মাহমুদুল, যা ২০১৫ সালের ২৪ মার্চ ইউটিউবে প্রকাশ করা হয়। অ্যালবামটিতে মোট ১২টি গান রয়েছে, যেখানে একটি গানের দ্বৈত সংস্করণও ব্যবহার করা হয়েছে। এরপর জুনের শুরুতে মুক্তিপ্রাপ্ত তারকাঁটা (২০১৪) চলচ্চিত্রে \"আমি তুমি\" নামের একটি গানে আরেফিন রুমির সঙ্গে দ্বৈতভাবে কণ্ঠ দেন। গানটি সুর ও সঙ্গীতায়োজন করেছেন আরেফিন রুমি নিজে এবং গীত রচনা করেছেন কবির বকুল। ২০১৫ সালে মুক্তিপ্রাপ্ত ছেলেটি আবোল তাবোল মেয়েটি পাগল পাগল চলচ্চিত্রের \"মন থেকে মনে\" শিরোনামের একটি গানের মাধ্যমে প্রথমবারের মতো চলচ্চিত্রে নেপথ্য করেন তিনি, যেখানে তার সঙ্গে দ্বৈতভাবে কণ্ঠ দেন কাজী শুভ। গানটি লিখেছেন রবিউল ইসলাম জীবন এবং সুর ও সঙ্গীতায়োজন করেছেন অনিক। ২০১৭ সালের সত্তা চলচ্চিত্রে বাপ্পা মজুমদারের সুরে ও আহসান কবিরের লেখায় \"রাজা বদল\" শিরোনামের একটি আইটেম গানে পান্থ কানাইয়ের সঙ্গে দ্বৈতভাবে কণ্ঠ দেন তিনি। ২০২০ সালের ৫ ফেব্রুয়ারি সিএমভি'র ব্যানারে ভালোবাসা দিবস উপলক্ষে প্রকাশ পায় তার \"তুমি শুধু আমার\" শিরোনামের একটি সংগীত ভিডিও। যেখানে তার সঙ্গে গাওয়ার পাশাপাশি অভিনয় করেছেন ইমরান মাহমুদুল, এছাড়াও এতে অভিনয় করেছেন তৌসিফ মাহবুব ও মডেল নীল। গানটি লিখেছেন কবির বকুল এবং সুর ও সঙ্গীতায়োজন করেছে সাজিদ সরকার এবং সংগীত ভিডিও পরিচালনা করেছেন ভিকি জাহেদ। ২০২০ সালের ১৭ মে ঈদুল ফিতর উপলক্ষে সিএমভি'র ব্যানারে \"ফানুস\" শিরোনামের একটি মিউজিক্যাল ফিল্ম প্রকাশ পায় তার, যেখানে তার সঙ্গে কণ্ঠ দেন তানজীব সারোয়ার। মিউজিক্যাল ফিল্মের প্রধান দুই চরিত্রে অভিনয় করেন ইমরান খান ও নীপা, এছাড়াও জাদুবাস্তবতাকে ঘিরে এটির ভিডিওচিত্র পরিচালনা করেছেন তানভীর সেহজাদ। গানটির গীত ও সুর করেছেন তানজীব সারোয়ার নিজে এবং সংগীতায়োজন করেছেন বিবেক মজুমদার। ২০২০ সালের ২৪ জুলাই ধ্রব মিউজিক স্টেশনের ইউটিউব চ্যানেলে প্রকাশিত হয় তার ও ভারতের রাজ বর্মণের দ্বৈত কণ্ঠে গাওয়া \"তোকে চাই\" গানটির স্টুডিও ভিডিও। গানটি লিখেছেন আহমেদ রিজভী এবং সুর ও সংগীতায়োজন করেছেন কিশোর দাস। গানটি গাওয়ার প্রায় এক বছর পর এই গানের ভিডিও প্রকাশিত হয়। এরপর \"নগদ প্রেম\" শিরোনামের একটি গানে কণ্ঠ দেন তিনি, যা একই মাসের ২৯ তারিখ তার নিজের ইউটিউব চ্যানেলে প্রকাশ করা হয়। গানটি লিখেছেন ওয়াসিক সৈকত এবং সুর ও সংগীতায়োজন করেছেন নাভেদ পারভেজ, এছাড়াও র‍্যাপ অংশ গেয়েছেন জি এম আশরাফ। এর সংগীত ভিডিও পরিচালনা চলচ্চিত্র নির্মাতা সৈকত নাসির, যেখানে তার বিপরীতে অভিনয় করেছেন মডেল-নায়ক সাঞ্জ জন। এরপর ২০২০ সালের আগস্টের শুরুতে বন্ধু দিবস উপলক্ষে \"ফ্রেন্ডস\" শিরোনামের একটি গানে তাসনিম আনিকার সঙ্গে দ্বৈতভাবে কণ্ঠ দেন তিনি। গানটির গীত রচনা, সুরারোপন ও সংগীত ভিডিও পরিচালনা করেছেন আনিকা নিজে, এবং সংগীতায়োজন করেছেন মীর মাসুম। ২০২১ সালের ১৩ ফেব্রুয়ারি ভালোবাসা দিবস উপলক্ষে সিএমভি'র ব্যানারে প্রকাশ পায় তার ও তানজীব সারোয়ার গাওয়া দ্বিতীয় গান \"হারিয়ে গেলে কষ্ট পাবো\"। এটির গীত ও সুর করেছেন তিনি নিজে এবং সংগীতায়োজন করেছেন সাজিদ সরকার। এটির ভিডিওচিত্র পরিচালনা করেছেন চন্দন রায় চৌধুরী এবং এতে অভিনয় করেছেন তন্ময় ও রাজেয়া সুলতানা লিয়ানা। ২০২১ সালের মার্চে মুক্তিপ্রাপ্ত দেলোয়ার জাহান ঝন্টু পরিচালিত তুমি আছো তুমি নেই চলচ্চিত্রের শিরোনাম গানে মোহাম্মদ মিলনের সঙ্গে কণ্ঠ দেন তিনি। গানটি লিখেছেন অরণ্য ভৌমিক এবং সুর ও সঙ্গীতায়োজন রেমো বিপ্লব।\n\n\n== ব্যক্তিগত জীবন ==\n২০১৭ সালের ১ ফেব্রুয়ারি মডেল অর্ণব দাস অন্তু'র সঙ্গে বিবাহবন্ধনে আবদ্ধ হন তিনি। ঢাকার মিরপুরের কমিউনিটি সেন্টারে তাদের বিয়ে সম্পন্ন হয়। ২০১৬ সালের আগস্টে তার ও বেলাল খানের গাওয়া \"অবুঝ পাখি\" শিরোনামের একটি গানে কাজী নওশাবা আহমেদের সঙ্গে অভিনয় করেন অন্তু। সেখান থেকেই তাদের পরিচয় এবং বন্ধুত্ব তৈরি হয়।\n\n\n== আরও পড়ুন ==\nইশরাত বিনতে আফতাব (১৮ অক্টোবর ২০১৪)। \"পূজা\"। ইত্তেফাক। ১ আগস্ট ২০২১ তারিখে মূল থেকে আর্কাইভ করা। সংগ্রহের তারিখ ১ আগস্ট ২০২১। \n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বাঁধন সরকার পূজা (ইংরেজি)\nবিবিসির সঙ্গে আড্ডায় বাঁধন সরকার পূজা\nফেসবুকে বাঁধন সরকার পূজা"}