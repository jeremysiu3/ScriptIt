{"pageid": 1080643, "title": "খন্দকার মুস্তাহিদুর রহমান", "url": "https://bn.wikipedia.org/wiki?curid=1080643", "content": "খন্দকার মুস্তাহিদুর রহমান (১৯৪৯ – ২০ আগস্ট ২০২১) একজন বাংলাদেশী শিক্ষাবিদ। তিনি জাহাঙ্গীরনগর বিশ্ববিদ্যালয়ের (জাবি) অর্থনীতি বিভাগের অবসরপ্রাপ্ত অধ্যাপক ও বিশ্ববিদ্যালয়টির সাবেক উপাচার্য।\n\n\n== জন্ম ==\nতিনি ১৯৪৯ সালে ব্রাহ্মণবাড়িয়ার বিলকেন্দুয়াই গ্রামের সম্ভ্রান্ত পরিবারে জন্মগ্রহণ করেন। তার বাবা খন্দকার শামসুর রহমান তৎকালীন পূর্ব পাকিস্তান সরকারের একজন মন্ত্রী ছিলেন।\n\n\n== শিক্ষাজীবন ==\nরহমান ঢাকা শিক্ষা বোর্ড থেকে ১৯৬৪ সালে বিজ্ঞান বিভাগে প্রথম স্থান অধিকার করেন। পরবর্তীকালে তিনি ঢাকা কলেজিয়েট স্কুল, ঢাকা বিশ্ববিদ্যালয় এবং ইসলামাবাদ বিশ্ববিদ্যালয়ে উচ্চশিক্ষা লাভ করেন। ছাত্র ইউনিয়নের সক্রিয় কর্মী হিসেবে ১৯৬৯ সালের গণঅভ্যুত্থানে তিনি সক্রিয় ভূমিকা পালন করেন।\n\n\n== কর্মজীবন ==\nমুস্তাহিদুর রহমান ১৯৭১ সালের ৪ জানুয়ারি জাহাঙ্গীরনগর বিশ্ববিদ্যালয়ের (জাবি) অর্থনীতি বিভাগে যোগদান করেন। জাবিতে প্রথম শিক্ষক হিসেবে যোগদানকারী ছয়জন শিক্ষকের মধ্যে তিনি অন্যতম। তিনি জাহাঙ্গীরনগর বিশ্ববিদ্যালয় প্রতিষ্ঠার দিন, ১৯৭১ সালের ১২ জানুয়ারি সর্বপ্রথম অর্থনীতি বিভাগে ক্লাস নিয়ে বিশ্ববিদ্যালয়ের অগ্রযাত্রা শুরু করেন। অবসর গ্রহণের আগ পর্যন্ত তিনি অর্থনীতি বিভাগে অধ্যাপনায় নিয়োজিত ছিলেন।\nদীর্ঘ কর্মজীবনে অধ্যাপনার পাশাপাশি তিনি জাহাঙ্গীরনগর বিশ্ববিদ্যালয়ের সিনেট, সিন্ডিকেট ও একাডেমিক কাউন্সিলের সদস্য, ডিন, বিভাগীয় প্রধান, শিক্ষক সমিতির সম্পাদক ও সভাপতিসহ বিভিন্ন গুরুত্বপূর্ণ দায়িত্ব পালন করেন।\nখন্দকার মুস্তাহিদুর রহমান ২০০৪ সাল থেকে ২০০৮ সাল পর্যন্ত জাহাঙ্গীরনগর বিশ্ববিদ্যালয়ের উপাচার্য হিসেবে দায়িত্ব পালন করেন।\n\n\n== মৃত্যু ==\nকোভিড-১৯ এ আক্রান্ত হয়ে চিকিৎসাধীন অবস্থায় ২০২১ সালের ২০ আগস্ট তিনি ঢাকায় মৃত্যুবরণ করেন।\n\n\n== আরও দেখুন ==\nজাহাঙ্গীরনগর বিশ্ববিদ্যালয়ের উপাচার্যবৃন্দের নামের তালিকা\n\n\n== তথ্যসূত্র =="}