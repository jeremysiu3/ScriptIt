{"pageid": 1410418, "title": "নরেন্দ্র মোদীর প্রধানমন্ত্রিত্ব", "url": "https://bn.wikipedia.org/wiki?curid=1410418", "content": "২৬ মে ২০১৪-এ রাষ্ট্রপতি ভবনে ভারতের প্রধানমন্ত্রী হিসাবে শপথগ্রহণের সময় নরেন্দ্র মোদীর প্রধানমন্ত্রিত্ব শুরু হয়েছিল। ভারতীয় জাতীয় কংগ্রেসের মনমোহন সিংহের পর ভারতীয় জনতা পার্টির নরেন্দ্র মোদী ভারতের চতুর্দশ প্রধানমন্ত্রী, মোদীর প্রথম মন্ত্রিসভায় ৪৫ জন মন্ত্রী ছিলেন, যা পূর্বের সংযুক্ত প্রগতিশীল জোট সরকারের তুলনায় ২৫ জন কম। ৯ নভেম্বর ২০১৪-এ মন্ত্রী পরিষদে ২১ জন মন্ত্রীদের যোগ করা হয়েছিল।\n২০১৯ সালে মোদী দ্বিতীয়বার প্রধানমন্ত্রী হিসাবে নির্বাচিত হন এবং ৩০ মে ২০১৯-এ রাষ্ট্রপতি ভবনে তিনি শপথগ্রহণ করেছিলেন। তাঁর দ্বিতীয় মন্ত্রিসভায় ৫৪ জন মন্ত্রী ছিলেন এবং প্রাথমিকভাবে এতে ৫১ জন মন্ত্রী ছিলেন, যা ৭ জুলাই ২০২১-এ বেড়ে ৭৭ জন মন্ত্রীতে দাঁড়াল।\nকিছু সংবাদমাধ্যমের মতে, মোদীর প্রধানমন্ত্রিত্বে ভারতে গণতান্ত্রিক পশ্চাদপসরণ ঘটছে, যদিও অন্যান্য সূত্র এই দাবি নস্যাৎ করেছে।\n\n\n== অর্থনৈতিক ও অন্যান্য সম্পর্কিত নীতি ==\n\n\n=== মেক ইন ইন্ডিয়া ===\n\nসেপ্টেম্বর ২০১৪-এ ভারতে পণ্য উৎপাদনের জন্য বিদেশি কোম্পানিদের উৎসাহিত করার জন্য মোদী মেক ইন ইন্ডিয়া প্রকল্প চালু করেছিলেন, যার উদ্দেশ্য ভারতকে এক বৈশ্বিক উৎপাদন কেন্দ্রে উন্নীত করা। অর্থনৈতিক উদারীকরণের সমর্থকেরা এই প্রকল্পকে সমর্থন করেন, এবং সমালোচকেরা বলছেন যে এর মাধ্যমে বিদেশি কর্পোরেশনগুলো ভারতীয় বাজারের এক বড় শেয়ার লাভ করবে। মেক ইন ইন্ডিয়া প্রকল্পের তিনটি লক্ষ্যমাত্রা হচ্ছে:\n\nউৎপাদন সেক্টরের বৃদ্ধির হারকে ১২-১৪% প্রতি বছরে উন্নীত করা।\n২০২২-এর মধ্যে অর্থনীতিতে ১০ কোটি অতিরিক্ত উৎপাদন চাকরি তৈরি করা।\nলক্ষ রাখা যেন ২০২২-এর মধ্যে (পরে সংশোধন করে ২০২৫-এর মধ্যে) জিডিপি-তে উৎপাদন সেক্টরের অবদান ২৫%-এ উন্নীত হয়।\n\n\n=== জ্বালানি মূল্য ===\nঅক্টোবর ২০১৪-এ মোদী সরকার ডিজেল মূল্যকে নিয়ন্ত্রণমুক্ত করেছিলেন। পরে ফেব্রুয়ারি ২০১৬ ও অক্টোবর ২০১৮-এর মধ্যে পেট্রোল ও ডিজেলের উপর কর ৪ টাকা (₹৪) কমিয়ে দেওয়া হয়েছিল। একইভাবে, জানুয়ারি–এপ্রিল ২০২০-এর মধ্যে বৈশ্বিক কাঁচাতেল মূল্যের ৬৯%-এর মতো চরম অবনতির পর কেন্দ্রীয় সরকার মে ২০২০-এ পেট্রোল ও ডিজেলের উপর অন্তঃশুল্ক যথাক্রমে ₹১০ প্রতি লিটার ও ₹১৩ প্রতি লিটার করে বাড়িয়েছিল।\nকরের এই পরবর্তী পরিবর্তনের জন্য বৈশ্বিক কাঁচাতেল মূল্যের চরম অবনতি ও উন্নতির সময় ভারতের খুচরো বিক্রয়মূল্য স্থিতিশীল রইল।\nমার্চ ২০১৫-এ মোদী সরকার \"গিভ আপ এলপিজি সাবসিডি\" বলে এক প্রচার চালিয়েছিল। এটি বাজারদরে এলপিজি ক্রয় করতে পারেন এমন এলপিজি ব্যবহারকারীদের স্বেচ্ছায় এলপিজি ভর্তুকি ত্যাগ করতে উৎসাহিত করেছিল। ২৩ এপ্রিল ২০১৬-এর হিসাব অনুযায়ী ১ কোটি মানুষ স্বেচ্ছায় এলপিজি ভর্তুকি ত্যাগ করেছিল। সরকার এই ত্যাগ করা ভর্তুকির মাধ্যমে বিনামূল্যে গ্রামের দরিদ্র পরিবারদের জন্য রান্নার গ্যাসের ব্যবস্থা করেছিল। ত্যাগ করা ভর্তুকিতে মহারাষ্ট্র, উত্তরপ্রদেশ, কর্ণাটক, দিল্লি ও তামিলনাড়ু প্রথম পাঁচ রাজ্য।\n\n\n==== প্রধানমন্ত্রী উজ্জ্বলা যোজনা ====\n\n\n=== গণপরিবহন ===\n\nকেন্দ্রীয় সরকার ভারতে ১,০০০টি নতুন ডিজেল রেলইঞ্জিন সরবরাহ করার জন্য জেনারেল ইলেকট্রিক ও অ্যালস্টমের সঙ্গে বড় চুক্তি করেছিলেন। এটি ভারতের রেল পরিবহনের পরিবর্তনের এক প্রচেষ্টার অংশ, যার মধ্যে বেসরকারীকরণের প্রচেষ্টাও অন্তর্গত।\nডিসেম্বর ২০১৫-এ মোদী সরকার মুম্বই ও আহমেদাবাদের মধ্যে এক উচ্চ-গতির রেল ব্যবস্থা বা \"বুলেট ট্রেন\" তৈরি করার জন্য জাপানের সঙ্গে এক চুক্তি করেছিল।\n\n\n=== নোট বাতিল ===\n\n\n=== স্মার্ট সিটি ও স্মার্ট ভিলেজ ===\n২৫ জুন ২০১৫-এ মোদী ১০০টি স্মার্ট সিটি গড়ে তোলার জন্য এক প্রকল্প শুরু করেছিলেন। আশা করা হয় যে এই \"স্মার্ট সিটিজ\" প্রকল্পের মাধ্যমে তথ্য প্রযুক্তি কোম্পানিদের ₹ ২০ বিলিয়ন (ইউএস$ ২৪৪.৪৭ মিলিয়ন) অতিরিক্ত সুবিধা প্রদান করবে। এছাড়া তিনি \"স্মার্ট ভিলেজেস\" প্রকল্প শুরু করেছিলেন, যার মাধ্যমে গ্রামে গ্রামে ইন্টারনেট সুবিধা, পরিষ্কার জল, স্বচ্ছতা ও নিম্ন-কার্বন শক্তি প্রদান করা হবে, এবং সংসদ সদস্য এই প্রকল্পের বাস্তবায়নে নজরদারি করবেন। এই প্রকল্পের লক্ষ্যমাত্রা ছিল যে ২০১৯-এর মধ্যে কমপক্ষে ২,৫০০টি স্মার্ট ভিলেজ গড়ে তোলা হবে।\n\n\n== সামাজিক নীতি ==\n\n\n=== প্রধানমন্ত্রী আবাস যোজনা ===\n\n\n== স্বাস্থ্য ও স্বচ্ছতা নীতি ==\n\n\n=== স্বচ্ছ ভারত অভিযান ===\n\n\n== শিক্ষা ও দক্ষতা উন্নয়ন ==\n\n\n== বিদেশনীতি ==\n\nবিদেশনীতি মোদীর নির্বাচন প্রচারে তুলনায় কম ভূমিকা পালন করেছিল, এবং বিজেপি-র নির্বাচন ইস্তেহারে এটি তেমন বিশিষ্টতা লাভ করেনি। মোদী তাঁর প্রধানমন্ত্রী শপথগ্রহণ অনুষ্ঠানে অন্যান্য সার্ক নেতাদের আমন্ত্রিত করেছিলেন, যা ভারতীয় প্রজাতন্ত্রের ইতিহাসে প্রথম। পর্যবেক্ষকদের মত, যেহেতু নির্বাচন প্রচারের সময় মোদী নিজেকে এক শক্তিশালী ও জাতীয়তাবাদী নেতা হিসাবে তুলে ধরেছিলেন, সেহেতু তিনি রাজনৈতিকভাবে সংযম নীতি পালন করতে পারবেন না যা ভারত আগে সন্ত্রাস হামলার পরে করেছিল, এবং এর প্রতিক্রিয়া খুব সম্ভবত সামরিক আকার লাভ করবে।\n\n\n== প্রতিরক্ষা নীতি ==\n২০১৪-এর নির্বাচন প্রচার চলাকালীন মোদী ও বিজেপি ভারতের পারমাণবিক অস্ত্র নীতি, বিশেষ করে ঐতিহাসিক \"নো ফার্স্ট ইউজ\" নীতি, পুনরায় যাচাই করার অঙ্গীকার করেছিলেন। এই নীতিদের পুনরায় যাচাই করার চাপ মূলত ভারত সরকার ও প্রতিরক্ষা আধিকারিকের দৃঢ় মনোভাব থেকে উদ্ভূত। উত্তর-পূর্বাঞ্চল হয়ে ভারতে বেআইনি অনুপ্রবেশ নিয়ে ব্যবস্থা করা এবং সন্ত্রাসী সংগঠনদের সামলানো নিয়ে আরও দৃঢ় হওয়া  বিজেপি-র নির্বাচন ইশতেহারেআরও অন্তর্গত। নির্বাচন প্রচারের সময় মোদী বলেছিলেন যে তিনি বাংলাদেশে হিন্দু নিধনের স্বীকার অনুপ্রবেশকারীদের ভারতে ব্যবস্থা করাতে রাজি, কিন্তু \"রাজনৈতিক উদ্দেশ্য\" নিয়ে আসা অনুপ্রবেশকারীদের বাংলাদেশে ফেরত পাঠানো হবে। মোদী সরকার একটি বিজ্ঞপ্তি জারি করেছিলেন, যার ফলে পাকিস্তান ও বাংলাদেশ থেকে হিন্দু, শিখ ও বৌদ্ধ বেআইনি অনুপ্রবেশকারীদের ভারতে বসবাস আইনসঙ্গত হয়ে যাবে। সরকার এই ব্যবস্থাকে মানবিক কারণের জন্য চালু করেছিল বলে দাবি করেছিল, কিন্তু বিভিন্ন অসমীয়া সংগঠন এর তীব্র সমালোচনা করেছিল।\nমোদী সরকার পূর্বের কংগ্রেস সরকারের প্রতি বছরে সামরিক আয় বৃদ্ধির নীতি বহাল রেখেছিল এবং ২০১৫-এর সামরিক বাজেটে ১১% বৃদ্ধি ঘোষণা করেছিল। এই বৃদ্ধি কংগ্রেস আমলের গড় বৃদ্ধির তুলনায় বেশি।\n\n\n== পরিবেশ নীতি ==\n\n\n== হিন্দুত্ব ==\n\n২০১৪-এর নির্বাচন প্রচারের সময় মোদী সাম্প্রদায়িক কলহ মুক্ত মেয়াদের আশা করেছিলেন। বিজেপি নিজেকে হিন্দু জাতীয়তাবাদ বিরোধী রাজনৈতিক নেতাদের সঙ্গে তুলনা করেছিলেন, যার মধ্যে ভীমরাও রামজি আম্বেদকর, সুভাষচন্দ্র বসু ও রাম মনোহর লোহিয়া অন্তর্গত। তবে কিছু রাজ্যে বিজেপি নেতাগণ হিন্দুত্ব ভিত্তিক বক্তৃতা দিয়েছিলেন। বিশেষ করে উত্তরপ্রদেশ ও উত্তরপূর্ব রাজ্যে সাম্প্রদায়িক কলহ দেখা দিয়েছিল। বিতর্কিত অভিন্ন দেওয়ানি বিধির প্রস্তাব বিজেপি-র নির্বাচন ইস্তেহারের অংশ ছিল।\nপ্রধানমন্ত্রী হিসাবে মোদীর নির্বাচনের পর বিজেপি-র নেতৃত্বে বিভিন্ন রাজ্য সরকার হিন্দুত্বের সঙ্গে সম্পর্কিত বিভিন্ন নীতি প্রয়োগ করেছিল। হরিয়ানা সরকার তার শিক্ষানীতিকে পরিবর্তিত করেছিল যার ফলে পাঠক্রমে হিন্দু ধার্মিক বিষয়াদি চালু হয়েছিল। নির্বাচনের পর বিদেশমন্ত্রী সুষমা স্বরাজ শ্রীমদ্ভগবদ্গীতা গ্রন্থকে ভারতের \"জাতীয় গ্রন্থ\" হিসাবে গ্রহণ করার পরামর্শ দিয়েছিলেন। মোদী সরকার সাধারণত হিন্দুত্ব সম্পর্কিত বিভিন্ন নীতিকে প্রত্যক্ষভাবে সমর্থন করতে বিরত থাকে। তবে সেখানে অন্যান্য হিন্দু জাতীয়তাবাদী সংগঠনের কর্মকাণ্ডের হার বেড়ে গিয়েছে, এবং অনেকসময় এতে সরকারি মদত থাকে। এই কর্মকাণ্ডের মধ্যে \"লাভ জিহাদ\"-এর বিরুদ্ধে প্রচার, হিন্দুধর্মে ধর্মান্তর প্রকল্প ইত্যাদি অন্তর্গত। বিশ্ব হিন্দু পরিষদ এবং এই ধর্মান্তরের সঙ্গে যুক্ত অন্যান্য সংগঠন একে ইসলাম ও খ্রিস্টধর্ম থেকে \"পুনঃধর্মান্তর\" বলে আখ্যায়িত করেছে। অবশ্য বিভিন্ন রাজ্যের পুলিশ এই \"লাভ জিহাদ\" বর্ণনাকে সমর্থনকারী কোনো প্রমাণ পায়নি।\nমোদী আমলে বিভিন্ন মুসলিম পাড়ায় অপরাধ বা দাঙ্গায় অভিযুক্ত মুসলিমদের বাড়ি, দোকান ও অন্যান্য সম্পত্তি ধ্বংস করার জন্য বুলডোজার ব্যবহার করা হয়। বিজেপি আধিকারিকেরা এই ধ্বংসলীলার পক্ষে যুক্তি দিয়ে বলছেন যে সম্পত্তিগুলো বেআইনি। দিল্লিতে এই ধ্বংসলীলা এমনকি সর্বোচ্চ আদালতের আদেশকে বিঘ্নিত করেছিল, যা কর্তৃপক্ষদের দ্রুত ধ্বংসলীলা বন্ধ করতে বলেছিল।\n\n\n=== কাশী বিশ্বনাথ ও মহাকাল করিডোর ===\n\n৮ মার্চ ২০১৯-এ বারাণসীর কাশী বিশ্বনাথ মন্দির ও গঙ্গা নদীর মধ্যে ভিড়ভাট্টা কমিয়ে এক প্রশস্ত করিডোর তৈরি করার জন্য নরেন্দ্র মোদী কাশী বিশ্বনাথ করিডোর প্রকল্প শুরু করেছিলেন। ১৩ ডিসেম্বর ২০২১-এ মোদী এক পবিত্র অনুষ্ঠানের মাধ্যমে এই করিডোর উদ্বোধন করেছিলেন।\n\n\n=== নাগরিকত্ব (সংশোধন) আইন, ২০১৯ ===\n\n৮ জানুয়ারি ২০১৯-এ সংসদের নিম্নকক্ষ লোকসভা নাগরিকত্ব (সংশোধন) বিল, ২০১৯ পাস করেছিল, যার দ্বারা ২০১৪-এর আগে তিন মুসলিমপ্রধান দেশ (আফগানিস্তান, পাকিস্তান ও বাংলাদেশ) থেকে অমুসলিম অভিবাসকদের বাসস্থান ও নাগরিকত্ব অধিকার প্রদান করা হবে, যাদের মধ্যে হিন্দু, শিখ, বৌদ্ধ, জৈন, খ্রিস্টান ও পার্সি সম্প্রদায়ের অভিবাসক অন্তর্গত। এই বিলে মুসলিম অভিবাসকদের অন্তর্গত করা হয়নি।\n\n\n=== রাম মন্দির ===\n৬ আগস্ট ২০১৯-এ ভারতের সর্বোচ্চ আদালত, অযোধ্যার বিবাদমান এলাকায় রাম মন্দির তৈরি করার প্রস্তাব পাস করেছিল। এই রায়তে ঐ এলাকার অন্য অংশে এক মসজিদ তৈরি করার জন্য ৫ একর (২০,০০০ বর্গমিটার) বরাদ্দ করার কথা বলেছিল। ঐ অংশটি সুন্নি ওয়াকফ বোর্ডের হাতে দেওয়া হয়েছিল। ৫ আগস্ট ২০১৯-এ নরেন্দ্র মোদী অযোধ্যায় ভূমিপূজন আয়োজন করেছিলেন। তিনি প্রথম প্রধানমন্ত্রী যিনি রাম জন্মভূমি ও হনুমান গড়িতে গিয়েছিলেন।\n\n\n== প্রশাসন ও অন্যান্য উদ্যোগ ==\n\n\n=== গণতান্ত্রিক পশ্চাদপসরণ ===\nকিছু সংবাদমাধ্যমের মতে, নরেন্দ্র মোদীর প্রধানমন্ত্রিত্বে ভারতে গণতান্ত্রিক পশ্চাদপসরণ ঘটছে। মার্চ ২০২১-এ সুয়েডীয় সংস্থা ইন্টারন্যাশনাল ইনস্টিটিউট ফর ডেমোক্রেসি অ্যান্ড ইলেক্টোরাল অ্যাসিস্টেন্স ভারতকে \"ইলেক্টোরাল অটোক্রেসি\" বা \"নির্বাচিত কর্তৃত্ববাদ\" বলে শ্রেণীভুক্ত করেছে।\n২০১৪-এ মোদী প্রধানমন্ত্রী হওয়ার পর থেকে বিভিন্ন বৈশ্বিক স্বাধীনতা সূচকে ভারতের অবস্থা নিম্নগামী। ২০২০-এ মানব স্বাধীনতা সূচক, বৈশ্বিক অর্থনৈতিক স্বাধীনতা সূচক, ইন্টারনেট স্বাধীনতা সূচক ইত্যাদিতে ভারতের র‍্যাঙ্কিং কমে গেছে।\n\n\n=== কোভিড-১৯ এর বৈশ্বিক মহামারি ===\n\nএপ্রিল ২০২১-এ কোভিড-১৯ এর বৈশ্বিক মহামারির দ্বিতীয় ঢেউয়ের সময় মোদী সরকার টিকার জন্য এক নতুন নীতি চালু করেছিল, যার ফলে সেরাম ইনস্টিটিউট অব ইন্ডিয়া ও ভারত বায়োটেক বৃহৎ আয় করেছিল, যার ফলে ভারতের শ্রমিক শ্রেণির পরিবারদের কাছে বেসরকারি হাসপাতাল দ্বারা বিতরণ করা টিকার ডোজ গ্রহণ করা অসাধ্য ছিল। অনলাইনে টিকাকরণ স্লট বুক করার নিয়মনীতি অনেক ভারতীয়দের বঞ্চিত করেছিল যাদের কাছে স্মার্টফোন বা ইন্টারনেটের সুবিধা ছিল না।\n৩০ জানুয়ারি ২০২২-এ ভারত ঘোষণা করেছিল যে সে প্রায় ১৭০ কোটি ডোজ টিকা বিতরণ করেছে এবং প্রায় ৭২ কোটি মানুষ সম্পূর্ণভাবে টিকাকৃত। দ্য ল্যানসেট ইনফেকশিয়াস ডিজিসেস জার্নালে প্রকাশিত তথ্য অনুযায়ী, কোভিড-১৯ এর টিকাকরণের জন্য ২০২১-এ ৪২ লাখ মানুষদের প্রাণ বেঁচেছিল।\n\n\n== তথ্যসূত্র ==\n\n\n== গ্রন্থপঞ্জি ==\n\n\n== বহিঃসংযোগ =="}