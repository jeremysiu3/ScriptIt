{"pageid": 1320405, "title": "আল আহলি স্পোর্টিং ক্লাব", "url": "https://bn.wikipedia.org/wiki?curid=1320405", "content": "আল আহলি স্পোর্টিং ক্লাব (আরবি: النادي الأهلي الرياضي, ইংরেজি: Al Ahly SC; সাধারণত আল আহলি এসসি এবং সংক্ষেপে আল আহলি নামে পরিচিত) হচ্ছে কায়রো ভিত্তিক একটি মিশরীয় পেশাদার ফুটবল ক্লাব। এই ক্লাবটি বর্তমানে মিশরের শীর্ষ স্তরের স্তরের ফুটবল লিগ মিশরীয় প্রিমিয়ার লিগে প্রতিযোগিতা করে। এই ক্লাবটি ১৯০৭ সালের ২৪শে এপ্রিল তারিখে প্রতিষ্ঠিত হয়েছে। ৭৫,০০০ ধারণক্ষমতাবিশিষ্ট কায়রো আন্তর্জাতিক স্টেডিয়ামে নাদি আল ওয়াতান্নিয়াহ নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন সুইজারল্যান্ডীয় সাবেক ফুটবল খেলোয়াড় মার্সেল কোলের এবং সভাপতির দায়িত্ব পালন করছেন মাহমুদ আল খতিব। বর্তমানে মিশরীয় গোলরক্ষক মুহাম্মদ আল শানাউই এই ক্লাবের অধিনায়কের দায়িত্ব পালন করছেন।\nঘরোয়া ফুটবলে, আল আহলি এপর্যন্ত ১১৬টি শিরোপা জয়লাভ করেছে; যার মধ্যে বিয়াল্লিশটি মিশরীয় প্রিমিয়ার লিগ, সাঁইত্রিশটি মিশর কাপ এবং সতেরোটি মিশরীয় সুপার কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ২৩টি শিরোপা জয়লাভ করেছে; যার মধ্যে দশটি ক্যাফ চ্যাম্পিয়নস লিগ, চারটি আফ্রিকান কাপ উইনার্স কাপ এবং আটটি ক্যাফ সুপার কাপ শিরোপা রয়েছে। হুসাম আশুর, ওয়াইল জুমাআ, আহমেদ ফাতহি, ইমাদ মুতাআব এবং মুহাম্মদ আবুতরিকার মতো খেলোয়াড়গণ আল আহলির জার্সি গায়ে মাঠ কাঁপিয়েছেন।\n\n\n== ইতিহাস ==\nক্লাব প্রতিষ্ঠার প্রায় ৪১ বছর পর, ১৯৪৮–৪৯ মৌসুমে আল আহলি প্রথমবারের মতো মিশরের পেশাদার ফুটবলের শীর্ষ স্তর মিশরীয় প্রিমিয়ার লিগে অংশগ্রহণ করতে সক্ষম হয়েছিল। ১৯৪৮ সালের সালের ২৪শে অক্টোবর তারিখে, মিশরীয় প্রিমিয়ার লিগে ক্লাব ইতিহাসে নিজেদের প্রথম ম্যাচে আল আহলি গ্রিক আলেক্সান্দ্রিয়ার বিরুদ্ধে ৫–০ গোলের ব্যবধানে জয়লাভ করেছিল। ১৯৪৮–৪৯ মিশরীয় প্রিমিয়ার লিগে আল আহলি ১৩টি জয় এবং ৩টি ড্রয়ে সর্বমোট ২৯ পয়েন্ট অর্জন করে পয়েন্ট তালিকায় ১ম স্থান অধিকার করে শিরোপা জয়লাভ করেছিল।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}