{"pageid": 1117283, "title": "অ্যাকোয়াম্যান (চলচ্চিত্র)", "url": "https://bn.wikipedia.org/wiki?curid=1117283", "content": "অ্যাকোয়াম্যান ২০১৮ সালে মুক্তিপ্রাপ্ত একটি মার্কিন সুপারহিরো চলচ্চিত্র যা ডিসি কমিক্সের একই নামের চরিত্রের উপর ভিত্তি করে নির্মিত হয়েছে। ওয়ার্নার ব্রাদার্স পিকচার্স, ডিসি ফিল্মস ও পিটার স্যাফরান প্রোডাকশানস এর সহ প্রযোজনায় নির্মিত এবং ওয়ার্নার ব্রাদার্স পিকচার্স কর্তৃক পরিবেশিত এই চলচ্চিত্রটি ডিসি এক্সটেন্ডেড ইউনিভার্সে ষষ্ঠ সংযোজন। এটি পরিচালনা করেছেন জেমস ওয়ান এবং চিত্রনাট্য লিখেছেন ডেভিড লেসলি জনসন-ম্যাকগোল্ড্রিক ও উইল বিল।\nএতে কেন্দ্রীয় চরিত্র আর্থার কারি/অ্যাকোয়াম্যান হিসেবে অভিনয় করেছেন জেসন মোমোয়া, যিনি সমুদ্রতলের রাজ্য অ্যাটলান্টিসের রাজত্ব করতে এবং তার সহোদর, রাজা অর্মকে সমুদ্রতলের সাত রাজ্যে একত্র করে সম্মিলিত আক্রমণের মাধ্যমে ভূভাগ ধ্বংসের পরিকল্পনা হতে থামানোর অভিযানে বেরিয়ে পড়েন। এছাড়াও অ্যাম্বার হার্ড, উইলেম ড্যাফো, প্যাট্রিক উইলসন, ডল্ফ লুন্ডগ্রেন, দ্বিতীয় ইয়াহিয়া আব্দুল-মতীন, নিকোল কিডম্যান প্রমুখ অভিনয়শিল্পী বিভিন্ন চরিত্রে অভিনয় করেন।\n২০০৪ সালে চলচ্চিত্রটি নির্মাণের পরিকল্পনা নেওয়া হয় কিন্তু ২০১৩ সালে ম্যান অব স্টিল মুক্তির আগে পর্যন্ত কোনো উল্লেখযোগ্য পদক্ষেপ দেখা যায়নি। ২০১৪ সালের আগস্ট মাসে, বীল এবং কার্ট জনস্ট্যাডকে প্রতিদ্বন্দিতার মাধ্যমে পান্ডুলিপি লিখার জন্য নিয়োগ দেয়া হয়। ২০১৫ সালের এপ্রিলে ওয়ান পরিচালক হিসেবে চুক্তিস্বাক্ষর করেন এবং ২০১৬ সালের জুলাই মাসে বীল চিত্রনাট্য লেখার জন্য নিয়োগপ্রাপ্ত হন। ২০১৬ এবং ২০১৭ সালের মধ্যেই মূল অভিনয়শিল্পী চূড়ান্ত করা হয়। ২০১৭ সালের মে মাসে, মূল চিত্রগ্রহণের কাজ শুরু হয় অস্ট্রেলিয়ার কুইন্সল্যান্ডের গোল্ড কোস্টে অবস্থিত ভিলেজ রোডশো স্টুডিওজ এ, যার পাশাপাশি কানাডা, ইতালি ও মরক্কোতে আনুষঙ্গিক প্রযোজনার কাজ সম্পন্ন হয়। চিত্রগ্রহণ শেষ হয় একই বছরের অক্টোবরে। বেশ কিছু সরবরাহদাতা উচ্চমাত্রার বিশ্লেষণসম্পন্ন চুলের নকল দৃশ্যায়ন থেকে শুরু করে সিজিআই (কম্পিউটার কর্তৃক সৃষ্ট চিত্র) নির্মিত জীবজন্তু এবং স্থান তৈরি করার ভিজ্যুয়েল ইফেক্ট প্রদান করেন।\n২০১৮ সালের ২৬শে নভেম্বর অ্যাকোয়াম্যান লন্ডনে মুক্তি পায় এবং ২১শে ডিসেম্বর মুক্তি পায় যুক্তরাষ্ট্রে। এটি বিশ্বব্যাপী $১.১৪৮ বিলিয়ন মার্কিন ডলার আয় করে যার ফলে এটি সর্বোচ্চ আয়কারী ডিসিইইউ চলচ্চিত্র, ডিসি কমিক্সের কোনো চরিত্রের উপর নির্মিত সর্বোচ্চ আয়কারী চলচ্চিত্র, ২০১৮ সালের পঞ্চম সর্বোচ্চ আয়কারী চলচ্চিত্র এবং সর্বকালের ২৪তম সর্বোচ্চ আয়কারী চলচ্চিত্রে পরিণত হয়। চলচ্চিত্রটি এর ভিজ্যুয়েল ইফেক্ট, প্রযোজনা নকশা, ধরন, মারামারির ধাঁচ, মোমোয়ার অভিনয় ও ওয়ান-এর পরিচালনার জন্য ভূয়সী প্রশংসায় অভিষিক্ত হয়। ২০২১ সালের ১৪ থেকে ২৮ অক্টোবর অ্যাকোয়াম্যান: কিং অব অ্যাটলান্টিস নামে একটি সংক্ষিপ্ত অ্যানিম্যাটেড ধারাবাহিক প্রচারিত হয় যার কাহিনী মূলত অ্যাকোয়াম্যান চলচ্চিত্রের ঘটনাসমূহের পরবর্তী সময়কার। এছাড়াও এ চলচ্চিত্রের পরবর্তী কিস্তি অ্যাকোয়াম্যান অ্যান্ড দ্য লস্ট কিংডম ২০২২ সালের ১৬ই ডিসেম্বর মুক্তির অপেক্ষায় রয়েছে।\n\n\n== অভিনয়ে ==\nজেসন মোমোয়া – আর্থার কারি/অ্যাকুয়াম্যান\nঅ্যাম্বার হার্ড – মেরা\nউইলেম ডাফো – ভল্কো\nপ্যাট্রিক উইলসন – রাজা ওর্ম\nডলফ লুন্ডগ্রেন – রাজা নেরিয়াস\nইয়াহিয়া আব্দুল-মাতিন দ্বিতীয় - ডেভিড কেন/ব্ল্যাক মান্তা\nলুডি লিন – ক্যাপ্টেন মুর্ক\nটেমুয়েরা মরিসন – টম কারি\nনিকোল কিডম্যান – আটলানা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট \nইন্টারনেট মুভি ডেটাবেজে অ্যাকোয়াম্যান  (ইংরেজি)"}