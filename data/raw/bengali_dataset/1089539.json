{"pageid": 1089539, "title": "মিনা সাদাতি", "url": "https://bn.wikipedia.org/wiki?curid=1089539", "content": "মিনা সাদাতি (ফার্সি: مینا ساداتی, জন্ম ৩১ ডিসেম্বর ১৯৮১) একজন ইরানি অভিনেত্রী। তিনি তানহাই লেইলা টেলিভিশন ধারাবাহিকে লেইলা চরিত্রে অভিনয়ের জন্য সর্বাধিক পরিচিত। তিনি সিয়ারিং সামার চলচ্চিত্রে অভিনয়ের জন্য বেইজিং আন্তর্জাতিক চলচ্চিত্র উৎসব থেকে শ্রেষ্ঠ পার্শ্ব অভিনেত্রী বিভাগে পুরস্কার লাভ করেন।\n\n\n== প্রারম্ভিক জীবন ==\nমিনা সাদাতি ১৯৮১ সালের ৩১শে ডিসেম্বর ইরানের কাশানে জন্মগ্রহণ করেন। তিনি তেহরান বিশ্ববিদ্যালয়ের কলেজ অব ফাইন আর্টস থেকে গ্রাফিক আর্টে স্নাতক সম্পন্ন করেন। মিনা কিছু সময় ভাউচার ফটোগ্রাফি ম্যাগাজিনের মডেল হিসেবে নিয়োজিত ছিলেন।\n\n\n== কর্মজীবন ==\nমিনা ২০১৫ সালে আইআরআইবি টিভি৩-এর সামাজিক ধর্মীয় টেলিভিশন ধারাবাহিক তানহাই লেইলা-এ নাম ভূমিকায় অভিনয় করেন। ধারাবাহিকটি সে বছর রমজান মাস জুড়ে প্রচারিত হয়। তিনি আসরে ইয়াখবান্দান চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে ইরানের চলচ্চিত্র সমালোচক ও লেখক সমিতি পুরস্কারের মনোনয়ন লাভ করেন। এছাড়া তিনি মাজিদ মাজিদি পরিচালিত মুহাম্মাদ রাসুলুল্লাহ (২০১৫) চলচ্চিত্রে ইসলামের নবী মুহাম্মাদের মাতা আমিনা চরিত্রে অভিনয় করেন। এটি ৮৮তম একাডেমি পুরস্কারে ইরান থেকে শ্রেষ্ঠ বিদেশি ভাষার চলচ্চিত্র বিভাগের জন্য জমা দেওয়া হয়।\n২০১৬ সালে তিনি অবিশ্বাস ও ব্যভিচারের কারণে সুখী দাম্পত্য জীবনের ভাঙ্গন নিয়ে কামাল তাবরিজি নির্মিত এমকানে মিনা চলচ্চিত্রে নাম ভূমিকায় অভিনয় করেন। এটি ফজর আন্তর্জাতিক চলচ্চিত্র উৎসবে প্রদর্শিত হয় এবং সেখান থেকে তিনি শ্রেষ্ঠ অভিনেত্রী পুরস্কারের জন্য মনোনীত হন। একই বছর তার অভিনীত ফরুশান্দে চলচ্চিত্রটি কান চলচ্চিত্র উৎসবে প্রদর্শিত হয় ও দুটি বিভাগে পুরস্কৃত হয়, এবং শ্রেষ্ঠ বিদেশি ভাষার চলচ্চিত্র বিভাগে একাডেমি পুরস্কার অর্জন করে।\n২০১৭ সালে ইবরাহিম ইরাজজাদের তাবেস্তান-ই দাগ চলচ্চিত্রে অভিনয় করেন। এটি আধুনিক ইরানের শ্রেণি বৈষম্য ও নারীদের সমস্যা তুলে ধরে। এই কাজের জন্য তিনি ৮ম বেইজিং আন্তর্জাতিক চলচ্চিত্র উৎসব থেকে শ্রেষ্ঠ পার্শ্ব অভিনেত্রী বিভাগে এবং ১৬তম ঢাকা আন্তর্জাতিক চলচ্চিত্র উৎসবে জুরি শাখায় শ্রেষ্ঠ অভিনেত্রী বিভাগে পুরস্কার লাভ করেন। ২০১৮ সালে ফারনুশ সামাদির দ্য রোল-এ অভিনয় করেন। এতে তাকে স্বামীর অডিশনে তার সাথে যাওয়া নারীর চরিত্রে দেখা যায়। এই কাজের জন্য তিনি ইতালির কাম্পানিয়ায় অনুষ্ঠিত ১০ম পেরিফেরিয়া দেল্লিমপেরো আন্তর্জাতিক স্বল্পদৈর্ঘ্য চলচ্চিত্র উৎসব থেকে শ্রেষ্ঠ অভিনেত্রীর পুরস্কার এবং কোর্তি ইন কোর্তিলে থেকে শ্রেষ্ঠ অভিনেত্রীর পুরস্কার অর্জন করেন।\n\n\n== চলচ্চিত্রের তালিকা ==\n\n\n=== চলচ্চিত্র ===\n\n\n=== হোম ভিডিও ===\n\n\n=== টেলিভিশন ধারাবাহিক ===\n\n\n=== স্বল্পদৈর্ঘ্য চলচ্চিত্র ===\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nMina Sadati Cannes Film Festival\nইন্টারনেট মুভি ডেটাবেজে মিনা সাদাতি (ইংরেজি)\nইন্সটাগ্রামে মিনা সাদাতি"}