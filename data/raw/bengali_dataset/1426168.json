{"pageid": 1426168, "title": "লুইজি পিরানদেল্লো", "url": "https://bn.wikipedia.org/wiki?curid=1426168", "content": "লুইজি পিরানদেল্লো (ইতালীয়: [luˈiːdʒi piranˈdɛllo]; ২৮ জুন ১৮৬৭ - ১০ ডিসেম্বর ১৯৩৬) ছিলেন একজন ইতালীয় নাট্যকার, ঔপন্যাসিক, কবি এবং ছোটগল্প লেখক যাঁর সবচেয়ে উল্লেখযোগ্য অবদান ছিল তাঁর নাটকে। \" মনোবিশ্লেষণকে উৎকৃষ্ট থিয়েটারে পরিণত করার বিষয়ে তাঁর প্রায় জাদুকরী ক্ষমতার জন্য\" তিনি ১৯৩৪ সালে সাহিত্যে নোবেল পুরস্কার লাভ করেন। পিরানদেল্লোর রচনাগুলির মধ্যে রয়েছে উপন্যাস, শতাধিক ছোট গল্প এবং প্রায় ৪০টি নাটক, যার মধ্যে কয়েকটি সিসিলিয়ান ভাষায় লেখা। পিরানদেল্লোর বিয়োগান্তক প্রহসনকে প্রায়শই অ্যাবসার্ড থিয়েটারের অগ্রদূত হিসাবে দেখা হয়।\n\n\n== জীবনী ==\n\n\n=== জীবনের প্রথমার্ধ ===\n\nপিরানদেল্লো পোর্টো এম্পেডোকলের কাছে গিরগেন্টির (আগ্রিগেন্তো, দক্ষিণ সিসিলির একটি শহর) দরিদ্র উপশহর \"কাওসে\" (ইতালীয় ভাষায় \"Chaos\", কিন্তু সিসিলিয়ান উপভাষায় আক্ষরিক অর্থ \"ট্রাউজার\", নিকটবর্তী একটি গিরিখাতের আকৃতির ন্যায়) এক উচ্চবিত্ত পরিবারে জন্মগ্রহণ করেন। তাঁর বাবা স্তেফানো পিরানদেল্লো সালফার শিল্পের সাথে জড়িত এক ধনী পরিবারের সদস্য ছিলেন, এবং তাঁর মা ক্যাতেরিনা রিচি গ্রামিত্তোও বেশ উচ্চবিত্ত পরিবার থেকে এসেছিলেন; আগ্রিগেন্তোর পেশাদার বুর্জোয়া শ্রেণীর অন্তর্গত ছিল তাঁর পরিবার। পিরানদেল্লো ও রিচি গ্রামিত্তো- উভয় পরিবারই ছিল উগ্রভাবে বোরবন-বিরোধী এবং একীকরণ ও গণতন্ত্রের সংগ্রামে সক্রিয়ভাবে অংশগ্রহণ করেছিল (\"ইল রিসোর্জিমেন্তো\")। স্তেফানো বিখ্যাত সহস্রের অভিযানে অংশ নিয়েছিলেন, পরে গ্যারিবালদিকে অনুসরণ করে অ্যাসপ্রোমন্তের যুদ্ধে যান এবং ক্যাতেরিনা, যাঁর বয়স তখন সাকুল্যে তেরো বছরও হয়নি প্রায়, বাবার সঙ্গে তাঁকে মাল্টায় যেতে বাধ্য করা হয়েছিল। বোরবনের রাজতন্ত্র তাঁর বাবাকে সেখানে নির্বাসনে পাঠায়। কিন্তু গ্যারিবালদির কাজকর্মে প্রত্যক্ষ অংশগ্রহণ এবং সেই প্রারম্ভিক বছরগুলিতে আদর্শবাদের দৃঢ় অনুভবের দ্রুত রূপান্তর ঘটে গেল যখন একীভবনের নতুনতর বাস্তবতা ক্ষোভ ও তিক্ত হতাশার জন্ম দিল; বিশেষভাবে ক্যাতেরিনার ক্ষেত্রে। বিশ্বাসঘাতকতা এবং বিরক্তির এই অনুভূতিকে পিরান্দেল্লো পরবর্তীকালে আত্মস্থ করবেন এবং তাঁর বেশ কয়েকটি কবিতা ও দ্য ওল্ড অ্যান্ড দ্য ইয়াং উপন্যাসে প্রকাশ করবেন। এটাও সম্ভব যে, মোহভঙ্গের এই আবহাওয়া তরুণ লুইজির মনে আদর্শ ও বাস্তবতার মধ্যে অসামঞ্জস্যের অনুভূতি জাগিয়ে তুলেছিল যা তাঁর হাস্যরসবাদের উপর প্রবন্ধে স্বীকৃত হয়েছে (ল'উমোরিসমো)।\n\nপিরানদেল্লো তাঁর প্রাথমিক শিক্ষা বাড়িতেই পেয়েছিলেন, কিন্তু প্রথাগত বা স্কুল থেকে পাওয়া শিক্ষার চেয়ে তিনি জনপ্রিয় জাদুজগতের কল্পকাহিনী এবং কিংবদন্তিগুলির দ্বারা অনেক বেশি মুগ্ধ হতেন, যেগুলি তাঁকে বর্ণনা করে শোনাতেন প্রবীণ সেবিকা মারিয়া স্টেলা। বারো বছর বয়সের মধ্যে তিনি নিজের প্রথম ট্র্যাজেডি লিখে ফেলেছিলেন। বাবার পীড়াপীড়িতে তিনি একটি কারিগরি স্কুলে ভর্তি হন, কিন্তু শেষ অবধি জিন্নাসিওতে মানববিদ্যা অধ্যয়ন করতে চলে যান। বিষয়টি তাঁকে সবসময় আকৃষ্ট করেছিল।\n১৮৮০ সালে পিরানদেল্লো পরিবার পালেরমোতে চলে আসে। এখানেই, সিসিলির এই রাজধানীতেই লুইজি তাঁর উচ্চ বিদ্যালয়ের পড়াশুনা শেষ করেছিলেন। তাছাড়াও তিনি সর্বগ্রাহীভাবে পড়তে শুরু করেন, সর্বোপরি, জোযুয়ে কার্দুচ্চি ও আর্তুরো গ্রাফের মতো ১৯শ শতকের ইতালীয় কবিদেরকে কেন্দ্র করে তাঁর পাঠ চালু ছিল। এরপর তিনি নিজের প্রথমদিকের কবিতাগুলি লিখতে শুরু করেন এবং নিজের তুতো বোন লিনার প্রেমে পড়েন।\nএই সময়কালে, লুইজি এবং তাঁর পিতার মধ্যে গুরুতর দূরত্ব গড়ে ওঠার প্রথম লক্ষণ দেখা দেয়; স্তেফানোর বিবাহ-বহির্ভূত সম্পর্কের অস্তিত্ব প্রকাশ করে এমন কিছু চিঠিপত্র লুইগি আবিষ্কার করেছিলেন। নিজের পিতার প্রতি, যাঁর ছিল সুঠাম দেহ ও অশোভন ব্যবহার, লুইগির অবিশ্বাস ও বৈষম্যবোধ ক্রমশ বাড়তে থাকে এবং তার প্রতিক্রিয়া হিসাবে মায়ের সঙ্গে এতটাই আপন বোধ করতে থাকেন তিনি যে তা শেষ অবধি গভীরতর শ্রদ্ধার রূপ নেয়। মায়ের মৃত্যুর পর, ১৯১৫-তে তাঁর সংক্ষিপ্ত উপন্যাস কলোকি কন ই পারসোনাজি-র পাতায় এই ছবি ধরা পড়ে।\nতুতো বোনের প্রতি তাঁর রোমান্টিক অনুভূতিকে শুরুতে অনাগ্রহের সাথে দেখা হয়েছিল, পরে লিনার পরিবার হঠাৎ করে বিষয়টিকে অত্যন্ত গুরুত্ব দেয়। তাদের দাবি ছিল, লুইগি যেন তার পড়াশোনা ছেড়ে দেয় এবং সালফারের ব্যবসায় নিজেকে উৎসর্গ করে যাতে সে অবিলম্বে লিনাকে বিয়ে করতে পারে। ১৮৮৬ সালে একবার, স্কুলে ছুটি থাকার সময়, লুইগি পোর্তো এম্পেডোকলের সালফার খনি পরিদর্শনে যান এবং বাবার সঙ্গে কাজ করতে শুরু করেন। এই অভিজ্ঞতা তাঁর জন্য অপরিহার্য ছিল এবং ইল ফুমো, সিয়াউলা স্কোপ্রে লা লুনা-র মতো গল্পের ভিত তৈরিতে এবং তার পাশাপাশি দ্য ওল্ড অ্যান্ড দ্য ইয়ং উপন্যাসের কিছু বর্ণনা ও পটভূমিতে অবদান রেখেছিল। আর যে বিয়ে আসন্ন বলে মনে হয়েছিল, তা পিছিয়ে গেল।\nপিরান্দেল্লো এরপর পালেরমো বিশ্ববিদ্যালয়ে আইন ও সাহিত্য বিভাগে ভর্তি হলেন। পালেরমোর ক্যাম্পাস, এবং বিশেষভাবে সেখানকার আইন বিভাগ, প্রবল আন্দোলনের সেই বছরগুলিতে ছিল কেন্দ্রস্থানীয় যা শেষ অবধি ফ্যাসি সিসিলিয়ানিতে বিবর্তিত হবে। যদিও পিরান্দেল্লো এই আন্দোলনের একজন সক্রিয় সদস্য ছিলেন না, তবে এটির নেতৃস্থানীয় আদর্শবাদীদের সঙ্গে তাঁর ঘনিষ্ঠ বন্ধুত্বের সম্পর্ক ছিল: রোজারিও গ্যারিবালদি বসকো, এনরিকো লা লজিয়া, জিউসেপ দে ফেলিস গিউফ্রিদা এবং ফ্রান্সেসকো দে লুকা।\n\n\n=== উচ্চ শিক্ষা ===\n১৮৮৭ সালে, সুনির্দিষ্টভাবে সাহিত্য বিভাগকে বেছে নেওয়ার পর, তিনি নিজের পড়াশোনা চালিয়ে যাওয়ার জন্য রোমে চলে যান। কিন্তু একীকরণের যে সংগ্রামে তাঁর মা-বাবা উদার ঔৎসুক্যের সঙ্গে অংশগ্রহণ করেছিলেন, তার কেন্দ্রবিন্দু এই শহরের সাথে তাঁর সাক্ষাৎ ছিল হতাশার এবং প্রত্যাশার ধারেকাছে নয়। \"আমি যখন রোমে পৌঁছেছিলাম তখন প্রচণ্ড বৃষ্টি হচ্ছিল, সময়টা ছিল রাত আর মনে হচ্ছিল যে আমার হৃদয় টুকরো টুকরো হয়ে যাচ্ছে, কিন্তু তখন আমি পৌরুষ দেখিয়ে হতাশার বেদনা বুকে চেপেই হেসেছিলাম।\"\nপিরান্দেল্লো, যিনি একজন অত্যন্ত সংবেদনশীল নৈতিকতাবাদী ছিলেন, অবশেষে নিজের কাকা রোকোর ব্যক্তিত্বে রিসোর্জিমেন্তো-র তথাকথিত নায়কদের অপরিবর্তনীয় অবক্ষয় নিজের চোখে দেখার সুযোগ পেয়েছিলেন। রোকো তখন প্রিফেকচারের একজন প্রবীণ ও ক্লান্ত কর্মী যিনি পিরান্দেল্লোকে রোমে অস্থায়ীভাবে থাকার জায়গা সরবরাহ করেছিলেন। \"মরিয়া হাসি\", হতাশার জন্য প্রতিশোধ হিসাবে যা ছিল একমাত্র প্রকাশ, তাঁর প্রথম কবিতা সংকলন মাল জিওকোণ্ডো (১৮৮৯)-র তিক্ত পঙক্তিগুলোকে অনুপ্রাণিত করেছিল। কিন্তু সবটাই নেতিবাচক ছিল না; রোমে এই প্রথম সফর তাঁকে অধ্যবসায়ের সাথে সাথে রাজধানীর অনেক থিয়েটার দেখার সুযোগ দিয়েছিল: ইল নাজিওনালে, ইল ভালে, ইল মানজোনি। \"ওহ্ সেই নাটকীয় থিয়েটার! আমি একদিন তা জয় করব। আমার সমস্ত শিরায় রক্তের উত্তেজনা, এ দের প্রতিটায় প্রবেশ করলেই নিজের ভিতরে এক অদ্ভুত সংবেদন অনুভব করি আমি\"...\nএকজন লাতিন অধ্যাপকের সঙ্গে বিরোধের কারণে, তিনি রোম বিশ্ববিদ্যালয় ছেড়ে যেতে বাধ্য হন এবং তাঁর অন্য একজন অধ্যাপকের কাছ থেকে উপস্থাপনার একটি চিঠি নিয়ে বনে যান। দুই বছরের জন্য বনে থাকায় তাঁর সাংস্কৃতিক জীবনের উচ্ছ্বাসলাভ ঘটেছিল। তিনি জার্মান রোমান্টিকদের মধ্যে, জাঁ পল, টাইক, চামিসো, হেনরিখ হেইন এবং গোয়েথে পড়েন। তিনি রোমান এলিজিস অফ গোয়েথে অনুবাদ করা শুরু করেন, রোমান এলিজির শৈলীর অনুকরণে এলিজি বোরেলি রচনা করেন এবং চেকো অ্যাঞ্জিওলিয়েরির কাজের মাধ্যমে হাস্যরসবাদের বিষয়ে গভীর অধ্যয়ন করতে আরম্ভ করেন।\n১৮৯১ সালের মার্চ মাসে তিনি রোম্যান্স ফিলোলজিতে ডক্টরেট পান যেখানে আগ্রিগেন্তোর উপভাষার উপর একটি গবেষণামূলক সন্দর্ভ লেখেন যার নাম ছিল: সাউন্ডস অ্যান্ড ডেভেলপমেন্টস অফ সাউন্ডস ইন দ্য স্পিচ অফ ক্র্যাপেরালিস।\n\n\n=== বিবাহ ===\nসিসিলিতে একটি সংক্ষিপ্ত সময়ের জন্য থাকার পর, যে সময়ে তাঁর তুতো বোনের সঙ্গে পরিকল্পিত বিয়ে স্থগিত হয়ে যায়, পিরান্দেল্লো সেসময়ে রোমে ফিরে আসেন, যেখানে তিনি উগো ফ্লেরেস, টোমাসো গনোলি, জিউস্টিনো ফেরি এবং লুইগি ক্যাপুয়ানা সহ একদল লেখক-সাংবাদিকের সাথে বন্ধুত্ব করেন। ক্যাপুয়ানা পিরান্দেল্লোকে আখ্যান রচনায় নিজেকে উৎসর্গ করতে উৎসাহিত করেছিলেন। ১৮৯৩ সালে তিনি তাঁর প্রথম গুরুত্বপূর্ণ সাহিত্যকীর্তি লেখেন, মার্তা আজালা নামে, যা ১৯০১ সালে ল'এস্ক্লুসা [l'Esclusa] শিরোনামে প্রকাশিত হয়েছিল। ১৮৯৪ সালে তিনি তাঁর প্রথম ছোটগল্পের সংকলন, আমোরি সেঞ্জা আমোরে [Amori senza Amore] প্রকাশ করেন। ১৮৯৪ সালে তিনি মারিয়া আন্তোনিয়েত্তা পোর্তুলানোকে বিয়ের জন্য বেছে নিয়েছিলেন (তাঁর বাবার পরামর্শে), যিনি ছিলেন সান ভিনসেঞ্জোর প্রব্রাজিকাদের দ্বারা শিক্ষিত আগ্রিগেন্তীয় বংশোদ্ভূত একটি সম্ভ্রান্ত পরিবারের লাজুক, প্রত্যাহৃত এক মেয়ে।\nবিয়ের প্রথম কিছু বছর তাঁর পড়াশোনা ও লেখালেখির ক্ষেত্রে এক নতুন উদ্দীপনা নিয়ে এসেছিল: তাঁর বন্ধুদের সঙ্গে সাক্ষাৎ এবং শিল্প নিয়ে আলোচনা চলতে থাকল আগের চেয়ে আরও প্রাণবন্ত এবং উত্তেজনার সাথে। তাঁর স্ত্রী স্বামীর শৈল্পিক যাপনের বিষয়ে একেবারেই অবগত ছিলেন না এবং শান্ত পারিবারিক জীবনে তাঁদের দুই পুত্র (স্টেফানো এবং ফাউস্টো) ও এক কন্যার (রোজালিয়া লিয়েত্তা) জন্ম হয়। ইতোমধ্যে, পিরান্দেল্লো লা ক্রিটিকা ও লা টাভোলা রোটোণ্ডা-র মতো পত্রিকায় সংবাদপত্রের সম্পাদক এবং অন্যান্য সাংবাদিকদের সাথে নিজের সহযোগকে আরও পোক্ত করেছিলেন, যেখানে ১৮৯৫ সালে তিনি ডায়ালগি ট্রা ইল গ্রান মে ই ইল পিকোলো মি- এর প্রথম অংশ প্রকাশ করেন।\n১৮৯৭ সালে তিনি ইস্তুতো সুপেরিওর দি ম্যাজিস্তেরো দি রোমা-তে ইতালীয় ভাষা শেখানোর প্রস্তাব গ্রহণ করেন এবং ইল মারজোকো পত্রিকায় তিনি ডায়ালগির আরও কয়েকটি পৃষ্ঠা প্রকাশ করেন। ১৮৯৮ সালে, ইতালো ফালবো এবং উগো ফ্লেরেসের সাথে, তিনি সাপ্তাহিক পত্রিকা এরিয়েল প্রতিষ্ঠা করেন, যেখানে তিনি একাঙ্ক নাটক ল'এপিলোগো [L'Epilogo] (পরে লা মোর্সাতে পরিবর্তিত হয়) এবং কিছু উপন্যাস (লা সেলতা, সে...) প্রকাশ করেন। ১৯শ শতকের শেষার্ধ এবং ২০শ শতকের শুরুর দিক পিরান্দেল্লোর জন্য চরম উৎপাদনশীলতার সময় ছিল। ১৯০০ সালে, তিনি ইল মারজোকো-তে তাঁর কিছু বিখ্যাত ছোট উপন্যাস (লুমি ডি সিসিলিয়া, লা পাউরা দেল সোনো ...) এবং ১৯০১ সালে জাম্পোগনা কবিতার সংকলন প্রকাশ করেন। ১৯০২-তে তিনি বেফে দেলা মোর্তে এ দেলা [Beffe della Morte e della Vita]-র প্রথম সিরিজ এবং তাঁর দ্বিতীয় উপন্যাস, ইল তুর্নো প্রকাশ করেন।\n\n\n=== পারিবারিক বিপর্যয় ===\n১৯০৩ সাল ছিল পিরান্দেল্লোর জন্য অত্যন্ত গুরুত্বপূর্ণ। আরাগোনার সালফার খনিগুলি এসময়ে বন্যায় ভেসে যায়। এখানে তাঁর বাবা স্তেফানো শুধুমাত্র নিজের মূলধনের একটি বিশাল পরিমাণই নয়, আন্তোনিয়েত্তার কাছ থেকে পাওয়া যৌতুকও বিনিয়োগ করেছিলেন। এই ঘটনা পরিবারটিকে আর্থিকভাবে ধসিয়ে দেয়। আন্তোনিয়েত্তা, বিপর্যয়ের ঘোষণা করা চিঠিটি খুলে পড়ার পরে, আধা-কাটাটোনিয়া দশায় প্রবেশ করেন এবং এমন মনস্তাত্ত্বিক ধাক্কার সম্মুখীন হন যা তাঁর মানসিক ভারসাম্যকে গুরুতর ও অপরিবর্তনীয়ভাবে নাড়িয়ে দিয়েছিল।\nগোড়াতে পিরান্দেল্লোর মাথায় আত্মহত্যার ভাবনা এসেছিল। তিনি সর্বস্ব চেষ্টা দিয়ে পরিস্থিতির প্রতিকার করতে চেয়েছিলেন। নিজের ইতালীয় ও জার্মান ক্লাসের সংখ্যা বাড়িয়ে দিলেন এবং যেমস্ত পত্র-পত্রিকায় অকাতরে নিজের লেখা বিলিয়ে এসেছিলেন এতদিন, তাদের কাছ থেকে পারিশ্রমিক চাইতে শুরু করলেন। এরই মধ্যে, জি. সিনা পরিচালিত নিউ অ্যান্থোলজি পত্রিকায়, এই ভয়াবহ পরিস্থিতির ভিতর (সারা দিন কর্মস্থলে কাটানোর পর রাতে তাঁর মানসিকভাবে অসুস্থ স্ত্রীর খেয়াল রাখা) পিরান্দেল্লো যে উপন্যাসটি লিখছিলেন, তা পর্বে পর্বে প্রকাশিত হতে শুরু করে। শিরোনামটি ছিল ইল ফু মাতিয়া পাস্কাল (দ্য লেট মাতিয়া পাস্কাল)। এই উপন্যাসে অনেক আত্মজীবনীমূলক উপাদান রয়েছে যা চমৎকারভাবে আবার করে বিবৃত করা হয়েছে। এটি ছিল একটি তাৎক্ষণিক এবং অভূতপূর্ব সাফল্য। ১৯০৫ সালে জার্মান ভাষায় অনূদিত এই উপন্যাসটি নেতিবাচক ও ইতিবাচক খ্যাতির পথ প্রশস্ত করেছিল যা পিরান্দেল্লোকে ট্রেভেসের মতো আরও গুরুত্বপূর্ণ সংস্থাগুলির সহযোগিতায় সাহিত্য প্রকাশ করতে দেয়। ট্রেভেসের সাথে তিনি ১৯০৬ সালে এরমা বিফ্রন্তে শিরোনামে ছোট উপন্যাসের আরেকটি সংকলন প্রকাশ করেছিলেন। ১৯০৮ সালে তিনি আর্তে এ সায়েনজা নামে প্রবন্ধ সংকলন এবং গুরুত্বপূর্ণ প্রবন্ধ ল'উমোরিসমো [L'Umorismo] প্রকাশ করেন। এই প্রবন্ধে তিনি বেনেদেত্তো ক্রোসের সঙ্গে এক কিংবদন্তি বিতর্কের সূচনা করেছিলেন যা উভয়ের মধ্যে বহু বছর ধরে ক্রমবর্ধমান তিক্ততা ও বিষোদ্গারের সঞ্চার ঘটিয়েছিল।\n১৯০৫ সালে তিনি নিজের স্ত্রীকে নিয়ে সন্তানদের সাথে চিয়ানচিয়ানো টের্মে- তে থাকতে চলে যান যেখানে তাঁরা দুই মাস ছিলেন। বাসস্থানটি লেখকের নিজের ভাষায়, কলেজিয়াটার বিপরীত সেই হাওয়া খেলে যাওয়া পাহাড়ের উপর ছোট্ট গ্রামটি। এক বছরের জন্য ছোটগল্প বইটিতে থাকা দুটি ছোটগল্প এই দেশে বেশ পরিচিত। সেগুলি হল: বিটার ওয়াটার এবং প্যালিনো ও মিমি।\n১৯০৯ সালে I Vecchi e I Giovani- র প্রথম অংশ পর্বে পর্বে প্রকাশিত হয়েছিল। এই উপন্যাসটি ১৮৯৩ থেকে ১৮৯৪ সালের মধ্যকার ফ্যাসি সিসিলিয়ানি পর্বের ব্যর্থতা এবং দমনের ইতিহাসকে পুনর্পাঠ করে। ১৯১৩ সালে যখন উপন্যাসটি প্রকাশিত হয়, পিরান্দেল্লো বাবা-মায়ের পঞ্চাশতম বিবাহবার্ষিকী উপলক্ষ্যে বইটির একটি অনুলিপি তাঁদের পাঠিয়েছিলেন। সাথে উৎসর্গ-পৃষ্টাতেও তাঁদের নাম ছিল, লেখা ছিল: \"নাম ছিল তাঁদের স্তেফানো ও ক্যাতেরিনা, বীরত্বের সঙ্গে বেঁচেছেন দুজনে\"। তবে,উপন্যাসে মা'কে ক্যাতেরিনা লরেন্তোনো নামক ভিন্ন জগতের চরিত্রে রূপান্তরিত করা হয়েছিল। আর ক্যাতেরিনার স্বামী হিসাবে উপস্থাপিত বাবার চরিত্রটি ফিরে আসেন কেবল স্মৃতিতে ও ফ্ল্যাশব্যাকে। লিওনার্দো সিয়াসিয়া তীব্রভাবে বিষয়টিকে পর্যবেক্ষণ করে বলেছেন, তিনি ফ্রয়েডীয় অর্থে নিজ পুত্রের দ্বারা নিন্দিত হয়ে মারা গিয়েছিলেন, যিনি অন্তরের গভীরতম জায়গায় ছিলেন তাঁর শত্রু\"। তাছাড়াও ১৯০৯-তে পিরান্দেল্লো মর্যাদাপূর্ণ পত্রিকা কোরিয়ের দেলা সেরা-র হয়ে লেখালেখি শুরু করেন যেখানে তিনি তাঁর ছোট উপন্যাসসমূহ: মোন্দো দি কার্তা (ওয়ার্ল্ড অফ পেপার), লা গিয়ারা, এবং, ১৯১০ সালে নন এ উনা কোসা সিরিয়া ও পেনসাচি, গিয়াকোমিনো (থিংক ইট ওভার, গিয়াকোমিনো!) প্রকাশ করেন। এই পর্যায়ে লেখক হিসাবে পিরান্দেল্লোর খ্যাতি তখন উত্তরোত্তর বাড়ছে। কিন্তু, আন্তোনিয়েত্তার সন্দেহ ও অত্যধিক ঈর্ষায় তাঁর ব্যক্তিগত জীবন বিষিয়ে যাচ্ছিল। আন্তোনিয়েত্তা ততদিনে শারীরিকভাবে হিংস্র হয়ে উঠেছেন।\n১৯১১-তে, যখন উপন্যাস এবং ছোটগল্পের প্রকাশনা ছিল অব্যাহত, তখন পিরান্দেল্লো তাঁর চতুর্থ উপন্যাস সুও মারিতো শেষ করেন, যা তাঁর মরণোত্তর (১৯৪১) পুনঃপ্রকাশিত হয় এবং প্রথম চারটি অধ্যায় সম্পূর্ণরূপে সংশোধিত হয় Giustino Roncella nato Boggiòlo শিরোনামের সাথে। তাঁর জীবদ্দশায় লেখক গোপনীয়তার কারণে এই উপন্যাসটি কখনই পুনঃপ্রকাশ করেননি; এর পাতায় লেখিকা গ্রাৎসিয়া দেলেদ্দার বিষয়ে পরোক্ষ উল্লেখ রয়েছে। কিন্তু এই সময়কালে যে সাহিত্যকীর্তি তাঁর বেশিরভাগ শক্তি শুষে নিয়েছিল সেটি ছিল ছোটগল্পের সংকলনগুলি: La vendetta del cane, Quando s'è capito il giuoco, Il treno ha fischiato, Filo d'aria and Berecche e la guerra। এগুলির সবকটিই ১৯১৩ থেকে ১৯১৪-র মধ্যে প্রকাশিত হয়েছিল এবং এখন সবকটিকে ইতালীয় সাহিত্যের ক্লাসিক হিসাবে বিবেচনা করা হয়।\n\n\n=== প্রথম বিশ্ব যুদ্ধ ===\nইতালি প্রথম বিশ্বযুদ্ধে যোগ দিলে, পিরান্দেল্লোর পুত্র স্তেফানো স্বেচ্ছাপ্রণোদিত হয়ে যুদ্ধে যান এবং অস্ট্রো-হাঙ্গেরিয়ানদের দ্বারা বন্দী হন। ১৯১৬-তে অভিনেতা অ্যাঞ্জেলো মুস্কো সফলভাবে তিন-অঙ্কের কৌতুকনাট্য আবৃত্তি করেছিলেন যা লেখক পেনসাসি, গিয়াকোমিনো! উপন্যাসটি থেকে ছেঁটে নিয়েছিলেন, আর ছিল পল্লীজীবনধর্মী কমেডি লিওলা।\n১৯১৭ সালে ছোট উপন্যাসের সংগ্রহ ই দোমানি লুনেদি (অ্যাণ্ড টুমরো, মানডে...) প্রকাশিত হয়েছিল, কিন্তু বছরটিকে বেশিরভাগ গুরুত্বপূর্ণ নাট্য উপস্থাপনা দ্বারা চিহ্নিত করা যায়, যথা: Così è (se vi pare) (রাইট ইউ আর (ইফ ইউ থিংক সো)), A birrita cu' i ciancianeddi এবং Il Piacere dell'onestà (দ্য প্লেজার অফ অনেস্টি)। এক বছর পরে, Ma non è una cosa seria (বাট ইট্স নাথিং সিরিয়াস) এবং Il Gioco delle Parti (দ্য গেম অফ রোলস) সবগুলিই মঞ্চে প্রদর্শিত হয়েছিল। যুদ্ধ শেষ হলে পিরান্দেল্লোর পুত্র স্তেফানো বাড়ি ফিরে আসেন।\n\n১৯১৯ সালে পিরান্দেল্লো তাঁর স্ত্রীকে একটি মানসিক চিকিৎসাকেন্দ্রে রেখেছিলেন। স্ত্রীর অসুস্থ ঈর্ষা ও অমূলক বিভ্রান্তি সত্ত্বেও বিচ্ছেদ পিরান্দেল্লোকে প্রচণ্ড কষ্ট দিয়েছিল। এমনকি ১৯২৪ সালে পৌঁছেও তিনি বিশ্বাস করেছিলেন যে তাঁর পক্ষে স্ত্রীকে বাড়ি নিয়ে এসে সঠিকভাবে যত্ন-আত্তি করা সম্ভব। কিন্তু তাঁর স্ত্রী আর কোনওদিন সেই মানসিক কেন্দ্র থেকে বেরিয়ে আসতে পারেননি।\n১৯২০ ছিল পিরান্দেল্লোর কমেডি লেখার বছর, যখন তিনি টুটো পার বেনে, কম প্রিমা মেগলিও ডি প্রিমা, এবং লা সিগনোরা মোরলি -র মতো নাটক লিখেছিলেন। ১৯২১ সালে, কম্পাগনিয়া দি দারিও নিকোডেমি, ভালে দি রোমা-তে Sei Personaggi in Cerca d'Autore বা লেখকের সন্ধানে ছয়টি চরিত্র [<i id=\"mw0g\">Six Characters in Search of an author</i>] নাটকটি মঞ্চস্থ করেছিল। বিক্ষুব্ধতার সাথে ব্যর্থ বলে চিহ্নিত হয়েছিল নাটকটি। দর্শকমণ্ডলী সমর্থক এবং প্রতিপক্ষ দলে বিভক্ত হয়ে যায়, যাদের মধ্যে দ্বিতীয় পক্ষ \"পাগলাগারদ, পাগলাগারদ\" বলে রব তুলেছিল। লেখক মঞ্চায়নের সময় মেয়ে লিয়েত্তাকে নিয়ে উপস্থিত ছিলেন এবং এহেন বিরুদ্ধ আচরণ দেখে বিরূপ দর্শককে এড়াতে পাশের এক দরজা দিয়ে বেরিয়ে যান। যদিও একই নাটক মিলানে প্রদর্শিত হলে সেখানে চরম সাফল্য পেয়েছিল। মিলানে ১৯২২ সালে এনরিকো IV প্রথমবার মঞ্চস্থ হলে বিশ্বব্যাপী সাফল্যের খ্যাতি ছড়িয়ে পড়ে। পিরান্দেল্লোর আন্তর্জাতিক পরিচিতিও এই সময়ে ক্রমশ বাড়ছিল। সেই পারসনাজি নাটকটি লন্ডন ও নিউ ইয়র্কেও মঞ্চস্থ হয়েছিল।\n\n\n=== ফ্যাসিস্টদের অধীনে ইতালি ===\nপিরান্দেলো ছিলেন একজন ইতালীয় জাতীয়তাবাদী এবং ফ্যাসিবাদকে মধ্যপন্থা অবলম্বন করে সমর্থন করেছিলেন। ১৯২৪ সালে তিনি বেনিতো মুসোলিনির কাছে একটি চিঠি লেখেন যেখানে তাঁকে জাতীয় ফাসিস্ত পার্টির সদস্য হিসাবে গ্রহণ করতে অনুরোধ জানান।\n১৯২৫ সালে মুসোলিনির সহায়তায় পিরান্দেল্লো, গ্রুপ্পো দেগলি উন্দিচি দ্বারা প্রতিষ্ঠিত তিয়াত্রো ডি'আর্তে দি রোমা-র শৈল্পিক দিকনির্দেশনা এবং মালিকানার দায়িত্ব গ্রহণ করেন। তিনি নিজেকে \" আমি একজন ফ্যাসিবাদী কারণ আমি একজন ইতালীয়\" হিসাবে বর্ণনা করতেন। মুসোলিনির প্রতি তাঁর ভক্তির জন্য, ব্যঙ্গাত্মক পত্রিকা ইল বেকো গিয়ালো তাঁর নাম দিয়েছিল পি. র‍্যান্ডেলো (ইতালীয় ভাষায় র‍্যান্ডেলো মানে মারার অস্ত্র)।\nপ্রকাশ্যে তিনি অরাজনৈতিক বিশ্বাসে বিশ্বাসী ছিলেন, বলেছিলেন, \"আমি অরাজনৈতিক, পৃথিবীর বুকে একজন নগণ্য মানুষ মাত্র।\" এই সমস্ত বছর ধরে, ফ্যাসিবাদী নেতাদের সাথে তিনি ক্রমিক দ্বন্দ্বে জড়িয়েছিলেন। ১৯২৭ সালে তিনি ফাসিস্ত পার্টির হতভম্ব মহাসচিবের সামনে নিজের ফ্যাসিবাদী সদস্যপদের কার্ড টুকরো টুকরো করে ছিঁড়ে ফেলেন। বাকি গোটা জীবন ধরে পিরান্দেল্লোকে সবসময় গোপন ফ্যাসিবাদী পুলিশ ওভরা-দের কঠিন নজরদারির আওতায় থাকতে হয়েছিল।\nফাসিস্তরা সংস্কৃতিচেতনার প্রতি বিদ্বেষী মনোভাবাপন্ন- পিরান্দেল্লোর এই উপলব্ধির প্রমাণ হিসাবে তাঁর I Giganti della Montagna বা পর্বতের দৈত্য (The Giants of the Mountain) নাটকটিকে ব্যাখ্যা করা হয়েছে। যদিও, পরবর্তীকালে নিউ ইয়র্কে উপস্থিত হওয়ার সময়, পিরান্দেল্লো ইতালির অ্যাবিসিনিয়া অধিগ্রহণ বিষয়ে নিজের সমর্থন ঘোষণা করে একটি বিবৃতি বিতরণ করেছিলেন। তারপরে তিনি ১৯৩৫ সালে দ্বিতীয় ইতালো-ইথিওপিয়ান যুদ্ধের সময় ওরো আল্লা পাত্রিয়া (পিতৃভূমির কাছে সোনাদান) প্রচারণার অংশ হিসাবে ফ্যাসিবাদী সরকারকে নিজের নোবেল পুরস্কারের পদকটি দিয়ে দেন।\nথিয়েটার সম্পর্কে পিরান্দেল্লোর ধারণায় এই সময়ে একটি উল্লেখযোগ্য পরিবর্তন আসে। সেই পারসোনাজি-তে যেমন দেখানো হয়েছে যে, অভিনেতা হলেন সেই ব্যক্তি যিনি অনিবার্যভাবে পাঠের সঙ্গে বিশ্বাসঘাতকতা করেন। এই ভাবনার হাত ধরে অভিনেতাকে সনাক্ত করা হয় তাঁর অভিনীত চরিত্রের দ্বারা। নাট্য কোম্পানি ইউরোপের প্রধান শহরগুলি জুড়ে এই নাটকের অভিনয় করেছিল এবং পিরান্দেল্লোর নাট্যধারা ক্রমশ সুপরিচিত হয়ে ওঠে। ১৯২৫ থেকে ১৯২৬ সালের মধ্যে পিরান্দেল্লোর শেষ এবং সম্ভবত সর্বশ্রেষ্ঠ উপন্যাস, উনো, নেসুনো ই সেন্তোমিলা (একজন, কেউ নয় এবং একশত হাজার), লা ফিয়েরা লেত্তারিয়া পত্রিকায় ধারাবাহিকভাবে প্রকাশিত হয়েছিল। তিনি নারীদের জাতীয়তাবাদী পত্রিকা, লিদেল, এবং ফ্যাসিবাদী দৈনিক ইল তেভেরের অন্যতম অবদানকারী ছিলেন।\n\n\n== ধারা বহন ==\n১৯৩০-এর ১৪ই জুলাই, পিরান্দেল্লোর ছোট নাটক দ্য ম্যান উইথ দ্য ফ্লাওয়ার ইন হিজ মাউথের একটি সংস্করণ প্রযোজনা ও প্রতিগ্রহণ করেন ল্যান্স সিয়েভকিং। জন লগি বেয়ার্ডের কোম্পানির সাথে সহ-প্রযোজনা করা হয়েছিল এটি এবং ভ্যাল গিলগুড ও লিওনেল মিলার্ড অভিনয় করেছিলেন। ব্রিটিশ ব্রডকাস্টিং কর্পোরেশন লন্ডনের দর্শকদের জন্য এই নাটকের প্রদর্শন করলে তা হয়েছিল চিত্র ও শব্দমাধ্যমে সম্প্রচারিত প্রথম নাটক।\nপিরান্দেল্লো ১৯২৯ সালে একাডেমিক অফ ইতালি হিসাবে মনোনীত হন। এরপর ১৯৩৪ সালে ইতালির রয়্যাল একাডেমির সদস্য গুগলিয়েলমো মার্কোনি দ্বারা মনোনীত হওয়ার পর তিনি সাহিত্যের জন্য নোবেল পুরস্কারে ভূষিত হন। ১৯৯৭-এর ৯ই অক্টোবর দারিও ফো জেতার আগে পর্যন্ত তিনিই ছিলেন শেষ ইতালীয় নাট্যকার যিনি এই পুরস্কারের জন্য নির্বাচিত হয়েছিলেন।\n‌১৯৩৬ সালের ১০ই ডিসেম্বর রোমের ভিয়া বোসিওতে নিজের বাড়িতে একা মারা যান পিরান্দেল্লো। তিনি মুসোলিনির দেওয়া রাষ্ট্রীয় অন্ত্যেষ্টিক্রিয়া প্রত্যাখ্যান করেছিলেন এবং শেষ অবধি ১৯৪৭-এ পৌঁছে সিসিলিতে তাঁর দেহাবশিষ্ট সমাহিত করা হয়েছিল। অ্যাকোয়াভিভা দেলে ফন্তি-র ভিয়া লুইগি পিরান্দেল্লো তাঁর নামে নামকরণ করা হয়েছে।\n১৯০০-এর দশকের গোড়ায় ও মাঝামাঝি সময়ে নাট্য রচনার প্রেক্ষাপটে পিরান্দেল্লোর প্রভাব উল্লেখযোগ্য। পিরান্দেল্লো স্যামুয়েল বেকেট এবং হ্যারল্ড পিন্টারের মতো নাট্যকারদের এমন নাটক লিখতে অনুপ্রাণিত করেছিলেন যা অস্তিত্বজনিত অন্বেষণ এবং আধিভৌতিক প্রশ্নগুলির প্রতিনিধিত্ব করে। তিনি নিজের সাহিত্যকীর্তিকে সেদিকেই কেন্দ্রীভূত করেছিলেন।  তবে তাঁর প্রভাব নাট্যকারদের মধ্যেই আবদ্ধ থাকেনি; ফরাসি দার্শনিক জঁ-পল সার্ত্রও তাঁর দর্শনের অন্যতম প্রধান স্তম্ভ; অস্তিত্ববাদে গভীরভাবে ডুব দেওয়ার জন্য পিরান্দেল্লোর ধারণা দ্বারা ব্যাপকভাবে অনুপ্রাণিত হয়েছিলেন। সার্ত্রের স্বাধীনতা, প্রামাণ্য ও অস্তিত্বজনিত উদ্বেগের ধারণার ভিত হিসেবে পিরান্দেল্লোর নাটকের ভঙ্গুর সত্তার চিত্রায়ণ ও অস্তিত্বের অস্পষ্টতা বিশেষভাবে কাজ করেছে। পিরান্দেল্লোর চরিত্র-আখ্যান এবং আধিভৌতিক বিষয়বস্তু সার্ত্রের দার্শনিক অভিজ্ঞানের সঙ্গে সমান্তরালে চলে শুধু নয়, তাকে সমৃদ্ধও করে। থিয়েটার ও দর্শনের অস্তিত্ববাদী চিন্তাভাবনার মধ্যে যোগসূত্র তৈরি হয় তাঁর হাত ধরে, যেখানে মাধ্যম দুটি একে অপরের জটিলতা ও তাত্ত্বিকতাকে গভীরতা দিয়েছে ও প্রতিফলিত করেছে। এইভাবে, আত্ম ও অপরের মধ্যে, স্বাধীনতা ও দায়িত্ববোধের মধ্যে, প্রামাণ্য ও নিকৃষ্ট বিশ্বাসের মধ্যে সংলাপের ভিত শক্ত হয়েছে উভয় ধারার সংযোগ বিন্দুতে। তাঁর ধারা চরিত্র, মানবিক চেতনা এবং আত্ম-পরিচিতির জটিলতাকে আরও বিশদে প্রতিফলিত করে।\nথিয়েটার এবং দর্শনে পিরান্দেল্লোর অবদান বিস্তৃত চারিত্রিক বর্ণনার সাথে জড়িত অস্তিত্ববাদী বিষয়বস্তুকে বাঙ্ময় করে তোলে। মানুষের মানসিকতা এবং আত্ম-পরিচিতির সূক্ষ্ম জায়গাগুলি নিয়ে তাঁর অনুপুঙ্খ অন্তর্দৃষ্টি ও নিরীক্ষণ সমসাময়িক থিয়েটার ও শিক্ষার বৃ্ত্তে লক্ষণীয় হয়ে উঠেছে। এক সুনির্দিষ্ট ঐতিহাসিক প্রেক্ষাপটে নিহিত থাকা সত্ত্বেও, তাঁর সাহিত্যিক প্রভাব অতীত এবং বর্তমানের মধ্যে ব্যবধান মেটানোয় সক্ষম হয়। তাঁর রচনায় সরলতা ও গভীরতার সযত্ন সংমিশ্রণ রয়েছে। এই বিশেষত্ব আধুনিক শিল্পী, নাট্যকার এবং চিন্তাবিদদের মননে প্রকরণসমূহকে কেবল সূচিতই করে না, তাকে উদ্দীপনাও যোগায়। ফলস্বরূপ, অস্তিত্বের ধারণা, আত্ম-পরিচিতি এবং বাস্তবতার প্রকৃতি নিয়ে আলোচনাগুলি আজও পিরান্দেল্লোর মৌলক চিন্তাভাবনার সাহচর্যে সমৃদ্ধ হয়।\n\n\n== নির্বাচিত সাহিত্য ==\n\n\n=== উল্লেখযোগ্য নাটক ===\n১৯১৬: Liolà (লিওলা)\n১৯১৭: Così è (se vi pare) (সো ইট ইজ (ইফ ইউ থিংক সো))\n১৯১৭: Il piacere dell'onestà (দ্য প্লেজার অফ অনেস্টি)\n১৯১৮: Il gioco delle parti (দ্য রুলস অফ দ্য গেম)\n১৯১৯: L'uomo, la bestia e la virtù (ম্যান, বিস্ট অ্যাণ্ড ভার্চ্যু)\n১৯২১: Sei personaggi in cerca d'autore (লেখকের সন্ধানে ছয়টি চরিত্র)\n১৯২২: Enrico IV (হেনরি IV)\n১৯২২: L'imbecille (দ্য ইম্বেসিল)\n১৯২২: Vestire gli ignudi (টু ক্লোদ দ্য নেকেড)\n১৯২৩: L'uomo dal fiore in bocca (দ্য ম্যান উইথ দ্য ফ্লাওয়ার ইন হিজ মাউথ)\n১৯২৩: L'altro figlio (দ্য অদর সন)\n১৯২৩: La vita che ti diedi (দ্য লাইফ আই গেভ ইউ)\n১৯২৪: Ciascuno a suo modo (ইচ ইন হিজ ওন ওয়ে)\n১৯২৪: Sagra del Signore della Nave (দ্য রাইট অফ দ্য লর্ড অফ দ্য শিপ)\n১৯২৬: L'Amica delle Mogli (দ্য ফ্রেণ্ড অফ দ্য ওয়াইভস)\n১৯২৬: Bellavita (বেলভিতা)\n১৯২৭: Diana e la Tuda (ডায়ানা এবং টুডা)\n১৯২৯: O di Uno o di Nessuno (ইদার অফ ওয়ান অর অফ নান)\n১৯২৯: Come Tu Mi Vuoi (হাউ ইউ লাভ মি)\n১৯৩০: Questa sera si recita a soggetto (টুনাইট উই ইমপ্রোভাইজ)\n\n\n=== উপন্যাস ===\n১৯০২: ইল তার্নো (দ্য টার্ন)\n১৯০৪: ইল ফু মাতিয়া পাস্কাল (দ্য লেট মাটিয়া পাস্কাল)\n১৯০৮: এল'এসক্লুসা (দ্য এক্সক্ল্যুডেড ওম্যান)\n১৯১১: সুও মারিতো (হার হাজব্যাণ্ড)\n১৯১৩: ই ভেচি ই জিওভানি (দ্য ওল্ড অ্যান্ড দ্য ইয়ং)\n১৯১৫: Si Gira, Quaderni di Serafino Gubbio (শুট!, The Notebooks of Serafino Gubbio, Cinematograph Operator, ১৯২৬ ইংরেজি অনুবাদ করেছেন সিকে স্কট মনক্রিয়েফ)\n১৯২৬: উনো, নেসুনো ই সেন্টোমিলা (একজন, কেউ নয় এবং এক শত হাজার)\n\n\n=== ছোট গল্প ===\n১৯২২-৩৭: নভেল পার উন আনো (এক বছরের জন্য ছোট গল্প), ১৫ টি খণ্ড। ৩০টি গল্পের একটি নির্বাচিত সংকলন ভার্জিনিয়া জিউইস অনুবাদ করেছিলেন স্টোরিজ ফর দ্য ইয়ার্স শিরোনামে। (ইয়েল, ২০২১)।\n\n\n=== কবিতা ===\n১৮৮৯: মাল জিওকোণ্ডো (প্লেফুল ইভিল)\n১৮৯১: পাস্কুয়া দি জিয়া (ইস্টার অফ জিয়া)\n১৮৯৪: পিয়ার গুদ্রো, ১৮০৯-১৮৯২\n১৮৯৫: এলিজি রেনেন, ১৮৮৯-৯০ (রাইনল্যান্ড এলিজিস)\n১৯০১: জাম্পোনা (দ্য ব্যাগপাইপ)\n১৯০৯: স্কামান্দ্রো\n১৯১২: ফুওরি ডি চিয়াভ (আউট অফ টিউন)\n\n\n=== ইংরেজি অনুবাদ ===\nপিরান্দেল্লোর প্রায় সব নাটকই ইংরেজিতে অনুবাদ করেছিলেন অভিনেতা রবার্ট রিয়েত্তি। ২০১৬ সালে পিরান্দেল্লোর কবিতা প্রথমবারের মতো অনুবাদ করেন জর্জ হচফিল্ড। উইলিয়াম ওয়েভার হলেন লুইগি পিরান্দেল্লোর একজন বিখ্যাত অনুবাদক। অক্সফোর্ড ইউনিভার্সিটি প্রেস এবং পেঙ্গুইন বুকস দ্বারা প্রকাশিত সংস্করণে ফ্রেডরিক মে পিরান্দেল্লোর বেশ কয়েকটি নাটক এবং ছোট গল্প অনুবাদ করেছেন।\n\n\n== চলচ্চিত্রের সূচি ==\nIl crollo, directed by Mario Gargiulo (Italy, 1920, based on the play Lumie di Sicilia)\nIl lume dell'altra casa, directed by Ugo Gracci (Italy, 1920, based on the short story Il lume dell'altra casa)\nLo scaldino, directed by Augusto Genina (Italy, 1920, based on the short story Lo scaldino)\nBut It Isn't Serious, directed by Augusto Camerini (Italy, 1921, based on the play Ma non è una cosa seria)\nLa rosa, directed by Arnaldo Frateili (Italy, 1921, based on the short story La rosa)\nThe Voyage, directed by Gennaro Righelli (Italy, 1921, based on the short story Il viaggio)\nFeu Mathias Pascal, directed by Marcel L'Herbier (France, 1925, based on the novel Il fu Mattia Pascal)\nThe Flight in the Night, directed by Amleto Palermi (Germany, 1926, based on the play Enrico IV)\nThe Song of Love, directed by Gennaro Righelli (Italy, 1930, based on the short story In silenzio)\nLa Dernière berceuse, directed by Gennaro Righelli and Jean Cassagne (France, 1931, based on the short story In silenzio)\nLiebeslied, directed by Constantin J. David (Germany, 1931, based on the short story In silenzio)\nAs You Desire Me, directed by George Fitzmaurice (1932, based on the play Come tu mi vuoi)\nSteel, directed by Walter Ruttmann (Italy, 1933, based on the story Giuoca, Pietro!)\nPensaci, Giacomino!, directed by Gennaro Righelli (Italy, 1936, based on the play Pensaci, Giacomino!)\nBut It's Nothing Serious, directed by Mario Camerini (Italy, 1936, based on the play Ma non è una cosa seria)\nThe Man Who Couldn't Say No, directed by Mario Camerini (Germany, 1938, based on the play Ma non è una cosa seria)\nThe Man from Nowhere, directed by Pierre Chenal (France, 1937, based on the novel Il fu Mattia Pascal)\nThe Former Mattia Pascal, directed by Pierre Chenal (Italy, 1937, based on the novel Il fu Mattia Pascal)\nNo Man's Land, directed by Mario Baffico (Italy, 1939, based on two short stories)\nEnrico IV, directed by Giorgio Pastina (Italy, 1943, based on the play Enrico IV)\nThis Love of Ours, directed by William Dieterle (1945, based on the play Come prima, meglio di prima)\nMan, Beast and Virtue, directed by Steno (Italy, 1953, based on the play L'uomo, la bestia e la virtù)\nOf Life and Love, directed by Aldo Fabrizi, Giorgio Pastina, Mario Soldati and Luigi Zampa (Italy, 1954, based on four short stories)\nVestire gli ignudi, directed by Marcello Pagliero (Italy, 1954, based on the play Vestire gli ignudi)\nNever Say Goodbye, directed by Jerry Hopper (1956, based on the play Come prima, meglio di prima)\nTodo sea para bien, directed by Carlos Rinaldi (Argentina, 1957, based on the play Tutto per bene)\nLiolà, directed by Alessandro Blasetti (Italy, 1963, based on the play Liolà)\nThe Voyage, directed by Vittorio De Sica (Italy, 1974, based on the short story Il viaggio)\nIl turno, directed by Tonino Cervi (Italy, 1981, based on the novel Il turno)\nHenry IV, directed by Marco Bellocchio (Italy, 1984, based on the play Enrico IV)\nKaos, directed by Paolo and Vittorio Taviani (Italy, 1984, based on four short stories)\nWir, directed by Henryk Jacek Schoen (Poland, 1984, based on two short stories)\nThe Two Lives of Mattia Pascal, directed by Mario Monicelli (Italy, 1985, based on the novel Il fu Mattia Pascal)\nYou Laugh, directed by Paolo and Vittorio Taviani (Italy, 1998, based on two short stories)\nThe Nanny, directed by Marco Bellocchio (Italy, 1999, based on the short story La balia)\nThe Choice, directed by Michele Placido (Italy, 2015, based on the play L'innesto)\nThe Wait, directed by Piero Messina (Italy, 2015, based on the play La vita che ti diedi)\nA Respectable Woman, directed by Bernard Émond (Canada, 2023, based on the short story \"Pena di vivere cosi\")\n\n\n== তথ্যসূত্র ==\n\n\n== আরও পড়ুন ==\nDi Pietro, L. Pirandello. Milano: Vita e Pensiero. 1950. (second edition).\nFerrante, R. Luigi Pirandello. Firenze: Parenti. 1958.\nGardair, Pirandello e il Suo Doppio. Rome: Abete. 1977.\nJanner, A. Luigi Pirandello. Firenze, La Nuova Italia. 1948.\nMonti, M. Pirandello, Palermo: Palumbo. 1974.\nMoravia. A. \"Pirandello\" in Fiera Leteraria. Rome. 12 December 1946.\nPancrazi, P. \"L'altro Pirandello\" In Scrittori Italiani del Novecento. Bari: Laterza. 1939.\nPasini. F. Pirandello nell'arte e nella vita. Padova. 1937.\nPodestà. G. \"Kafka e Pirandello.\" Humanitas, XI, 1956, pp. 230–44.\nSarah Zappulla Muscarà, Enzo Zappulla, Pirandello e il teatro siciliano, Giuseppe Maimone Editore, Catania 1986.\nMirella Maugeri Salerno, Pirandello e dintorni, Giuseppe Maimone Editore, Catania, 1987.\nSarah Zappulla Muscarà (a cura di), Narratori siciliani del secondo dopoguerra, Giuseppe Maimone Editore, Catania 1990.\nElio Providenti (a cura di), Archeologie pirandelliane, Giuseppe Maimone Editore, Catania, 1990.\nCarlo Schirru, Per un’analisi interlinguistica d’epoca: Grazia Deledda e contemporanei, Rivista Italiana di Linguistica e di Dialettologia, Fabrizio Serra editore, Pisa-Roma, Anno XI, 2009, pp. 9–32.\nVirdia. F. Pirandello. Milan: Mursia. 1975.\nFrederick May, Three Major Symbols in Four Plays by Pirandello, Lawrence, Kansas: Allen Press, 1974.\nMassimo Colella, Ritratto, autoritratto, profezia: Bontempelli esegeta di Pirandello, in «Pirandello Studies (Journal of the Society for Pirandello Studies)», 42, 2022, pp. 20–40."}