{"pageid": 1100265, "title": "পরিগণনামূলক প্রতিমান", "url": "https://bn.wikipedia.org/wiki?curid=1100265", "content": "একটি পরিগণনামূলক প্রতিমান হল বাস্তব বিশ্বের কোনও জটিল ব্যবস্থার উপাদান, বৈশিষ্ট্য ও প্রক্রিয়াসমূহের এমন একটি সরলীকৃত গাণিতিক উপস্থাপন যার সাহায্যে পরিগণক যন্ত্রে ঐ ব্যবস্থাটির পরিগণকীয় ছদ্মায়ন করা যায় এবং এভাবে ঐ ব্যবস্থাটির কর্মপদ্ধতি ও আচরণ অধ্যয়ন করা যায়। একটি পরিগণনামূলক প্রতিমানে বহুসংখ্যক চলরাশি বা প্রচল থাকে যেগুলি দ্বারা গবেষণাধীন বাস্তব জটিল ব্যবস্থাটিকে চরিত্রায়িত করা হয়। এই প্রচলগুলির মান বাস্তব বিশ্বে পরিবর্তন বা পরিমাপ করা দুরূহ হতে পারে। কিন্তু পরিগণকীয় ছদ্মায়নে এই প্রচলগুলির আগম মানের পরিবর্তন সাধন করা হয় ও পরিগণক যন্ত্রে ছদ্ম ব্যবস্থাটি চালনা করা হয়; এর ফলে পরিগণনামূলক প্রতিমানটির নির্গম বা আউটপুটের মানে যে বিভিন্ন পরিবর্তন পরিলক্ষিত হয়, সেগুলি পর্যবেক্ষণ করে বাস্তব বিশ্বের ব্যবস্থাটির আচরণের ব্যাপারে পূর্বাভাস করা হয়। সাধারণত পরিগণনামূলক প্রতিমান চালনা করার জন্য ব্যাপক ক্ষমতাবিশিষ্ট পরিগণক যন্ত্রব্যবস্থার প্রয়োজন হয়।\nদ্বিতীয় বিশ্বযুদ্ধের ঠিক পরে পারমাণবিক পদার্থবিজ্ঞান ও আবহাওয়াবিজ্ঞানে বৈজ্ঞানিক উপকরণ হিসেবে পরিগণনামূলক প্রতিমানের ব্যবহার শুরু হয়। ২১শ শতকে এসে পদার্থবিজ্ঞান (নভোপদার্থবিজ্ঞা, কণা পদার্থবিজ্ঞান), উপাদান বিজ্ঞান, প্রকৌশল, প্রবাহী বলবিজ্ঞান, জলবায়ু বিজ্ঞান, জীববিজ্ঞান (বিবর্তনমূলক জীববিজ্ঞান), রসায়ন, চিকিৎসাবিজ্ঞান, রোগবিস্তারবিজ্ঞান, বাস্তুবিজ্ঞান, অর্থশাস্ত্র, সিদ্ধান্ত তত্ত্ব, মনোবিজ্ঞান, সমাজবিজ্ঞান, সংজ্ঞানাত্মক বিজ্ঞান ও পরিগণক বিজ্ঞানসহ বহু বিভিন্ন ক্ষেত্রে পরিগণনামূলক প্রতিমানের ব্যাপক প্রয়োগ রয়েছে। যেমন জীববিজ্ঞানে পরিগণনামূলক প্রতিমান ব্যবহার করে কোনও সংক্রামক রোগের প্রাদুর্ভাব অধ্যয়ন করা হয়।\nযে ব্যবস্থাটির উপরে গবেষণা সম্পাদন করা হয়, সেটি প্রায়শই একটি জটিল অরৈখিক ব্যবস্থা হয়ে থাকে, যার জন্য সরল, স্বজ্ঞামূলক বিশ্লেষণী সমাধান সুলভ নয়। তাই এক্ষেত্রে সমস্যাটির একটি গাণিতিক বিশ্লেষণী সমাধার নির্ণয় করার পরিবর্তে সেটির একটি পরিগণনামূলক প্রতিমান নির্মাণ করা হয় এবং প্রতিমানটির বিভিন্ন প্রচলের (প্যারামিটার) মান পরিগণক যন্ত্রে ওঠানামা করিয়ে ঐরূপ পরিবর্তনের কারণে প্রাপ্ত ফলাফলগুলির মধ্যকার পার্থক্য অধ্যয়ন করা হয়। \nকিছু সাধারণ পরিগণনামূলক প্রতিমানের মধ্যে রয়েছে আবহাওয়ার পূর্বাভাসমূলক প্রতিমান, ভূ-ছদ্মায়ক প্রতিমান, উড্ডয়ন ছদ্মায়ক প্রতিমান, আণবিক প্রোটিন ভাঁজকরণ প্রতিমান এবং স্নায়বিক জালিকাব্যবস্থা প্রতিমান।\n\n\n== আরও দেখুন ==\nপরিগণনামূলক সংজ্ঞান\nপ্রত্যাবর্তনীয় পরিগণন\nকারক-ভিত্তিক প্রতিমান\nকৃত্রিম স্নায়বিক জালিকাব্যবস্থা\nপরিগণনামূলক ভাষাবিজ্ঞান\nপরিগণনামূলক মানব প্রতিমান\nসিদ্ধান্ত ক্ষেত্র তত্ত্ব\nসংজ্ঞানের পরিবর্তনশীল ব্যবস্থাদি প্রতিমান\nঝিল্লি পরিগণন\nঅভিধাব্যবস্থা\nপ্রোগ্রামিং ভাষা তত্ত্ব\nঅণুমাপনী ও বৃহৎ-মাপনী প্রতিমানসমূহ\n\n\n== তথ্যসূত্র =="}