{"pageid": 1530151, "title": "মহামহম", "url": "https://bn.wikipedia.org/wiki?curid=1530151", "content": "মহামহম (মহামঘম বা মামাঙ্গম নামেও পরিচিত) হলো একটি হিন্দু উৎসব, যা প্রতি ১২ বছর অন্তর ভারতের দক্ষিণাঞ্চলের তামিলনাড়ুর কুম্ভকোণম শহরে অবস্থিত মহামহম কুণ্ডে উদযাপিত হয়। প্রায় ২০ একর বিস্তৃত এই বর্গাকার কুণ্ডটি শিব মণ্ডপ দ্বারা পরিবেষ্টিত এবং তামিল হিন্দুদের বিশ্বাস অনুযায়ী এটি প্রাচীন এক তীর্থস্থান, যেখানে ভারতের নয়টি প্রধান নদী দেবীর (গঙ্গা, যমুনা, সরস্বতী, নর্মদা, গোদাবরী, কৃষ্ণা, তুঙ্গভদ্রা, কাবেরী ও সরযূ) পবিত্র সংযোগ ঘটে। কিংবদন্তি অনুসারে পেরিয়া পুরাণে উল্লেখ রয়েছে যে মহামহম উৎসবের দিনে শিব ও এই নদী দেবীগণ  তাঁদের জলের পুনর্জীবনের জন্য এখানে একত্রিত হন। হিন্দুরা এই দিনে মহামহম তীর্থে গমন ও পবিত্র স্নানকে অত্যন্ত শুভ ও পুণ্যজনক বলে মনে করেন। এই উৎসবে রথযাত্রা, পথমেলা এবং মন্দির মণ্ডপে শাস্ত্রীয় নৃত্য পরিবেশিত হয়। প্রতি ১২ বছর অন্তর তামিলনাড়ুতে উদযাপিত মহামহম উৎসব হিন্দু পঞ্জিকার মাঘ মাসে পালিত হয় এবং এটি কুম্ভ মেলার প্রতীকী সমতুল্য বলে বিবেচিত হয়।\nমহামহম উৎসব, যা মহা মাঘম উৎসব নামেও পরিচিত। দক্ষিণ ভারতীয় হিন্দুদের পবিত্র স্নান প্রথা ১৯শ শতকে ব্রিটিশ ঔপনিবেশিক লেখকদের দ্বারা নথিভুক্ত হয়েছিল। সর্বশেষ ২০১৬ সালে ২২ ফেব্রুয়ারি মহামহম উৎসব উদযাপিত হয়, যেখানে বিভিন্ন স্থান থেকে আসা দশ লাখেরও বেশি মানুষ মহামহম কুণ্ডে পবিত্র স্নান করেছিলেন।\nএই উৎসবের পবিত্র কুণ্ডে স্নানের ঐতিহ্য ১০ দিন ধরে (ব্রহ্মোৎসব) পালিত হয়। এছাড়াও ১২ বছর অন্তর অনুষ্ঠিত বৃহৎ মহামহম উৎসবের মধ্যবর্তী বছরগুলিতে প্রতি বছর মাঘ মাসে (প্রায় ফেব্রুয়ারি) অপেক্ষাকৃত কম ভিড়ের সাথে এই উৎসব উদযাপিত হয়। মধ্যবর্তী বছরগুলিতে এই উৎসবকে \"মাসি-মহম\" উৎসব বলা হয়।\n\n\n== ইতিহাস ==\nস্থাপত্য এবং শিলালিপি থেকে এই অনুষ্ঠানের প্রাচীনত্ব অনুমান করা হয়। চেঙ্গালপাট্টু জেলার নাগলপুরম গ্রামের গোপুরমে অবস্থিত একটি শিলালিপিতে কৃষ্ণদেবরায়ের (১৫০৯-১৫২৯) ভ্রমণের কথা লিপিবদ্ধ আছে। কুঠালামের শিব মন্দিরে প্রাপ্ত শিলালিপিতেও কৃষ্ণদেবরায় এই অনুষ্ঠানে গিয়েছিলেন বলে লিপিবদ্ধ আছে। গঙ্গাতীর্থ মণ্ডপের ছাদে তুলাপুরুষশারদভের ভাস্কর্যের প্রতিচ্ছবি রয়েছে। বিশ্বাস করা হয় যে ষোড়শ শতাব্দীর নায়ক যুগের প্রধানমন্ত্রী গোবিন্দ দীক্ষিতর এই অনুষ্ঠানে উপস্থিত ছিলেন এবং ষোলটি মণ্ডপ নির্মাণে স্বর্ণ দান করেছিলেন।\nদক্ষিণ ভারতীয় হিন্দুদের কাছে এই পুকুরটি বিশেষভাবে গুরুত্বপূর্ণ। এই উৎসবটি উত্তর প্রদেশের প্রয়াগে কুম্ভমেলা তীর্থযাত্রার প্রতীকী সমতুল্য।\n\n\n== তথ্যসূত্র ==\n\n\n== বহিঃসংযোগ ==\n\nমহামহম ২০১৬ উদযাপন\nমহামহম উৎসব"}