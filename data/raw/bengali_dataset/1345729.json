{"pageid": 1345729, "title": "স্যালি কার্কল্যান্ড", "url": "https://bn.wikipedia.org/wiki?curid=1345729", "content": "স্যালি কার্কল্যান্ড (ইংরেজি: Sally Kirkland; জন্ম: ৩১ অক্টোবর ১৯৪১) একজন মার্কিন চলচ্চিত্র, টেলিভিশন ও মঞ্চ অভিনেত্রী ও প্রযোজক। অ্যান্ডি ওয়ারহলের দ্য ফ্যাক্টরির সাবেক সদস্য এবং ১৯৬০-এর দশকের নিউ ইয়র্কের আভঁ-গার্দ থিয়েটারের সক্রিয় সদস্য, কার্কল্যান্ড তার ৬০ বছরের কর্মজীবনে ২৫০-এর অধিক চলচ্চিত্র ও টেলিভিশন অনুষ্ঠানে অভিনয় করেন। কার্কল্যান্ড লাইফ ও ভোগ পত্রিকার ফ্যাশন সম্পাদক স্যালি কার্কল্যান্ডের কন্যা।\nকার্কল্যান্ড অ্যানা (১৯৮৭) চলচ্চিত্রে অভিনয়ের জন্য শ্রেষ্ঠ অভিনেত্রী বিভাগে একাডেমি পুরস্কারের মনোনয়ন লাভ করেন এবং নাট্যধর্মী চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কার-সহ শ্রেষ্ঠ অভিনেত্রী বিভাগে লস অ্যাঞ্জেলেস চলচ্চিত্র সমালোচক সমিতি ও ইন্ডিপেন্ডেন্ট স্পিরিট পুরস্কার অর্জন করেন। তিনি দ্য হন্টেড টেলিভিশন চলচ্চিত্রের জন্য সীমিত ধারাবাহিক বা টেলিভিশন চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন। এছাড়া তার অভিনীত উল্লেখযোগ্য চলচ্চিত্র হল কোল্ড ফিট (১৯৮৯), বেস্ট অব দ্য বেস্ট (১৯৮৯), জেএফকে (১৯৯১) ও ব্রুস অলমাইটি (২০০৩)।\n\n\n== প্রারম্ভিক জীবন ==\nকার্কল্যান্ড ১৯৪১ সালের ৩১শে অক্টোবর নিউ ইয়র্ক সিটিতে জন্মগ্রহণ করেন। তার পিতা ফ্রেডরিক ম্যাকমাইকেল কার্কল্যান্ড ফেলে দেওয়া ধাতুর ব্যবসায়ের সাথে জড়িত ছিলেন। তার মাতা স্যালি কার্কল্যান্ড (জন্ম: সারা ফিনি) লাইফ ও ভোগ পত্রিকার ফ্যাশন সম্পাদক। তার মায়ের নামানুসারে তার নাম রাখা হয়। কার্কল্যান্ড ভোগ-এর মডেল হিসেবে তার কর্মজীবন শুরু করেন এবং পরবর্তীকালে লি স্ট্র্যাসবার্গ ও ইউটা হ্যাগেনের সাথে অ্যাক্টরস স্টুডিওতে পড়াশোনা করেন।\n\n\n== কর্মজীবন ==\nকার্কল্যান্ড ১৯৬৩ সালে অফ-ব্রডওয়ে মঞ্চে অভিনয় শুরু করেন। তিনি অ্যান্ডি ওয়ারহলের দ্য ফ্যাক্টরিতে যোগদান করেন এবং ১৯৬৪ সালের নাট্যধর্মী চলচ্চিত্র দ্য থার্টিন মোস্ট বিউটিফুল উইমেন-এ নগ্নরূপে আবির্ভূত হন এবং ৪৫ মিনিট একটি চেয়ারে বাঁধা অবস্থায় ছিলেন। ১৯৬৪ সালে কার্কল্যান্ড নিউ ইয়র্কের আভঁ-গার্দ থিয়েটার আন্দোলনের সাথে জড়িত হন। তিনি সক্রিয় মাদকসেবী ছিলেন এবং একবার আত্মহত্যার প্রচেষ্টা করতে গিয়ে ভীত হয়ে যোগ ব্যয়াম করে ও চিত্রাঙ্কনে জড়িত হয়ে মাদক ত্যাগ করেন।\n\n১৯৮৭ সালে কার্কল্যান্ড স্বাধীন নাট্যধর্মী অ্যানা চলচ্চিত্রে নাম ভূমিকায় অভিনয় করে সমালোচকদের নিকট থেকে ইতিবাচক পর্যালোচনা অর্জন করেন। দ্য ওয়াশিংটন পোস্ট তার অভিনয়কে \"অসাধারণ\" বলে মনে করে, এবং লস অ্যাঞ্জেলেস টাইমস তাকে এই দশকের অন্যতম সেরা অভিনেত্রী হিসেবে রেটিং দেয়। এই কাজের জন্য তিনি শ্রেষ্ঠ অভিনেত্রী বিভাগে একাডেমি পুরস্কারের মনোনয়ন লাভ করেন এবং নাট্যধর্মী চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কার, শ্রেষ্ঠ অভিনেত্রী বিভাগে লস অ্যাঞ্জেলেস চলচ্চিত্র সমালোচক সমিতি ও শ্রেষ্ঠ প্রধান অভিনেত্রী বিভাগে ইন্ডিপেন্ডেন্ট স্পিরিট পুরস্কার অর্জন করেন।\nকার্কল্যান্ড এরপর কোল্ড ফিট (১৯৮৯), পেইন্ট ইট ব্ল্যাক (১৯৮৯), বেস্ট অব দ্য বেস্ট (১৯৮৯), ও টু ইভল আইজ (১৯৯০)-এ অভিনয় করেন। ১৯৯০-এর দশকে তিনি মারপিটধর্মী হাস্যরসাত্মক চলচ্চিত্র বুলসআই! (১৯৯০)-এ মাইকেল কেইনের বিপরীতে এবং রিভেঞ্জ (১৯৯০), জেএফকে (১৯৯১) দ্য প্লেয়ার (১৯৯২), গানমেন (১৯৯৪), এক্সসেস ব্যাগেজ (১৯৯৭) ও ইডিটিভি (১৯৯৯)-এ পার্শ্ব চরিত্রে অভিনয় করেন। তিনি ১৯৯২ সালে ইরোটিক থ্রিলার ইন দ্য হিট অব প্যাশন ও ডাউট থ্রেট-এ শ্রেষ্ঠাংশে অভিনয় করে, যা হোম ভিডিও মুক্তির পর সফলতার দেখা পায়।\nএই সময়ে তিনি টেলিভিশনে একাধিক টিভি চলচ্চিত্রে শ্রেষ্ঠাংশে অভিনয় করে অধিকতর সফলতা অর্জন করেন। ১৯৯০ সালে তিনি স্টিল ম্যাগনোলিয়াস-এর টেলিভিশন রূপে ট্রুভি জোন্স চরিত্রে অভিনয় করেন। ১৯৯১ সালে দ্য হন্টেড-এ অভিনয় করে তিনি সীমিত ধারাবাহিক বা টেলিভিশন চলচ্চিত্রে শ্রেষ্ঠ অভিনেত্রী বিভাগে গোল্ডেন গ্লোব পুরস্কারের মনোনয়ন লাভ করেন। এছাড়া তাকে রোজিঅ্যান, মার্ডার, শি রোট, ও দ্য ন্যানি-এ অতিথি চরিত্রে দেখা যায়। ১৯৯৯ সালে তিনি ফেলিসিটি ও ডেজ অব আওয়ার লাইভস টিভি ধারাবাহিকে পুনরাবৃত্তিমূলক চরিত্রে অভিনয় করেন।\n২০০০-এর দশকে তিনি ব্রুস অলমাইটি (২০০৩), অ্যাডাম অ্যান্ড স্টিভ (২০০৫) ও বিগ স্ট্যান (২০০৭) চলচ্চিত্রে পার্শ্ব চরিত্রে অভিনয় করেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nঅলমুভিতে স্যালি কার্কল্যান্ড\nইন্টারনেট অফ-ব্রডওয়ে ডেটাবেজে স্যালি কার্কল্যান্ড  (ইংরেজি)\nইন্টারনেট ব্রডওয়ে ডেটাবেজে স্যালি কার্কল্যান্ড  (ইংরেজি)\nইন্টারনেট মুভি ডেটাবেজে স্যালি কার্কল্যান্ড  (ইংরেজি)\nটার্নার ক্লাসিক মুভিজ ডেটাবেজে স্যালি কার্কল্যান্ড (ইংরেজি)\nSally Kirkland at the University of Wisconsin's Actors Studio audio collection"}