{"pageid": 1004499, "title": "উদয়ারপালয়ম", "url": "https://bn.wikipedia.org/wiki?curid=1004499", "content": "উদয়ারপালয়ম দক্ষিণ ভারতের তামিলনাড়ু রাজ্যে অবস্থিত আরিয়ালুর জেলার একটি ছোট শহর। এটি উদয়ারপালয়ম ব্লকে ব্লক সদর জয়ঙ্কোণ্ডমের নিকট অবস্থিত। শহরটি রাজধানী চেন্নাই থেকে ২৫৫ কিলোমিটার দক্ষিণ-পশ্চিমে, জেলাসদর আরিয়ালুর থেকে ৩০ কিলোমিটার পূর্ব দিকে এবং চিদম্বরম শহর থেকে ৫৮ কিলোমিটার পশ্চিম দিকে অবস্থিত। ১২ বর্গ কিলোমিটার অঞ্চল জুড়ে বিস্তৃত এই শহরে ১৫ টি ওয়ার্ড রয়েছে।\n\n\n== ইতিহাস ==\n১৯৫৬ খ্রিস্টাব্দ পর্যন্ত উদয়ারপালয়মে জমিদারি প্রথা ছিল এবং এখানকার শেষ জমিদার চিন্নানল্লা উদয়ার ১৯৫৬ খ্রিস্টাব্দ অবধি বহাল তবিয়তে নিজের জমিদারি অব্যাহত রেখেছিলেন। শুধু তাই না তার পূর্বসূরিরা এখনও এই শহরে বিভিন্ন স্থানে বসবাস করেন।শহরটিতে রয়েছে একটি বৃহৎ প্রাসাদ একটি বৃহৎ আকৃতির মন্দির এবং মন্দির প্রাঙ্গণে একটি জলাধার।\n১৮৮৬ খ্রিস্টাব্দ পর্যন্ত উদয়ারপালয়ম গ্রাম পঞ্চায়েতের অন্তর্ভুক্ত ছিল। একটি জি.ও.নং.৫৫ তাং ৭ জুলাই ২০০৬ এর মাধ্যমে এটিকে প্রথম পর্যায়ের নগর পঞ্চায়েতে উন্নীত করা হয়। উদয়ারপালয়ম শহরের সাথে পার্শ্ববর্তী আরো দুটি অঞ্চল তথা মূর্তিনগর এবং মুনীয়ধারণপোট্টিকে যুক্ত করে এই নগর পঞ্চায়েতটি স্থাপিত হয়৷\n\n\n== জনসংখ্যার উপাত্ত ==\n২০০১ খ্রিস্টাব্দে ভারতের জনগণনা অনুসারে উদয়ারপালয়ম শহরের মোট জনসংখ্যা ছিল ১১,৩২৫ জন। শহরের গড় সাক্ষরতার হার ছিল ৬২ শতাংশ যা রাষ্ট্রীয় গড় সাক্ষরতার হার এর থেকে বেশি, পুরুষ সাক্ষরতার হার ছিল ৭৩ শতাংশ এবং নারী সাক্ষরতার হার ছিল ৫২ শতাংশ। উদয়ারপালয়মের মোট জনসংখ্যার ১৩ শতাংশ ছিল ছয় বৎসর অনূর্ধ্ব শিশু।\n২০১১ খ্রিস্টাব্দে ভারতের জনগণনা অনুসারে উদয়ারপালয়ম শহরের জনসংখ্যা ছিল ১২,৬৮৮ জন, যার মধ্যে ৬,২৯২ জন পুরুষ এবং ৬,৩৯৬ জন নারী। ‌ছয় বছর অনূর্ধ্ব শিশুর সংখ্যা ১৩৬৩। মোট পরিবার সংখ্যা ৩,১৫৫ টি। তপশিলি জাতি ও তপশিলি উপজাতি পর্যায়ভুক্ত শতকরা অনুপাত যথাক্রমে ২৪.৬৮ ও ০.৫৫। শহরটির মোট সাক্ষরতার হার ৭৮.৭৮ শতাংশ, যেখানে পুরুষ সাক্ষরতার হার ৮৭.৫৩ শতাংশ এবং নারী সাক্ষরতার হার ৭০.২৫ শতাংশ।\n\n\n== দর্শনীয় স্থান ==\n\nরাজপ্রাসাদ এবং ‌পয়রণীশ্বর মন্দির এই শহরের মূল পর্যটন আকর্ষণ। ‌পয়রণীশ্বর মন্দির রাজ্যের অন্যতম পুরাতন শিবমন্দির গুলির একটি, যা মোটামুটি ১৪০০ বছর পুরানো ইতিহাসকে স্মরণ করায়৷ এটি তাঞ্জাবুরের প্রহ্লাদীশ্বর মন্দিরের থেকেও সামান্য পুরাতন৷\n\n\n== আরও দেখুন ==\nআরিয়ালুর\nসেন্দুরাই\nআণ্ডিমড়ম\nজয়ঙ্কোণ্ডম\nবরদরাজনপেট্টাই\n\n\n== তথ্যসূত্র =="}