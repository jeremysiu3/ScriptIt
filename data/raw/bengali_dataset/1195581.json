{"pageid": 1195581, "title": "কাদিয়ানি ফিৎনা আওর মিল্লাতে ইসলামিয়া কা মাওকিফ", "url": "https://bn.wikipedia.org/wiki?curid=1195581", "content": "কাদিয়ানি ফিৎনা আওর মিল্লাতে ইসলামিয়া কা মাওকিফ (উর্দু: قادیانی فتنہ اور ملت اسلامیہ کا مؤقف‎‎) পাকিস্তানি ইসলামি পণ্ডিত তাকি উসমানি ও সামিউল হকের যৌথভাবে রচিত একটি গ্রন্থ, যাতে কাদিয়ানী বা আহমদিয়াদের কাফের হওয়ার ব্যাপারে মুসলিমদের অবস্থান বিস্তারিতভাবে বর্ণনা করা হয়েছে। ১৯৭৪ সালের খতমে নবুয়ত আন্দোলনের সময় পাকিস্তানের জাতীয় পরিষদে কাদিয়ানীদের অমুসলিম সংখ্যালঘু হিসেবে ঘোষণা করার দাবি ওঠে। এই দাবির পক্ষে সংসদের ৩৮ জন সদস্য একটি প্রস্তাব পেশ করেন। জাতীয় পরিষদ এই ইস্যুতে বিচারিক ক্ষমতা দিয়ে একটি তদন্ত কমিটি গঠন করে। তদন্ত কমিটি উভয় পক্ষ থেকে যুক্তি প্রমাণ আহ্বান করে। এই উপলক্ষ্যে রেজুলেশন পেশকারী সদস্যরা এটাকে উপযুক্ত মনে করেন যে, মির্জা গোলাম আহমদ ও তার অনুসারীদের সম্পর্কে মুসলিম উম্মাহর অবস্থান এক। এটি জাতীয় পরিষদে একটি লিখিত বিবৃতি আকারে উপস্থাপন করা উচিত। এই বক্তব্য লেখার জন্য তাকি উসমানি ও সামিউল হককে বেছে নেওয়া হয়। তাকি উসমানি ধর্মীয় দৃষ্টিকোণ থেকে এবং সামিউল হক রাজনৈতিক দৃষ্টিকোণ থেকে কাদিয়ানীদের খণ্ডন করেন। কাদিয়ানীদের খন্ডন করে অনেক বই লেখা হয়েছে, কিন্তু যেহেতু এই বইটি জাতীয় পরিষদে মুসলমানদের অবস্থান ব্যাখ্যা করার জন্য লেখা হয়েছে, তাই এটি প্রাথমিক সূত্রের আলোকে সংক্ষিপ্ততা ও ব্যাপকতার সাথে সমস্যার সকল দিক ব্যাখ্যা করেছে। আহমদিয়াদের লাহোরি জামাত সম্পর্কে অনেকের মনে সন্দেহ আছে যে, তারা যেহেতু মির্জা গোলাম আহমদকে নবী হিসেবে মানতে অস্বীকার করে, তাহলে কীভাবে তারা ইসলামের বৃত্ত থেকে বাদ যাবে? তাই এ গ্রন্থে মির্জা গোলাম আহমদের অবস্থানকে তার কিতাবের আলোকে এমনভাবে ব্যাখ্যা করা হয়েছে যাতে কোনো প্রকার সন্দেহের অবকাশ থাকে না। মুফতি মাহমুদ জাতীয় পরিষদে এই বইটি পাঠ করেন। অবশেষে ১৯৭৪ সালের ৭ সেপ্টেম্বর জাতীয় পরিষদ সর্বসম্মতিক্রমে মির্জা কাদিয়ানির অনুসারীদের উভয় দলকেই অমুসলিম সংখ্যালঘু হিসেবে ঘোষণা করে। এই বইটি একটি ঐতিহাসিক দলিল। সংক্ষিপ্ততা এবং ব্যাপকতার সাথে আহমদিয়া মতবাদের বাস্তবতা বোঝার জন্য খুবই উপযোগী বিবেচিত হয়।\n\n\n== আরও দেখুন ==\nতাকি উসমানির গ্রন্থপঞ্জি\n\n\n== তথ্যসূত্র =="}