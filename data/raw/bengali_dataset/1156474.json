{"pageid": 1156474, "title": "লিসান্দ্রো মার্তিনেস", "url": "https://bn.wikipedia.org/wiki?curid=1156474", "content": "লিসান্দ্রো মার্তিনেস (জন্ম: ১৮ জানুয়ারি ১৯৯৮) হচ্ছেন আর্জেন্টিনার একজন পেশাদার ফুটবলার। তিনি ইংলিশ ফুটবলের শীর্ষ স্তর প্রিমিয়ার লিগ ক্লাব ম্যানচেস্টার ইউনাইটেড এবং আর্জেন্টিনা জাতীয় দলের হয়ে সেন্টার ব্যাক হিসেবে খেলেন।\nমার্তিনেস ২০১৭ সালে প্রাথমিকভাবে লোনে ডেফেনসা ওয়াই জাস্টিসিয়ায় যোগদানের আগে নিওয়েল'স ওল্ড বয়েজে তার খেলোয়াড়ী জীবনের সূচনা করেন। ২০১৯ সালে তিনি আয়াক্সের সাথে চুক্তিবদ্ধ হন এবং তারপর থেকে দুটি এরেডিভিজি শিরোপা এবং একটি কেএনভিবি কাপ জিতেছেন। ২০২১-২২ মৌসুমে তিনি আয়াক্স প্লেয়ার অব দ্য ইয়ার পুরস্কার লাভ করেন।\n২০১৯ সালের মার্চে আর্জেন্টিনার মূল জাতীয় দলে অভিষেক হওয়ার আগে মার্তিনেস অনূর্ধ্ব-২০ এবং অনূর্ধ্ব-২৩ স্তরে আর্জেন্টিনার প্রতিনিধিত্ব করেন। তিনি আর্জেন্টিনার ২০২১ কোপা আমেরিকা, ২০২২ ফিনালিসিমা ও ২০২২ ফিফা বিশ্বকাপ জয়ী দলের সদস্য ছিলেন।\n\n\n== ক্লাব ক্যারিয়ার ==\n\n\n=== নিওয়েল'স ওল্ড বয়েজ ===\nতরুণ বয়সে মার্তিনেস ক্লাব উরকুইজা (গুয়ালেগুয়াই, এন্ত্রে রিওস), ক্লাব লিবার্টাড (গুয়ালেগুয়াই, এন্ট্রে রিওস) এবং নিওয়েল'স ওল্ড বয়েজে কাটিয়েছেন। ২০১৬-১৭ মৌসুমের ক্লাবের চূড়ান্ত ক্রীড়ানুষ্ঠানে নিওয়েল'সের হয়ে আরেক আর্জেন্টাইন ক্লাব গডয় ক্রুজের বিপক্ষে পেশাদার ফুটবলে তার অভিষেক হয়। সেই ম্যাচে তিনি পুরো ৯০ মিনিটই খেলার সুযোগ পান। যদিও তার দল ম্যাচটিতে পরাজিত হয়।\n\n\n=== ডেফেনসা ওয়াই জাস্টিসিয়া ===\n২০১৭ সালের আগস্টে মার্তিনেস আর্জেন্টাইন প্রাইমরা ডিভিসিওনের দল ডেফেনসা ওয়াই জাস্টিসিয়ায় ধারে যোগদান করেন। ডেফেনসার হয়ে সেবছরের ১৩ই অক্টোবরে সান লরেঞ্জোর বিরুদ্ধে মাঠে নামেন। সেই খেলায় তার দল পরাজিত হয়। দুই ম্যাচ খেলার পর তিনি টেম্পারলির বিরুদ্ধে তাদেরই মাঠে তিনি বড়দের খেলায় প্রথম গোল করেন। তার দল সেই ম্যাচে জয়ী হয়। ডেফেনসা ওয়াই জাস্টিসিয়ার জুন ২০১৮ সালের জুনে মার্তিনেসের ৫০% অধিকার কিনে নেয়। এই ক্লাবের হয়ে তিনি দুই মৌসুমে ৪৬ ম্যাচ খেলেন।\n\n\n=== আয়াক্স ===\n২০১৯ সালের ১৭ মে তারিখে ডেফেনসা ওয়াই জাস্টিসিয়া ঘোষণা করে, তারা একটি শারীরিক পরীক্ষায় পাস করা সাপেক্ষে লিসান্দ্রো মার্তিনেসের ব্যাপারে এরেডিভিজি ক্লাব আয়াক্সের সাথে একটি চুক্তিতে সম্মত হয়েছে। আয়াক্স মার্তিনেসের কিনতে ৭ মিলিয়ন ইউরো প্রদান করে। ২০ মে তারিখে আয়াক্স তার শারীরিক পরীক্ষা করে ১ জুলাইয়ে তাকে দলে ভেড়ায়। ক্লাবটি এক বছরের চুক্তি বাড়ানোর সুযোগ রেখে মার্তিনেসের সঙ্গে চার বছরের চুক্তি করে। জুলাই পর্যন্ত তিনি আনুষ্ঠানিকভাবে দলে যোগদান না করলেও জুন মাসে কুইক '২০ এবং এএবি'র সাথে প্রীতি ম্যাচে অংশগ্রহণ করেছিলেন। আয়াক্স তাকে দলে ভেড়ানোর আগে আড়াই বছর ধরে তার উপর নজর রেখেছিল। ২০১৯ সালের জোহান ক্রুইফ শিল্ডে পিএসভি আইন্দহোভেনের বিপক্ষে তার প্রতিযোগিতামূলক বো এসেছিল। সেই ম্যাচে আয়াক্স দুই গোলের জয়ের মাধ্যমে ট্রফি জিতেছিল। মার্তিনেস আয়াক্সের হয়ে তার দ্বিতীয় এরেডিভিসি খেলায় এফসি এমমেনের বিরুদ্ধে জয়লাভের ম্যাচে ম্যান অফ দ্য ম্যাচ নির্বাচিত হন।\n২৮ সেপ্টেম্বরে মার্তিনেস অ্যাজাক্সের হয়ে তার প্রথম গোল করে। সেই ম্যাচে জোহান ক্রুইফ এরেনায় এফসি খ্রোনিঙেনের বিপক্ষে তার দল ২-০ গোলে জয় পায়। তিনি নভেম্বরে উট্রেখটের বিরুদ্ধে আবার গোল করেন। ২০২০-২১ মৌসুমে তার প্রথম ম্যাচে ২০ সেপ্টেম্বরে আরকেসি ভালভেইকের বিরুদ্ধে ঘরের মাঠে জয় লাভের ম্যাচে মার্তিনেস আয়াক্সের হয়ে তৃতীয় গোল পান। এই দলের হয়ে তিন মৌসুমে তিনি ৭৪ ম্যাচ খেলেন।\n\n\n=== ম্যানচেস্টার ইউনাইটেড ===\n২০২২ সালের ১৬ জুলাইয়ে ইংলিশ প্রিমিয়ার লিগের ক্লাব ম্যানচেস্টার ইউনাইটেড তাকে পাঁচ বছরে চুক্তিতে দলে ভেড়াতে আয়াক্সের সাথে সম্মত হয়। ২৭ জুলাইয়ে আনুষ্ঠানিকভাবে তার দলবদল সম্পন্ন হয়। তার ট্রান্সফার ফি ৪৭ মিলিয়ন পাউন্ড থেকে ৪৯ মিলিয়ন পাউন্ডের মধ্যে রয়েছে বলে জানা গেছে। পাশাপাশি অতিরিক্ত হিসেবে ৮.৫ মিলিয়ন পাউন্ড দেওয়ার কথা রয়েছে। ৭ আগস্টে প্রিমিয়ার লিগে ব্রাইটনের বিপক্ষে ঘরের মাঠে ২-১ গোলে হারের ম্যাচে ম্যানচেস্টার ইউনাইটেডের হয়ে তার অভিষেক হয়।\n\n\n== আন্তর্জাতিক ক্যারিয়ার ==\nমার্তিনেস ২০১৭ ইকুয়েডরে আয়োজিত দক্ষিণ আমেরিকান যুব ফুটবল চ্যাম্পিয়নশিপে আর্জেন্টিনা অনূর্ধ্ব-২০ দলের হয়ে চারটি ম্যাচে খেলার সুযোগ পেয়েছেন। ভেনেজুয়েলার বিপক্ষে প্রথম পর্বের খেলায় তিনি প্রথমবার সুযোগ পান। চূড়ান্ত পর্যায়ে তিনি বাকি তিনটি ম্যাচ খেলেন। আর্জেন্টিনা দল চতুর্থ স্থানে থেকে এই চ্যাম্পিয়নশিপ শেষ করার মাধ্যমে দক্ষিণ কোরিয়ায় অনুষ্ঠিত ২০১৭ ফিফা অনূর্ধ্ব-২০ বিশ্বকাপে খেলার যোগ্যতা অর্জন করে। তিনি অনুর্ধ্ব-২০ বিশ্বকাপ দলে ডাক পেয়েও কোনও ম্যাচ খেলার সুযোগ পাননি, তবে গিনির বিপক্ষে ম্যাচে বদলি খেলোয়াড় হিসেবে বেঞ্চে ছিলেন। মার্তিনেস অনূর্ধ্ব-২৩ স্তরে আর্জেন্টিনার হয়ে একটি ম্যাচে সুযোগ পেয়েছিলেন। ২০১৯ সালের সেপ্টেম্বরে বলিভিয়ার বিরুদ্ধে সেই প্রীতি ম্যাচে আর্জেন্টিনা দল ৫-০ গোলে জয় পায়।\n২০১৯ সালের মার্চে মার্তিনেস আর্জেন্টিনার জাতীয় দলে প্রথম ডাক পান। সেবছরের ২২ মার্চে মাদ্রিদে ভেনিজুয়েলার বিপক্ষে তার অভিষেক হয়। যদিও আর্জেন্টিনা সেই খেলায় পরাজিত হয়। তিনি ২০২১ কোপা আমেরিকায় একটি ম্যাচ খেলার সুযোগ পেয়েছিলেন। সেই খেলায় আর্জেন্টিনা জয় পায়। ২০২২ ফিনালিসিমাতে ইতালির বিরুদ্ধে আর্জেন্টিনার ৩-০ গোলে জয়ের ম্যাচে তিনি বদলি খেলোয়াড় হিসেবে অন্তর্ভূক্ত থাকলেও মাঠে নামার সুযোগ পাননি।\n\n\n== খেলার ধরণ ==\nমার্তিনেস মূলত একজন সেন্টার-ব্যাক হিসেবে খেলেন। যদিও তিনি লেফট-ব্যাক এবং সেন্ট্রাল মিডফিল্ডার হিসাবে খেলতে সক্ষম। মাঝে মাঝে ডেফেনসা ওয়াই জাস্টিসিয়া এবং আয়াক্সের হয়ে এই দুই অবস্থানে খেলেছেন। তিনি বল-প্লেয়িং সেন্টার-ব্যাক হিসেবে বলের উপর পাসের নিয়ন্ত্রন এবং সংযমের জন্য পরিচিত। ২০২১-২২ এরেডিভিজি মৌসুমে তিনি প্রতি ৯০ মিনিটে অন্য যে কোনও খেলোয়াড়ের চেয়ে গড়ে বেশি পাস দিয়েছিলেন। মাঠে কিঞ্চিৎ পরিমাণও ছাড় না দেয়ার মনোভাব এবং তার আগ্রাসী খেলার শৈলীর কারণে তাকে \"কসাই\" নামে ডাকা হয়। আমস্টারডামের ক্লাব আয়াক্সে খেলাকালীন তাকে এই \"আমস্টারডামের কসাই\" নাম দেওয়া হয়। এছাড়াও তাকে \"আর্জেন্টিনার কসাই\" বলা হয়ে থাকে।\n\n\n== পরিসংখ্যান ==\n\n\n=== ক্লাব ===\n১৩ নভেম্বর ২০২২ পর্যন্ত হালনাগাদকৃত।\n\n\n=== আন্তর্জাতিক ===\n১৩ ডিসেম্বর ২০২২ পর্যন্ত হালনাগাদকৃত।\n\n\n== অর্জন ==\nআয়াক্স\n\nএরেডিভিজি : ২০২০-২১, ২০২১-২২\nকেএনভিবি কাপ : ২০২০-২১\nজোহান ক্রুইফ শিল্ড : ২০১৯\nআর্জেন্টিনা\n\nফিফা বিশ্বকাপ : ২০২২\nকোপা আমেরিকা : ২০২১\nকনমেবল–উয়েফা কাপ অব চ্যাম্পিয়ন্স : ২০২২\nস্বতন্ত্র\n\nআয়াক্সের বর্ষসেরা খেলোয়াড় (রিনাস মিশেল পুরস্কার) : ২০২১–২২\n\n\n== তথ্যসূত্র ==\n\n\n== বহিঃসংযোগ ==\nক্যারিয়ার পরিসংখ্যান - Voetbal ইন্টারন্যাশনাল\nসকারওয়েতে লিসান্দ্রো মার্তিনেস  (ইংরেজি)"}