{"pageid": 1077180, "title": "চিবা", "url": "https://bn.wikipedia.org/wiki?curid=1077180", "content": "চিবা জাপানের চিবা প্রশাসনিক অঞ্চলের রাজধানী। এটি টোকিও উপসাগরের তীরে টোকিও শহরের কেন্দ্র থেকে প্রায় ৪০ কিলোমিটার (২৫ মাইল) পূর্বে অবস্থিত। শহরটি ১৯৯২ সালে সরকার-মনোনীত শহরে পরিণত হয়। শহরের জনসংখ্যা ২০১৯ সালের জুন মাসের হিসাবে ৯,৭৯,৭৬৮ জন ও জনসংখ্যার ঘনত্ব প্রতি বর্গ কিলোমিটারে ৩,৬০৫ জন ছিল। শহরের আয়তন ২৭১.৭৭ বর্গ কিলোমিটার (১০৪.৯৩ বর্গ মাইল)।\nচিবা শহরটি কান্তো অঞ্চলের প্রাথমিক সমুদ্রবন্দরসমূহের মধ্যে একটি এবং এটি জাপানের সর্বোচ্চ পরিমাণের পণ্য পরিচালনাকারী বন্দরসমূহের মধ্যে অন্যতম চিবা বন্দরের কেন্দ্রস্থল। শহরের বেশিরভাগ অংশ আবাসিক এলাকা নিয়ে গড়ে উঠেছে, যদিও উপকূলে অনেক কারখানা ও গুদাম রয়েছে। শহরে বেশ কয়েকটি প্রধান নগর কেন্দ্র রয়েছে, যার মধ্যে অন্যতম প্রধান জলভাগের তীরবর্তী ব্যবসায়িক জেলা মাকুহারি, যেখানে মাকুহারি মেসে অবস্থিত এবং কেন্দ্রীয় চিবা, যেখানে প্রশাসনিক অঞ্চলের সরকারি কার্যালয় ও সিটি হল অবস্থিত।\nচিবা বিশ্বের সবচেয়ে দীর্ঘ ঝুলন্ত মনোরেল চিবা আরবান মনোরেলের জন্য বিখ্যাত। শহরের কিছু জনপ্রিয় গন্তব্যসমূহের মধ্যে রয়েছে: ১,৩৪,০০০ বর্গমিটার (১,৬০,০০০ বর্গ ইয়ার্ড) আয়তন বিশিষ্ট বিশ্বের বৃহত্তম শেলমাউন্ড কাসোরি শেল মিডেন, জাপানের প্রথম কৃত্রিম সৈকত ও জাপানের দীর্ঘতম কৃত্রিম সৈকতের অংশ ইনেজ সৈকত এবং দাঁড়িয়ে থাকা লাল পান্ডা ফুতার কারণে জনপ্রিয় চিবা সিটি জুলজিক্যাল পার্ক।\n\n\n== জনসংখ্যার উপাত্ত ==\nশহরের আনুমানিক জনসংখ্যা ২০১৬ সালের ফেব্রুয়ারি মাস পর্যন্ত ৯,৭২,৮৬১ জন ছিল এবং জনসংখ্যার ঘনত্ব প্রতি বর্গ কিলোমিটারে ৩,৫৮০ জন ছিল। শহরের আয়তন ২৭১.৭৭ বর্গ কিলোমিটার (১০৪.৯৩ বর্গ মাইল)। শহরে ২০০৭ সালের ৩১শে মার্চ পর্যন্ত ১৯,১৩৫ জন নিবন্ধিত বিদেশী বাসিন্দা ছিল, যা মোট জনসংখ্যার প্রায় ২%। এটি জাপানের ১৪তম জনবহুল শহর।\n\n\n== রাজনীতি ও সরকার ==\nচিবা ২০০৯ সালের ১ মে পর্যন্ত একটি স্বতন্ত্র রাজনীতিবিদ (এলডিপি ও কোমেইতোর সমর্থনে নির্বাচিত) কেইচি সুরুউকা দ্বারা শাসিত ছিল। টোকিও মেট্রোপলিটন পুলিশ কর্তৃক দুর্নীতির তদন্তের সময় ২০০৯ সালের এপ্রিল মাসে তাঁকে গ্রেফতার করা হয়। তিনি ডিপিজে এর তোশিহিতো কুমগাই দ্বারা অনুসৃত হন, যিনি ২০০৯ সালের জুন মাসে নির্বাচনে জয়ী হন।\nসিটি বিধানসভায় ৫৪ জন জন নির্বাচিত সদস্য রয়েছে।\n\n\n== জলবায়ু ==\nচিবায় গরম গ্রীষ্ম ও শীতল থেকে মৃদু শীতকালের সাথে একটি আর্দ্র উপ-গ্রীষ্মমণ্ডলীয় জলবায়ু (কোপেন জলবায়ু শ্রেণিবিভাগ সিএফএ) রয়েছে। সারা বছর উল্লেখযোগ্য পরিমাণে বৃষ্টিপাত ঘটে, তবে শীতকালে কিছুটা কম বৃষ্টিপাত ঘটে।\n\n\n== আরও দেখুন ==\n জাপান প্রবেশদ্বার\n\n\n== তথ্যসূত্র =="}