{"pageid": 1489230, "title": "আবুল কালাম আজাদ (যুদ্ধাপরাধী)", "url": "https://bn.wikipedia.org/wiki?curid=1489230", "content": "আবুল কালাম আজাদ (জন্ম: ৫ মার্চ ১৯৪৭), যিনি ডাকনামে বাচ্চু রাজাকার নামেও পরিচিত, হলেন জামায়াত-ই-ইসলামীর একজন প্রাক্তন বাংলাদেশী রাজনীতিবিদ, টিভিব্যক্তিত্ব এবং বাংলাদেশের স্বাধীনতা যুদ্ধের একজন দণ্ডপ্রাপ্ত যুদ্ধাপরাধী ।  তিনি \"রাজাকার\" এর একটি আধাসামরিক বাহিনী, খরাদিয়া মিলিটারি- এর অন্যতম নেতা ও প্রতিষ্ঠাতা ছিলেন। \nবাংলাদেশের আন্তর্জাতিক অপরাধ ট্রাইব্যুনাল-২ কর্তৃক যুদ্ধাপরাধের দায়ে অভিযুক্ত নয়জন বিশিষ্ট জামায়াতে ইসলামীর সদস্যদের মধ্যে তিনিই প্রথম যিনি হত্যা ও ধর্ষণসহ মানবতাবিরোধী অপরাধের জন্য দোষী সাব্যস্ত হয়েছেন।  ২১ জানুয়ারী ২০১৩-এ, আজাদকে তার অপরাধের জন্য ফাঁসিতে ঝুলিয়ে মৃত্যুদণ্ড দেওয়া হয়।  তিনি বর্তমানে ভারত বা পাকিস্তানে পলাতক বলে ধারণা করা হয়।\n\n\n== প্রারম্ভিক জীবন ==\nআবুল কালাম আজাদ ১৯৪৭ সালের ৫ মার্চ ফরিদপুর জেলার সালথা থানার অন্তর্গত বড়খারদিয়া গ্রামের একজন দরিদ্র কৃষক সালাম মিয়া এবং তার স্ত্রীর ঘরে জন্মগ্রহণ করেন। তিনি কওমি মাদ্রাসায় পড়ার পর ফরিদপুরের রাজেন্দ্র কলেজে অধ্যয়ন করেন। \n\n\n== কর্মজীবন ==\n\n\n=== সামাজিক সক্রিয়তা ===\n১৯৮০-এর দশকে, আজাদ ঢাকার একটি বড় মসজিদে নিয়মিত বক্তা হয়ে ওঠেন। তিনি একটি ইসলামিক দাতব্য সংস্থারও নেতৃত্ব দেন।  ১৯৯৯ সালে, তিনি এমসিসিএ নামক একটি সামাজিক দাতব্য সংস্থা প্রতিষ্ঠা করেন। এর কর্মকাণ্ড সম্বন্ধে তিনি বলেন, \"আমরা দৃঢ়ভাবে বিশ্বাস করি যে ধর্ম ও উন্নয়নকে একসঙ্গে কাজ করা উচিত মানুষকে সাহায্য করার জন্য। আমরা বিশ্বাস করি উন্নয়ন কাজ শুধুমাত্র ধর্মের মাধ্যমেই টেকসই হয়; অন্যথায় টেকসই উন্নয়ন অসম্ভব\"।  তার সামাজিক কর্মকাণ্ডের অংশ হিসেবে, তিনি এমসিসিএ-কে এইডস-এর বিরুদ্ধে সচেতনতামূলক প্রচারণায় সম্পৃক্ত করেন। \n\n\n=== টেলিভ্যাঞ্জেলিজম ===\nতিনি তার বিচারের আগে বেশ কয়েক বছর ধরে বাংলাদেশের একটি বেসরকারি টিভি চ্যানেলে আপনার জিজ্ঞাসা নামে একটি টিভি অনুষ্ঠান উপস্থাপনা করেছিলেন। \n\n\n== বিতর্ক ==\n\n\n=== বাংলাদেশের স্বাধীনতা যুদ্ধ ১৯৭১ ===\nতদন্তে অভিযোগ করা হয়েছে যে ১৯৭১ সালের বাংলাদেশের স্বাধীনতা যুদ্ধের সময়, তিনি তখন \"বাচ্চু\" নামে পরিচিত ছিলেন, বয়স ২৪, আলী আহসান মোহাম্মদ মোজাহিদের ঘনিষ্ঠ সহযোগী ছিলেন যিনি তৎকালীন জামায়াতে ইসলামী-এর ছাত্র সংগঠন পূর্ব পাকিস্তান ইসলামী ছাত্র সংঘের সভাপতি।। তার বিরুদ্ধে অভিযোগ রয়েছে যে রাজাকার আধাসামরিক বাহিনী গঠনের আগে, আজাদ সক্রিয়ভাবে পাকিস্তানি সেনাবাহিনীর অপরাধমূলক কর্মকাণ্ডে সহায়তা করেছিল। \nপ্রসিকিউশনে অভিযোগ রয়েছে যে আজাদ ফরিদপুরে আল-বদর বাহিনীর প্রধান হিসেবে পাকিস্তানি সামরিক বাহিনীকে সহায়তা করেছিলেন; বাহিনীর সদস্যদের বেশিরভাগই ছিল কলেজ থেকে আসা যুবক। মাদ্রাসায় পড়াশুনা করার কারণে তিনি ভালো উর্দু বলতে পারতেন। পাকিস্তানি সেনাবাহিনীর ঘনিষ্ঠ সহযোগী হিসাবে, তিনি হিন্দু সম্প্রদায় এবং স্বাধীনতার পক্ষের বাঙালি জনগণ সহ বেসামরিক নাগরিকদের উপর অত্যাচারে অংশ নিয়েছিলেন।  তবে তার আসামিপক্ষের আইনজীবী এসব অভিযোগকে মিথ্যা বলছেন। \n\n\n==== অনুপস্থিতিতে বিচারে ====\n২০১০ সালে, বাংলাদেশ সরকার সংসদের ১৯৭৩ আইনের অধীনে আন্তর্জাতিক অপরাধ ট্রাইব্যুনাল প্রতিষ্ঠা করে। এতে সন্দেহভাজন নয়জনকে অভিযুক্ত করা হয়েছে যারা জামায়াতে ইসলামীর বিশিষ্ট নেতা এবং দুজন বাংলাদেশ জাতীয়তাবাদী দল (বিএনপি) নেতা। সরকার বিচারের জন্য জনসমর্থনের প্রতি সাড়া দিয়েছিল এবং ১৯৭১ সালের মুক্তিযুদ্ধের সাথে জড়িত দীর্ঘদিনের অভিযোগের নিষ্পত্তি করছিল।\nবিচার আসামীর অনুপস্থিতিতে অনুষ্ঠিত হয়েছিল কারণ আজাদ ৩ এপ্রিল ২০১২ সালে ট্রাইব্যুনাল-২ তার বিরুদ্ধে গ্রেপ্তারি পরোয়ানা জারি করার কয়েক ঘন্টা আগে আত্মগোপন করেন।  তিনি ভারত  বা পাকিস্তানে পালিয়ে গেছেন বলে ধারণা করা হয়।  আদালত তার পক্ষে একজন ডিফেন্স অ্যাটর্নি হিসেবে সুপ্রিম কোর্টের আইনজীবী আবদুস শুকুর খানকে নিয়োগ করেন। \nআজাদকে হত্যা, ধর্ষণ ও গণহত্যার আটটি অভিযোগে অভিযুক্ত করা হয়। তদন্তকারীরা অভিযোগ করেছেন যে তারা বাচ্চুর দ্বারা খুন করা ১৪ জনকে শনাক্ত করেছেন: তিনজন মহিলাকে তিনি ধর্ষণ করেছিলেন এবং বাকি নয়জন অপহৃত বেসামরিক নাগরিক। ভুক্তভোগীদের বন্ধুবান্ধব এবং পরিবার সহ ২২ জন সাক্ষীর সাক্ষ্য নেওয়া হয়।  মামলার প্রসিকিউশন হতে, বাচ্চু কমপক্ষে পাঁচটি বাড়ি পুড়িয়ে দিয়েছে, ১৫টি লুট করেছে এবং কমপক্ষে নয়জন হিন্দুকে ইসলাম ধর্মে ধর্মান্তরিত করতে বাধ্য করেছে। \nজানুয়ারী ২০১৩ সালে, তার বিচার সর্বপ্রথম সম্পন্ন হয়। আটটি কাউন্টের মধ্যে ছয়টিতে তাকে যুদ্ধাপরাধের জন্য দোষী সাব্যস্ত করা হয়, যার মধ্যে রয়েছে নিরস্ত্র বেসামরিকদের হত্যা এবং যুদ্ধের সময় সংঘটিত ধর্ষণ।  ২০১৩ সালের ২১ জানুয়ারি আজাদকে মৃত্যুদণ্ড দেওয়া হয়। \n\n\n== বর্তমান অবস্থা ==\nআবুল কালাম আজাদ বর্তমানে ভারত বা পাকিস্তানে পালিয়ে গেছে বলে ধারণা করা হয়।  তার প্রতিষ্ঠিত সংগঠন এমসিসিএ তাকে প্রত্যাখ্যান করে। \n\n\n== তথ্যসূত্র =="}