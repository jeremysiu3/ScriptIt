{"pageid": 1097876, "title": "জাতীয় গ্রন্থাগার (মালদ্বীপ)", "url": "https://bn.wikipedia.org/wiki?curid=1097876", "content": "মালদ্বীপ প্রজাতন্ত্রের জাতীয় গ্রন্থাগার ১৯৪৫ খ্রিস্টাব্দে প্রতিষ্ঠিত হয়। এটি একই সাথে দেশটির গণ গ্রন্থাগার এবং জাতীয় গ্রন্থাগার। এছাড়া আধুনিক সাহিত্যকে রক্ষা করার ক্ষেত্রেও এটি কাজ করছে। সারাদেশে প্রকাশিত বিভিন্ন ধরনের পাঠ্যবস্তু ও তথ্যাবলি এটি সরবরাহ করে থাকে। সরকারি পৃষ্ঠপোষকতায় এবং তথ্য ও সংস্কৃতি মন্ত্রণালয়ের অধীনে এটি পরিচালিত হয়।\n\n\n== সংক্ষিপ্ত ইতিহাস ==\n১৯৪৫ খ্রিস্টাব্দের ১২ জুলাই তৎকালীন শিক্ষা মন্ত্রণালয়ের প্রধান 'আমির মোহাম্মদ আমিন দিদি' মালদ্বীপের \"রাষ্ট্রীয় গ্রন্থাগার\" হিসেবে গ্রন্থাগারটি প্রতিষ্ঠিত করেন। ১৯৪৮ খ্রিস্টাব্দে মালদ্বীপের জনপ্রিয় প্রতিনিধি 'আমির আবদুল মজিদ দিদি' এর নামে এটির নামকরণ করা হয় \"মজিদি গ্রন্থাগার\"(en: Majeedi Library)।\n১৯৭৮ খ্রিস্টাব্দে মালদ্বীপে উন্নয়ন ও আধুনিকীকরণ শুরু হয়। এরপর ১৯৮২ খ্রিস্টাব্দের ১ জুন রাষ্ট্রপতি মাউমুন আবদুল গাইয়ুন এর মাধ্যমে এটি \"জাতীয় গ্রন্থাগার\" নাম ধারণ করে।\n\n\n== সংগ্রহ ==\nগ্রন্থাগারটিতে উল্লেখযোগ্য পরিমাণ আরবি, উর্দু, ধিবেহি ও ইংরেজি ভাষার বই রয়েছে। এখানে ইংরেজি ভাষার ৩৭,৯৭০ এরও অধিক সংখ্যক বই রয়েছে। ধিবেহি, আরবি ও উর্দু ভাগে রয়েছে যথাক্রমে ১০,২১২, ১,৫৭০ ও ৯৫০ সংখ্যক বই। এছাড়াও গ্রন্থাগারে আমেরিকান কর্নার, জাতিসংঘ সংগ্রহ, নারী ও লিঙ্গ বিষয়ক বিশেষ সংগ্রহ রয়েছে। ধারাবাহিক সংগ্রহের মধ্যে রয়েছে সাময়িকী, প্রতিবেদন, পাণ্ডুলিপি, জার্নাল, সংবাদপত্র ও পুস্তিকা।\nগ্রন্থাগারটির সংগ্রহে যেসব বিষয়শ্রেণির বই রয়েছে তার মধ্যে উল্লেখযোগ্য হলো - সাধারণতা, ধর্ম, ভাষা, সামাজিক বিজ্ঞান, পরিবেশ, প্রযুক্তি(ফলিত বিজ্ঞান), দর্শন ও মনোবিজ্ঞান, প্রকৃতি বিজ্ঞান ও গণিত, সাহিত্য ও অলঙ্কারশাস্ত্র, ভূগোল ও ইতিহাস।\n\n\n== আন্তর্জাতিক সম্পর্ক ==\nজাতীয় গ্রন্থাগার \"কনফারেন্স অফ ডাইরেক্টরস্ অফ ন্যাশনাল লাইব্রেরিস অফ এশিয়া অ্যান্ড ওশেনিয়া\"(সিডিএনএলএও) এর সদস্য। এছাড়া গ্রন্থাগারের কিছু কর্মকর্তা \"শ্রীলংকান লাইব্রেরি অ্যাসোসিয়েশন\" এর সদস্য।\n\n\n== সেবাসমূহ ==\nনথিপত্র ধারকরণ (২ সপ্তাহের জন্য প্রতিবারে ২ টি করে নথি)\nপড়ার ও তথ্যসূত্রের সেবা প্রদান\nচলতি বিষয়ে সচেতনতা বৃদ্ধি সেবা\nভ্রাম্যমাণ গ্রন্থাগার সেবা (বিশেষত কোরাল দ্বীপগুলোর জন্য)\nশিশুদের জন্য আলাদা বিভাগ( ১৬ বছরের চেয়ে কম বয়সী শিশুদের জন্য)\nস্থানীয় স্বয়ংক্রিয় তথ্যভাণ্ডার\nইন্টারনেট সেবা\nঅনুলিপিকরণ সেবা \n\n\n== প্রশিক্ষণ বিভাগ ==\nপ্রশিক্ষণ বিভাগ স্থানীয় সকল গ্রন্থাগারিকদের প্রশিক্ষণের ব্যবস্থা করে থাকে।\nএই বিভাগ জাতীয় গ্রন্থাগারের সমস্ত পূর্ণকালীন ও অর্ধকালীন কর্মচারীদের প্রশিক্ষণের ব্যবস্থা করে থাকে। এছাড়া বিভিন্ন সরকারি প্রতিষ্ঠান, বিশেষ গ্রন্থাগার, বিদ্যালয় গ্রন্থাগার ও ব্যক্তি মালিকানাধীন গ্রন্থাগারসমূহের গ্রন্থাগারিকদেরও প্রশিক্ষণের ব্যবস্থা করে।\nতদুপরি এই বিভাগ নতুন গ্রন্থাগার চালুকরণের ক্ষেত্রে তথ্য ও কর্মচারীদের গ্রন্থাগার বিষয়ক দক্ষতা দিয়ে সহযোগিতা করে থাকে।\n\n\n== তথ্যসূত্র =="}