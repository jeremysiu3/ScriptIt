{"pageid": 1527131, "title": "রাধিকা রাও", "url": "https://bn.wikipedia.org/wiki?curid=1527131", "content": "রাধিকা রাও একজন ভারতীয় চলচ্চিত্র পরিচালক। তাঁর পূর্ণদৈর্ঘ্য চলচ্চিত্র পরিচালনায় অভিষেক হয় বিনয় সাপ্রুর সাথে লাকি: নো টাইম ফর লাভ (২০০৫) চলচ্চিত্রের মাধ্যমে। তাঁর পরবর্তী চলচ্চিত্রগুলি হল আই লাভ এনওয়াই (২০১৫), সনম তেরি কসম (২০১৬) এবং ইয়ারিয়াঁ ২ (২০২৩)। তিনি তাঁর ব্যবসায়িক অংশীদার বিনয় সাপ্রুর সাথে রাও অ্যাণ্ড সাপ্রু নামে একটি চলচ্চিত্র প্রযোজনা সংস্থাও পরিচালনা করেন।\n\n\n== কর্মজীবন ==\nবিনয় সাপ্রুর সাথে মিউজিক ভিডিও সহ-পরিচালনা করার পর, ২০০৫ সালে রাধিকা রাও তাঁর সাথে লাকি: নো টাইম ফর লাভ চলচ্চিত্রের সহ-পরিচালনার মাধ্যমে চলচ্চিত্র-পরিচালক হিসেবে আত্মপ্রকাশ করেন। বিবিসি শ্রপশায়ার বলিউডের জন্য লেখা মনীশ গজ্জরের একটি পর্যালোচনা অনুসারে, ছবিটির কিছু অংশ ধীর গতির এবং এতে কিছু অ-অনুবাদিত রাশিয়ান সংলাপ রয়েছে, তবে এটি \"একটি দেখার যোগ্য চলচ্চিত্র\", যার মধ্যে সালমান খানের অভিনয় এবং আদনান সামির সঙ্গীত অন্তর্ভুক্ত রয়েছে। ইন্ডিয়া টুডে- র একটি পর্যালোচনায়, অনুপমা চোপড়া ছবিটিকে \"উচ্চাকাঙ্ক্ষী\" বলে বর্ণনা করেছেন, যেখানে \"নিস্তব্ধ সুন্দর তুষারাবৃত পতিত জমি, সেন্ট পিটার্সবার্গ এবং রাশিয়ান ধর্মীয় মূর্তির দৃশ্য\" রয়েছে, কিন্তু ছবিটির দ্বিতীয় অংশের কড়া সমালোচনা করে মিঠুন চক্রবর্তীর ক্ষণিকের (ক্যামিও) চরিত্রটিকে তিনি \"বিরক্তিকর\" বলে বর্ণনা করেছেন।\nএরপর রাধিকা বিনয় সাপ্রুর সাথে ২০১৫ সালের আই লাভ এনওয়াই চলচ্চিত্রটি সহ-পরিচালনা করেন। আইএএনএস -এ ট্রয় রিবেইরোর একটি পর্যালোচনায় ছবিটির প্রযোজনা এবং সম্পাদনার প্রশংসা করা হয়েছে, কিন্তু \"পুরো প্রেক্ষাপট\" কে \"মূর্খ ও অবাস্তব\" বলে বর্ণনা করা হয়েছে। উপসংহারে বলা হয়েছে, \"যদি আপনি প্রেমের গল্প উপভোগ করেন, এমনকি যদি যুক্তির বিরুদ্ধেও যান অথবা আপনি কঙ্গনা রানাওয়াতের  একনিষ্ঠ ভক্ত হন, তবেই এই ছবিটি দেখুন।\" ফিল্মফেয়ারে, রচিত গুপ্ত লিখেছেন \"এই ছবির কিছু অংশ দেখার মতো\" এবং পরিচালনার কাজকে \"অপেশাদার সম্পাদন\" হিসেবে বর্ণনা করেছেন, তবে তিনি লিখেছেন, \"এই ছবিটি দেখার একটি কারণ হল কঙ্গনা রানাওয়াত\" এবং তিনি এইসঙ্গে প্রেম চোপড়ার অভিনয়েরও প্রশংসা করেছেন।\nরাধিকা রাও তারপর সাপ্রুর সাথে ২০১৬ সালের চলচ্চিত্র সনম তেরি কসম সহ-পরিচালনা করেন। দ্য ইন্ডিয়ান এক্সপ্রেসে শুভ্রা গুপ্তার একটি পর্যালোচনায় মাওরা হুসাইনের অভিনয়ের প্রশংসা করা হয়েছে কিন্তু সামগ্রিকভাবে ছবিটির কড়া সমালোচনা করা হয়েছে। দ্য হিন্দুতে, নম্রতা জোশী লিখেছেন যে ছবিটি \"নিজেদের জন্য তৈরি\" হওয়ায়  বেকডেল পরীক্ষায় ব্যর্থ হয়েছে, এবং তিনি পরামর্শ দিয়েছেন \"সিনেমা দেখতে দেখতে কাঁদার অভ্যাস থাকলে এক বাক্স ভর্তি টিস্যু নিয়ে যান।\"\nরাধিকা রাও বিনয়  সাপ্রুর সাথে ২০২৩ সালের ছবি ইয়ারিয়াঁ ২ সহ-পরিচালনা করেছিলেন। ফার্স্টপোস্টে বিনম্রা মাথুরের একটি পর্যালোচনায় তাঁদের অতীতের কিছু কাজের ওপর আলোকপাত ক'রে এই ছবিটিকে তুলনামূলকভাবে কম উল্লেখযোগ্য বলা হয়েছে, তবে উল্লেখ করা হয়েছে যে ইউটিউবে এর ট্রেলার ২৫ মিলিয়ন দর্শক পেয়েছে। রেডিফে দীপা গেহলোতের একটি পর্যালোচনায় ছবিটিকে \"ন্যূনতম গল্প সহ মিউজিক ভিডিওর সংগ্রহ\" হিসেবে বর্ণনা করা হয়েছে। বলিউড হাঙ্গামার একটি পর্যালোচনায় রাধিকা রাও এবং সাপ্রুর পরিচালনাকে \"সৃজনশীল\" বলে বর্ণনা করা হয়েছে এবং বলা হয়েছে যে তাঁরা \"তাঁদের সাধারণ চিত্রগ্রহণেও অনেক কিছু যোগ করেন।\"\nরাধিকা রাও এবং বিনয় সাপ্রু কুড়ি বছরেরও বেশি সময় ধরে ১০০টিরও বেশি মিউজিক ভিডিও পরিচালনা করেছেন, যার মধ্যে রয়েছে নুসরাত ফতেহ আলি খান, লতা মঙ্গেশকর, আশা ভোঁসলে, অরিজিৎ সিং, নেহা কক্কর এবং জুবিন নৌটিয়ালের গাওয়া গান। ভূষণ কুমারের মালিকানাধীন টি-সিরিজ কোম্পানির সাথেও তাঁরা মিউজিক ভিডিও পরিচালনার জন্য কাজ করেছেন।\n\n\n== চলচ্চিত্র তালিকা ==\n\n\n=== চলচ্চিত্র তালিকা / পূর্ণদৈর্ঘ্য চলচ্চিত্র / পরিচালক ===\n\n\n=== সঙ্গীত পরিচালনা (চলচ্চিত্র) ===\n\n\n== তথ্যসূত্র =="}