{"pageid": 1113026, "title": "সুইসাইড স্কোয়াড (চলচ্চিত্র)", "url": "https://bn.wikipedia.org/wiki?curid=1113026", "content": "সুইসাইড স্কোয়াড ২০১৬ সালে মুক্তিপ্রাপ্ত একটি মার্কিন সুপারহিরো চলচ্চিত্র যা ডিসি কমিক্সের একই নামের সুপারভিলেনের দলের উপর ভিত্তি করে নির্মিত হয়েছে। ওয়ার্নার ব্রাদার্স পিকচার্স কর্তৃক পরিবেশিত এই চলচ্চিত্রটি ডিসি এক্সটেন্ডেড ইউনিভার্সের তৃতীয় সংযোজন। এর কাহিনী রচনা এবং পরিচালনা করেছেন ডেভিড আয়ার এবং এতে অভিনয় করেছেন উইল স্মিথ, জ্যারেড লেটো, মার্গো রবি, জোয়েল কিনাম্যান, ভায়োলা ডেভিস, জ্যায় কোর্টনি, জ্যায় হার্ন্যান্দেজ, অ্যাডেওয়ালে অ্যাকিনুয়্যে-অ্যাগবাজে, আইক বারিনহোল্টজ, স্কট ইস্টউড, কারা ডেলেভিন প্রমুখ অভিনয়শিল্পী। চলচ্চিত্রে, অ্যামান্ডা ওয়্যালারের নেতৃত্বে পরিচালিত গুপ্ত সরকারি সংস্থা কর্তৃক জেলবন্দী সুপারভিলেনদের একত্রিত করা হয় যেন তারা ব্ল্যাক অপস. অভিযান নস্যাৎ করার মাধ্যমে পৃথিবীকে ধ্বংসের হাত থেকে রক্ষা করতে পারে যার বিনিময়ে তাদের সাজা হ্রাস পাবে।\n২০০৯ সালের ফেব্রুয়ারি নাগাদ, ওয়ার্নার ব্রাদার্স কর্তৃক সুপারভিলেন টিম সুইসাইড স্কোয়াড ভিত্তিক একটি চলচ্চিত্র নির্মাণের পদক্ষেপ নেয়া হয় যা রচনা এবং পরিচালনার জন্য ২০১৪ সালের সেপ্টেম্বরে ডেভিড আয়ারের সাথে চুক্তি করা হয় এবং একই বছরের অক্টোবরে অভিনয়শিল্পী বাছাই শুরু হয়। ২০১৫ সালের ১৩ই এপ্রিল অন্টারিওর টরোন্টোতে মূল চিত্রগ্রহণ শুরু হয় এবং সে বছরেরই আগস্ট মাসে শিকাগোতে আনুষঙ্গিক চিত্রগ্রহণের মাধ্যমে শেষ হয়। সুইসাইড স্কোয়াড নিউইয়র্ক শহরে রিয়েলডি৩ডি, আইম্যাক্স ও আইম্যাক্স ৩ডি সংস্করণে মুক্তি পায় ২০১৬ সালের ১লা আগস্ট এবং যুক্তরাষ্ট্রে মুক্তি পায় ৫ই আগস্ট। মুক্তির দিনই নতুন আয়ের মাইলফলক তৈরি করার পাশাপাশি চলচ্চিত্রটি বিশ্বব্যাপী $৭৪৬ মিলিয়ন মার্কিন ডলার আয় করার মাধ্যমে এটি ২০১৬ সালের দশম সর্বাধিক উপার্জনকারী চলচ্চিত্রে পরিণত হয়। সমালোচকরা চলচ্চিত্রের অভিনয়শিল্পীদের প্রশংসা করলেও এর কাহিনী এবং পরিচালনা নিয়ে সমালোচনা করেন। চলচ্চিত্রটি একাধিক পুরস্কারের জন্য মনোনীত এবং জয়লাভ করে নেয়া ছাড়াও অস্কারের ৮৯তম আসরে সেরা সাজসজ্জা এবং চুলসজ্জার জন্য প্রথম ডিসিইইউ চলচ্চিত্র হিসেবে একটি অস্কার পদক জয় করে নেয়। পরবর্তীতে এই চলচ্চিত্রের স্পিন-অফ বা উপজাত হিসেবে ২০২০ সালে বার্ডস অব প্রে এবং ২০২১ সালে স্ট্যান্ডঅ্যালোন সিক্যুয়েল 'দ্য সুইসাইড স্কোয়াড নামে দুটি চলচ্চিত্র মুক্তি পায়।\n\n\n== তথ্যসূত্র =="}