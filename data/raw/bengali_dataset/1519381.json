{"pageid": 1519381, "title": "জোয়ান ম্যালেসন", "url": "https://bn.wikipedia.org/wiki?curid=1519381", "content": "জোয়ান গ্রেইম ম্যালেসন (জন্ম নাম বিলসন; ৪ঠা জুন ১৮৯৯ – ১৪ই মে ১৯৫৬) ছিলেন একজন ইংরেজ চিকিৎসক, গর্ভনিরোধ বিশেষজ্ঞ এবং গর্ভপাতের বৈধতার বিশিষ্ট সমর্থক।\n\n\n== জীবন ==\nজোয়ান বিলসনের জন্ম লিসেস্টারশায়ারের উলভারসক্রফটে। তিনি বেডেলস স্কুলে পড়াশোনা করেন। সেখানে তিনি সর্দার পড়ুয়া  ছিলেন। এরপর ১৯১৮ সালে তিনি লন্ডনের ইউনিভার্সিটি কলেজে (ইউসিএল) মেডিসিন অধ্যয়ন শুরু করেন। পরে ইউসিএল-এ মহিলা শিক্ষার্থীদের প্রতি যে প্রতিকূল আচরণ তিনি সহ্য করেছিলেন, সেই কারণে এখান থেকে তিনি চ্যারিং ক্রস হাসপাতালে চলে যান। ১৯২৩ সালে তিনি অভিনেতা মাইলস ম্যালেসনকে বিয়ে করেন; ১৯৪০ সালে তাঁদের বিবাহবিচ্ছেদ হয়। তিনি ১৯২৬ সালে ডাক্তার হিসেবে যোগ্যতা অর্জন করেন এবং চ্যারিং ক্রস হাসপাতালের শিশু বিভাগে হাউস-সার্জন হিসেবে কাজ করেন।\n১৯৩১ সালে, ইলিং বরো কাউন্সিলে কাজ করার সময়, তিনি স্থানীয় কর্তৃপক্ষের পক্ষে জন্মনিয়ন্ত্রণ পরামর্শ প্রদানকারী প্রথম ব্রিটিশ ডাক্তার ছিলেন। জোয়ান তাঁর ঘনিষ্ঠ বন্ধু এবং সহকর্মী ডাঃ সিসিল বুয়েসেনের সাথে মিলে ডাক্তারি চর্চা করতেন, ১৯৩৭ সালে বুয়েসেনের মৃত্যুর সাথে তা শেষ হয়ে যায়। ১৯৩৫ সালে তিনি দ্য প্রিন্সিপলস অফ কনট্রাসেপশন নামে একটি ব্যবহারিক নির্দেশিকা প্রকাশ করেন। তিনি জাতীয় জন্ম নিয়ন্ত্রণ সমিতির (পরবর্তীতে পরিবার পরিকল্পনা সমিতি) নির্বাহী কমিটির সদস্য হন। ১৯৩৬ সালে অ্যালিস জেনকিন্স এবং জ্যানেট চান্স গর্ভপাতের অধিকার সংস্থা শুরু করেন। ম্যালেসন ছিলেন এর প্রভাবশালী সমর্থকদের মধ্যে অন্যতম।\nগর্ভপাত আইন সংস্কারের প্রচারণাকে সমর্থন ক'রে জোয়ান বিতর্কের জন্ম দিয়েছিলেন। ১৯৩৮ সালে তিনি ব্রিটিশ গর্ভপাত আইনের সবচেয়ে প্রভাবশালী মামলাগুলির মধ্যে একটির সূচনা করেছিলেন যখন তিনি ধর্ষণের শিকার এক চোদ্দ বছর বয়সী মেয়েকে স্ত্রীরোগ বিশেষজ্ঞ অ্যালেক বোর্নের কাছে রেফার করেছিলেন। অ্যালেক একটি গর্ভপাত করেছিলেন, যা তখন অবৈধ ছিল, এবং এর জন্য তাঁকে বিচারের মুখোমুখি করা হয়েছিল। মামলাটি ছিল কিং বনাম অ্যালেক বোর্ন মামলা। জোয়ান বিচারে সাক্ষ্য দেন এবং বোর্ন মুক্তি পান। এটি একটি নজির স্থাপন করে যে এই পরিস্থিতিতে গর্ভপাতের জন্য ডাক্তারদের বিরুদ্ধে মামলা করা যাবে না। ম্যালেসন ইউজেনিক্সের সমর্থক এবং ইউজেনিক্স সোসাইটির সদস্যও ছিলেন। ১৯৫০ সালে তিনি ইউনিভার্সিটি কলেজ হাসপাতালের গর্ভনিরোধক ক্লিনিকের প্রধান নিযুক্ত হন।\n\n\n== মৃত্যু ==\n১৯৫৬ সালে ফিজির সুভায় সাঁতার কাটার সময় হৃদরোগে আক্রান্ত হয়ে ৫৬ বছর বয়সে তিনি মারা যান।\n\n\n== তথ্যসূত্র ==\n\n\n== বহিঃসংযোগ ==\nডঃ জোয়ান ম্যালেসনের সাইকোসেক্সুয়াল কাউন্সেলিং টেপ\nটেমপ্লেট:Abortion in the United Kingdom"}