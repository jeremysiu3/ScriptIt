{"pageid": 1442166, "title": "বন্দে মেট্রো", "url": "https://bn.wikipedia.org/wiki?curid=1442166", "content": "বন্দে মেট্রো বা বন্দে ভারত মেট্রো ভারতের এক প্রস্তাবিত স্বল্প দূরত্বের আন্তঃনগর ট্রেন পরিষেবা, যা ১০০–২৫০ কিলোমিটার (৬২–১৫৫ মাইল) দূরত্বের মধ্যে প্রধান শহরকে সংযুক্ত করবে। এটি ভারতের প্রথম স্বদেশী অর্ধ-দ্রুত-গতির বন্দে ভারত এক্সপ্রেস ট্রেন দ্বারা প্রভাবিত, যার সর্বোচ্চ বেগ ১৮৩ কিলোমিটার প্রতি ঘণ্টা (১১৪ মাইল প্রতি ঘণ্টা)। পাঞ্জাবের কাপুরথালায় অবস্থিত রেল কোচ ফ্যাক্টরি ২০২৪ সালের এপ্রিলের মধ্যে বন্দে মেট্রো কামরার আদিরূপ চালু করার পরিকল্পনা করেছে।\n\n\n== ট্রেনসেট ==\nবন্দে মেট্রো ট্রেনসেট ১৬টি শীতাতপ নিয়ন্ত্রিত কামরা নিয়ে গঠিত। এর সর্বোচ্চ গতিবেগ ১৩০ কিলোমিটার প্রতি ঘণ্টা (৮১ মাইল প্রতি ঘণ্টা) এবং প্রত্যেক কামরা সর্বোচ্চ ২৮০ জন যাত্রীদের বহন করতে পারে, যেখানে ১০০টি আসন এবং ১৮০ জন যাত্রীদের দাঁড়িয়ে যাওয়ার জন্য ফাঁকা জায়গা রয়েছে। এই কামরাগুলোতে স্বয়ংক্রিয় প্লাগ দরজা, হুইলচেয়ারের পক্ষে উপযুক্ত শৌচালয়, প্যাসেঞ্জার টকব্যাক ব্যবস্থা, অগ্নি ও ধোঁয়া ডিটেক্টর ও কবচ নামক সংঘর্ষ নিরোধক ব্যবস্থা থাকবে। বন্দে মেট্রো ভারতের আন্তঃনগর যাত্রীদের স্বাচ্ছন্দ্য, নিরাপত্তা ও অভিগম্যতা প্রদান করবে।\n\n\n== পরীক্ষামূলক পরিচালনা ==\nবন্দে মেট্রো রেলগাড়ি অন্তিম লগ্নে পৌঁছনোর সময় উচ্চ আধিকারিকরা বলেছেন যে ২০২৪ সালের জুলাইতে এগুলোকে পরীক্ষামূলকভাবে চালানো হবে। এই পরীক্ষাগুলো মূলত মহানগর, উপশহর ও অন্যান্য পৌর কেন্দ্রে সীমিত থাকবে। এই রেলগাড়িগুলো ভারতীয় রেলের বিদ্যমান রেলপথেই চালানো হবে।\n\n\n== প্রস্তাবিত পরিষেবা ==\nমুম্বই শহরতলি রেল\nলখনউ–কানপুর\nচেন্নাই–তিরুপতি\nআগ্রা–মথুরা\nভুবনেশ্বর–বালেশ্বর\nদিল্লি–রেওয়ারি\n\n\n== তথ্যসূত্র =="}