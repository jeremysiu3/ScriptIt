{"pageid": 1046448, "title": "সত্য (১৯৯৮-এর চলচ্চিত্র)", "url": "https://bn.wikipedia.org/wiki?curid=1046448", "content": "সত্য রাম গোপাল বর্মা প্রযোজিত ও পরিচালিত ১৯৯৮ সালের ভারতীয় হিন্দি ভাষার অপরাধধর্মী নাট্য চলচ্চিত্র। এর চিত্রনাট্য রচনা করেছেন সৌরভ শুক্লা ও অনুরাগ কশ্যপ। এতে নাম ভূমিকায় অভিনয় করেন জে. ডি. চক্রবর্তী এবং অন্যান্য প্রধান চরিত্রে অভিনয় করেন মনোজ বাজপেয়ী, উর্মিলা মাতন্ডকর, সৌরভ শুক্লা ও শেফালী শাহ। এটি ভারতে সংগঠিত অপরাধ নিয়ে বর্মার গ্যাংস্টার ত্রয়ীর প্রথম চলচ্চিত্র। চলচ্চিত্রটিতে দেখা যায় সত্য (চক্রবর্তী) চাকরির খোঁজে মুম্বই আসে এবং ভিকু মহাত্রের (বাজপেয়ী) সাথে পরিচিত হয় এবং মুম্বই আন্ডারওয়ার্ল্ডে যোগ দেয়।\nসত্য ১৯৯৮ সালের ৩রা জুলাই মুক্তির পর সমাদৃত হয়, বিশেষ করে এতে ভারতীয় আন্ডারওয়ার্ল্ডের বাস্তবিক উপস্থাপনার জন্য। এটি ব্যবসায়িকভাবেও সফল হয়, যা ₹১৫ কোটির বেশি আয় করে এবং কশ্যপ ও বাজপেয়ীর কর্মজীবনে গুরুত্বপূর্ণ ভূমিকা রাখে। চলচ্চিত্রটি ছয়টি ফিল্মফেয়ার পুরস্কার ও একটি জাতীয় চলচ্চিত্র পুরস্কার অর্জন করে। সময়ের সাথে সাথে সত্য কাল্ট চলচ্চিত্ররূপে পরিণত হয় এবং একাধিক সমালোচক ও পণ্ডিত এই চলচ্চিত্রটিকে ভারতীয় চলচ্চিত্রের অন্যতম সেরা চলচ্চিত্র বলে গণ্য করেন। চলচ্চিত্র সমালোচক রাজীব মসন্দ একে গত দশ বছরের অন্যতম প্রভাবশালী চলচ্চিত্র বলে অভিহিত করেন। এটি কোম্পানি (২০০২) ও ডি (২০০৫)-এর মত কয়েকটি অনুবর্তী পর্ব এবং সরাসরি অনুবর্তী পর্ব সত্য ২ (২০১৩)-এর অনুপ্রেরণা হিসেবে কাজ করে।\n\n\n== দৃশ্যপট ==\nসত্য (জে. ডি. চক্রবর্তী) কাজের খোঁজে মুম্বই আসে এবং একটি নাচের বারে কাজ পায়। জজ্ঞা (জীব) নামে এক গুন্ডা তার জন্য বানানো হুইস্কির স্বাদ অপছন্দ হওয়ায় তা সত্যের মুখে ছুড়ে মারে। এরপর জজ্ঞার হয়ে কাজ করা পাক্যা (সুশান্ত সিং) নামে এক গুন্ডা সত্যের কাছে অর্থ চায়। সত্য তা দিয়ে অস্বীকৃতি জানায় এবং পাক্যার মুখ ক্ষুর দিয়ে কেটে দেয়। পাক্যা জজ্ঞাকে এই ব্যাপারে জানালে জজ্ঞার দল সত্যকে মারধোর করে। এই সময়ে বাপু (রাজেশ জোশি) ও ভিট্টল মঞ্জরেকর (সঞ্জয় মিশ্র) ভিকু মহাত্রের (মনোজ বাজপেয়ী) আদেশে এক চলচ্চিত্র প্রযোজককে খুন করে। পালিয়ে যাওয়ার সময় মঞ্জরেকর ধরা পড়ে এবং জিজ্ঞাসাবাদকালে ইনস্পেক্টর খান্দিলকরের (আদিত্য শ্রীবাস্তব) কাছে মহাত্রের জড়িত থাকার কথা স্বীকার করে। মহাত্রেকে পুলিশ ধরে নিয়ে যায়।\nজজ্ঞা বারে মদ পরিবেশনকালে সত্যকে নিয়ে হাসি-তামাশা করে; তাদের মধ্যে মারপিট হয়ে এবং পরে সত্যকে যৌনবৃত্তির দায়ে অভিযুক্ত করে জেলে পাঠায়। মহাত্রে ও সত্য জেলে মারপিট করে এবং মহাত্রে সত্যের সাহস দেখে মুগ্ধ হয়ে তার আইনজীবী চন্দ্রকান্ত মুলের (মকরন্দ দেশপাণ্ডে মাধ্যমে তাকে ছাড়ানোর বন্দোবস্ত করে। কাল্লু মামা (সৌরভ শুক্লা) সত্যকে একটি ফ্ল্যাট দেয় এবং সেখানে সে তার প্রতিবেশী ও সম্ভাবনাময় গায়িকা বিদ্যার (উর্মিলা মাতন্ডকর) সাথে পরিচিত হয়। মঞ্জরেকর আদালতে মহাত্রের সাথে তার যোগাযোগের বিষয়ে অস্বীকৃতি জানায়। ফলে মহাত্রে ছাড়া পেয়ে যায়। মহাত্রের সহযোগিতায় সত্য জজ্ঞাকে নাচের বারে গুলি করে এবং মহাত্রের দলে যোগ দেয়। কাল্লু মামা বিল্ডার মালহোত্রাকে (মিথিলেশ চতুর্বেদী) হুমকি দিয়েছিল। মালহোত্রা তার দাবিকৃত অর্থ পরিশোধের জন্য তার সাথে দেখা করতে বলে। মহাত্রে, সত্য ও তাদের দল ওত পেতে থাকা দলের অতর্কিত আক্রমণের শিকার হয়। সেখান থেকে ধৃত কয়েকজনকে জিজ্ঞাসাবাদের পর তারা স্বীকার করে যে তারা গুরু নারায়ণের (রাজু মবানি) হয়ে কাজ করে। সঙ্গীত পরিচালক রেনুসাগর (নীরজ বোরা) বিদ্যাকে শুরুতে বাদ দিয়ে দেয়, পরে সত্য তাকে হুমকি দিলে সে বিদ্যাকে একটি কাজের জন্য চুক্তিবদ্ধ করে। ইতোমধ্যে, বিদ্যা ও সত্যের মধ্যে প্রেমের সম্পর্ক গড়ে ওঠে।\nগুরু নারায়ণ মুম্বইয়ে আগমন করে। মহাত্রে ও তার দল তাকে খুন করতে প্রস্তুত হয়, কিন্তু রাজনীতিবিদ ভাউ ঠাকুরদাস ঝাওলে্র (গোবিন্দ নামদেব) আদেশে তাদের পরিকল্পনা বাতিল করতে বাধ্য হয়। ভাউ মহাত্রে ও গুরু নারায়ণকে দলগত যুদ্ধে জড়িয়ে তার রাজনৈতিক জীবন বিপর্যস্ত না করতে বলে। গুরু নারায়ণ ভাউকে ফোনে জানায় সে সত্যকে জজ্ঞার হত্যার প্রতিশোধস্বরূপ খুন করতে চায়। মহাত্রে তাদের এই আলাপচারিতা শুনতে পায়নি এবং ভাউয়ের চাপে গুরু নারায়ণের সাথে শত্রুতা না রাখতে সম্মত হয়।\n\n\n== অভিনয়শিল্পীদল ==\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে Satya  (ইংরেজি)\nরটেন টম্যাটোসে Satya (ইংরেজি)"}