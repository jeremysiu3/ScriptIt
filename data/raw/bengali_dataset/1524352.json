{"pageid": 1524352, "title": "সোনম দোলমা ব্রয়েন", "url": "https://bn.wikipedia.org/wiki?curid=1524352", "content": "সোনম দোলমা ব্রয়েন (জন্ম ১৯৫৩) একজন তিব্বতি-সুইস সমসাময়িক চিত্রশিল্পী এবং ভাস্কর।\n\n\n== জীবন এবং কর্মজীবন ==\n\n\n=== প্রারম্ভিক জীবন ===\nসোনম দোলমা ব্রয়েন তিব্বতের কংপোতে (বর্তমানের কংপো, গংবো'গ্যামদা কাউন্টি, নিংচি প্রিফেকচার, তিব্বত স্বায়ত্তশাসিত অঞ্চল, চীন) জন্মগ্রহণ করেছিলেন। তাঁর মায়ের নাম কুনসাং (মোলা) ওয়াংমো, যিনি একজন প্রাক্তন ভিক্ষুনি। সোনমের বাবার নাম সেরিং। ১৯৫৯ সালে ১৪তম দালাই লামা যখন উত্তর ভারতের ধর্মশালায় আশ্রয় নেন, তখন পরিবারটি পূর্ব তিব্বত ত্যাগ করে পায়ে হেঁটে হিমালয় অতিক্রম করে। সোনমের বাবা এবং তাঁর ছোট বোন যাত্রাপথে মারা যান। চীন-ভারত যুদ্ধের সময় সোনম হিমাচল প্রদেশের শিমলার নিকটবর্তী ধর্মশালায় বড় হয়ে ওঠেন। ১৯৬২ সালের শরৎকালে, পরিবারটিকে উত্তরাখণ্ডের মুসৌরিতে চলে যেতে হয়, যেখানে সোনম একটি তিব্বতি রেস্তোরাঁয় খাদ্য পরিবেশিকার কাজ নেন। এখানে সুইজারল্যান্ডের বার্নের অধিবাসী একজন নৃতাত্ত্বিক এবং তিব্বতি সংস্কৃতিতে মুগ্ধ মানুষ মার্টিন ব্রয়েনের সঙ্গে তাঁর পরিচয় হয়। তাঁরা বিয়ে করেন, এবং এর পরপরই, মার্টিন ব্রয়েন সোনম এবং তাঁর মা কুনসাংকে নিজের সাথে সুইজারল্যান্ডে ফিরিয়ে নিয়ে যান। বার্নে স্থায়ীভাবে বসবাসের পর, তিনি সুইস-জার্মান ভাষা শিখেছিলেন। এখন, সোনম যেখানেই যান না কেন, তিনি তাঁর ৎসাৎসা (মহাযান বৌদ্ধধর্মে ছোট ছোট ব্রত) নিয়ে চলেন।\n\n\n=== শিক্ষা ===\nসোনম দোলমা ব্রয়েন বার্নের আর্ট স্কুলে শিল্পী হিসেবে নিজের প্রশিক্ষণ শুরু করেন এবং আর্থার ফ্রেউলার, লিওপোল্ড শ্রপ, মারিয়ান বিসেগার এবং সার্জ ফাউস্টো সোমারের কাছে শিক্ষিত হন। ২০০৮ সালে তিনি নিউ ইয়র্ক সিটিতে চলে আসেন, যেখানে তিনি চার বছর নিউ ইয়র্ক সিটির ম্যানহাটনে বসবাস করেন; তাঁর স্টুডিওটি লং আইল্যান্ড সিটিতে অবস্থিত ছিল। এরপর তিনি কিছুদিন মার্কিন যুক্তরাষ্ট্র, কোরিয়া, ইতালিতে অবস্থান করেন এবং শেষে সুইজারল্যান্ডে ফিরে যান।\n\n\n=== ব্যক্তিগত জীবন ===\nসোনম সুইস নৃতাত্ত্বিক মার্টিন ব্রয়েনের সাথে বিবাহিত। তাঁদের মেয়ে ইয়াংজম ব্রয়েন (জন্ম ১৯৮১) একজন সুইস-তিব্বতি অভিনেত্রী, লেখিকা (আইসেনভোগেল) এবং পরিচালক (হু কিল্ড জনি)। আইসেনভোগেল (আয়রন বার্ড), ইয়াংজমের ২০০৯ সালের উপন্যাস। এটি সোনম দোলমার মা কুনসাং এবং তিব্বত থেকে তাঁর পলায়নের প্রতি উৎসর্গীকৃত। বইটি ইয়াংজমের যৌবন এবং নির্বাসনের সময়কার তাঁদের সাধারণ জীবন সম্পর্কে বলে। জার্মান-ভাষী দেশগুলিতে এটি সর্বাধিক বিক্রীত একটি বই হয়ে উঠেছিল। এটি পরে ইংরেজিতে অ্যাক্রস মেনি মাউন্টেনস নামে প্রকাশিত হয়। সোনমের ছেলে, তাশি ব্রয়েনও একজন শিল্পী।\n\n\n== কাজ ==\nতাঁর চিত্রকর্ম, ভাস্কর্য এবং স্থাপনাগুলি জার্মানি, ইতালি, দক্ষিণ কোরিয়া, সুইজারল্যান্ড, মার্কিন যুক্তরাষ্ট্র এবং নেদারল্যান্ডসের সমসাময়িক তিব্বতি শিল্প জাদুঘরে প্রদর্শিত হয়।\n\n\n=== চিত্রকর্ম ===\n\nসোনম দোলমা ব্রয়েনের কাজগুলি বিমূর্ত এবং \"জাতিগত চিত্রশিল্পী\" হিসেবে তাঁর ভূমিকা সম্পর্কে স্পষ্ট ধারণা রয়েছে এবং তাঁর কাজের ওপর বৌদ্ধ ধারণার প্রভাব রয়েছে। তাঁর চিত্রকর্মগুলি তিব্বতি সমসাময়িক শিল্পের প্রতিনিধিত্ব করে।\n\n\n=== স্থাপনা ===\nনিউ ইয়র্ক সিটিতে চলে আসার পর, ব্রয়েন এশিয়া থেকে আনা সন্ন্যাসীর ব্যবহৃত পোশাক, প্লাস্টার, খালি গোলাবারুদের খোল-এর মতো উপকরণ এবং জিনিসপত্র ব্যবহার করে স্থাপনা নিয়ে আরও কাজ শুরু করেন। উত্তেজক ভাস্কর্যগুলিতে দাঁত এবং গোলাবারুদ ব্যবহার করা হয়েছে যা সমসাময়িক সমাজের ওপর মন্তব্য প্রকাশ করে। তাঁর স্থাপনাগুলিতে তাঁকে ব্যস্ত রাখা চলমান বিষয়গুলি প্রকাশ করা হয়েছে: মাচোইজম অ্যাণ্ড ইটস রিলেশন টু পাওয়ার, মানি অ্যাণ্ড ওয়্যার; এবং তাঁর নিজ দেশ তিব্বতের রাজনৈতিক পরিস্থিতি।\n\n\n=== সমালোচক ===\nআর্ট স্কোপ ম্যাগাজিন দাবি করেছে, দোলমার উৎপত্তি দেখে কেউ ভাবতে পারে... তাঁর শিল্পকর্মে স্পষ্টতই রাজনৈতিক বা জাতীয়তাবাদী বিষয়বস্তু প্রতিফলিত হবে। অথবা, তিব্বতি বংশোদ্ভূত হওয়ায়, তিনি কঠোর বৌদ্ধ মূর্তিবিদ্যার ঐতিহ্যবাহী শৈল্পিক রীতি অনুসরণ করবেন। বরং, দোলমার দেয়াল-বিস্তৃত অ্যাক্রিলিক এবং মেঝে-বিস্তৃত স্থাপনাগুলি একটি সম্পূর্ণ রুক্ষ অঞ্চলের সাথে মোকাবিলা করে: সাংস্কৃতিক মূর্খতার বিস্তৃতি এবং আবেগের অপরাধ।\n\n\n== আরও পড়ুন ==\nব্রয়েন, ইয়াংজম (২০০৯), আইজেনভোগেল (অ্যাক্রস মেনি মাউন্টেনস)। হেইনে ভার্লাগ (র‍্যাণ্ডম হাউস), মুনচেন,আইএসবিএন ৯৭৮-৩৪৫৩১৬৪০৪৮ ।\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট\nইন্টারনেট মুভি ডেটাবেজে সোনম দোলমা ব্রয়েন (ইংরেজি)"}