{"pageid": 1187281, "title": "আবু মুসয়াব আল বারনাভি", "url": "https://bn.wikipedia.org/wiki?curid=1187281", "content": "আবু মুসয়াব আল বার্নাভি বা হাবিব ইউসুফ ছিলেন একজন নাইজেরীয় ইসলামি জিহাদি, যিনি বোকো হারামের প্রতিষ্ঠাতা মোহাম্মদ ইউসুফের জ্যৈষ্ঠ পুত্র এবং বোকা হারামের খণ্ডকালীন প্রধান নেতা। তিনি ২০১৬ থেকে ২০২১ সাল (মাঝখানে দুই বছর বাদে) পর্যন্ত আউএসের পশ্চিম আফ্রিকা শাখার (ISWAP) নেতা হিসাবে কাজ করেছিলেন। এছাড়াও তিনি ISWAP এর শুরা প্রধানের পদসহ অন্যান্য একাধিক পদে দায়িত্ব পালন করেছেন। তিনি আইএসের প্রতি আনুগত্যের প্রতিশ্রুতি দেওয়ার আগে বোকো হারামের মুখপাত্র ছিলেন।\n\n\n== প্রাথমিক জীবন ==\nতিনিয় নাইজেরিয়ার বরনো রাজ্যে জন্মগ্রহণ করেন। তিনি ছিলেন বোকো হারাম গোষ্ঠীটির প্রতিষ্ঠাতা মোহাম্মদ ইউসুফের একমাত্র জীবিত ও জ্যেষ্ঠ পুত্র। \n\n\n== বোকো হারাম ==\n২০০২ সালে বোকো হারাম প্রতিষ্ঠার পর থেকেই তিনি নিজের পিতা মোহাম্মাদ ইউসুফের সাথে সাংগঠনিক কাজে জড়িত ছিলেন। ২০০৯ সালে বোকো হারাম বিদ্রোহে তার অনেক অবদান ছিল। বিদ্রোহে তার পিতাসহ বোকো হারামের প্রায় ৮০০ সদস্য নিহত হলেও তিনি জীবিত থেকে বিদ্রোহ চালিয়ে যান। মোহাম্মাদ ইউসুফের মৃত্যুর পর আবু বকর শেকাউ বোকো হারামের নেতা হলে তিনি মুখপাত্র নির্বাচিত হন। ২০১৫ সালের জানুয়ারিতে তিনি বোকো হারামের মুখপাত্র হিসাবে একটি প্রচারমূলক ভিডিও প্রকাশ করেন।\n\n\n== ইসলামিক স্টেট ==\n২০১৫ সালের মার্চে আবুবকর শেকাউ একটি অডিও বার্তা প্রকাশ করেন। এতে তিনি আবু বকর আল-বাগদাদি ও ইসলামিক স্টেটের প্রতি আনুগত্যের প্রতিশ্রুতি দেন এবং বোকো হারামের নাম ইসলামিক স্টেট ইন ওয়েস্টার্ন আফ্রিকা প্রভিন্স (ISWAP) রাখেন। এরপর ২০১৬ সালে আইএসের পক্ষ থেকে প্রকাশিত একটি ভিডিওতে আবুবকর শেকাউয়ের পরিবর্তে আবু মুসয়াব আল বর্নাভিকে শাখার নেতা হিসাবে মনোনীত করা হয়। বার্তাসংস্থা রয়টার্সের প্রতিবেদনে লেফটেন্যান্ট জেনারেল থমাস ওয়াল্ডহাউসারের বলেন, বেশ কয়েক মাস আগে বোকো হারামের প্রায় অর্ধেক সদস্য একটি পৃথক গ্রুপে বিভক্ত হয়ে গেছে। এর কারণ হিসেবে বলা হয় যে, শেকাউ শিশুদের আত্মঘাতী বোমা হামলাকারী হিসাবে ব্যবহার বন্ধ করা বিষয়ে আইএসের আদেশ উপেক্ষা করেছিলেন। আইএস তাকে এটি করা বন্ধ করতে বলেছিল। কিন্তু তিনি তা করেননি। যাহোক, মতানৈক্যের ফলে শেষ পর্যন্ত একটি পৃথক উপদলের পুনরুত্থান ঘটে। যা আগেকার নাম বোকো হারাম পরিচয়ে কাজ করতে থাকে এবং এর নেতৃত্বে থাকে আবু বকর শেকাউ। আর অপর অংশটি আইএসের শাখা হিসেবে ISWAP নামে কাজ চালিয়ে যেতে থাকে এবং নেতৃত্বে থাকেন আবু মুসয়াব আল বারনাভি।\n২০১৬ সালের ৩রা আগস্ট ইসলামিক স্টেট তাদের সংবাদপত্র আননাবার ৪১তম সংখ্যায় জানায় যে, আবু মুসাব আল বারনাভিকে আইএসের পশ্চিম আফ্রিকীয় শাখার নতুন নেতা নিযুক্ত করা হয়েছে। আল বারনাভি আন-নাবার সাথে একটি সাক্ষাত্কারে প্রতিশ্রুতি দেন যে, তিনি উত্তর নাইজেরিয়ার মসজিদ ও বাজারগুলিকে লক্ষ্যবস্তু বানাবেন না। এই মনোভাবের মধ্যে পার্থক্য হল যে, বারনাভি এই অঞ্চলের সাধারণ জনগণকে মুসলিম হিসাবে বিবেচনা করেন এবং শেকাউ তাদের অবিশ্বাসী বলে মনে করেন।\n২০১৯ সালের মার্চে গুজব ছড়িয়ে পড়তে শুরু করে যে, ISWAP এর গভর্নর হিসেবে আবু আবদুল্লাহ ইদ্রিস ইবনে উমর আল বারনাভিকে আবু মুসয়াব আল বারনাভির স্থলাভিষিক্ত করা হয়েছে। ইসলামিক স্টেটের শীর্ষ নেতৃত্ব বা এর পশ্চিম আফ্রিকা শাখার সদস্যরা দাবিগুলি সম্পর্কে আনুষ্ঠানিকভাবে কোনো মন্তব্য করেনি। যার ফলে এটিকে গুজব হিসেবে আখ্যায়িত করা হয়। কেউ অবশ্য যুক্তি দিয়েছিলেন যে, সম্ভবত অভ্যন্তরীণ লড়াইয়ের অংশ হিসাবে তাকে উৎখাত করা হয়েছে। বহুজাতিক যৌথ টাস্ক ফোর্স (MJTF) দাবি করে যে, আল বারনাভির বাহিনীর কয়েকটি পরাজয়ের কারণে ইসলামিক স্টেটের শীর্ষ কমান্ড তাকে বরখাস্ত করেছে। তবে এই দাবির পক্ষেও কোনো উদ্ধৃতি পেশ করা হয়নি। \nকিছুদিন পর ISWAP একটি অডিও প্রকাশ করে ঘোষণা করে যে, আবু মুসয়াব আল বারনাভি ISWAP-এর তত্ত্বাবধায়ক নেতা হিসাবে আছেন এবং তার নেতৃত্বে ISWAP সাম্বিসা ফরেস্ট দখল করতে অগ্রসর হয়। সেখানে শেকাউয়ের নেতৃত্বাধীন দলের পরাজয় ঘটে এবং আবু বকর শেকাউ মারা যায়। এর ফলে আবু মুসয়াব আল বারনাভি বোকো হারামকে বিলুপ্ত ঘোষণা করেন। এরপর শীঘ্রই ISWAP- এর কাঠামো সংস্কার করা হয় এবং আল-বারনাভিকে ISWAP- এর শুরার প্রধান ও সম্বিসা বনের কমান্ডার নিযুক্ত করা হয়।\n\n\n== মৃত দাবি ==\nডেইলি ট্রাস্ট পত্রিকায় দাবি করা হয়, ২০২১ সালের আগস্টে আল বারনাভিকে তাকে হত্যা করা হয়। এর পর তার মৃত্যুর বিভিন্ন বিবরণ প্রচারিত হয়। অভিযোগ করা হয়ে যে, তিনি হয় নাইজেরীয় সেনাবাহিনীর হাতে বা অভ্যন্তরীণ লড়াইয়ের ফলে নিহত হয়েছেন।\n\n\n== তথ্যসূত্র =="}