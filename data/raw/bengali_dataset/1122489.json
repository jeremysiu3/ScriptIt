{"pageid": 1122489, "title": "বানৌজা খান জাহান আলী (১৯৮৭)", "url": "https://bn.wikipedia.org/wiki?curid=1122489", "content": "বাংলাদেশ নৌবাহিনী জাহাজ (সংক্ষেপেঃ বানৌজা) খান জাহান আলী বাংলাদেশ নৌবাহিনীর নিষ্ক্রিয় তেলবাহী জাহাজ। জাহাজটি ১৯৮৩ সালে বহরে যুক্ত হয়, ১৯৮৭ সালে এটি কমিশন লাভ করে। বিভিন্ন যুদ্ধজাহাজে তেল ও পানি সরবরাহের পাশাপাশি এটি বিভিন্ন নৌ মহড়া ও অপারেশনে অংশ নেয়। দীর্ঘ ২৮ বছর সচল থাকার পর ২০১৫ সালে এটি নিষ্ক্রিয় করা হয়। এটি ছিল বাংলাদেশের প্রথম ও সর্ববৃহৎ তেলবাহী জাহাজ। নৌবাহিনী একই নামে নবনির্মিত তেলবাহী জাহাজ ২০১৫ সালে কমিশন প্রদান ও ব্যবহার শুরু করে।\n\n\n== ইতিহাস ==\nবানৈজা খান জাহান আলী ১৯৬৩ সালে জাপানের ওনোমিচিতে অবস্থিত সিদোতা পোতাঙ্গনে নাইকাই শিপবিল্ডিং কোম্পানি কর্তৃক শোহো মারু নামে নির্মিত হয়েছিল। জাহাজটি প্রথমে বাংলাদেশ অভ্যন্তরীণ নৌ-পরিবহন কর্তৃপক্ষ (বিআইডাব্লিউটিএ)-এর জন্য কেনা হয়েছিল। বিআইডাবিউটিএ ১৯৮৩ সাল পর্যন্ত 'টি-১০৫৬' নামে এটি ব্যবহার করে এবং একইবছর বাংলাদেশ নৌবাহিনীকে হস্তান্তর করে। ১৯৮৭ সালের ১৪ জুলাই বানৈজা খান জাহান আলী  নামে কমিশন লাভ করে। জাহাজটি বিশুদ্ধ পানির পাশাপাশি পদ্মা, মেঘনা ও যমুনা ওয়েল কোম্পানি থেকে তেল সংগ্রহ করে নৌবাহিনীর জাহাজসমূহে সরবরাহ করতো। সমুদ্রে চোরাচালান, মৎস্য চুরি রোধ সংক্রান্ত অপারেশন প্রতিরোধ, ট্রেজার সিল্ড, টেকএক্স, এবং এক্সারসাইজ সি-থান্ডারের মত সামুদ্রিক মহড়া ছিল এটির উল্লেখযোগ্য কার্যক্রম। দীর্ঘ ২৮ বছর ব্যবহারের পর ২০১৫ সালের ২৪ আগস্ট জাহজটিকে অবসর দেয়া হয়।  \n\n\n== বৈশিষ্ট্য ও সক্ষমতা ==\nবানৈজা খান জাহান আলী-এর খালি অবস্থায় ওজন ১৩৪৩ টন এবং তরলপূর্ণ অবস্থায় ২৩৪১ টন। দৈর্ঘ্য ৭৬ মিটার ও প্রস্থ ১১ মিটার। এটি ২৬ লাখ ৫৬ হাজার ৮৮২ লিটার তেল এবং ১ হাজার ৬০০ টন পানি ধারণ ও বহনে সক্ষম ছিল।\n\n\n== তথ্যসূত্র =="}