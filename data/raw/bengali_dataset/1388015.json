{"pageid": 1388015, "title": "জৈব দুধ", "url": "https://bn.wikipedia.org/wiki?curid=1388015", "content": "জৈব দুধ বলতে জৈব চাষ পদ্ধতি অনুসরণ করে পালিত গবাদি পশু থেকে পাওয়া বিভিন্ন দুগ্ধজাত পণ্যকে বোঝায়। বেশিরভাগ বিবেচনায়, যেকোনো পণ্যে \"জৈব\" বা \"বায়ো\" কিংবা \"ইকো\" এর মতো সমার্থক শব্দের ব্যবহার খাদ্য কর্তৃপক্ষ নিয়ন্ত্রণ করে থাকে। সাধারণভাবে এই প্রবিধানগুলি নির্ধারণ করে যে পশুসম্পদকে অবশ্যই: চারণ করার সুযোগ দিতে হবে, জৈব প্রত্যয়ন প্রাপ্ত পশুখাদ্য বা যৌগিক ফিড খাওয়াতে হবে, বেশিরভাগ ক্ষেত্রে ওষুধ ( বোভাইন গ্রোথ হরমোন সহ) দিয়ে চিকিত্সা করা হবে না এবং সাধারণভাবে অবশ্যই মানবিক আচরণ করতে হবে।  \nদীর্ঘমেয়াদী ক্লিনিকাল গবেষণার অভাব সহ জৈব দুধ বা প্রচলিত দুধ খাওয়া থেকে সম্ভাব্য সুরক্ষা বা স্বাস্থ্য উপকারিতা সম্পর্কে সম্পূর্ণ সথিক সিদ্ধান্তে পৌঁছাতে বেশ কিছু বাধা রয়েছে।  উপলব্ধ গবেষণাগুলি থেকে জৈব এবং গতানুগতিকভাবে উত্পাদিত দুধের মধ্যে পুষ্টি উপাদানের সম্পূর্ণ পার্থক্য, যেমন প্রোটিন বা ফ্যাটি অ্যাসিড সামগ্রীর মধ্যে বিরোধপূর্ণ তথ্য পাওয়া গিয়েছে।    পুষ্টি বা নিরাপত্তার ক্ষেত্রে জৈব এবং প্রচলিতভাবে উত্পাদিত দুধের মধ্যে কোনো চিকিৎসাগতভাবে প্রাসঙ্গিক পার্থক্য রয়েছে বলে কোন তথ্য উপলব্ধ প্রমাণাদি থেকে পাওয়া যায়নি \n\n\n== আইনি সংজ্ঞা ==\n\nজৈব দুধ উৎপাদনের জন্য ব্যবহৃত সমস্ত পশুসম্পদকে অবশ্যই জৈব চাষের পদ্ধতি ব্যবহার করে রক্ষণাবেক্ষণ করতে হবে যেটি জৈব হিসাবে বাজারজাত এবং বিক্রয় করার জন্য অবশ্যই প্রত্যয়িত হতে হবে। সাধারণত, এই আইনগুলিতে বলা হয়ে থাকে যে পশুসম্পদকে চারণভূমিতে চরতে দিতে হবে, জৈব প্রত্যয়িত ফিড খাওয়াতে হবে (যার মধ্যে পশু জবাই থেকে প্রাপ্ত উপজাত অন্তর্ভুক্ত নাও হতে পারে), এবং পশুদের ওষুধ দিয়ে চিকিত্সা করা হবে না (যদিও একটি অসুস্থ প্রাণীকে শুধু জৈব প্রত্যয়ন বজায় রাখার জন্য ওষুধ দেয়া থেকে বঞ্চিত রাখাও বেআইনি)।\n\nঅস্ট্রেলিয়া: নাসা অর্গানিক স্ট্যান্ডার্ড \nকানাডা: \nইউরোপীয় ইউনিয়ন: ইইউ-ইকো-রেগুলেশন\nসুইডেন: কেআরএভি \nযুক্তরাজ্য: ডিইএফআরএ \nনরওয়ে: ডেবিও অর্গানিক সার্টিফিকেশন \nভারত: এনপিওপি, (ন্যাশনাল প্রোগ্রাম ফর অর্গানিক প্রোডাকশন) \nজাপান: জেএএস স্ট্যান্ডার্ডস \nমার্কিন যুক্তরাষ্ট্র: ন্যাশনাল অর্গানিক প্রোগ্রাম (এনওপি) স্ট্যান্ডার্ড\n\n\n== প্রচলিত দুধের সাথে তুলনা ==\n\n\n=== রাসায়নিক গঠন ===\nগবেষণায়, প্রচলিত দুধের সাথে জৈব দুধের গঠনে রাসায়নিক পার্থক্য পরীক্ষা করা হয়েছে। এই গবেষণাগুলোতে সাধারণত বিভ্রান্তিকর কিছু চলক থাকে, এবং যে পরীক্ষাগুলি করা হয়েছিল, সেগুলোতে পরীক্ষার মরসুম এবং পরীক্ষিত দুধের ব্র্যান্ডের পার্থক্য এবং কৃষি পদ্ধতির তারতম্যের কারণে দুধের রাসায়নিক গঠন প্রভাবিত হয়ে থাকে বলে সাধারণীকরণ করা কঠিন হয়ে পরে। প্রাথমিকভাবে সংগ্রহের পরে খাদ্যদ্রব্যের রক্ষণাবেক্ষণ (দুধ পাস্তুরিত হোক বা কাঁচা হোক), দুধ খাওয়া এবং বিশ্লেষণের মধ্যে সময়ের দৈর্ঘ্য, সেইসাথে পরিবহন এবং সংরক্ষণের শর্তগুলিও একটি ব্যাচের রাসায়নিক গঠনকে প্রভাবিত করে।  \n\n\n==== পুষ্টি উপাদান ====\n২০১২ সালের বৈজ্ঞানিক সাহিত্যের একটি মেটা-বিশ্লেষণে জৈব এবং প্রচলিত উদ্ভিজ্জ বা প্রাণীজ পণ্যের ভিটামিন সামগ্রীতে উল্লেখযোগ্য পার্থক্য খুঁজে পাওয়া যায়নি, এবং দেখা যায় যে ফলাফলগুলিও ভিন্ন ভিন্ন গবেষণায় ভিন্নভাবে পরিবর্তিত হয়েছে। গবেষকগণ দুধে বিটা-ক্যারোটিন এবং আলফা-টোকোফেরল স্তরের প্রতিটির উপর ৪টি করে গবেষণা পেয়েছেন; এগুলোর মাঝে পার্থক্য ছিল ভিন্ন ভিন্ন এবং তেমন তাৎপর্যপূর্ণ নয়। লেখকগণ দুধে ফ্যাটি অ্যাসিডের উপর কিছু গবেষণা খুঁজে পেয়েছেন; এর মধ্যে সবগুলোই (তবে একটি ব্যতীত) কাঁচা দুধের উপর ছিল এবং এগুলো থেকে জানা যায় যে কাঁচা জৈব দুধে প্রচলিত কাঁচা দুধের তুলনায় উল্লেখযোগ্যভাবে বেশি উপকারী ওমেগা-৩ ফ্যাটি অ্যাসিড এবং ভ্যাকসেনিক অ্যাসিড থাকতে পারে। মোট প্রোটিন, মোট চর্বি, বা ৭টি অন্যান্য ভিটামিন এবং ফ্যাটি অ্যাসিড পরীক্ষা করে গবেষকগণ জৈব কাঁচা দুধ এবং প্রচলিত দুধের মধ্যে কোন উল্লেখযোগ্য পার্থক্য খুঁজে পাননি।  একটি ভিন্ন পর্যালোচনার উপসংহারে বলা হয়েছে, \"এখন পর্যন্ত পাওয়া ফলাফলগুলি নির্দেশ করে যে জৈব দুধের পুষ্টি উপাদান প্রচলিত দুধের অনুরূপ। জৈব দুধে ফ্যাটি অ্যাসিডের একটি ভিন্ন প্রোফাইল থাকতে পারে, যেখানে পিইউএফএ-র ( পলিআনস্যাচুরেটেড ফ্যাটি অ্যাসিড ) আপেক্ষিক অনুপাত অন্যান্য ফ্যাটি অ্যাসিডের তুলনায় বেশি থাকে, কিন্তু এই প্রভাবটি সামঞ্জস্যপূর্ণ বলে মনে হয় না। এই পার্থক্য ফ্যাট হ্রাসকৃত দুধে কম হয়ে থাকে।\" \n২০১২ সালে প্রকাশিত একটি কম বিস্তৃত পর্যালোচনায় শুধুমাত্র ২০০৮ থেকে ২০১১ পর্যন্ত প্রকাশিত গবেষণার তথ্যের বিশ্লেষণ করে দেখা গেছে যে জৈব দুগ্ধজাত পণ্যগুলিতে প্রচলিতভাবে উত্পাদিত দুধের তুলনায় উল্লেখযোগ্যভাবে উচ্চ প্রোটিন, মোট ওমেগা-৩ ফ্যাটি অ্যাসিড এবং ৫টি অন্যান্য ফ্যাটি অ্যাসিড রয়েছে, তবে কম লিনোলিক অ্যাসিড, ওলিক অ্যাসিড এবং ওমেগা-৬ ফ্যাটি অ্যাসিড রয়েছে। আরও দেখা যায় যে জৈব দুগ্ধজাত পণ্যগুলিতে প্রচলিত দুধের তুলনায় উল্লেখযোগ্যভাবে বেশি ওমেগা-৩ ও -৬ এর অনুপাত এবং Δ৯-ডেস্যাচুরেজ সূচক রয়েছে। \n\n\n==== রাসায়নিক এবং কীটনাশকের অবশিষ্টাংশ ====\nভোক্তা পর্যায়ে একটি বিষয় যা জৈব খাদ্যের চাহিদা বৃদ্ধি করে তা হল প্রচলিত খাবারে কীটনাশক এবং রাসায়নিকের অবশিষ্টাংশ থাকতে পারে। জৈব দুধের অনেক গবেষণায় কীটনাশকের অবশিষ্টাংশ পাওয়া যায়নি।  একটি পর্যালোচনা তাদের উপসংহারে পৌঁছেছে যে \"উপলব্ধ তথ্য প্রমাণাদি এটাই প্রতিয়মান করে যে সাধারণ দুধে এবং জৈব দুধে রাসায়নিক এবং কীটনাশকের অবশিষ্টাংশ প্রায় একই পরিমাণে থাকে।\" \n\n\n=== স্বাস্থ্য এবং নিরাপত্তা ===\nজৈব খাদ্য থেকে স্বাস্থ্য ও নিরাপত্তার উপকারিতা সম্পর্কে বৈজ্ঞানিক জ্ঞানের ক্ষেত্রে, বেশ কয়েকটি বিষয়ের ফলে এই জাতীয় খাদ্য থেকে কোন স্বাস্থ্য উপকার বা ক্ষতি আছে কিনা টা নির্ধারণ করা কঠিন হয়ে পরে। ২০১২ সালের মেটা-বিশ্লেষণে উল্লেখ করা হয়েছে যে \"আর্থ-সামাজিক কিছু কারণে জৈব বনাম প্রচলিতভাবে উত্পাদিত খাদ্যে মানুষের স্বাস্থ্যের প্রভাবের উপর দীর্ঘমেয়াদী কোন গবেষণা নেই; এই ধরনের গবেষণা পরিচালনা করাও ব্যয়বহুল।\"  ২০০৯ সালের একটি মেটা-বিশ্লেষণে উল্লেখ করা হয়েছে যে  এ পর্যন্ত খুব কম গবেষণাই হয়েছে যা সরাসরি মানব স্বাস্থ্যের ফলাফলের দিকে নজর দিয়েছে।  উপরন্তু, ইতোমধ্যে আলোচনা করা হয়েছে যে, সঠিকভাবে এবং অর্থপূর্ণভাবে জৈব এবং প্রচলিত দুধের মধ্যে রাসায়নিক পার্থক্য নিরূপণের অসুবিধাগুলি শুধুমাত্র রাসায়নিক বিশ্লেষণের উপর ভিত্তি করে স্বাস্থ্যের সুপারিশগুলিকে এক্সট্রাপোলেট করা কঠিন করে তোলে।\n২০১২ সালের মেটা-বিশ্লেষণের লেখকরা শেষ পর্যন্ত এই সিদ্ধান্তে পৌঁছেছেন যে পর্যালোচনাটিতে \"জৈব খাবারের বিশেষত্বের পক্ষে যথেষ্ট প্রমান পাওয়া যায়নি। অল্প কিছু প্রমাণগুলি থেকে প্রচলিত খাবার এর তুলনায় জৈব খাদ্য গ্রহণে উল্লেখযোগ্য স্বাস্থ্য সুবিধার তথ্য পাওয়া যায়না\"। \n২০১২ সালে আমেরিকান একাডেমি অফ পেডিয়াট্রিক্স থেকে প্রকাশিত সাহিত্যের একটি পর্যালোচনা এই সিদ্ধান্তে উপনীত হয়েছে: \"জৈব এবং প্রচলিত দুধের মধ্যে ক্লিনিক্যালি প্রাসঙ্গিক পার্থক্যের কোন প্রমাণ নেই। জৈব এবং প্রচলিত দুধের মধ্যে সামান্য, পুষ্টিগত পার্থক্য আছে। যেটুকু পার্থক্য বিদ্যমান তা ক্লিনিক্যালি প্রাসঙ্গিক নয়। তথাপি এমন কোনো প্রমাণও নেই যে জৈব দুধে প্রচলিত দুধের তুলনায় ক্লিনিক্যালি উল্লেখযোগ্য উচ্চ হারে ব্যাকটেরিয়া দূষণের মাত্রা রয়েছে। প্রচলিত দুধে উল্লেখযোগ্য পরিমাণে বোভাইন গ্রোথ হরমোন রয়েছে এমন প্রমাণও পাওয়া যায়নি। যে কোনো বোভাইন গ্রোথ হরমোন যা প্রচলিত দুধে থাকতে পারে তা গঠনগত পার্থক্য এবং পাকস্থলীতে হজমের সংবেদনশীলতার কারণে মানুষের মধ্যে জৈবিকভাবে সক্রিয় নয়।\" \n\n\n== স্বাদ ==\nএকটি পর্যালোচনায় উল্লেখ করা হয়েছে যে কিছু ভোক্তা জৈব দুধের স্বাদ পছন্দ করে, অন্যরা তা পছন্দ করে না, এবং সেখানে পরামর্শ দিয়েছে যে তাপ প্রয়োগের পরিমাণ দুধের স্বাদ নির্ধারণের ক্ষেত্রে একটি উল্লেখযোগ্য কারণ হতে পারে। দুধ উৎপাদনকারীদের ব্যবহৃত অতি-তাপ প্রয়োগ প্রক্রিয়ার ফলে, দুধে সামান্য বাদামের স্বাদ আসতে পারে। সামগ্রিকভাবে, স্বাদ পর্যালোচনার ফলাফলগুলি জৈব বা প্রচলিত দুধের মধ্যে স্বাদের পার্থক্য নিরূপণে যথেষ্ট উল্লেখযোগ্য নয়। \n\n\n== অর্থনৈতিক কারণ ==\nপ্রচলিত দুধের খামারগুলির তুলনায়, জৈব দুধের খামারগুলি গরু প্রতি উল্লেখযোগ্যভাবে কম দুধ উত্পাদন করে এবং এগুলো পরিচালনা করতে খরচও বেশি হয়।  আমেরিকান মিডওয়েস্টে ছোট থেকে মাঝারি আকারের উত্পাদকদের জন্য জৈব দুগ্ধ কো-অপস একটি সফল অর্থনৈতিক কৌশল।  মার্কিন যুক্তরাষ্ট্রে দুধ বিক্রয়ের ১৮%-ই জৈব দুধ এবং ২০১৬ সালে এটি $২.৫ বিলিয়ন সমমূল্যের বাজার ছিল। \n\n\n== আরও দেখুন ==\n\nজৈব খাদ্য বিষয় তালিকা\nপ্রাকৃতিক খাবার\nজৈব খাদ্য\nজৈব আন্দোলন\nটেকসই কৃষি\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ==="}