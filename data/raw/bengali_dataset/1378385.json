{"pageid": 1378385, "title": "উলসান হুন্দাই ফুটবল ক্লাব", "url": "https://bn.wikipedia.org/wiki?curid=1378385", "content": "উলসান হুন্দাই ফুটবল ক্লাব (কোরীয়: 울산 현대 축구단, ইংরেজি: Ulsan Hyundai FC; সাধারণত উলসান হুন্দাই এফসি এবং সংক্ষেপে উলসান হুন্দাই নামে পরিচিত) হচ্ছে উলসান ভিত্তিক একটি দক্ষিণ কোরীয় পেশাদার ফুটবল ক্লাব। এই ক্লাবটি বর্তমানে দক্ষিণ কোরিয়ার শীর্ষ স্তরের ফুটবল লিগ কে লিগ ১-এ প্রতিযোগিতা করে। এই ক্লাবটি ১৯৮৩ সালে হুন্দাই হরাং-ই নামে প্রতিষ্ঠিত হয়েছে। ৪৪,১০২ ধারণক্ষমতাবিশিষ্ট উলসান মুনসু ফুটবল স্টেডিয়ামে টাইগার্স নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন দক্ষিণ কোরীয় সাবেক ফুটবল খেলোয়াড় হং মিয়ং-বো এবং সভাপতির দায়িত্ব পালন করছেন ছং মং-জুন। বর্তমানে দক্ষিণ কোরীয় রক্ষণভাগের খেলোয়াড় জং সুং-হিয়ান এই ক্লাবের অধিনায়কের দায়িত্ব পালন করছেন। উলসান হুন্দাই হচ্ছে কে লিগ ১-এর বর্তমান চ্যাম্পিয়ন, যারা ২০২২ মৌসুমে ক্লাবের ইতিহাসে ৩য় বারের মতো শিরোপা জয়লাভ করেছিল।\nঘরোয়া ফুটবলে, উলসান হুন্দাই এপর্যন্ত ১০টি শিরোপা জয়লাভ করেছে; যার মধ্যে তিনটি কে লিগ ১, এবং একটি কোরীয় এফএ কাপ শিরোপা রয়েছে। অন্যদিকে, আন্তর্জাতিক প্রতিযোগিতায়, এপর্যন্ত ৩টি শিরোপা জয়লাভ করেছে; যার মধ্যে দুইটি এএফসি চ্যাম্পিয়নস লিগ শিরোপা রয়েছে। কিম শিন-উক, কাং মিন-সু, কিম তে-হুয়ান, জুনিয়র নেগ্রাও এবং কিম ইন-সংয়ের মতো খেলোয়াড়গণ উলসান হুন্দাইয়ের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৮৪ মৌসুমে উলসান হুন্দাই প্রথমবারের মতো দক্ষিণ কোরিয়ার পেশাদার ফুটবলের শীর্ষ স্তর কে-লিগে অংশগ্রহণ করতে সক্ষম হয়েছিল। ১৯৮৪ সালের সালের ১লা এপ্রিল তারিখে, কে-লিগে ক্লাব ইতিহাসে নিজেদের প্রথম ম্যাচে মুন জুং-সিকের অধীনে উলসান হুন্দাই পিওএসসিও ডলফিনসের সাথে ১–১ গোলে ড্র করেছিল। ১৯৮৪ কে-লিগে উলসান হুন্দাই ১৩টি জয় এবং ১০টি ড্রয়ে সর্বমোট ৫৬ পয়েন্ট অর্জন করে সামগ্রিক পয়েন্ট তালিকায় ৩য় স্থান অর্জন করেছিল, যেখানে বেক জং-চুল ১৬টি গোল করে লিগে উলসান হুন্দাইয়ের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (কোরীয়) (ইংরেজি)"}