{"pageid": 1525211, "title": "সুশীলা গণেশ মাভালঙ্কার", "url": "https://bn.wikipedia.org/wiki?curid=1525211", "content": "সুশীলা গণেশ মাভালঙ্কার (৪ঠ আগস্ট ১৯০৪ - ১১ই ডিসেম্বর ১৯৯৫) একজন ভারতীয় স্বাধীনতা সংগ্রামী ছিলেন। ১৯৫৬ সালে তিনি আহমেদাবাদ থেকে প্রথম লোকসভায় বিনা প্রতিদ্বন্দ্বিতায় নির্বাচিত হন।\n\n\n== প্রারম্ভিক জীবন ==\nরামকৃষ্ণ গোপীনাথ গুর্জরের কন্যা সুশীলা ১৯০৪ সালের ৪ঠা আগস্ট বোম্বে রাজ্যে জন্মগ্রহণ করেন। তিনি স্কুলজীবনে মেট্রিক স্তর পর্যন্ত পড়াশোনা করেছিলেন।\n\n\n== কর্মজীবন ==\nসুশীলা মাভালঙ্কার ভারতীয় স্বাধীনতা আন্দোলনে সক্রিয় ছিলেন এবং মহাত্মা গান্ধীর আহ্বানে ১৯৪২ সালে ভারত ছাড়ো আন্দোলনে অংশগ্রহণ করেছিলেন, যার ফলে ব্রিটিশ কর্তৃপক্ষ তাঁকে কারারুদ্ধ করে। তিনি ১৯৫৩ সালের জুনে অনুষ্ঠিত রানী দ্বিতীয় এলিজাবেথের রাজ্যাভিষেকে যোগ দিয়েছিলেন।\n১৯৫৬ সালের ফেব্রুয়ারিতে আহমেদাবাদ আসনের সাংসদ গণেশ মাভালঙ্কারের মৃত্যু হয়। এর ফলে আহমেদাবাদ আসনে উপনির্বাচনের প্রয়োজন হয়। কংগ্রেস সুশীলা মাভালঙ্করকে (তাঁর স্ত্রী) প্রার্থী করেছিল। তিনি প্রথম লোকসভায় বিনা প্রতিদ্বন্দ্বিতায় নির্বাচিত হয়ে যান। তাঁর মেয়াদ পরের বছর শেষ হয়। তিনি ভগিনী সমাজের সভাপতি হিসেবেও দায়িত্ব পালন করেছিলেন এবং অসংখ্য সামাজিক সংগঠনের সদস্য ছিলেন।\n\n\n== ব্যক্তিগত জীবন ==\n১৯২১ সালের মার্চ মাসে, সুশীলা বিয়ে করেছিলেন গণেশ বাসুদেব মাভালঙ্কারকে। তাঁদের চারজন পুত্র ছিল। গণেশ মাভালঙ্কার লোকসভার প্রথম অধ্যক্ষ (স্পিকার) হয়েছিলেন। সুশীলা ১৯৯৫ সালের ১১ই ডিসেম্বর আহমেদাবাদে মারা যান। তাঁদের ছেলে পুরুষোত্তম মাভালঙ্কারও একজন সংসদ সদস্য ছিলেন।\n\n\n== তথ্যসূত্র =="}