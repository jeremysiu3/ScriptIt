{"pageid": 1520508, "title": "গাল্লা অরুণা কুমারী", "url": "https://bn.wikipedia.org/wiki?curid=1520508", "content": "গাল্লা অরুণা কুমারী (জন্ম: ১লা আগস্ট ১৯৪৪) একজন ভারতীয় রাজনীতিবিদ। তিনি প্রাক্তন ভারতীয় সংসদ সদস্য এবং সমাজকর্মী পাতুরি রাজগোপাল নাইডুর কন্যা। তিনি বর্তমানে তেলুগু দেশম পার্টির একজন পলিট ব্যুরো সদস্য। তিনি ভারতের অন্ধ্র প্রদেশ সরকারের ভূতত্ত্ব ও খনি মন্ত্রী ছিলেন এবং চন্দ্রগিরি নির্বাচনী এলাকার বিধায়ক ছিলেন। ২০১৪ সালের ৮ই মার্চ, তিনি তেলুগু দেশম পার্টিতে যোগ দেন।\n\n\n== শিক্ষা ও কর্মজীবন ==\nঅরুণা কুমারী লেক ভিউ কলেজ থেকে কম্পিউটার সায়েন্সে স্নাতক ডিগ্রি অর্জন করেছেন। তিনি ক্রাইসলার কর্পোরেশনে কম্পিউটার প্রোগ্রামার হিসেবে এবং ম্যানেজমেন্ট ইনফরমেশন সিস্টেমের বিক্রয় বিভাগে বিভাগীয় প্রধান হিসেবে কাজ করেছেন।\n\n\n== রাজনৈতিক জীবন ==\nঅরুণা কুমারী তাঁর প্রারম্ভিক রাজনৈতিক জীবনে অন্ধ্রপ্রদেশ মহিলা কংগ্রেসের সভাপতি এবং প্রদেশ কংগ্রেস কমিটির সাধারণ সম্পাদকের দায়িত্ব পালন করেছেন। তিনি ১৯৮৯ থেকে ১৯৯৪ এবং ১৯৯৯ থেকে ২০১৪ সাল পর্যন্ত চন্দ্রগিরি আসনের বিধায়ক এবং অন্ধ্রপ্রদেশের মুখ্যমন্ত্রী প্রয়াত ওয়াইএস রাজশেখর রেড্ডির প্রথম মেয়াদে স্বাস্থ্য শিক্ষা ও বীমা মন্ত্রী ছিলেন, সেই সময়ে তিনি সার্বজনীন স্বাস্থ্য কর্মসূচি, আরোগ্যশ্রী তৈরির দায়িত্বে ছিলেন। কংগ্রেস সরকারের দ্বিতীয় মেয়াদে তিনি কিছু সময়ের জন্য সড়ক ও ভবন মন্ত্রণালয়ের দায়িত্বও পালন করেছিলেন। \n\n\n== ব্যক্তিগত জীবন ==\nঅরুণা কুমারী বিবাহ করেছেন গাল্লা রামচন্দ্র নাইডুকে, যিনি একজন শিল্পপতি এবং আমারা রাজা গ্রুপ অফ কোম্পানিজের প্রতিষ্ঠাতা।\nঅরুণা কুমারী তেলুগু ভাষায় বেশ কয়েকটি উপন্যাস লিখেছেন।\n\n\n== তথ্যসূত্র =="}