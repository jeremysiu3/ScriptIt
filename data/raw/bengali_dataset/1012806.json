{"pageid": 1012806, "title": "নারায়ণ মুখার্জী", "url": "https://bn.wikipedia.org/wiki?curid=1012806", "content": "নারায়ণ মুখার্জী (১ মার্চ ১৯৩৪ - ১০ এপ্রিল ২০১৪) একজন ভারতীয় বাঙালি রাজনীতিবিদ ছিলেন। তিনি সিপিআই(এম) দলের সদস্য ছিলেন। ১৯৭৭ সাল থেকে ২০১৪ পর্যন্ত একটানা ৩৭ বছর তিনি পশ্চিমবঙ্গ বিধানসভার সদস্য হিসেবে দায়িত্ব পালন করেন। এছাড়াও তিনি বসিরহাট পৌরসভায় ১৯৬৪ সাল থেকে ২০১০ সাল পর্যন্ত একটানা ৪৬ বছর কাউন্সিলর ও ২০০৫ সাল থেকে ২০১০ পর্যন্ত পৌরপ্রধান হিসেবে দায়িত্ব পালন করেন।\nতাঁর মৃত্যুর পর তাঁর কনিষ্ঠ পুত্রের সহযোগিতায় তাঁর অসমাপ্ত আত্মজীবনীর পান্ডুলিপি উদ্ধার হয় এবং সেটি \" শেকড় ছেঁড়া রোজনামচা ও অন্যান্য\" নামে ২০১৮সালে শাশ্বত প্রকাশনি থেকে প্রকাশিত হয়।\n\n\n== রাজনৈতিক জীবন ==\nভারত স্বাধীন হওয়ার পর ১৯৪৮ সালের জানুয়ারি মাসে ভারতের পশ্চিমবঙ্গ রাজ্যের বসিরহাট শহরে উদ্দ্বাস্তু জীবন যাপন করেন। ১৯৫২ সালে তিনি অবিভক্ত কমিউনিস্ট পার্টিতে যোগ দেন। ১৯৬৪ সালে তিনি বসিরহাট পৌরসভার কাউন্সিলর নির্বাচিত হন। এই পদে তিনি একটানা ৪৬ বছর ছিলেন (২০১০ সাল পর্যন্ত)। ১৯৬৬ সালে তিনি পশ্চিমবঙ্গে খাদ্য আন্দোলনের নেতৃত্ব দিতে গিয়ে পুলিশের হাতে গ্রেফতার হন এবং কারাবাস করেন।\n১৯৬৯ সালে তিনি ভারতের কমিউনিস্ট পার্টি ত্যাগ করে মার্ক্সবাদী কমিউনিস্ট পার্টিতে যোগ দেন। ১৯৭১ এবং ১৯৭২ সালে তিনি সিপিআই(এম) প্রার্থী হিসেবে বসিরহাট বিধানসভা কেন্দ্রে প্রতিদ্বন্দ্বিতা করেন এবং কংগ্রেস প্রার্থীর নিকট পরাজিত হন। তবে ১৯৭৭ সালের নির্বাচনে তিনি জয়ী হন। তিনি ১৯৭৭ সাল থেকে ২০১১ সাল পর্যন্ত মার্ক্সবাদী কমিউনিস্ট পার্টির প্রার্থী হিসেবে টানা ৮ বার বসিরহাট বিধানসভা কেন্দ্র থেকে বিধায়ক নির্বাচিত হন। ২০১১ সাল থেকে ২০১৪ সালের ১০ই এপ্রিল পর্যন্ত আমৃত্যু তিনি মার্ক্সবাদী কমিউনিস্ট পার্টির সদস্য হিসেবে বসিরহাট দক্ষিণ বিধানসভা কেন্দ্রের বিধায়ক হিসেবে দায়িত্ব পালন করেন।\n২০০৫ থেকে ২০১০ সাল পর্যন্ত তিনি বসিরহাট পৌরসভার পৌরপ্রধানের দায়িত্ব পালন করেন। এছাড়াও তিনি প্রায় ১৫ বছর বসিরহাট পৌরসভার উপ-পৌরপ্রধানের দায়িত্ব পালন করেন।\n\n\n== তথ্যসূত্র =="}