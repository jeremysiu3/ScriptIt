{"pageid": 1370843, "title": "এস তাহের আহমেদ হত্যাকাণ্ড", "url": "https://bn.wikipedia.org/wiki?curid=1370843", "content": "সৈয়দ তাহের আহমেদ ছিলেন বাংলাদেশের রাজশাহী বিশ্ববিদ্যালয়ের ভূতত্ত্ব ও খনি বিভাগের একজন অধ্যাপক।  তিনি ২০০৬ সালের ১ ফেব্রুয়ারি নিখোঁজ হন এবং দুই দিন পর তার মরদেহ উদ্ধার করা হয়। ৫৮ বছর বয়সী তাহের আহমেদ ছিলেন শিক্ষক পদোন্নতি পর্যালোচনাকারী সম্পর্কিত পরিকল্পনা কমিটির একজন জ্যেষ্ঠ সদস্য।\n২০০৫ সালে তার এক জুনিয়র সহকর্মী এবং একসময়ের ঘনিষ্ঠ বন্ধু, মিয়া মোহাম্মদ মহিউদ্দিন, পূর্ণ অধ্যাপক পদে পদোন্নতির জন্য আবেদন করেন। তবে তাহের আহমেদ ওই আবেদনে অসংগতির লক্ষ্য করেন। মহিউদ্দিন প্রয়োজনীয় ১২ বছরের একাডেমিক সেবা সম্পন্ন করেননি এবং আরও গুরুতর বিষয় হলো, তার জমা দেওয়া ১১টি গবেষণাপত্রের মধ্যে ১০টি নকল ও চুরি করেছিলেন।\nমহিউদ্দিনের ভাগ্য ২০০৬ সালের ২ ফেব্রুয়ারি পরিকল্পনা কমিটির সভায় নির্ধারিত হওয়ার কথা ছিল। তার পেশাগত জীবন যখন বিপদের মুখে, তখন মহিউদ্দিন বিশ্ববিদ্যালয়ের কোয়ার্টারের তত্ত্বাবধায়ক জাহাঙ্গীর আলমকে ভাড়া করেন। জাহাঙ্গীর, তার ভাই আবদুস সালাম এবং শ্যালক নাজমুলের সহায়তায়, ২০০৬ সালের ১ ফেব্রুয়ারি রাতে তাহের আহমেদকে হত্যা করেন।\n২০০৬ সালের ২ ফেব্রুয়ারি বিশ্ববিদ্যালয়ের বৈঠকে সৈয়দ তাহের আহমেদ অনুপস্থিত ছিলেন এবং তার সাথে যোগাযোগ করা যাচ্ছিল না—এটা জানার পর, তার পুত্র সানজিদ আলভি আহমেদ বিশ্ববিদ্যালয় ক্যাম্পাসে অনুসন্ধান শুরু করেন। ৩ ফেব্রুয়ারি তিনি তার বাবার মরদেহ বিশ্ববিদ্যালয়ের কোয়ার্টারের কাছে একটি সেপটিক ট্যাঙ্কে খুঁজে পান।\nপুলিশ হত্যাকাণ্ডের তদন্ত শুরু করে এবং জাহাঙ্গীর আলমকে প্রধান সন্দেহভাজন হিসেবে আটক করে। তাহের আহমেদের মোবাইল ফোন জাহাঙ্গীরের বাসা থেকে উদ্ধার হওয়ার পর, জাহাঙ্গীর তার সম্পৃক্ততার কথা স্বীকার করেন। তিনি জানান, মহিউদ্দিন তাকে এবং তার পরিবারকে হত্যাকাণ্ডের বিনিময়ে পুরস্কার দেওয়ার প্রতিশ্রুতি দিয়েছিলেন।\nএছাড়াও, রাজশাহী বিশ্ববিদ্যালয় ইউনিটের বাংলাদেশ ইসলামী ছাত্র শিবিরের সভাপতি মাহবুবুল আলম সালেহী এবং জাহাঙ্গীরের বাবা আজিমুদ্দিন মুনশিকে এই অপরাধে সংশ্লিষ্ট থাকার অভিযোগ আনা হয়।\n\n\n== ব্যক্তিগত জীবন ==\nএস তাহের আহমেদ ছিলেন রাজশাহী বিশ্ববিদ্যালয়ের ভূ-বিজ্ঞান অনুষদের অধীনে ভূতত্ত্ব ও খনি বিভাগের অধ্যাপক। তিনি সুলতানা আহমেদকে বিয়ে করেন। তাদের একটি পুত্র ও একটি কন্যা সন্তান হয়। তাদের কন্যা শেগুফতা তাবাসসুম আহমেদ পেশায় একজন আইনজীবী।\n\n\n== ইতিহাস ==\n২০০৬ সালের ১ ফেব্রুয়ারি রাজশাহী বিশ্ববিদ্যালয়ের শিক্ষকদের আবাসিক কোয়ার্টার পশ্চিম পাড়ার প২৩ নং বাড়ি থেকে আহমেদ নিখোঁজ হন। পরদিন বাড়ির পিছনে একটি সেপটিক ট্যাঙ্ক থেকে তার লাশ উদ্ধার করা হয়। ৩ ফেব্রুয়ারি তার ছেলে সানজিদ আলভি আহমেদ অজ্ঞাতপরিচয় আসামি করে মতিহার থানায় একটি হত্যা মামলা দায়ের করেন।\n২০০৬ সালের আগস্টে, বাংলাদেশ ইসলামী ছাত্রশিবিরের কর্মীরা রাজশাহী বিশ্ববিদ্যালয়ের দর্শন বিভাগের অধ্যাপক, ঔপন্যাসিক ও ছোটগল্পকার হাসান আজিজুল হককে হুমকি দেয় এবং তাকে নাস্তিক ও ইসলামবিরোধী বলে অভিযুক্ত করে। ২০০৬ সালের ১০ ফেব্রুয়ারি, বাংলাদেশ জামায়াতে ইসলামী রাজশাহী বিশ্ববিদ্যালয় শাখার সভাপতি মাহবুবুল আলম সালেহীকে নিয়ে একটি সমাবেশ করে এবং পুলিশ সদস্যদের প্রতি তাকে তাকে গ্রেপ্তারের চ্যালেঞ্জ জানায়। তিনি এই হত্যাকাণ্ডের সাথে জড়িত ছিলেন।\nঅধ্যাপক তাহের একটি সাধারণ ডায়ের (জিডি) করেছিলেন, যার সূত্র ধরে তার একসময়কার ছাত্র রাজশাহী বিশ্ববিদ্যালয়ের তৎকালীন প্রভাষক ডক্টর মিয়া মোহাম্মদ মহিউদ্দিন এবং ইসলামী ছাত্রশিবিরের সভাপতি মাহবুবুল আলম সালেহী, তাহেরের বাড়ির তত্ত্বাবধায়ক জাহাঙ্গীর আলম সহ আটজনকে গ্রেফতার করা হয়। ২০০৬ সালের ১০ ফেব্রুয়ারি, জিজ্ঞাসাবাদে মিয়া মোহাম্মদ মহিউদ্দিন এই হত্যার সাথে তার জড়িত থাকার কথা স্বীকার করেন। জবানবন্দিতে আসামীরা জানান, সহযোগী অধ্যাপক মহিউদ্দিন অধ্যাপক পদে নিজের পদোন্নতির জন্য কমিটির সুপারিশ চেয়ে আসছিলেন। তাহের ছিলেন এই বিভাগের একাডেমিক কমিটির প্রধান, আর তিনি গবেষণায় জালিয়াতির জন্য মহিউদ্দিনের পদন্নোতি আটকে দেন। এতে ক্ষুব্ধ হয়ে এই হত্যার পরিকল্পনা করেন তার সহযোগী অধ্যাপক মিয়া মোহাম্মদ মহিউদ্দিন। বালিশ চাপা দিয়ে শ্বাসরোধ করে হত্যা করার পর বাড়ির ভেতরে থাকা চটের বস্তায় ভরে অধ্যাপক তাহেরের মরদেহ বাড়ির পেছনে নেওয়া হয়। এরপর জাহাঙ্গীরের ভাই নাজমুল আলম ও তার স্ত্রীর ভাই আবদুস সালামের সাহার্যে বাসার পেছনের ম্যানহোলে তাহেরের মরদেহ ফেলা হয়।\nতাহের আহমেদের কন্যা আইনজীবি শেগুফতা এক সাক্ষাৎকারে বলেন, হত্যাকাণ্ডের পর তৎকালীন সময়ে রাজশাহীতে জামায়াত-শিবিরের চরম দাপট ছিল। জামায়াত-শিবির কর্মীরা এ সময় তার ভাইকে মামলা তুলে নেওয়ার জন্য ভয়ভীতি দেখাতেন। তাকে বেশ কয়েকবার প্রাণে মেরে ফেলার হুমকিও দেওয়া হয়।\n\n\n=== বিচার ===\n\nরাজশাহী মেট্রোপলিটন পুলিশ কমিশনার নাইম আহমেদ এই হত্যাকাণ্ডের তদন্তে ভূমিকা রাখেন। তদন্তে তার ভূমিকার জন্য তিনি বাংলাদেশের জাতীয় সংসদে তৎকালীন বিরোধী দল বাংলাদেশ আওয়ামী লীগের সংসদ সদস্যদের দ্বারা প্রশংসিত হয়েছিলেন।\nছয় আসামিকে নিয়ে ২০০৭ সালের ১৮ জুন মামলার বিচার শুরু হয়। এইদিন তদন্ত কর্মকর্তা মহানগর গোয়েন্দা পুলিশের তৎকালীন উপপরিদর্শক আহসানুল কবির ছয়জনের বিরুদ্ধে অভিযোগপত্র দেন। ২০০৮ সালের ৩ ফেব্রুয়ারি, রাজশাহী বিশ্ববিদ্যালয়ের শিক্ষার্থী ও শিক্ষকরা মামলার দ্রুত নিষ্পত্তির আহ্বান জানান। ২০০৮ সালের ২৩ মে, রাজশাহীর দ্রুত বিচার ট্রাইব্যুনালের বিচারক এটিএম মেসবাউদ্দৌলা চারজনকে মৃত্যুদণ্ড দেন; তারা হলেন মিয়া মোহাম্মদ মহিউদ্দিন, তাহেরের বাড়ির তত্ত্বাবধায়ক মো. জাহাঙ্গীর আলম, জাহাঙ্গীরের ভাই নাজমুল আলম এবং বাংলাদেশ ইসলামী ছাত্রশিবিরের কর্মী আব্দুস সালাম। এছাড়া আদালত দুই আসামিকে খালাস দেয়; যারা ছিলেন বাংলাদেশ ইসলামী ছাত্রশিবিরের রাজশাহী বিশ্ববিদ্যালয় শাখার সভাপতি মাহবুবুল আলম সালেহী এবং জাহাঙ্গীরের বাবা আজিমুদ্দিন মুন্সী। দণ্ডপ্রাপ্ত ডক্টর মিয়া মোহাম্মদ মহিউদ্দিন সাবেক ডাক ও টেলিযোগাযোগ মন্ত্রী আমিনুল হকের শ্যালক।\nবাংলাদেশ জামায়াতে ইসলামী রাজশাহী শাখার সভাপতি আতাউর রহমান তার দলের ছাত্র সংগঠনের সদস্যদের বেকসুর খালাস লাভের পর রায় উদ্‌যাপন করে একটি সমাবেশ করে। রাজশাহী বিশ্ববিদ্যালয়ের দুই সাবেক উপাচার্য ও বিশ্ববিদ্যালয়ের শিক্ষকরা এতে হতাশা প্রকাশ করে। রাজশাহী বিশ্ববিদ্যালয়ের শিক্ষক ও আহমেদের পরিবারের সদস্যরা বলেন, মাহবুবুল আলম সালেহীর মুক্তিতে তারা নিরাপত্তাহীন বোধ করছেন।\n২০০৮ সালে আদালতের রায়ের পর মৃত্যুদণ্ড নিশ্চিতকরণের জন্য তা হাইকোর্টে উত্থাপন করা হয়। এই সময়ে আসামিরা আপিল করে। ২০১৩ সালের ১৩ মে, নিম্ন আদালতের রায় বহাল রাখে বাংলাদেশ হাইকোর্ট, কিন্তু আবদুস সালাম ও নাজমুলের সাজা কমিয়ে যাবজ্জীবন কারাদণ্ডে স্থির করে। তাহেরের পরিবারের সদস্যরা মাহবুবুল আলম সালেহীসহ সকলের সর্বোচ্চ শাস্তি চেয়ে উচ্চ আদালতে আপিল করেন। এরপর বিভিন্ন সময়ে, বিশ্ববিদ্যালয়ের ছাত্র এবং শিক্ষকরা দ্রুত বিচার শেষ করার দাবি জানায়।\nপরে ২০১৩ সালের রায়ের বিরুদ্ধে আসামিরা আপিল করেন। এই সময়ে সাজা কমিয়ে দুইজনকে যাবজ্জীবন কারাদণ্ড দেয়ায় সেই রায়ের বিরুদ্ধে রাষ্ট্রপক্ষ আপিল করে। ২০২২ সালের ৫ এপ্রিল আপিল বিভাগ এই আপিলগুলি খারিজ করে হাইকোর্টের রায় বহাল রাখে। একই বছরের ১৫ সেপ্টেম্বর পূর্ণাঙ্গ রায় প্রকাশিত হয়, যাতে বলা হয়:\n\nমহিউদ্দিন অধ্যাপক হওয়ার পথ পরিষ্কার করতে তাহেরকে হত্যার ষড়যন্ত্র করেন। তাহের জীবিত থাকলে তাঁর পদোন্নতি পাওয়ার সুযোগ শূন্য, এ ধারণা থেকে তাহেরকে পৃথিবী থেকে সরিয়ে দিয়েছেন। অপর তিনজন আর্থিক সুবিধা, সেবা ও কম্পিউটার পেতে হত্যার অপরাধ সংঘটিত করেন।\nএই রায়ের পুনর্বিবেচনা চেয়ে যাবজ্জীবন কারাদণ্ডপ্রাপ্ত নাজমুল আলম বাদে অপর তিন দণ্ডিত আপিল বিভাগে পুনর্বিবেচনার আবেদন করলে ২০২৩ সালের ২ মার্চ হাইকোর্ট সেই পুনর্বিবেচনার আবেদন খারিজ করে দেয়। পরবর্তীতে মৃত্যুদণ্ড পাওয়া দুই আসামি রাষ্ট্রপতির কাছে প্রাণভিক্ষার আবেদন করলে রাষ্ট্রপতি তা নাকচ করে দেন।\nএরপর জাহাঙ্গীরের আটকাদেশের বৈধতা চ্যালেঞ্জ করে তার ভাই মো. সোহরাব হোসেন একটি রিট আবেদন করেন। ২০২৩ সালের ১৭ জুলাই হাইকোর্ট তা খারিজ করে দেয়। এই খারিজ আদেশের বিরুদ্ধে তিনি ২০ জুলাই লিভ টু আপিল করেন। ২৫ জুলাই প্রধান বিচারপতি হাসান ফয়েজ সিদ্দিকীর নেতৃত্বাধীন চার বিচারপতির আপিল বেঞ্চ তার লিভ টু আপিল আবেদন খারিজ করে দেন।\n\n\n=== রায় কার্যকর ===\nহত্যাকাণ্ডের ১৭ বছর পর, ২০২৩ সালের ২৭ জুলাই বৃহস্পতিবার রাত ১০টা ১ মিনিটে (বিএসটি) রাজশাহী কেন্দ্রীয় কারাগারে দুই আসামীর ফাঁসির রায় কার্যকর করা হয়। প্রথমে আসামি মিয়া মোহাম্মদ মহিউদ্দিনকে এবং পরে জাহাঙ্গীর আলমকে ফাঁসিতে ঝুলিয়ে মৃত্যুদণ্ড কার্যকর করা হয়। দুইজনকে ফাঁসিতে ঝোলানোর প্রক্রিয়ায় প্রধান জল্লাদ ছিলেন আলমগীর হোসেনের সহ মোট আটজন জল্লাদ যুক্ত ছিলেন। জেলা প্রশাসক শামীম আহমেদ, কারা উপ-মহাপরিদর্শক মো. কামাল হোসেন, রাজশাহী কেন্দ্রীয় কারাগারের সিনিয়র জেলা সুপার আবদুল জলিল, জেলার নিজাম উদ্দিন, রাজশাহী সিভিল সার্জন ডাক্তার আবু সাইদ মোহাম্মদ ফারুক সহ ঊর্ধ্বতন কারা কর্মকর্তারা এ সময় উপস্থিত ছিলেন।\n\n\n== তথ্যসূত্র =="}