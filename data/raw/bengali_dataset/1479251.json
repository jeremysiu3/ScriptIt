{"pageid": 1479251, "title": "জামিয়া হোসাইনিয়া ইসলামিয়া আরজাবাদ", "url": "https://bn.wikipedia.org/wiki?curid=1479251", "content": "জামিয়া হোসাইনিয়া ইসলামিয়া আরজাবাদ সংক্ষেপে আরজাবাদ মাদ্রাসা বাংলাদেশের ঢাকার পশ্চিমপ্রান্তে তুরাগ নদীর পূর্বতীরে মিরপুর হরিরামপুর এলাকায় অবস্থিত একটি কওমি মাদ্রাসা। হুসাইন আহমদ মাদানির নামানুসারে এই প্রতিষ্ঠানের নামকরণ করা হয়। আবদুল খালেক আসআদী ১৯৭০ সালে এই মাদ্রাসার ভিত্তি স্থাপন করেন। প্রথম মুহতামিম ছিলেন শামছুদ্দীন কাসেমী। বর্তমানে এর মুহতামিম বাহাউদ্দীন যাকারিয়া। এটি কাদিয়ানী বিরোধী খতমে নবুওয়ত আন্দোলনের ঘাঁটি হিসেবে খ্যাত। এটি বেফাকুল মাদারিসিল আরাবিয়া বাংলাদেশের অধিভুক্ত। ২০২২ সালের নভেম্বরে প্রথমবারের মতো মাদরাসাটি প্রাক্তন শিক্ষার্থীদের অংশগ্রহণে আবনায়ে আরজাবাদ সম্মেলন/২২ আয়োজন করে।\n\n\n== প্রেক্ষাপট ==\nমিরপুর এলাকায় ধর্মীয় শিক্ষার প্রসারে ১৯৭০ সালে শামছুদ্দীন কাসেমীর তত্ত্বাবধানে আব্দুল খালেক আসআদীর মাধ্যমে এই মাদ্রাসা প্রতিষ্ঠিত হয়। বাংলাদেশের স্বাধীনতাযুদ্ধের সময় অগ্নিকাণ্ডের ফলে মাদ্রাসার কার্যক্রম সাময়িকভাবে ব্যাহত হয়। ১৯৭৪ সালে বহুমুখী পরিকল্পনা নিয়ে এটি পুনর্যাত্রা শুরু করে। ১৯৭৪ সালের শেষ দিকে সদরুল মুদাররিসিন হিসেবে শামছুদ্দীন কাসেমী যোগদান করেন। ১৯৭৬ সালে তিনি জামিয়ার মুহতামিম পদে অধিষ্ঠিত হন। ১৯৯৬ সালে তার মৃত্যুর পর দায়িত্ব পান মোস্তফা আজাদ। তিনি ২০১৮ সালে মৃত্যুবরণ করেন। এরপর থেকে দায়িত্বে আছেন বাহাউদ্দীন জাকারিয়া।\n\n\n== বিভাগসমূহ ==\nপ্রকাশনা বিভাগ থেকে বিভিন্ন বই-পুস্তক, মাসিক পত্রিকা, সাময়িকী প্রকাশ করা হয়ে থাকে। এ বিভাগ থেকে প্রতি বছর বিষয়ভিত্তিক একটি স্মারক প্রকাশিত হয়। প্রাইমারি মক্তব বিভাগে শিশুদের প্রাথমিক উর্দু, ফার্সিসহ পঞ্চম শ্রেণি পর্যন্ত বাংলা, গণিত, সমাজ ও ইংরেজি শিক্ষা প্রদান করা হয়।কিতাব বিভাগ হলো মাদ্রাসার পূর্ণাঙ্গ ইসলামি শিক্ষা ব্যবস্থাপনা সমৃদ্ধ প্রধান বিভাগ। এই বিভাগে ছাত্রদেরকে আরবি প্রথম শ্রেণি থেকে সর্বোচ্চ শেণি তাকমিল পর্যন্ত পাঠ্যসূচি অনুযায়ী পর্যায়ক্রমে ফেকাহ, তাফসির, হাদিস, আকাইদ, সাহিত্য, নাহু-সরফ, বালাগাত-মানতিক, হেকমতসহ বিভিন্ন বিষয়ে পাঠদান করা হয়। মুসলমানদের দৈনন্দিন জীবনের উদ্ভূত সমস্যাবলির শরীয়তসম্মত সমাধানের জন্য মুফতিদের তত্ত্বাবধানে ফতোয়া ও ফারায়েজ বিভাগটি পরিচালিত হয়। যারা বিভিন্ন মাসয়ালা জানতে চান তাদের জন্য এ বিভাগ থেকে লিখিতভাবে ফতোয়া প্রদান করা হয়। এছাড়াও এই বিভাগে তাকমিল সমাপনকারী ছাত্রদের তাখাসসুস ফিল ফিকহ-এর উপর বিশেষ প্রশিক্ষণ দেওয়া হয়।\nতাফসিরুল কুরআন প্রশিক্ষণ কোর্স হলো \nকুরআনের তাফসির বিষয়ে জ্ঞান লাভের জন্য গবেষণামূলক কোর্স। এই বিভাগে প্রতি বছর রমজান মাসে আহমদ আলী লাহোরীর বিশেষ পদ্ধতি অনুসারে তাফসীর প্রশিক্ষণ দেয়া হয়। লাহোরীর ছাত্র শামছুদ্দীন কাসেমী সৰ্বপ্ৰথম বাংলাদেশে এই ধারার তাফসির কোর্স চালু করেন। বর্তমানে তার ছাত্রদের মাধ্যমে কোর্স পরিচালিত হয়ে আসছে।\n\n\n== সাহিত্য ও সাংস্কৃতিক তৎপরতা ==\nবাংলা সাহিত্য চর্চার জন্য শুরু থেকেই এখানের সিলেবাসে দশম শ্রেণি পর্যন্ত বাংলা ভাষা অন্তর্ভুক্ত রয়েছে। পাশাপাশি এ মাদ্রাসায় মাতৃভাষায় সাপ্তাহিক বক্তৃতা প্রশিক্ষণ ও নিয়মিত দেয়ালিকা প্রকাশ করা হয় এবং মাঝেমধ্যে বক্তৃতা, প্রবন্ধ ও কবিতা রচনা-আবৃত্তির প্রতিযোগিতারও আয়োজন করা হয়। ছাত্রদের বাংলা ও আরবি ভাষায় পারদর্শী করে গড়ে তোলার লক্ষ্যে সাহিত্যচর্চার জন্য ছাত্রদের উদ্যোগে “ইনকিলাব” ও আল-ফালাহ\" নামে দুটি দেয়লিকা বের করা হয়।\n\n\n== শিক্ষক ও কর্মচারী ==\nমাদ্রাসায় সর্বমোট ৫৫ জন শিক্ষক কর্মরত আছেন। বিভিন্ন পর্যায়ে ১৫ জন কর্মচারী, খাদেম, বাবুর্চি, পাহারাদার এবং পরিচ্ছন্নকর্মী দায়িত্ব পালন করছেন। ২০২৩-২৪ শিক্ষাবর্ষে প্রায় ১৩০০ শিক্ষার্থী ভর্তি হয়েছে।\n\n\n== প্রাক্তন শিক্ষার্থী ==\nমাদ্রাসার প্রাক্তন শিক্ষার্থীদের মধ্যে আছেন:\nমঞ্জুরুল ইসলাম আফেন্দী, ওয়ালিউর রহমান খান, এনায়েতুল্লাহ আব্বাসি, মুফতি এনায়েতুল্লাহ, শাকের হোসাইন শিবলি, ওয়ালিউল্লাহ আরমান।\n\n\n== আরও দেখুন ==\nদেওবন্দি মাদ্রাসার তালিকা\nবাংলাদেশের কওমি মাদ্রাসার তালিকা\n\n\n== তথ্যসূত্র =="}