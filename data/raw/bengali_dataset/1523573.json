{"pageid": 1523573, "title": "ইমাম মাহদী দাবিদারদের তালিকা", "url": "https://bn.wikipedia.org/wiki?curid=1523573", "content": "ইসলামী ধর্মতত্ত্বে মাহদী হলেন একজন মসীহ ব্যক্তিত্ব, যার ব্যাপারে বিশ্বাস করা হয় যে, তিনি বিচার দিবসের আগে পৃথিবীতে আবির্ভূত হয়ে পৃথিবী থেকে অন্যায়, অবিচার ও অত্যাচার দূরীভূত করবেন।  ইসলামের সূচনালগ্ন থেকে মুসলিম বিশ্বের ইতিহাস জুড়ে মাহদী বলে দাবি করা অগণিত লোকের অস্তিত্ব পাওয়া যায়। একজন মাহদী দাবিদার পার্থিব মর্যাদার পাশাপাশি আধ্যাত্মিক ক্ষমতারও অধিকারী হতে পারেন। মাহদী দাবীদাররা রাষ্ট্রও প্রতিষ্ঠা করেছিলেন ( যেমন ১৯শ শতাব্দীর শেষের দিকে সুদানে মুহাম্মদ আহমাদ) সেই সাথে তারা পৃথক ধর্ম ও সম্প্রদায়ও (যেমন: বাবিবাদ এবং আহমদিয়া আন্দোলন) গড়ে তুলেছিলেন।  মুসলিম বিশ্বে মাহদী মতবাদের অব্যাহত প্রাসঙ্গিকতা সম্প্রতি সবচেয়ে বেশি জোর দিয়ে উঠে আসে ১৯৭৯ সালে সৌদি আরবের মক্কায় অবস্থিত মসজিদে হারাম অবরোধের সময়, যখন জুহায়মান আল-ওতাইবির নেতৃত্বে কমপক্ষে ২০০ সন্ত্রাসী তার শ্যালক মুহাম্মদ বিন আবদুল্লাহ আল-কাহতানিকে মাহদী ঘোষণা করেছিলেন।\n\n\n== পটভূমি ==\nপ্রথাগতভাবে \"প্রলয়জনিত অনুমান\" বা ভবিষ্যদ্বাণী সম্পর্কে আগ্রহ প্রধানত দ্বাদশী শিয়া, ইসমাইলি এবং এমন সুন্নি মুসলমানদের মধ্যে বেশি দেখা যায়, যারা সাধারণত প্রান্তিক ভৌগলিক এলাকাগুলিতে বসবাস করে; যেমন মরক্কো বা সুদান। তবে এই ধারণা সুন্নি ইসলামের মূলভূমিতে ততটা শক্তিশালী ছিল না।।  মাহদি সম্পর্কে মূলধারার সুন্নিদের বিশ্বাস হলো, মাহদি এখনো জন্মগ্রহণ করেননি। তিনি কিয়ামতের আগে আগে জন্মগ্রহণ করবেন এবং তার আত্মপ্রকাশই হবে কিয়ামতের বড় নির্দশনসমূহের একটি। তিনি কখনোই নিজেকে মাহদি বলে দাবি করবেন না; বরং নিজেকে তিনি আড়াল করতে চাইবেন। মুসলিমরা মাসজিদুল হারামে তাওয়াফরত অবস্থায় তাকে দেখবে এবং তার হাতে বায়াতবদ্ধ হবে। \nশিয়া ইসলাম অনুযায়ী মাহদির জন্য অপেক্ষা করাও এক প্রকার ইবাদত হিসেবে গণ্য হয়। ইমাম মাহদির আবির্ভাবের পর তাকে অনুসরণ করে তার নেতৃত্বে জিহাদ করা মুসলিমদের একটি দৈনন্দিন চাওয়া। এই জন্য অনেক মুসলমান মাহদির দাবিকারীদের সমর্থন করেন। কিন্তু কখনো কখনো মাহদির দাবিদার ব্যক্তি ও শরিয়া আইন অনুসরণকারী ইসলামি পণ্ডিতদের মধ্যে বিরোধ দেখা দেয়। কারণ শরিয়তে ইমাম মাহদি সম্পর্কে বিস্তারিত বর্ণনা দেওয়া হয়েছে এবং তার কিছু নির্দশনও উল্লেখ করা হয়েছে, যা মাহদি দাবিদার ভণ্ড ব্যক্তিদের মাঝে পাওয়া যায় না।  \nপূর্বে ইরাকে অনেক মাহদির দাবিদারকে \"অবিশ্বাসী ও মিথ্যাবাদী\" সাব্যস্ত করা হয়েছে। তাদের মধ্যে দিয়া আব্দুল জাহরা কাদিম ও আহমাদ আল-হাসান বিশেষ উল্লেখযোগ্য, যিনি দাবি করেছিলেন যে, মাহদি তাকে তার প্রতিনিধি নিযুক্ত করেছেন। তিনি মিলিশিয়া গঠন করে শিয়া আয়াতুল্লাহদের বিরুদ্ধে তীব্র আক্রমণ পরিচালনা করেছিলেন।   \nএছাড়া মাহমুদ পারগু বলেন যে, শিয়া হাদীস অনুযায়ী মাহদি একটি নতুন ধর্ম, একটি নতুন কিতাব ও নতুন আইন নিয়ে আসবেন এবং এর ফলে পূর্বে প্রতিষ্ঠিত ইসলামি জ্ঞান ও ধর্মীয় অনুষ্ঠানগুলি অপ্রয়োজনীয় হয়ে পড়বে। \n\n\n== অষ্টম শতাব্দী ==\n\n\n=== সালিহ ইবনে তারিফ ===\nসালিহ ইবন তারিফ ছিলেন বারঘোয়াটা জনগোষ্ঠীর দ্বিতীয় নেতা। তিনি অষ্টম শতাব্দীর মাঝামাঝি সময়ে (দ্বিতীয় ইসলামী শতাব্দী) নিজেকে একটি নতুন ধর্মের নবী হিসেবে ঘোষণা করেন। উমাইয়া খলিফা হিশাম ইবনে আবদুল মালিকের শাসনামলে তার আবির্ভাব ঘটে। সালিহ তার জাতির জন্য একটি স্বতন্ত্র আইনের সংস্থান করেছিলেন, যেখানে তার অনুসারীরা তাকে \"সালিহ আল-মু'মিনিন\" (বিশ্বাসীদের পুনর্সংস্কারক) ও চূড়ান্ত মাহদি হিসেবে আখ্যায়িত করত।\nইসলামী সাহিত্যে তার বিশ্বাসকে বিভ্রান্তিকর ও ভ্রান্ত বলে বিবেচনা করা হয়। কারণ তার শিক্ষার অনেক দিক প্রথাগত ইসলামের সাথে সাংঘর্ষিক ছিল; যেমন: চুরির জন্য মৃত্যুদণ্ডের বিধান, তালাকের সংখ্যার কোন সীমা না থাকা, রমজানের পরিবর্তে রজব মাসে রোজা পালন এবং দৈনিক পাঁচ ওয়াক্ত নামাজের পরিবর্তে দশবার নামাজের বাধ্যবাধকতা। রাজনৈতিক দিক থেকে বিশ্লেষণ করলে বুঝা যায়, ইবনে তারিফের এই নতুন ধর্মপ্রবর্তনের উদ্দেশ্য ছিল উমাইয়াদের অধীনতা থেকে মুক্ত হয়ে একটি স্বাধীন রাষ্ট্র গড়ে তোলা এবং সেই রাষ্ট্রের জন্য একটি নিজস্ব আদর্শিক ভিত্তি তৈরি করা, যাতে তার শাসনের বৈধতা প্রতিষ্ঠা পায়। তাই সমসাময়িক কিছু বারবার অধিকারকর্মী সালিহ ইবনে তারিফকে উমাইয়াদের বিরুদ্ধে প্রতিরোধের প্রতীক এবং বার্ঘোয়াটা রাষ্ট্রের একজন প্রতিষ্ঠাতা হিসেবে বীরোচিতভাবে স্মরণ করে।\n\n\n=== আবদুল্লাহ ইবনে মু'আওয়া ===\nআবদুল্লাহ ইবনে মু'আওয়া মহান সাহাবি জাফর ইবনে আবি তালিবের বংশধর ছিলেন। ৩৩  ১২৭ হিজরি/৭৪৪ খ্রিষ্টাব্দের শেষদিকে কুফার শিয়া সম্প্রদায় তাকে ইমাম হিসেবে মনোনীত করে। তিনি উমাইয়া খলিফা তৃতীয় ইয়াজিদ বিরুদ্ধে বিদ্রোহ ঘোষণা করেন এবং বিদ্রোহের পর তিনি ইরানের পশ্চিমাঞ্চল বিশেষ করে ইস্পাহান ও ইস্তাখর অঞ্চলে অগ্রসর হন এবং দুই বছর ইরানের পশ্চিমাঞ্চলের নিয়ন্ত্রণ করেন। কিন্তু ৭৪৬-৭ সালে খলিফার সেনাবাহিনীর কাছে পরাজিত হয়ে তিনি খুরাসানের হোরাতে পালিয়ে যান। ধারণা করা হয়, তার প্রতিদ্বন্দ্বী আবু মুসলিম তাকে বন্দি করে এবং কারাগারে তার মৃত্যু ঘটে। যদিও তার অনুসারীরা তার মৃত্যু মানতে অস্বীকার করে এবং বিশ্বাস করে যে তিনি গায়েবে (অদৃশ্য অবস্থা) প্রবেশ করেছেন এবং একদিন মাহদি হিসেবে ফিরে আসবেন।\n\n\n=== মুহাম্মদ ইবনে ইসমাঈল ===\nমুহাম্মদ ইবন ইসমাঈল (৭৪০–৮১৩ খ্রিষ্টাব্দ) ছিলেন ইসমাঈল ইবনে জাফরের পুত্র, যার নামে ইসলামের ইসমাঈলি শাখার নামকরণ করা হয়েছে। যদিও মুহাম্মদ ইবনে ইসমাঈল নিজে কখনও মাহদি হওয়ার দাবি করেননি, তবে অধিকাংশ ইসমাঈলি বিশ্বাস করে যে, ইমামদের বংশধারা তার পুত্র আহমদ ওয়াফির (আবাদুল্লাহ ইবন মুহাম্মদ) মাধ্যমে অব্যাহত ছিল। কিন্তু মুহাম্মদ ইবনে ইসমাইলের মৃত্যুর পর তার অনেক অনুসারী তাকে সপ্তম ও সর্বশেষ ইমাম হিসেবে শ্রদ্ধা জানাতে থাকে, যার প্রত্যাবর্তন মাহদির নিদর্শন ও ক্ষমতার সাথে সম্পৃক্ত বলে প্রতীক্ষা করা হয়।\n\n\n== দশম শতাব্দী ==\nদশম শতাব্দীতে ইসমাইলি সম্প্রদায় দুটি ভাগে বিভক্ত হয়েছিল; আবদুল্লাহ আল-মাহদি বিল্লাহ নেতৃত্বাধীন সালামিয়্যা অঞ্চলে সালামীয়রা ও পূর্ব আরবের আল-হাসা অঞ্চলের কারমাতীয়রা। উভয় পক্ষই নিজ নিজ ইমামকে মাহদি দাবী করে। কার্মাতীয়রা সালামীয়দের থেকে আলাদা হয়, যখন সালামীয় নেতা আবদুল্লাহ আল-মাহদি বিল্লাহ নিজেকে মাহদি ঘোষণা করেন। প্রায় ৩০ বছর পর কারমাতীয় নেতা আবু তাহির আল-জান্নাবিও নিজেকে মাহদি ঘোষণা করেন।।\n\n\n=== আবদুল্লাহ আল-মাহদি বিল্লাহ ===\n৮৯৯ সালে আবদুল্লাহ আল-মাহদি বিল্লাহ (যার প্রকৃত নাম ছিল আবদুল্লাহ সাঈদ) নিজেকে মাহদি ঘোষণা করেন। তিনি তখন ইসমাইলিদের নেতা ছিলেন। ৯০৯ সালে প্রতিষ্ঠিত ফাতিমি খিলাফতের তিনি প্রথম খলিফা হন। ইতিহাসে মাহদি দাবিদারদের মধ্যে খুব অল্প কয়েকজনই সফল রাষ্ট্র প্রতিষ্ঠা করতে সক্ষম হন এবং তিনি তাদের একজন ছিলেন। মাহদি পরিচয় ব্যবহার করে ৯০৩ সালে তিনি সিরিয়া দখলের চেষ্টা করেন, কিন্তু ইরাকি বাহিনীর হাতে পরাজিত হন। তার দাঈ আবু আবদুল্লাহ আল-হুসাইন আল-শিয়ির মাধ্যমে কয়েক বছর পর উত্তর আফ্রিকার কিছু অংশে বিশেষ করে স্থানীয় বারবার জনগণের সমর্থন নিয়ে তার আধিপত্য প্রতিষ্ঠিত হয়।\nমাহদি আসার পর যে কিয়ামত সংঘটিত হবে বিশ্বাস করা হয়, তার সময় এটি অনির্দিষ্টকালের জন্য পিছিয়ে দেওয়া হয়। তিনি মাহদি হিসেবে দাবি করা অলৌকিক ক্ষমতাবলী প্রদর্শন করতে ব্যর্থ হন। যারা তার কাছে এই ক্ষমতার প্রমাণ দাবি করত, তাদের অনেক সময় বরখাস্ত করা হত কিংবা মৃত্যুদণ্ড দেওয়া হত।\nপরবর্তী সময়ে ফাতিমীয়রা তাদের মিলেনারীয় বক্তব্য পরিত্যাগ করে সাম্রাজ্য গঠনের দিকে মনোনিবেশ করে। তারা মিশরে কায়রো শহর প্রতিষ্ঠা করে এবং তাদের বংশধররা খলিফা হিসেবে শাসন চালিয়ে যেতে থাকে। ষষ্ঠ ফাতিমীয় খলিফা হাকিম বিআমরিল্লাহ একজন অদ্ভুত চরিত্রের শাসক ছিলেন। তিনি কখনো গির্জা ধ্বংস করা, কখনো সঙ্গীত নিষিদ্ধ করা, কখনো সব কুকুর হত্যা করার মত চরম সিদ্ধান্ত নিতেন এবং হঠাৎ করে সেগুলি প্রত্যাহারও করে নিতেন। তার এই আচরণকে অনেকে ঈশ্বরপ্রেরিত বলেও মনে করতেন এবং তার প্রতি এই বিশ্বাস থেকেই দ্রুজ ধর্মের উদ্ভব হয়। দ্রুজরা বিশ্বাস করে, আল-হাকিম এখন গায়েব রয়েছেন এবং কিয়ামতের দিন মাহদি হিসেবে ফিরে আসবেন। \nসালাহউদ্দিন আইয়ুবি মিশর দখল করলে ফাতিমীয় রাজবংশের অবসান ঘটে। তিনি ফাতিমীয় শাসনের ইতি টানেন।\n\n\n=== কাদু বিন মু'রিক আল-মাওয়াতি ===\nকাদু বিন মুরিক আল-মাওয়াতি একজন তরুণ কুতামা বারবার ছিলেন। আবু আবদুল্লাহ আল-শিয়ীকে নির্মূল করার পর ও ইফ্রিকিয়ার শহরগুলিতে কুতামা-বিরোধী দাঙ্গার পরে হতাশ ফাতিমীয় সমর্থকরা তাকে মাহদি হিসেবে ঘোষণা করে। এরপর ফাতিমীয় উত্তরাধিকারী আল-কায়িম বিদ্রোহ দমন করার জন্য একটি বাহিনীর নেতৃত্ব দেন। তবে ৯১২ সালের ২১ জুন মিলার কাছে সংঘটিত যুদ্ধে ফাতিমীয় বাহিনী বিদ্রোহীদের সম্পূর্ণ পরাজিত করে। কাদু ও অন্য বিদ্রোহী নেতাদের বন্দি করা হয় এবং তাদের কায়রোয়ানের বিজয় মিছিলে প্রদর্শন করা হয়।\n\n\n=== আবু'ল-ফাদল আল-ইসপাহানি ===\nআবু'ল-ফাদল ইস্পাহানি একজন তরুণ পার্সিক ব্যক্তি ছিলেন। ৯৩১ খ্রিষ্টাব্দে বাহরাইনের কারমাতীয় নেতা আবু তাহির জান্নাবি তাকে \"ঈশ্বরের অবতার\" ঘোষণা করেন। তবে আবু'ল-ফাদল ইসলামি ঐতিহ্যবিরোধী মত প্রচার করতে থাকেন এবং পুরাতন পার্সিক ধর্ম জরথুস্ট্রবাদে ফিরে যাওয়ার আহ্বান জানান। তিনি তার অনুসারীদের ইব্রাহিমীয় নবীদের অস্বীকার করতে এবং আগুন পূজা করতে উৎসাহিত করতেন। তার এই কর্মকাণ্ডে অসন্তুষ্ট হয়ে আবু তাহির তাকে প্রতারক ঘোষণা করে মৃত্যুদণ্ড দেন।\n\n\n=== মুহাম্মদ আল-মাহি বিল্লাহ ===\n৯৪৫ খ্রিষ্টাব্দের গ্রীষ্মে খারিজি নেতা আবু ইয়াজিদের বিরুদ্ধে বিদ্রোহ চলাকালে একজন ব্যক্তি বেজা শহরে আব্বাসীয় রাজপুত্র দাবি করে বিদ্রোহ করেন। তিনি কালো পতাকা ব্যবহার করে নিজেকে মাহদি হিসেবে ঘোষণা করেন এবং মুহাম্মদ আল-মাহি বিল্লাহ নাম গ্রহণ করেন। তবে দ্রুত তাকে আবু ইয়াজিদের পুত্র আয়ুব আটক করে এবং তার জ্ঞানের পরীক্ষা নেয়। পরীক্ষায় তার অজ্ঞতা প্রকাশ পেলে, তাকে শহরের দরজার সামনে ক্রুশবিদ্ধ করে হত্যা করা হয়।\n\n\n=== মুহাম্মদ ইবনুল মুস্তাকফি ===\nমুহাম্মদ ইবনুল মুস্তাকফি ছিলেন আব্বাসীয় খলিফা আল-মুস্তাকফির পুত্র ও মনোনীত উত্তরাধিকারী। তিনি বুইয়িদ আমির ও তাদের পুতুল খলিফা আল-মুতি'র বিরুদ্ধে ষড়যন্ত্র করে নিজেকে মাহদি হিসেবে দাবি করেন।\n\n\n== দ্বাদশ শতাব্দী ==\n\n\n=== আলামুতের দ্বিতীয় হাসান ===\n১১শ শতকের শেষের দিকে যখন ফাতেমীয় রাজবংশ তাদের অতিপ্রাকৃত দাবি ও মিল্লেনারিয়ানিবাদ (প্রলয় বা মহাবিপ্লবের প্রত্যাশা) থেকে সরে আসেন, তখন ইসমাইলি গোষ্ঠীতে আরেকটি বিভক্তি ঘটে। ফাতেমীয় সেনাবাহিনীর প্রধান আফদাল মৃত খলিফার মনোনীত উত্তরাধিকারী আবু মনসুর নিযারকে সরিয়ে দিয়ে তার পরিবর্তে নিজের অনুগত জামাইকে ক্ষমতায় বসান। নিযারের নেতৃত্বে একটি বিদ্রোহ সংঘটিত হলেও তা দমন করা হয়। তবে ইরানে ইসমাইলি বাহিনীর প্রধান হাসান সাব্বাহ কায়রোর ফাতেমীয়দের কাছ থেকে আলাদা হয়ে যান এবং আলামুতের দুর্গ থেকে সুন্নি আব্বাসীয় শাসক ও ফাতেমীয় দরবার — উভয়ের বিরুদ্ধে এক সন্ত্রাসের রাজত্ব শুরু করেন। \n৫৫৯ হিজরির (১১৬৪ খ্রিষ্টাব্দ) রমজানের মাঝামাঝি সময়ে হাসান সাব্বাহের উত্তরসূরি দ্বিতীয় হাসান তার অনুসারীদের একত্র করে জিন, মানুষ ও ফেরেশতার উদ্দেশ্যে ঘোষণা দেন যে, গোপন ইমাম (ইমাম মাহদি) তাদের পবিত্র শরিয়তের বিধিনিষেধ থেকে অব্যাহতি দিয়েছেন। এরপর উপস্থিত সবাই শরিয়া লঙ্ঘন করে এক মহাভোজে অংশ নেয়, যেখানে তারা রমজানের রোজা ভঙ্গ করে মদ পান করে এবং মক্কার দিকে মুখ না করে বিপরীত দিকে মুখ ঘুরিয়ে বসে। হাসান ব্যাখ্যা দেন যে, তিনি শরিয়ার বাহ্যিক (জাহিরি) দিক বাতিল করে এর আধ্যাত্মিক (বাতিনি) দিককে গুরুত্ব দিয়েছেন। তিনি গোপন নিজেকে সেই সময়ের ইমাম তথা মাহদি বলে দাবি করতেন।\nতার অনুসারীদের জন্যে শরিয়তের আনুগত্য কঠোর শাস্তিযোগ্য ছিল। এ অবস্থায় ব্যাপক প্রতিরোধ দেখা দেয় এবং শেষমেশ তার নিজেরই ভগ্নিপতি তাকে হত্যা করে। পরবর্তীতে তার পুত্রের মৃত্যুর পর দেশে পুনরায় ইসলামি আইন ও শরিয়া পুনঃপ্রবর্তন করা হয়।\n\n\n=== ইবনে তুমার্ত ===\nসুন্নি অধ্যুষিত মরক্কোতে মুহাম্মদ ইবন আব্দুল্লাহ ইবনে তুমার্ত (আনু. ১০৭৮/১০৮০–আনু. ১১৩০ খ্রি.) দ্বাদশ শতাব্দীর শুরুতে মুরাবিতুন রাজবংশের বিলাসিতা ও দুর্নীতির বিরুদ্ধে সংস্কার সাধনে এগিয়ে আসেন। কিন্তু মারাকেশ ও পার্শ্ববর্তী অন্যান্য শহরে প্রত্যাখ্যাত হয়ে তিনি আটলাস পর্বতমালায় নিজের মাসমুদা গোত্রের কাছে ফিরে যান। আল্লাহর একত্ববাদের ওপর তার ও তার অনুসারীদের বিশেষ জোর থাকার কারণে তারা \"মুওয়াহহিদিন (একত্ববাদী) নামে পরিচিত ছিলেন, যা স্পেনীয় উচ্চারণে বিকৃত হয়ে \"আলমোহাদ\" হয়ে যায়।\nইবন তুমার্ত অন্যান্য সমস্ত ইসলামী আইন পদ্ধতির (মাযহাবের) প্রত্যাখ্যান করেন এবং মনে করতেন যে, মুরাবিতুনদের শাসনের অবক্ষয় যুগের সমাপ্তির এবং কেয়ামতের ঘনিয়ে আসার লক্ষণ। ১১২১ খ্রিষ্টাব্দে তার অনুসারীরা তাকে মাহদি হিসেবে ঘোষণা করে। এছাড়া তিনিও নিজেকে ইমাম ও মাসুম (নিষ্পাপ) বলে অভিহিত করতেন। \nতিনি দশ জ্যেষ্ঠ অনুসারীর একটি পরিষদ গঠন করেন এবং বারবারীয়দের ঐতিহ্য অনুযায়ী পরে আরও ৫০ জন গোত্রপ্রধান নিয়ে একটি বৃহৎ জন পরিষদ গঠন করেন। ১১২৫ সালে মুওয়াহহিদিন বিদ্রোহ শুরু হয়, যখন তারা সুস ও মারাকেশের মতো শহরে আক্রমণ চালায়।\nতবে ১১৩০ সালে মারাকেশ দখলে ব্যর্থতার ফলে তার মাহদিত্বের দাবি দুর্বল হয়ে পড়ে এবং তিনি মৃত্যুবরণ করেন। মৃত্যুর আগেই তিনি আব্দুল মু'মিনকে নিজের উত্তরসূরি মনোনীত করেন, যিনি পরবর্তীতে নিজেকে খলিফা ঘোষণা করেন এবং তার পরিবারকে ক্ষমতায় বসিয়ে একটি ঐতিহ্যগত সুলতানিতে রূপান্তরিত করেন।\n\n\n== চতুর্দশ শতাব্দী ==\n\n\n=== ইরান ও ইরাকের শিয়া সম্প্রদায় ===\n১৩শ শতাব্দীতে মঙ্গোলদের আক্রমণের ফলে মুসলিম বিশ্বের পূর্বাঞ্চলে ব্যাপক ধ্বংস সাধিত হয়। ইরান ও ইরাক মঙ্গোল শাসনের অধীনে চলে আসে। তবে ১৪শ শতাব্দীর শুরুতে ইরান ও ইরাকের শিয়া মুসলমানরা গোপন বিদ্রোহ শুরু করেন। উদাহরণস্বরূপ, ইরাকের কেন্দ্রস্থলে অবস্থিত শিয়া শিক্ষাকেন্দ্র হিল্লায় প্রতিদিন আসরের নামাজের পর থেকে মাগরিব পর্যন্ত ১০০ জন শহরবাসী মাহদির আগমনের জন্য একটি বিশেষ আচার পালন করত। তারা ঢাক, বাঁশি ও শিঙা বাজাত এবং মাহদির জন্য একটি সজ্জিত ঘোড়া প্রস্তুত করে রাখত এবং এরপরে তারা আল্লাহর নামে তার কাছে করুণভাবে আকুতি করত: হে সময়ের অধিপতি! আল্লাহর নামে এসো। কারণ পৃথিবীতে বিশৃঙ্খলা ও পাপে ভর্তি হয়েছে! এই মুহূর্তেই তোমার আবির্ভাবের সময়!\" ইরানেও অনুরূপ মশীহীয় অনুষ্ঠান অনুষ্ঠিত হতো।\n\n\n=== ফজলুল্লাহ আস্তারাবাদি ===\n১৩৩৫ সালে মঙ্গোল খানাতের পতনের পর ভ্রাম্যমাণ আধ্যাত্মিক গোষ্ঠীগুলি জনগণের মধ্যে আধ্যাত্মিকতা প্রচার শুরু করে। এর মধ্যে সবচেয়ে গুরুত্বপূর্ণ ছিল শায়খিয়া-জুরিয়া নামি গোষ্ঠী, যারা মাহদির আগমনের নিকটতা ঘোষণা করে শিয়াদের অস্ত্র ধারণের আহ্বান জানায়। ১৩৮১ থেকে ১৩৯২ সালের মধ্যে তৈমুর লং তাদের কঠোরভাবে দমন করেন।\n১৩৮৬ সালে স্বপ্ন ব্যাখ্যাকারী ফজলুল্লাহ আস্তারাবাদি নিজেকে \"ঈশ্বরীয় মহিমার প্রকাশ\" ও যুগের ইমামের গুণাবলী ধারণকারী হিসেবে দাবি করেন। তিনি দাবি করেন যে, তিনি অক্ষরগুলোর গোপন তাৎপর্য বুঝতে সক্ষম (হুরুফিয়া মতবাদ)। ১৩৯৪ সালে তাকে মৃত্যুদণ্ড দেওয়া হয়; কিন্তু তার শিষ্যরা তাকে ঈশ্বরের অবতার হিসেবে শ্রদ্ধা করতে থাকে এবং \"তলোয়ারের ইমাম\" নামক মাহদির প্রতীক্ষা করতে থাকে।\nতাদের এ মতবাদ ইরান ও সিরীয় অঞ্চলে কঠোরভাবে নিন্দিত ও নিপীড়িত হয়। তাই পরে তারা ধীরে ধীরে আনাতোলিয়ার সুফি বাক্তাশি তরিকায় একীভূত হয়ে যায়।\n\n\n== পঞ্চদশ শতাব্দী ==\n\n\n=== নুরবখশ ===\nচতুর্দশ শতাব্দীর শুরুর দিকে ফযলুল্লাহ আস্তারাবাদির মৃত্যুদণ্ড কার্যকরের এক প্রজন্ম পরে তাজিকিস্তানে কুবরাউয়িয়া তরিকার সুফি গুরু ইসহাক খুতালানি তার শিষ্য নুরবখশকে ইমাম মাহদি ঘোষণা করেন। এই আন্দোলন ক্রমশ আকার ও প্রভাব বৃদ্ধি করে এবং এক ব্যর্থ বিদ্রোহ সংঘটিত করে। ফলে ১৪২৫ সালে খুতালানি ও তাঁর অনেক অনুসারীকে মৃত্যুদণ্ড দেওয়া হয়, যদিও নুরবখশ নিজে রক্ষা পান। পরে নূরবখশ কুর্দিস্তানে নিজের একটি পৃথক সুফি তরিকা প্রতিষ্ঠা করেন, তবে তাকে প্রকাশ্যে মাহদির দাবি ত্যাগ করতে বাধ্য করা হয়।\n\n\n=== মুহাম্মদ ইবনে ফালাহ ===\nমিলেনিয়ার বিদ্রোহের মাধ্যমে কিভাবে একটি নতুন রাজবংশীয় শক্তি গড়ে ওঠে তার আরেকটি দৃষ্টান্ত হল মুহাম্মদ ইবনে ফালাহ (১৪০০–১৪৬৫/৬৬ খ্রিস্টাব্দ)। আনুমানিক ১৪১৫ সালে মুহাম্মদ নিজেকে মাহদির ওয়ালি (প্রতিনিধি) হিসেবে ঘোষণা করেন। এর পরে ১৪৩৬ সালের মধ্যে দক্ষিণ-পশ্চিম ইরানে তাঁর প্রভাব ব্যাপকভাবে ছড়িয়ে পড়লে তিনি দাবি করেন যে, তিনি সপ্তম ইমামের পরিপূর্ণ অবতার ও মাহদির প্রতিনিধি। তিনি মাহদির নামে ভাষণও প্রদান করেন। তাঁর অনুসারীদের সম্প্রদায় মুশা’শাইয়া নামে পরিচিত হয়। যদিও ইরাকের পবিত্র নগরসমূহে তাঁর মতবাদের বিরোধিতা শুরু হয়, তবুও তাঁর শক্তি এতটাই বেড়ে যায় যে, তিনি হিল্লা ও নাযাফ নগরী ধ্বংস করেন এবং এমনকি ইমাম আলির কবরকেও অপবিত্র করেন। পরে তিনি খুজিস্তানে একটি স্বাধীন আমিরাত প্রতিষ্ঠা করেন, যা তাঁর বংশধরদের মধ্যে উত্তরাধিকারসূত্রে পরিচালিত হয়। পরে ১৫০৮ সালে সাফাভীয় সাম্রাজ্য এই আমিরাত দখল করে।\n\n\n=== সৈয়দ মুহাম্মদ জৌনপুরি ===\nসৈয়দ মুহাম্মদ জৌনপুরি (১৪৪৩–১৫০৫ খ্রি.) উত্তর ভারতের (বর্তমান উত্তরপ্রদেশ) জৌনপুরে জন্মগ্রহণ করেন। তাঁর পিতা সৈয়দ মুহাম্মদ আব্দুল্লাহ সপ্তম ইমাম মূসা আল-কাজিমের বংশধর ছিলেন। সৈয়দ মুহাম্মদ জৌনপুরি নিজেকে মাহদি-মা'উদ (প্রতিশ্রুত মাহদি) বলে তিনবার ঘোষণা করেন: প্রথম কাবা শরিফের রুকন ও মাকামের মধ্যবর্তী স্থানে (৯০১ হি.), দ্বিতীয়ত গুজরাতের আহমেদাবাদের তাজখান সালার মসজিদে (৯০৩ হি.) এবং সবশেষে গুজরাতের বাদলি গ্রামে (৯০৫ হি), যেখানে তিনি বিপুল সংখ্যক অনুসারী লাভ করেন, যদিও উলামাদের তীব্র বিরোধিতার মুখে পড়েন।\nতাঁর মোট পাঁচজন প্রধান প্রতিনিধি বা খলিফা ছিলেন: বান্দাগী মীরান সৈয়দ মাহমুদ (সানি মাহদি), বান্দাগী মিয়াঁ সৈয়দ খন্দামীর (সিদ্দিকে ভিলায়াত), বান্দাগী মিয়াঁ শা-এ-নেইমত (মিকরাজে বিদআত), বান্দাগী মিয়াঁ শা-এ-নিজাম (দরিয়ায়ে ওয়াহদত-ও-আশাম) ও বান্দাগী মিয়াঁ শা-এ-দিলাওয়ার (মাকবুলে মাহদি)। \nমুহাম্মদ জৌনপুরি ১৫০৫ খ্রিস্টাব্দে আফগানিস্তানের ফারাহ শহরে ৬৩ বছর বয়সে ইন্তেকাল করেন। তাঁর অনুসারীরা “মাহদভি” নামে পরিচিত এবং আজও তাদের অস্তিত্ব পাওয়া যায়। মাহদভিদের প্রধান কেন্দ্র ভারতের হায়দরাবাদ শহরে হলেও তারা গুজরাত, কর্ণাটক, মধ্যপ্রদেশ, মহারাষ্ট্র ও পাকিস্তানসহ বিশ্বের বিভিন্ন দেশে ছড়িয়ে আছে; যেমন: মার্কিন যুক্তরাষ্ট্র, কানাডা, অস্ট্রেলিয়া, সংযুক্ত আরব আমিরাত, কাতার, সৌদি আরব, কুয়েত, আফ্রিকা ও যুক্তরাজ্য।\n\n\n=== শেখ বদরুদ্দিন ===\nশেখ বদরুদ্দিনের ( উসমানীয় তুর্কি: شیخ بدرالدین; ১৩৫৯–১৪২০) পুরো নাম শেখ বদরুদ্দিন মাহমুদ বিন ইস্রাইল বিন আব্দুল আজিজ। তিনি প্রভাবশালী সুফি, পণ্ডিত, ধর্মতত্ত্ববিদ ও বিপ্লবী নেতা ছিলেন। ১৪১৬ সালে তিনি ও তাঁর অনুসারীরা উসমানীয় সাম্রাজ্যের বিরুদ্ধে একটি গুরুত্বপূর্ণ বিদ্রোহ পরিচালনা করেন, যা সুলতান প্রথম মুহাম্মদ শাসনে একটি বড় হুমকি হয়ে দাঁড়িয়েছিল।\n\n\n== ষষ্ঠদশ শতাব্দী ==\n\n\n=== মুহাম্মদ আল-মাহদি ===\n১৫০৯ সালে বনু সাঈদ নামের একটি পরিবার–যারা নিজেদের নবী মুহাম্মদের বংশধর বলে দাবি করত–  মরক্কীয় অঞ্চলের সবচেয়ে শক্তিশালী সুফি সংগঠন শাযিলিয়ার সামরিক সহায়তায় সুস অঞ্চল দখল করে নেয়। তাদের নেতা মুহাম্মদ আল-মাহদি জন্মসূত্রে সেই নাম ধারণ করেছিলেন এবং তাকে এর শাসক হিসেবে ঘোষণা করা হয়। তার অনুসারীরা বিশ্বাস করত যে, তিনি সেই বিখ্যাত হাদিসের প্রতিফলন, যেখানে বলা হয়েছে: \"নবীর বংশধরের মধ্যে থেকে একজন ব্যক্তি আগমন করবেন, যার নাম হবে মুহাম্মদ এবং তিনি পৃথিবীতে ন্যায়বিচার পুনঃপ্রতিষ্ঠা করবেন।\"\nপরবর্তীতে বনু সাঈদ রাজবংশ নিজেদের ক্ষমতা বলে প্রায় এক শতাব্দী ধরে মরক্কো শাসন করে।\n\n\n=== আহমদ ইবনে আবি মাহল্লি ===\nসাঈদ রাজবংশের বিরুদ্ধে আরেক মাহদি দাবিদার আহমদ ইবনে আবি মাহল্লি (১৫৫৯–১৬১৪) বিদ্রোহ করেন। তিনি মরক্কোর একজন ইমাম এবং সুফি নেতা ছিলেন। ১৬১০ সালে তিনি নিজেকে মাহদি ঘোষণা করে তার সুফি আধ্যাত্মিক শিক্ষকের বিরুদ্ধে বিদ্রোহ করে এবং সাঈদী শাসকদের ধর্মীয় শৈথিল্য ও পশ্চিমা ঔপনিবেশিকদের বিরুদ্ধে যথাযথ প্রতিরোধ না করার জন্য কঠোর সমালোচনা করে।\nতিনি মরক্কোর দক্ষিণাঞ্চলের মারাকেশ দখল করেন। কিন্তু ১৬১৩ সালে যুদ্ধে নিহত হলে তার অনুসারীরা মাহদির অজেয়তার প্রতি বিশ্বাস হারিয়ে পালিয়ে যায়। তার শিরচ্ছেদ করা হয় এবং তা নগরপ্রাচীরের ওপর ঝুলিয়ে রাখা হয়, যতক্ষণ না তা পচে গলে হয়ে যায়। তবুও অঞ্চলটির কিছু জনগণ তার মৃত্যুকে অস্বীকার করত এবং বিশ্বাস করত যে, তিনি আড়ালে চলে গিয়েছেন।\n\n\n=== প্রথম শাহ ইসমাইল ===\nনুরবখশের প্রভাব সাফাভীয় রাজবংশেও (১৫০১–১৭৩৬) অনুভূত হয়েছিল। এই রাজবংশের নামকরণ হয়েছিল সুফি তরিকা সাফাভীয় থেকে, যারা পঞ্চদশ শতকে শিয়া ধর্মে ধর্মান্তরিত হয়। যদিও সাফাভিদের প্রকৃত উৎস সম্ভবত কুর্দি ছিল।  তাদের সামরিক শক্তি নির্ভর উগ্র তুর্কমেন উপজাতি কিজিলবাশের ওপর নির্ভর করত, যাদের মূর্তিপূজা ও আধ্যাত্মিক ভোজনের মতো আচরণে অভিযুক্ত করা হতো। তাদের নেতা হায়দার যুদ্ধে নিহত হলে তার ১২ বছরের পুত্র প্রথম ইসমাইল তার স্থলাভিষিক্ত হন।\n\nনুরবখশের এক শিষ্যের দ্বারা প্রভাবিত হয়ে ইসমাইল নিজেকে মাহদি বলে দাবি করেন এবং কিজিলবাশ বাহিনী দিয়ে ব্যাপক রক্তক্ষয়ী অভিযান চালান। তারা বাকু, তাব্রিজ, ইস্পাহান, শিরাজ, বাগদাদ ইত্যাদি শহর দখল করলেও ১৫১৪ সালে উসমানীয় কামানের সামনে পরাজিত হন।\"নিজেকে মাহদি হিসাবে আর উপস্থাপন করতে না পেরে তিনি তখন দাবি করলেন যে, তিনি আত্মগোপনে থাকা ইমামের (দ্বাদশ ইমাম) একজন দূত। সাফাভীয় পরিবারের আনাতোলীয় (বর্তমান তুরস্ক ) উৎস সম্পর্কে আগের বর্ণনাগুলি ভুলে যাওয়া হলো এবং তার পরিবর্তে এমন একটি নবীচৌখ শুদ্ধ বংশপরিচয় তৈরি করা হল, যা রাজবংশটিকে 'মহা গায়েব' চলাকালীন দ্বাদশ ইমামের প্রতিনিধি হিসেবে উপস্থাপন করার সুযোগ দিল। তবে কিজিলবাশদের একটি ক্ষুদ্র সংখ্যালঘু অংশ তখনো শাহকে স্বয়ং মাহদি বলেই বিবেচনা করে যাচ্ছিল।\" তার এই ধর্মীয় বিভ্রান্তি পরে ইসমাইলের পুত্র ও উত্তরসূরিরা দমন করেন। তবে বর্তমানও তাকে আজারবাইজানি, তুর্কমেন ও কুর্দি জনগোষ্ঠী বিশেষ করে আলাবি সম্প্রদায় ও শাবাক ধর্মীয় গোষ্ঠীর অনুসারীরা শ্রদ্ধা করে। \n\n\n=== মুহাম্মদ নুর পাক ===\nমুহাম্মদ নুর পাক ছিলেন জিকিরবাদ নামক একটি ধর্মীয় আন্দোলনের ইমাম মাহদি ও সর্বশেষ নবী। তিনি কুরআন ও অন্য ধর্মগ্রন্থগুলোর গোপন ব্যাখ্যা হিসেবে নতুন ধর্মগ্রন্থ প্রকাশ করেন, যাকে বুরহান বা কঞ্জুল আসরার বলা হয়। ১৫৭০ সালে তার জন্ম হয়েছিল।\nতার জীবন সম্পর্কে পণ্ডিতদের থেকে বেশি কিছু জানা যায় না। কারণ জিকরিদের কাছে তার জীবন নিয়ে রচিত গোপন ধর্মগ্রন্থ 'মাহদি নামা' আছে, যা বেলুচি ভাষায় লেখা। এছাড়াও নবী ও রাসুলদের জীবন নিয়ে তাদের কাছে আরও অনেক গোপন ধর্মগ্রন্থ রয়েছে, যা অত্যন্ত গোপনীয় ও সাধারণভাবে অজানা।  \n\n\n== সপ্তদশ শতাব্দী ==\n\n\n=== আহমদ আল-মানসুর ===\nআহমদ আল-মানসুর (১৫৭৮–১৬০৩ খ্রি.) মরক্কোর একজন সুলতান ছিলেন। বিখ্যাত ফকিহ আহমদ বিন মুহাম্মদ বিন সিদ্দীক বিশেষভাবে মাহদি বিষয়ে একটি গ্রন্থ রচনা করেছিলেন, যেখানে তিনি আল-মানসুরের মাহদিত্বের পক্ষে একশতটি যুক্তি উপস্থাপন করেছেন; যদিও গ্রন্থটি মুসলিম সমাজে গ্রহণযোগ্যতা লাভ করেনি।\n\n\n=== আহমদ ইবনে আবি মহল্লি ===\nআহমদ ইবনে আবি মহল্লি (১৫৫৯–১৬১৩ খ্রি.) ছিল মরক্কোর দক্ষিণাংশের বাসিন্দা। তিনি একজন কাজী (ধর্মীয় বিচারক) ও পণ্ডিত হিসেবে খ্যাতি অর্জন করেন। পরে তিনি নিজেকে মাহদি ঘোষণা করে ১৬১০ থেকে প্রায় ১৬১৩ সাল পর্যন্ত শাসনকারী সা'দী বংশের বিরুদ্ধে একটি বিপ্লব পরিচালনা করেন।\n\n\n== অষ্টাদশ শতাব্দী ==\n\n\n=== আগা মুহাম্মদ রেজা ===\n\nআগা মুহাম্মদ রেজা ছিলেন একজন শিয়া মুসলিম, যিনি ইরানি বংশোদ্ভূত হলেও তৎকালীন বঙ্গের সিলেট এলাকায় বসবাস করতেন। তিনি একজন সুফি পীর হিসেবে পরিচিতি লাভ করেন এবং হাজার হাজার অনুসারী সংগ্রহ করেন। ১৭৯৯ সালে তিনি কাছাড়ি রাজ্য আক্রমণ করে ব্রিটিশদের বিরুদ্ধে স্বাধীনতার ঘোষণা দেন এবং নিজেকে মাহদিও ঘোষণা করেন। পরবর্তীতে একাধিক যুদ্ধে ইস্ট ইন্ডিয়া কোম্পানির হাতে পরাজিত হয়ে তিনি পালিয়ে যান। পরে গ্রেফতার হলে ক্যালকাটায় (বর্তমান কলকাতা) তাকে আজীবন কারাবাসে পাঠানো হয়।\n\n\n== উনবিংশ শতাব্দী ==\nউনিশ শতাব্দীতে অনেক মাহদী দাবিদারের আবির্ভাব ঘটে, যাদের অনেকে বা তাদের শিক্ষা আজও কোনো না কোনোভাবে টিকে আছে।\n\n\n=== বু জিয়ান ===\n\nবু জিয়ান ছিলেন এমন একজন মাহদী দাবিদার, যিনি ইসলামের কোনো নতুন সংস্করণ চালু করতে চাননি; বরং কুফরি (অমুসলিম) আগ্রাসনের বিরুদ্ধে ইসলাম রক্ষা করতে চেয়েছিলেন। তিনি দাবি করেন যে, ১৮৪৯ সালে একাধিক স্বপ্নে মহানবী মুহাম্মদ তাঁকে তিনবার মাহদীর দায়িত্ব গ্রহণ করতে ও আলজেরিয়ায় ফরাসি ঔপনিবেশিকদের বিতাড়িত করার আহ্বান জানান। বু জিয়ান এর আগে আলজেরিয়ার বিখ্যাত প্রতিরোধ নেতা আমির আব্দুল কাদিরের প্রতিনিধিত্ব করেছেন। তিনি রহমানিয়া সুফি তরিকার সমর্থনে এক বিদ্রোহ পরিচালনা করেন। ফরাসিরা ৫২ দিন ধরে জায়াতশা ওয়াসিস অবরোধ করে রাখে এবং অবশেষে আক্রমণ চালিয়ে শহরটির জনগণকে নির্মমভাবে হত্যা করে। বু জিয়ানের কর্তিত মাথা শহরের প্রবেশপথে পেরেকের সাথে ঝুলিয়ে রাখা হয়েছিল। কিন্তু সাহারা মরুভূমির লোকদের মধ্যে এই বিশ্বাস ছড়িয়ে পড়ে যে, মাহদি বা অন্তত তাঁর কোনো সন্তান জীবিত পালিয়ে গেছে।\n\n\n=== আলী মুহাম্মদ (বাব) ===\n\nআলী মুহাম্মদ (১৮১৯–১৮৫০ খ্রিষ্টাব্দ) ১৮৪৪ সালে নিজেকে মাহদি দাবি করে \"বাব\" উপাধি গ্রহণ করেন এবং একটি নতুন ধর্মীয় আন্দোলন 'বাবীধর্ম' প্রতিষ্ঠা করেন। এই অপরাধে তাঁকে ইরানের তাবরিজ শহরে ফায়ারিং স্কোয়াডের মাধ্যমে মৃত্যুদণ্ড দেওয়া হয়। যদিও বাবী ধর্ম প্রবল বিরোধিতার সম্মুখীন হয় এবং বর্তমান এর অনুসারী সংখ্যাও খুবই কম, কিন্তু এই আন্দোলন থেকেই বাহাই ধর্মের উত্পত্তি হয়। বাহাই সম্প্রদায় বাবকে তাঁদের অন্যতম কেন্দ্রীয় ধর্মীয় ব্যক্তিত্ব হিসেবে সম্মান করে। \n\n\n=== মুহাম্মদ আহমদ ===\nমুহাম্মদ আহমদ বিন আবদুল্লাহ (১৮৪৪–১৮৮৫ খ্রি.) ছিলেন সুদানের সামানিয়া সুফি তরিকার একজন শায়খ। তবে জোরালো ধর্মীয় বক্তব্যের কারণে তিনি সামানিয়া তরিকা থেকে বহিষ্কৃত হন এবং পরে নিজস্ব একটি আন্দোলন শুরু করেন। ১৮৮১ সালের জুন মাসে তিনি নিজেকে মাহদি ঘোষণা করেন এবং দাবি করেন, স্বপ্নে মহানবী মুহাম্মদ তাঁকে একটি সিংহাসনে বসিয়েছেন। মুহাম্মদ আহমদ কর্ডোফান প্রদেশে তার নিয়ন্ত্রণ প্রতিষ্ঠা করেন এবং ব্রিটিশ-সমর্থিত মিশরীয় শাসনের বিরুদ্ধে সফল সামরিক অভিযান পরিচালনা করেন। ১৮৮৫ সালে তিনি সুদানের রাজধানী খার্তুম দখল করেন। এছাড়াও তিনি মক্কা, মদিনা, কায়রো ও জেরুজালেমে নামাজ পড়ার ভবিষ্যদ্বাণী করেছিলেন, কিন্তু বিজয়ের কিছু মাস পরই মৃত্যুবরণ করেন। তাঁর উত্তরসূরি আবদাল্লাহি ইবনে মুহাম্মদের নেতৃত্বে মাহদি রাজ্য ১৮৯৮ সাল পর্যন্ত টিকে ছিল। তারপর তারা ব্রিটিশ বাহিনীর হাতে পরাজিত হয়।\n\n\n=== মির্জা গুলাম আহমদ ===\nমির্জা গোলাম আহমদ (১৮৩৫–১৯০৮ খ্রিষ্টাব্দ) উনিশ শতকের শেষভাগে ব্রিটিশ ভারতে নিজেকে মাহদি ও নবী ঈসার দ্বিতীয় আগমন বলে দাবি করেন। তিনি ১৮৮৯ সালে আহমদিয়া ধর্মীয় আন্দোলনের প্রতিষ্ঠা করেন। তাঁর অনুসারীরা তাঁকে ইসলাম ধর্মের একজন সংস্কারক হিসেবে মানেন, যদিও মূলধারার মুসলিমরা তাঁকে মুসলিম বলেই স্বীকৃতি দেয় না। ১৮৮০ সালে তিনি তাঁর বিখ্যাত গ্রন্থ \"ব্রাহীন-ই-আহমদিয়াতে\" মাহদি হওয়ার দাবি করেন এবং দাবি করেন যে, তিনি ঐশী প্রকাশ লাভ করেছেন। তিনি কখনো কখনো নিজেকে একজন নবী হিসেবেও দাবি করতেন। ১৯৭৪ সালে পাকিস্তানের জাতীয় সংসদ একটি আইন পাস করে আহমদিয়া সম্প্রদায়কে অমুসলিম ঘোষণা করে। মির্জা গোলাম আহমদের মৃত্যুর পর তাঁর অনুসারীরা খলিফাতুল মসীহ নামক খলিফাদের মাধ্যমে নেতৃত্ব পেয়ে আসছে। \n\n\n== বিংশ শতাব্দী ==\n\n\n=== মুহাম্মদ বিন আবদুল্লাহ আল-কাহতানি ===\n\nমুহাম্মদ বিন আবদুল্লাহ আল-কাহতানিকে (১৯৩৫–১৯৭৯) তার ভগ্নিপতি জুহাইমান আল-ওতাইবি মাহদি হিসেবে ঘোষণা করে। জুহাইমান আল-ওতাইবি ১৯৭৯ সালের ২০ নভেম্বর মক্কায় অবস্থিত পবিত্র মসজিদুল হারাম দখল করতে ২০০-রও বেশি সশস্ত্র অনুসারী নিয়ে তা অবরোধ করেন। এই বিদ্রোহ দমন করতে দুই সপ্তাহ ধরে অভিযান চালানো হয়, যার ফলে অন্তত ৩০০ জন প্রাণ হারান।\n\n\n=== রিয়াজ আহমেদ গোহর শাহী ===\n\nরিয়াজ আহমেদ গোহর শাহী ( জন্ম: ১৯৪১) হলেন মেসায়া ফাউন্ডেশন ইন্টারন্যাশনাল (এমএফআই) ও \"আঞ্জুমান সারফারোশান-ই-ইসলাম\" নামী আধ্যাত্মিক আন্দোলনের প্রতিষ্ঠাতা। তাকে নিয়ে নানা তর্ক-বিতর্ক রয়েছে; কারণ এমএফআইয়ের অনুসারীরা তাকে মাহদি, মসিহ, এমনকি হিন্দু ধর্মের শেষ অবতার কল্কি হিসেবেও ঘোষণা করেছে। গোহর শাহীর অনুসারীরা দাবি করেন যে, তার মুখচ্ছবি চাঁদ, সূর্য, নীহারিকা তারকা ও মক্কার কালো পাথরে ( হাজরে আসওয়াদ) ফুটে উঠেছিল।  ২০০১ সালে জনসম্মুখ থেকে তিনি অন্তর্ধান করেন। কিছু সূত্র দাবি করে যে, তিনি ২০০১ অথবা ২০০৩ সালে মৃত্যুবরণ করেন, তবে তা নিশ্চিতভাবে প্রমাণিত হয়নি।\n\n\n=== আরিফিন মোহাম্মদ ===\nআরিফিন মুহাম্মদ ১৯৪৩ সালের দিকে মালয়েশিয়ার কেলান্তান রাজ্যের বেরিস, কামপুং বেসার বাচোক অঞ্চলে জন্মগ্রহণ করেন। তিনি \"আয়াহ পিন\" নামেও পরিচিত ছিলেন। তিনি নিষিদ্ধ ঘোষিত আধ্যাত্মিক সম্প্রদায় \"স্কাই কিংডমের\" প্রতিষ্ঠাতা ও নেতা ছিলেন। ১৯৭৫ সালে পেনাংয়ের বাটারওয়ার্থ শহরের বাগান লেবাই তাহির এলাকায় এই আধ্যাত্মিক গোষ্ঠী গঠিত হয়। আয়াহ পিন দাবি করেন, তিনি যিশু, মুহাম্মদ, শিব ও গৌতম বুদ্ধের অবতার। স্কাই কিংডমের অনুসারীরা বিশ্বাস করেন যে, আয়াহ পিন ভবিষ্যতে মাহদি রূপে ফিরে আসবেন। \n\n\n=== মুহাম্মাদু লিমামু লায়ে ===\nমুহাম্মাদু লিমামু লায়ে (১৮৪৩–১৯০৯ খ্রি.) ছিলেন সেনেগালের ভিত্তিতে গঠিত লায়েন সুফি তরিকার প্রতিষ্ঠাতা। ১৮৮৪ সালের ২৪ মে মায়ের মৃত্যুর পর তিনি নিজেকে মাহদি ঘোষণা করেন।  তার এই দাবি ফরাসি ঔপনিবেশিক শাসক ও ঐতিহ্যবাদী মুসলিমদের মধ্যে বিতর্ক সৃষ্টি করে। তার প্রচারের মূল বিষয় ছিল পরিচ্ছন্নতা, নামাজ, দান ও সামাজিক ন্যায়বিচার।\n\n\n== একবিংশ শতাব্দী ==\n\n\n=== দিয়ায়া আব্দুল জাহরা কাদিম ===\n২০০৬ সালে দিয়ায়া আব্দুল জাহরা কাদিম নিজেকে প্রতীক্ষিত মাহদি হিসেবে ঘোষণা করেন এবং \"স্বর্গের সৈনিক\" নামে তিনি একটি সশস্ত্র গোষ্ঠী গঠন করেন। সরকারি রিপোর্ট অনুযায়ী, ২০০৭ সালের জানুয়ারি মাসের শেষ দিকে কাদিম তার অনুসারীদের নিয়ে ইরাকের পবিত্র শিয়া শহর নাজাফের দিকে অগ্রসর হন এবং সেখানে শিয়াদের শীর্ষ ধর্মীয় নেতাদের হত্যা করে তাদের ধর্মীয় প্রতিষ্ঠানগুলোর (হাওযা) নিয়ন্ত্রণ নেওয়ার পরিকল্পনা করেন। এই হুমকির খবর পেয়ে ইরাকি বাহিনী কাদিমকে ঘিরে ফেলে এবং তাকে ও আরও ২৬৩ জন সন্ত্রাসীকে হত্যা করে।\nতবে অনানুষ্ঠানিক সূত্র মতে, ইরাকি ও মার্কিন বাহিনী নাজাফের উত্তরে জারগা এলাকায় \"স্বর্গের সৈনিক\" বাহিনীর সকল সদস্য, এমনকি নারী ও শিশুদেরও নিশ্চিহ্ন করে দেয়।\n\n\n=== অন্যান্য ঘটনা ===\nধর্মীয় মতবাদ সংক্রান্ত বিশেষজ্ঞ মাহদি গাফফারি জানান, ২০১২ সালে ইরানে বেশ কয়েক ডজন কুর্দি সুফিকে মাহদি দাবি করার অভিযোগে কারাবন্দী করা হয়েছিল।\n\n\n== যারা অনুসারী বা সমর্থকদের কাছে মাহদি হিসেবে পরিচিত ==\nআল-হাকিম বিআমরিল্লাহ —তিনি ষষ্ঠ ফাতিমীয় খলীফা ও ষোড়শ ইসমাইলি ইমাম ছিলেন, যিনি ৯৯৬–১০২১ সাল পর্যন্ত শাসনকার্য পরিচালনা করেছেন। আল-হাকিম বিশ্বব্যাপী প্রায় ১৫ মিলিয়ন নিজারি, ১–২ মিলিয়ন মুস্তালি ইসমাইলি এবং প্রায় ২ মিলিয়ন দ্রুজ সম্প্রদায়ের মধ্যে অত্যন্ত গুরুত্বপূর্ণ ব্যক্তিত্ব।\nআদনান অকতার—তিনি একজন তুর্কি ইসলামি টেলিভেঞ্জেলিস্ট (ধর্মীয় প্রচারক) ও একটি ধর্মীয় গোষ্ঠীর নেতা।\nজাফর আস-সাদিক—তিনি একজন প্রসিদ্ধ আলিম ও হাদিস বর্ণনাকারী ছিলেন। তিনি এমন একজন ইমাম, যাঁকে শিয়াদের তাউসি ও ইসমাইলি উভয়ই সম্মিলিতভাবে মেনে নেয়। তাউসি শিয়ারা তাঁকে মাহদি হিসেবে দাবী করেছিল।\nমুহাম্মদ কাসিম ইবনে আব্দুল করিম (জ. ১৯৭৬) — তিনি একজন পাকিস্তানি ধর্ম প্রচারক, যাঁকে তার মালয়েশীয় অনুসারীরা মাহদি বলে দাবি করে।\nওয়ালস ফার্ড মুহাম্মদ—তিনি ১৯৩০ সালের ৪ জুলাই যুক্তরাষ্ট্রের ডেট্রয়েটে \"নেশন অব ইসলাম\" নামে একটি ধর্মীয় আন্দোলন প্রতিষ্ঠা করেন। নেশন অব ইসলামের মতে, তিনি খ্রিস্টধর্মের মসীহ ও ইসলামের মাহদি উভয়ই ছিলেন।\nমুহাম্মদ বায়যীদ খান পন্নী — একজন বাংলাদেশী রাজনীতিবিদ, হোমিওপ্যাথি চিকিৎসক ও লেখক। তিনি পূর্ব পাকিস্তান প্রাদেশিক পরিষদের সদস্য ছিলেন। হেজবুত তাওহীদের অনুসারীরা তাঁকে মাহদি বলে দাবি করে।\nমুহাম্মদ ইবনে আব্দুল্লাহ আল-আফতাহ ইবনে জাফর সাদিক — তিনি এমন একটি ঐতিহাসিক চরিত্র, যার অস্তিত্ব নিয়ে বিতর্ক আছে। ফাতহি শিয়াদের (তার অনুসারী) একটি দল বিশ্বাস করত যে, তিনি ইমাম আবদুল্লাহ আল-আফতাহের পুত্র এবং তিনি ইমাম ছিলেন।\nমুহাম্মদ ইবনে আব্দুল্লাহ আন-নাফসুয-জাকিয়্যা — ইসলামি নবী মুহাম্মদের কন্যা ফাতিমার বংশধর। তাঁর মধুর ভাষণ, সদাচরণ ও দৃঢ় ব্যক্তিত্বের জন্য তিনি পরিচিত ছিলেন। তিনি মদিনায় আব্বাসীয় খলীফা আল-মনসুরের বিরুদ্ধে আলাবি বিদ্রোহের নেতৃত্ব দেন, যা ব্যর্থ হয়।\nমুহাম্মদ ইবনে আলী আল-হাদি — নবী মুহাম্মদের বংশধর, ইমাম আলী আল-হাদির পুত্র ও হাসান আল-আসকারির ভাই, যাঁরা তালভি শিয়াদের মতে, যথাক্রমে দশম ও একাদশ ইমাম ছিলেন।\nমুহাম্মদ ইবনে কাসিম (আল-আলাবি) — একজন আলাবি, যিনি আফগানিস্তানের উত্তর-পূর্বাঞ্চলের তালাকানে আব্বাসীয় খিলাফতের বিরুদ্ধে একটি ব্যর্থ জায়েদি বিদ্রোহের নেতৃত্ব দেন।\nমূসা আল-কাজিম — নবী মুহাম্মদের বংশধর এবং তালভি শিয়াদের সপ্তম ইমাম। ওয়াকিফি শিয়াদের মতে, তাঁকে মাহদি বলে বিশ্বাস করা হয়।\nউসমান দান ফোদিও—তিনি একজন ফুলানি পণ্ডিত, ইসলামী ধর্মীয় শিক্ষক, কবি, বিপ্লবী ও দার্শনিক। তিনি সকাটো খিলাফতের প্রতিষ্ঠাতা এবং প্রথম খলীফা ছিলেন।\nইয়াহইয়া ইবনে উমর — আব্বাসীয় খলীফা আল-মুস্তাঈনের শাসনামলে তিনি কুফা থেকে বিদ্রোহ শুরু করেন (৮৬৪–৮৬৫ খ্রি.)। তবে আব্বাসীয় সেনাপতি হুসাইন ইবনে ইসমাইলের নেতৃত্বে বিদ্রোহ দমন করা হয় এবং ইয়াহইয়া নিহত হন।\n\n\n== মাহদির প্রতিনিধিত্ব দাবি করা ব্যক্তিরা ==\nশিয়া বিশ্বাস অনুযায়ী, আত্মগোপনে থাকা ইমাম বা মাহদি প্রকাশিত হওয়ার আগে তার একজন দূত আসবেন, যিনি তার প্রতিনিধি হিসেবে কাজ করবেন এবং তার আদেশ জনগণের কাছে পৌঁছে দেবেন। এছাড়াও তিনি মাহদি কর্তৃক নির্দেশিত কিছু দায়িত্বও পালন করবেন। সে হিসেবে অনেক ব্যক্তিই নিজেদের মাহদির প্রতিনিধি দাবি করেছেন।\n\nহায়দার আল-মুনচিদাওয়ি: তিনি ইরাকের একজন ব্যক্তি, যিনি \"আল-কাহতানি\" নামে পরিচিত। তিনি পাগড়ি পরতেন এবং নিজেকে মাহদির প্রতিনিধি বা মধ্যস্থতাকারী বলে পরিচয় দেন। তার অনুসারীরা \"সম্পূর্ণ নিবেদিত যুবসমাজ\" নামে একটি ফেসবুক পাতা খুলেছে।\nফাদেল আল-মার্সুমি: তিমি নিজেকে আল্লাহ কর্তৃক প্রেরিত প্রচারক হিসেবে দাবি করেন। তিনি বলেন, তাকে আল্লাহ পাঠিয়েছেন সব সম্প্রদায়কে একত্র করে একটি দলে পরিণত করার জন্য। তার নামেও একটি ফেসবুক পৃষ্ঠা রয়েছে।\nআহমেদ আল-হাসান: বসরার একজন প্রকৌশলী এবং ইরাকের শিয়া আন্দোলন আনসারে ইমাম মাহদির নেতা। ১৯৯৯ সালে তিনি ঘোষণা করেন যে, আত্মগোপনে থাকা ইমাম তাকে তার প্রতিনিধি (ওয়াসি) নিযুক্ত করেছেন। তিনি নাজাফের ধর্মীয় শিক্ষাপ্রতিষ্ঠানগুলোর পথভ্রষ্টতার নিন্দা করেছেন এবং আনসারে ইমাম মাহদি নামে একটি মিলিশিয়া সংগঠন প্রতিষ্ঠা করেন। যদিও তিনি ইরাকি, তবে তিনি নিজেকে (ও তার অনুসারীরা) ইয়েমেনের অন্তিম নেতা আল-ইয়ামানি বলে পরিচয় দেন, যিনি মাহদির আগমনের পূর্বে আসবেন বলে বিশ্বাস করা হয়।  যদিও এটি মূলধারার শিয়া বিশ্বাস নয়।  মার্কিন আক্রমণের পর তিনি \"মার্কিন শয়তানের\" বিরুদ্ধে প্রতিরক্ষামূলক জিহাদের ডাক দিয়েছিলেন এবং যারা তার বিরোধিতা করবে, তাদের তরবারির ছায়ায় মরে যাওয়ার বা নিহত হওয়ার হুমকি দিয়েছিলেন। পাশাপাশি তিনি ইরানের সর্বোচ্চ নেতা আলী খোমিনী ও অন্যান্য সকল মুসলিম নেতাকে আহ্বান জানান, যাতে তারা তাদের ক্ষমতা তার কাছে সমর্পণ করে। তিনি সকল শিয়া নেতাদের সমালোচনা করেন, যারা মাহদির গায়েব অবসান নিকটবর্তী হওয়াকে অস্বীকার করে।\nআবদুল্লাহ হাসেম: আহমে আল-হাসানের একজন মিশরীয়-মার্কিন শিষ্য। তিনি নিজেকে \"কাইম আল-মুহাম্মদ\" দাবি করেন এবং ২০১৫ সালে আহমদি রিলিজিয়ন অব পিস অ্যান্ড লাইট (এআরওপিএল) প্রতিষ্ঠা করেন।\n\n\n== আরো দেখুন ==\nমাহদিবাদ\nমশিহ\nইমাম মাহদি\nইমাম মাহদীর আবির্ভাবের আলামতসমূহ\n\n\n== গ্রন্থপঞ্জি ==\nFiliu, Jean-Pierre (২০১১)। Apocalypse in Islam। DeBevoise, M. B. কর্তৃক অনূদিত। Berkeley: University of California Press। আইএসবিএন 978-0-520-26431-1। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nYohanan Friedmann, \"Prophecy Continuous – Aspects of Ahmadi Religious Thought and Its Medieval Background\"; Oxford University Press (2003) আইএসবিএন ৯৬৫-২৬৪-০১৪-X\nTimothy Furnish, \"Holiest Wars: Islamic Mahdis, their Jihads and Osama bin Laden\" (Greenwood, 2005)\nPeter Smith, the Bábí and Baháʼí Religions – from messianic Shi'ism to a world religion; Cambridge University Press (1987); আইএসবিএন ০-৫২১-৩০১২৮-৯\nAbbas Amanat, Resurrection and Renewal – the Making of the Bábí Movement in Iran 1844–1850; Cornell University Press (1989); আইএসবিএন ০-৮০১৪-২০৯৮-৯\nEsslemont, J.E. (১৯৮০)। Bahá'u'lláh and the New Era, An Introduction to the Baháʼí Faith (5th সংস্করণ)। Wilmette, Illinois: US Baháʼí Publishing Trust। আইএসবিএন 0-87743-160-4। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \n\n\n== তথ্যসূত্র ==\n\n\n== বহিঃসংযোগ =="}