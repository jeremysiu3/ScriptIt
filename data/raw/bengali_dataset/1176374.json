{"pageid": 1176374, "title": "টেলাগনাস (ওডিসিউসের পুত্র)", "url": "https://bn.wikipedia.org/wiki?curid=1176374", "content": "গ্রিক পুরাণে টেলাগনাস (; প্রাচীন গ্রিক: Τηλέγονος; অর্থাৎ \"বহু দূরে জাত\") ছিল সার্সি ও ওডিসিউসের কনিষ্ঠ পুত্র এবং সেই সূত্রে সে আগরিয়াস ও লাতিনাসের মতান্তরে নস্টিথোয়াস ও নউসিনোয়াসের ভ্রাতা। কোনও কোনও বর্ণনা অনুযায়ী, টেলাগনাসকে সার্সির পরিবর্তে নিম্ফ কালিপসো ও ওডিসিউসের পুত্র বলে উল্লেখ করা হয়েছে।\n\n\n== পুরাণ ==\nটেলাগনাস বয়ঃপ্রাপ্ত হলে পরে তার মা সার্সি তাকে ওডিসিউসের সন্ধানে প্রেরণ করেন। ততদিনে ওডিসিউস ইথাকায় ফিরে এসেছিলেন। ইথাকার কাছে ঝড়ে জাহাজডুবির পর টেলাগনাস মনে করে যে সে অবতরণ করেছে কোরসাইরাতে (কোরফু) এবং ক্ষুধায় কাতর হয়ে সে দ্বীপে লুটতরাজ শুরু করে। ওডিসিউস ও তাঁর জ্যেষ্ঠ পুত্র টেলামেকাস তাঁদের শহর রক্ষার জন্য টেলাগনাসের সঙ্গে সংঘাতে লিপ্ত হন। এই সংঘাতের সময় টেলাগনাস নিজের পিতাকে দুর্ঘটনাচক্রে স্ট্রিংরের বিষাক্ত মেরুদণ্ড লাগানো বর্শার ফলার আঘাতে হত্যা করে। টেলামেকাস টেলাগনাসের মাতা জাদুকরী সার্সিকে বিবাহ করে এবং টেলাগনাস অপর দিকে বিবাহ করে ওডিসিউসের বিধবা পত্নী পেনেলোপিকে। পেনেলোপির গর্ভে টেলাগনাসের পুত্র ইতালিয়াসের জন্ম হয়। কোনও কোনও বিবরণ অনুযায়ী, ইতালিয়াসের নামানুসারেই ইতালি দেশের নামকরণ হয়েছে।\nএই হল টেলেগনি নামে এক প্রাচীন গ্রিক মহাকাব্যে বর্ণিত টেলাগনাসের কাহিনি। মূল টেলেগনি গ্রন্থটির একটি সার-সংক্ষেপ ছাড়া কিছুই পাওয়া যায় না। শুধু এটি সাইরিনির ইউগ্যামন কর্তৃক রচিত বলে মনে করা হয় এবং জানা যায় যে এটি লেখা হয়েছিল ওডিসি মহাকাব্যের উত্তর-কাহিনি হিসেবে। পরবর্তীকালের কবিদের রচনায় এই কাহিনির অনেক পাঠান্তর পাওয়া যায়: উদাহরণস্বরূপ, সোফোক্লেস রচিত ওডিসিউস অ্যাকানথোপ্লেক্স ট্র্যাজেডিতে (যে গল্পে ওডিসিউসের মৃত্যু বর্ণিত হয়েছে) দেখা যায়, একটি ওর‍্যাকল মারফৎ ওডিসিউস জানতে পেরেছিল যে পুত্রের হাতে তাঁর মৃত্যু লেখা আছে। তিনি মনে করেন যে, টেলামেকাস তাঁকে হত্যা করবে। তাই তিনি টেলামেকাসকে নিকটবর্তী একটি দ্বীপে নির্বাসিত করেন। ইথাকায় এসে টেলাগনাস ওডিসিউসের বাড়িতে প্রবেশ করতে চায়। কিন্তু রক্ষীরা তাকে বাধা দিলে সে তাদের সঙ্গে বাগবিতণ্ডায় জড়িয়ে পড়ে। ওডিসিউস মনে করেন, যে টেলামেকাস এসে উপস্থিত হয়েছে। তাই তিনি ছুটে যান এবং টেলাগনাসকে আক্রমণ করেন। যুদ্ধে টেলাগনাসের হাতে ওডিসিউসের মৃত্যু ঘটে। এই গল্পের সঙ্গে ইডিপাসের সুপরিচিত কাহিনিটির অনেক মিল পাওয়া যায়।\nইতালীয় ও রোমান পুরাণে টেলাগনাসকে রোমের ঠিক দক্ষিণপূর্বে অবস্থিত শহর টাসকালামের এবং কোনও কোনও মতে আধুনিক প্যালেস্ট্রিনা অঞ্চলে অবস্থিত প্রেনিস্টে শহরের প্রতিষ্ঠাতা মনে করা হয়। প্রাচীন রোমান কবিরা নিয়মিতভাবেই টাসকালাম শহরকে বর্ণনা করার জন্য \"টেলাগনাসের প্রাচীর\" (প্রোপার্টিয়াস ২.৩২) বা \"সার্সিয়ান প্রাচীর\" কথাগুলি ব্যবহার করতেন।\n\n\n== তথ্যসূত্র ==\n\n\n== উল্লেখপঞ্জি ==\nApollodorus, The Library with an English Translation by Sir James George Frazer, F.B.A., F.R.S. in 2 Volumes, Cambridge, MA, Harvard University Press; London, William Heinemann Ltd. 1921. আইএসবিএন ০-৬৭৪-৯৯১৩৫-৪. Online version at the Perseus Digital Library. Greek text available from the same website.\nGaius Julius Hyginus, Fabulae from The Myths of Hyginus translated and edited by Mary Grant. University of Kansas Publications in Humanistic Studies. Online version at the Topos Text Project.\nHesiod, Theogony from The Homeric Hymns and Homerica with an English Translation by Hugh G. Evelyn-White, Cambridge, MA.,Harvard University Press; London, William Heinemann Ltd. 1914. Online version at the Perseus Digital Library. Greek text available from the same website.\nLucius Mestrius Plutarchus, Moralia with an English Translation by Frank Cole Babbitt. Cambridge, MA. Harvard University Press. London. William Heinemann Ltd. 1936. Online version at the Perseus Digital Library. Greek text available from the same website."}