{"pageid": 1488958, "title": "মিরর কিউব", "url": "https://bn.wikipedia.org/wiki?curid=1488958", "content": "মিরর কিউব হলো একটি ঘনাকার যান্ত্রিক ধাঁধা। এটি মিরর ব্লক বা বাম্প কিউব নামেও পরিচিত। মিরর কিউব সাধারণত নিয়মিত একটি ৩x৩x৩ মাত্রাবিশিষ্ট ঘনকাকৃতির রুবিক’স কিউবের পরিবর্তিত রূপ। এটি এক ধরণের সংমিশ্রণ ধাঁধা। ২০০৬ সালে এর উদ্ভাবন হয়। \n\n\n== ইতিহাস ==\n২০০৬ সালে জাপানের হিদেতোশি টেকজি সর্বপ্রথম মিরর কিউব উদ্ভাবন করেন। তিনি প্রথমে ধাঁধাটির নাম দিয়েছিলেন \"বাম্প কিউব\" কারণ অবিন্যস্ত আবস্থায় এর পৃষ্ঠতলগুলি ছিল অমসৃণ এবং কুঁজের মতো পৃষ্ঠযুক্ত। জাপানের ওসাকা শহরের একটি প্রতিযোগিতায়, হিদেতোশি তার ধাঁধাটি একজন স্পিডকিউবারকে দেখান। ওই ব্যক্তি ধাঁধাটি দেখে খুব আগ্রহ প্রকাশ করেন। হিদেতোশি স্পিডকিউবারকে তার ধাঁধাটি ধার দেওয়ার সিদ্ধান্ত নেন। ওই ব্যক্তি আবার একটি প্রকল্প গ্রুপকে হিদেতোশির ধাঁধাটি দেখিয়েছিলেন। ২০০৮ সালের শরৎকালে এই ঘনাকার যান্ত্রিক ধাঁধাটি সর্বপ্রথম বোস্টনে রুবিকস কোম্পানি ব্যাপকভাবে এর উৎপাদন শুরু করে। যখন এটি আনুষ্ঠানিকভাবে বাজারে আসে তখন এটি মিরর কিউব নামে পরিচিতি লাভ করে। তখন থেকেই মিরর কিউব একাধিক নির্মাতারা তৈরি করেছেন। ৪×৪×৪ এবং ৫×৫×৫ মাত্রাবিশিষ্ট সংস্করণেও মিরর কিউব তৈরি করা হয়।\n\n\n== গঠন ও কার্যপদ্ধতি ==\nমিরর কিউবকে রুবিক’স কিউবের একটি পরিবর্তিত রূপ বলা চলে। যদিও রুবিক’স কিউবের অংশগুলি সমস্তই একই আকারের হয়। অন্যদিকে মিরর কিউবে এর অংশগুলির আকার ঠিক বিপরীত। মিরর কিউবের অংশগুলি একই আকারের হয় না। এর ঘনক্ষেত্রের প্রতিটি অংশ ঘনাকার কিন্তু এর বিভিন্ন পার্শ্ব দৈর্ঘ্য থাকে। কেন্দ্রের অংশটি হলো একমাত্র বর্গাকার। আর একটি পার্থক্য হলো রুবিক’স কিউবের অংশগুলিতে রঙিন স্টিকার লাগানো থাকার ফলে সহজেই একে অপরের থেকে আলাদা করা যায়। অন্যদিকে মিরর কিউবের অংশগুলির চারদিকে একই রঙ থাকে। সাধারণত প্রতিফলিত রূপালি বা সোনালী রঙের হয়ে থাকে। তবে মিরর কিউবের অংশগুলিকে আকার দ্বারা আলাদা করা যেতে পারে। মিরর কিউবের বিকল্প রূপও রয়েছে। ঘোস্ট কিউব এবং মাস্টারমর্ফিক্সের মতো, মিরর কিউবের একটি ৩×৩×৩ আকৃতি রয়েছে, যার অর্থ এটি ৩×৩×৩ রুবিক’স কিউবের মতো একইভাবে সমাধান করা যেতে পারে। একটি প্রতিযোগিতায় মিরর কিউবের দ্রুততম একক সমাধানটি করার রেকর্ড হলো ১০.০৭ সেকেন্ড। ২০২৪ সালের ১৭ মে ব্র্যাডেন রিচার্ডস হান্টিংটন নামে এক ব্যক্তি পশ্চিম ভার্জিনিয়া শহরে এই রেকর্ড অর্জন করেছিলেন।  \n\n\n== তথ্যসূত্র =="}