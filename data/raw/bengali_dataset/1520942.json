{"pageid": 1520942, "title": "রশ্মি আনন্দ", "url": "https://bn.wikipedia.org/wiki?curid=1520942", "content": "রশ্মি আনন্দ একজন ভারতীয় কর্মী এবং লেখিকা, যিনি পারিবারিক সহিংসতা নিয়ে চিন্তিত। ভারতের রাষ্ট্রপতি তাঁকে নারী শক্তি পুরস্কারে ভূষিত করেন। এটি ভারতের মহিলাদের জন্য সর্বোচ্চ পুরস্কার। তিনি \"ওম্যান অফ দ্য এলিমেন্টস ট্রাস্ট\" প্রতিষ্ঠা করেন যেটি দিল্লিতে পারিবারিক নির্যাতনের শিকারদের সহায়তা প্রদান করে।\n\n\n== জীবন ==\nরশ্মি আনন্দ কলকাতায় বড় হয়েছিলেন এবং তাঁর কাজের সুবাদে তিনি দিল্লিতে চলে যান। যেখানে তাঁর বাবা-মা শহরের একজন সফল আইনজীবীর সাথে তাঁর বিয়ে ঠিক করেন। তিনি স্বামীর দ্বারা নির্যাতিত হয়েছিলেন, স্বামীর আঘাতের কারণে হাসপাতালে যেতে হলেও, তাঁর বাবা-মা চেয়েছিলেন যে তিনি যেন বিবাহ সম্পর্ক ধরে রাখেন।\nআনন্দ দশ বছর ধরে তাঁর স্বামীর কাছ থেকে শারীরিক নির্যাতন ভোগ করেছেন। তাঁদের দুটি সন্তান ছিল। অবশেষে  তিনি বিয়ে ভেঙে দেওয়ার সিদ্ধান্ত নেন। তিনি যখন বাড়ি ছেড়ে চলে যান, তখন তাঁর ছয় বছরের সন্তানটি মানসিক চাপের কারণে কথা বন্ধ করে দিয়েছিল। স্বামীর হুমকির কারণে তিনি তাঁর বিরুদ্ধে অভিযোগ দায়ের করেননি, তবে তিনি নিজের সন্তানদের হেফাজত জিতেছেন। এই গল্পটিই ছিল তার প্রথম বইয়ের ভিত্তি।\n২০১০ সালের দিল্লি পুলিশের ক্যালেণ্ডারটি তাঁর প্রথম বইয়ের উপর ভিত্তি করে তৈরি করা হয়েছিল।\nতিনি ওম্যান অফ দ্য এলিমেন্টস ট্রাস্ট প্রতিষ্ঠা করেন যারা দিল্লির নারী নির্যাতনের বিরুদ্ধে অপরাধ বিভাগে  পারিবারিক নির্যাতনের শিকারদের বিনামূল্যে আইনি এবং মানসিক সহায়তা প্রদান করে।\n২০১৪ সালে তিনি \"তাঁর সাহস এবং সাহসিকতার\" জন্য শাবানা আজমির কাছ থেকে নীরজা ভানোট পুরস্কার পেয়েছিলেন। বীর বিমান পরিচারিকা নীরজা ভানোটের স্মরণে বার্ষিক ১,৫০,০০০ টাকা দিয়ে এই পুরস্কার দেওয়া হয়।\n২০১৫ সালে তাঁর নেতৃত্ব এবং কৃতিত্বের জন্য তাঁকে প্রথম আটটি নারী শক্তি পুরস্কারের মধ্যে একটিতে ভূষিত করা হয়েছিল। আন্তর্জাতিক নারী দিবসে তৎকালীন ভারতের রাষ্ট্রপতি প্রণব মুখার্জির হাত থেকে এই পুরস্কারটি প্রদান করা হয়েছিল।\nরশ্মি আনন্দ তেরোটি বই লিখেছেন। তাঁর জীবন কাহিনী ভারতীয় টিভি অনুষ্ঠান সত্যমেব জয়তে দ্বারা প্রচার করা হয়েছিল। \"চিকেন স্যুপ ফর দ্য সোল\" -এর একটি সংখ্যায় \"জাগরণ\" শিরোনামে তাঁর জীবন কাহিনী অন্তর্ভুক্ত করা হয়েছে।\n\n\n== পুরস্কার ==\n২০১৫ সালে ভারতের রাষ্ট্রপতির কাছ থেকে নারী শক্তি পুরস্কার\nনীরজা ভানোট পুরস্কার\nকর্মবীর জ্যোতি,\nকর্মবীর পুরস্কার\nআধি আবাদি বাত নারী কি-এর দূরদর্শনের ওম্যান অ্যাচিভার অ্যাওয়ার্ড,\nভারত এক্সেলেন্স অ্যাওয়ার্ড,\nউই-আর-দ্য-সিটি - রাইজিং স্টার ইণ্ডিয়া - ২০১৬\nভারতীয় নারী অর্জনকারী পুরস্কার\nইণ্ডিয়ান কাউন্সিল ফর ইউএন রিলেশনস থেকে সাহিত্যের জন্য পুরস্কার।\n\n\n== তথ্যসূত্র =="}