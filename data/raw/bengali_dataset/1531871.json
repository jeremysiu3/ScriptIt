{"pageid": 1531871, "title": "আল-আশদাক", "url": "https://bn.wikipedia.org/wiki?curid=1531871", "content": "আবু উমাইয়া আমর ইবনে সাঈদ ইবনে আস আল উমাবি ( আরবি: أَبُو أُمَيَّة عَمْرِو بْنِ سَعِيدِ بْنِ الْعَاصِ الأُمَوِيّ; মৃত্যু: ৬৮৯/৯০) ছিলেন উমাইয়া রাজবংশের একজন সদস্য, সেনাপতি ও খিলাফতের দাবিদার। তিনি আল-আশদাক নামে অধিক পরিচিত ছিলেন।  তিনি ৬৮০ সালে প্রথম ইয়াজিদের (শাসনকাল: ৬৮০–৬৮৩ খ্রি) সময়ে মদিনার গভর্নর হিসেবে দায়িত্ব পালন করেন এবং খলিফা প্রথম মারওয়ানের ( শাসনকাল: ৬৮৪–৬৮৫) শাসনামলে ৬৮৪ ও ৬৮৫ সালে সিরিয়া আক্রমণকারী জুবাইরিদের বিরুদ্ধে যুদ্ধ করেন। পরে মারওয়ান ইয়াজিদের পুত্র খালিদ এবং আশদাককে উত্তরাধিকার সূত্রে বাদ দিয়ে তাঁর নিজের পুত্র আব্দুল মালিক (শাসনকাল: ৬৮৫–৭০৫ খ্রি.) এবং আব্দুল আজিজকে উত্তরসূরি মনোনীত করেন। ৬৮৯ সালে আব্দুল মালিকের বিরুদ্ধে আশদাকের ব্যর্থ অভ্যুত্থান তাঁর আত্মসমর্পণ ও পরবর্তীতে আব্দুল মালিক কর্তৃক তাঁকে মৃত্যুদণ্ড দেওয়ার মাধ্যমে শেষ হয়।  \n\n\n== জীবনী ==\nআশদাক ছিলেন উমাইয়া রাজনীতিবিদ সাঈদ ইবনে আস ও উম্মুল বানীন বিনতে হাকামের পুত্র,   যিনি অপর উমাইয়া রাজনীতিবিদ মারওয়ান বিন হাকামের বোন ছিলেন। তাঁকে আল-আশদাক (চওড়া মুখধারী) উপনামে ডাকা হতো। ৬৭৯ সালে সাঈদের মৃত্যু হলে আল-আশদাক উমাইয়া গোত্রের এই শাখার নেতা হন।   খলিফা প্রথমি মুয়াবিয়ার (শাসনকাল: ৬৬১–৬৮০) শাসনকালের শেষে তিনি মক্কার গভর্নর ছিলেন; কিন্তু খলিফা প্রথম ইয়াজিদ সিংহাসনে আরোহণ করলে তাঁকে মদিনার গভর্নর হিসেবে নিযুক্ত করা হয়।  ৬৮২ সালে আব্দুল্লাহ ইবনে জুবাইরের বিদ্রোহের সময় উমাইয়ারা মক্কা থেকে উৎখাত হলে প্রথম ইয়াজিদ আল-আশদাককে শহরের বিরুদ্ধে একটি সেনাবাহিনী পাঠানোর নির্দেশ দেন। আল-আশদাক জুবাইরের ভাই আমরকে সেই অভিযানের নেতৃত্বে নিযুক্ত করেন। কিন্তু বাহিনীটি পরাজিত হয় এবং আমরকে ইবনে জুবাইর মৃত্যুদণ্ড দেন। ৬৮৩ সালের শেষের দিকে আশদাককে বরখাস্ত করা হয়। ইয়াজিদ মারা যান এবং তাঁর পুত্র দ্বিতীয় মুয়াবিয়া খলিফা হন। তিনি অসুস্থ ছিলেন এবং কয়েক মাসের মধ্যেই মারা যান। যার ফলে উমাইয়া খেলাফতে নেতৃত্ব সংকট দেখা দেয় এবং অধিকাংশ প্রদেশ ইবনে জুবাইরকে খলিফা হিসেবে স্বীকৃতি দেয়। \nযখন সিরিয়ার উমাইয়াপন্থী আরব গোত্রীয় অভিজাত নেতারা, বিশেষ করে বনু কালব গোত্রের নেতারা ৬৮৪ সালে জাবিয়া সম্মেলনে মারওয়ান ইবনে হাকামকে খলিফা হিসেবে মনোনীত করেন, তখন শর্ত ছিল যে, ইয়াজিদের পুত্র খালিদ মারওয়ানের পরে এবং তাঁর পরে আশদাক খলিফা নির্বাচিত হবেন।  মারজ রাহিতের যুদ্ধে আল-আশদাক মারওয়ানের বাহিনীর ডান অংশের নেতৃত্ব দেন, যেখানে উমাইয়ারা সিরিয়ার কাইসি গোত্রের জুবাইরিদের বিরুদ্ধে জয় লাভ করে। আল-আশদাক ৬৮৫ সালে মারওয়ানের মিশর জয়ের অভিযানে অংশ নেন, যেখানে জুবাইরপন্থি গভর্নরকে পরাজিত করা হয়। বিজয়ের পর আশদাক ফুস্তাতের মসজিদের মিম্বারে দাঁড়িয়ে ১ম মারওয়ানকে খলিফা ঘোষণা করেন। এরপর মারওয়ান তাঁকে ফিলিস্তিনে পাঠান, যেখানে মুসয়াব ইবনে জুবাইর সিরিয়া দখলের চেষ্টা করছিলেন। এরপর তিনি মারওয়ানের সঙ্গে যুক্ত হয়ে উমাইয়া রাজধানী দামেস্কে বসবাস শুরু করেন।  খলিফা মারওয়ান আল-আশদাকের খিলাফতের উচ্চাকাঙ্ক্ষা নিয়ে সন্দিহান ছিলেন। কারণ তিনি সিরিয়ার আরব অভিজাতদের মধ্যে জনপ্রিয় ছিলেন এবং মারওয়ানের ঘনিষ্ঠ আত্মীয়ও ছিলেন। ফলে মারওয়ান আশদাক ও খালিদকে বাদ দিয়ে নিজের দুই পুত্র আবদুল মালিক ও আবদুল আজিজকে (এই ক্রমে) সিরিয়ার অভিজাতদের মাধ্যমে উত্তরাধিকারী হিসেবে ঘোষণা করান।  \nআবদুল মালিক ৬৮৫ সালের শেষ দিকে তাঁর পিতার স্থলাভিষিক্ত হন, কিন্তু তিনি আল-আশদাককে সন্দেহ করতে থাকেন। আশদাক তাঁর দাবি ছাড়েননি এবং তিনি আব্দুল মালিকের শাসন গ্রহণকে জাবিয়া চুক্তির লঙ্ঘন হিসেবে দেখেন। ৬৮৯ সালে খলিফা দামেস্ক ছেড়ে জুবাইরি-নিয়ন্ত্রিত ইরাক অভিযানে গেলে, আল-আশদাক সুযোগ নিয়ে শহর দখল করে বিদ্রোহ করেন এবং নিজেকে খলিফা ঘোষণা করেন। এতে খলিফা তাঁর অভিযান পরিত্যাগ করে দামেস্কে ফিরে আসেন। সেখানে দুই পক্ষের মধ্যে সংঘর্ষের আশঙ্কা দেখা দিলে আবদুল মালিক আল-আশদাককে ক্ষমা করার প্রস্তাব দেন আত্মসমর্পণ করার শর্তে। আল-আশদাক তার এই শর্তে রাজি হন। কিন্তু খলিফা তাঁকে নিয়ে সন্দিহান ছিলেন এবং তাঁকে তাঁর প্রাসাদে ডেকে নিয়ে ৬৮৯/৯০ সালে হত্যা করেন। \n\n\n== পরিবার ==\n\nআল-আশদাকের পুত্র উমাইয়া, সাঈদ, ইসমাইল ও মুহাম্মদ সবাই তাঁর স্ত্রী উম্মে হাবিব বিনতে হুরাইসের গর্ভজাত ছিলেন। তিনি বনু উযরা গোত্রের সদস্য ছিলেন  পরবর্তীতে জুবাইরিদের পরাজিত করার পর ৬৯২ সালে তিনি খলিফা আবদুল মালিকের সঙ্গে পুনর্মিলিত হন।  সাঈদ তাঁর পিতার বিদ্রোহে অংশ নিয়েছিলেন এবং পরে প্রথমে মদিনায়, তারপর কুফায় চলে যান। সাঈদ ৭৪৪ সালে উমাইয়া খলিফা দ্বিতীয় ইয়াজিদের দরবারে যোগদান করেন।  ইসমাইলও তাঁর পিতার বিদ্রোহেও অংশ নিয়েছিলেন। পরে তিনি আব্বাসীয় যুগের শুরু পর্যন্ত মদিনার পার্শ্ববর্তী গ্রামে আত্মসংযমমূলক নিঃসঙ্গ জীবনে কাটান। উমাইয়া খলিফা দ্বিতীয় উমর (শাসনকাল: ৭১৭–৭২০) তাঁর ধার্মিকতার কারণে তাঁকে উত্তরসূরি করার কথা বিবেচনা করেছিলেন। \nতাঁকে মদিনার আব্বাসীয় গভর্নর দাউদ ইবন আলী মৃত্যুদণ্ড থেকে রেহাই দেন। আল-আশদাকের কন্যা উম্মু কুলসুমের জন্মও উম্মু হাবিবের গর্ভে হয়। \nআশদাকের অপর স্ত্রী সৌদা বিনতে জুবাইর ইবনে আওয়ামের (যিনি আব্দুল্লাহ ইবনে জুবাইরের বোন) গর্ভে তাঁর পুত্র আব্দুল মালিক ও আব্দুল আজিজ ও কন্যা রামলার জন্ম হয়। আশদাকের আরেক স্ত্রী ছিলেন আ’ইশা বিনতে মুতি, যিনি বনু আদি গোত্রের আব্দুল্লাহ ইবন মুতি'র বোন ছিলেন। তাঁর গর্ভে পুত্র মুসা ও ইমরানের জন্ম হয়। এছাড়া কালবি স্ত্রী নাইলা বিনতে ফুরাইসের গর্ভে তাঁর কন্যা উম্মু মুসার জন্ম হয়, যিনি প্রথম ইয়াজিদের পুত্র আব্দুল্লাহ উসওয়ারের সঙ্গে বিবাহবন্ধনে আবদ্ধ হন।  তাঁর দুজন উম্মুল ওয়ালাদও (দাসী বা উপপত্নী) ছিলেন এবং তাদের একজনের গর্ভে পুত্র আবদুল্লাহ ও আবদুর রহমান এবং অন্যজনের গর্ভে কন্যা উম্মু ইমরানের জন্ম হয়।  \n\n\n== গ্রন্থপঞ্জী ==\nBewley, Aisha (২০০০)। The Men of Madina, Volume 2। Ta-Ha Publishers। আইএসবিএন 9781897940907। \nBlankinship, Khalid Yahya, সম্পাদক (১৯৮৯)। The History of al-Ṭabarī, Volume XXV: The End of Expansion: The Caliphate of Hishām, A.D. 724–738/A.H. 105–120। SUNY Series in Near Eastern Studies.। Albany, New York: State University of New York Press। আইএসবিএন 978-0-88706-569-9। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nBosworth, C. E. (১৯৯৫)। \"Saʿīd b. al-ʿĀṣ\"।   Bosworth, C. E.; van Donzel, E.; Heinrichs, W. P. & Lecomte, G.। The Encyclopaedia of Islam, New Edition, Volume VIII: Ned–Sam। Leiden: E. J. Brill। পৃষ্ঠা 853। আইএসবিএন 90-04-09834-8। \nFishbein, Michael, সম্পাদক (১৯৯০)। The History of al-Ṭabarī, Volume XXI: The Victory of the Marwānids, A.D. 685–693/A.H. 66–73। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-0221-4। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nHawting, G.R., সম্পাদক (১৯৮৯)। The History of al-Ṭabarī, Volume XX: The Collapse of Sufyānid Authority and the Coming of the Marwānids: The Caliphates of Muʿāwiyah II and Marwān I and the Beginning of the Caliphate of ʿAbd al-Malik, A.D. 683–685/A.H. 64–66। SUNY Series in Near Eastern Studies.। Albany, New York: State University of New York Press। আইএসবিএন 978-0-88706-855-3। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nHillenbrand, Carole, সম্পাদক (১৯৮৯)। The History of al-Ṭabarī, Volume XXVI: The Waning of the Umayyad Caliphate: Prelude to Revolution, A.D. 738–744/A.H. 121–126। SUNY Series in Near Eastern Studies.। Albany, New York: State University of New York Press। আইএসবিএন 978-0-88706-810-2। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nLandau-Tasseron, Ella, সম্পাদক (১৯৯৮)। The History of al-Ṭabarī, Volume XXXIX: Biographies of the Prophet's Companions and their Successors: al-Ṭabarī's Supplement to his History। SUNY Series in Near Eastern Studies.। Albany, New York: State University of New York Press। আইএসবিএন 978-0-7914-2819-1। উদ্ধৃতি টেমপ্লেট ইংরেজি প্যারামিটার ব্যবহার করেছে (link) \nRobinson, Majied (২০২০)। Marriage in the Tribe of Muhammad: A Statistical Study of Early Arabic Genealogical Literature। Berlin: Walter de Gruyter। আইএসবিএন 978-3-11-062416-8। \nZetterstéen, K. V. (১৯৬০)। \"ʿAmr b. Saʿīd\"।   Gibb, H. A. R.; Kramers, J. H.; Lévi-Provençal, E.; Schacht, J.; Lewis, B. & Pellat, Ch.। The Encyclopaedia of Islam, New Edition, Volume I: A–B। Leiden: E. J. Brill। পৃষ্ঠা 453–454। \n\n\n== তথ্যসূত্র =="}