{"pageid": 1369284, "title": "হরিদাস সিদ্ধান্তবাগীশ", "url": "https://bn.wikipedia.org/wiki?curid=1369284", "content": "মহামহোপাধ্যায়  হরিদাস সিদ্ধান্তবাগীশ ভট্টাচার্য্য (২২ অক্টোবর ১৮৭৬ - ২৬ ডিসেম্বর ১৯৬১) ছিলেন সংস্কৃত ভাষা, সাহিত্য দর্শন, জ্যোতিষ প্রভৃতি বিষয়ের ভারতীয় বাঙালি সুপণ্ডিত।  সংস্কৃত ভাষায় একাধিক গ্রন্থ  রচয়িতা এবং  বাংলা সাহিত্যের অনুবাদক তিনি।  ঢাকার সারস্বত সমাজ তাকে সিদ্ধান্তবাগীশ উপাধি প্রদান করে।\n\n\n== জীবনী ==\nহরিদাস  ব্রিটিশ ভারতের অধুনা  বাংলাদেশের গোপালগঞ্জের কোটালীপাড়ার ঊনশিয়া গ্রামের কাশ্যপপাড়ায় ১৮৭৬ খ্রিস্টাব্দের ২২ অক্টোবর প্রখ্যাত পণ্ডিত বংশে জন্ম গ্রহণ করেন। পিতা গদাধর বিদ্যালঙ্কার ও মাতা বিধুমুখী দেবী। পিতামহ কাশীচন্দ্র বাচস্পতি'র কাছে তার শিক্ষারম্ভ।\nপূর্বপুরুষদের প্রজ্ঞা ও পাণ্ডিত্যের অধিকারী হরিদাস কাব্য, ব্যাকরণ, পুরাণ, জ্যোতিষ, দর্শন প্রভৃতি বিষয়ে গভীর জ্ঞান অর্জন করেন। উনিশ বৎসর বয়সেই নাটক, খণ্ডকাব্য রচনা করেন।\nসংস্কৃত পণ্ডিতের শ্রেষ্ঠ কীর্তি সংস্কৃত থেকে মহাভারতের সম্পূর্ণ বঙ্গানুবাদ। ১৯২৯ খ্রিস্টাব্দ হতে ১৯৫০ খ্রিস্টাব্দ পর্যন্ত তার অনুবাদ খণ্ডে খণ্ডে (৪৩ খণ্ডে) প্রকাশিত হয়। একক প্রচেষ্টায়  এবং মূলানুগত্যে এটি বাংলাভাষায় মহাভারত অনুবাদে সর্বোত্তম নিদর্শন।  \nএছাড়াও তিনি বেশ কিছু মহাকাব্য এবং ক্লাসিক যেমন  শকুন্তলা এবং মেঘদূত  অনুবাদ করেন। তার অন্যান্য রচিত গ্রন্থাদি হল-\n\nরুক্মিণীহরণ\nশিবাজীচরিতম্\nবিরাজসরোজিনী\n\n\n== সম্মাননা ==\nসাহিত্যের ক্ষেত্র তার অবদানের স্বীকৃতিস্বরূপ, ভারত সরকার তাকে ১৯৬০ খ্রিস্টাব্দে দেশের তৃতীয় সর্বোচ্চ বেসামরিক পুরস্কার  পদ্মভূষণে সম্মানিত করে ।  পশ্চিমবঙ্গ সরকার তার  মহাভারতের অনুবাদের জন্য ১৯৬১ খ্রিস্টাব্দে রবীন্দ্র পুরস্কার প্রদান করে।\n\n\n== পারিবারিক জীবন ও জীবনাবসান ==\nমহামহোপাধ্যায় হরিদাস সিদ্ধান্তবাগীশ পনের বৎসর বয়সে গৈলানিবাসী রমানাথ ঠাকুরের প্রথমা কন্যা সরলাসুন্দরীকে বিবাহ করেন। সরলাসুন্দরীর মৃত্যুর পর ১৯০০ খ্রিস্টাব্দে রামেন্দ্র কৃতিরত্নের জ্যেষ্ঠাকন্যা কুসুমকুমারীকে বিবাহ করেন। ১৯৬১ খ্রিস্টাব্দে ২৬ ডিসেম্বর ছিয়াশী বৎসর বয়সে প্রয়াত হন।\n\n\n== তথ্যসূত্র =="}