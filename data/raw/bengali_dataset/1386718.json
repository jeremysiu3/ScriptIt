{"pageid": 1386718, "title": "যিমাদ আযদি", "url": "https://bn.wikipedia.org/wiki?curid=1386718", "content": "যিমাদ আযদি রাযিয়াল্লাহু আনহু (আরবি: ضماد الازدي) ছিলেন মুহাম্মাদের একজন সাহাবি। বাংলায় তার নাম কখনো কখনো দিমাদ আযদি বা জিমাদ আজদি বানানে লিখা হয়ে থাকে। তিনি মাক্কি যুগে প্রথমদিকে ইসলামগ্রহণকারীদের মধ্যে একজন। জাহিলি যুগে তিনি মুহাম্মাদকে সত্য বলে সাক্ষ্য দান করেন।\n\n\n== জীবনী ==\nযিমাদের পুরো নাম যিমাদ বিন ছালাবা আযদি। যিমাদ ছিলেন ইয়েমেনের আযদ শানুয়া গোত্রের লোক। তবে কেউ বলেন, সাঈদ বিন বকর গোত্রের। তিনি জাহিলি যুগে বাতাসে অমঙ্গলের ঝাড়ফুঁক করতেন। কেউ বলেন, জিন-ভূতের সমস্যাদির জন্যও ঝাড়ফুঁক করতেন। এছাড়া তিনি বিভিন্ন চিকিৎসাদিও করতেন।\n\n\n=== ইসলামগ্রহণ ===\nতিনি মুহাম্মাদের নবুয়তের প্রথমদিকে মক্কায় আগমন করেন। তাকে বলা হল, মুহাম্মাদ পাগল, উম্মাদ ও জাদুকর। তিনি বললেন, আমি হয়ত লোকটাকে চিকিৎসা করাতে পারব। তিনি মুহাম্মাদের কাছে গেলেন ও বললেন, হে মুহাম্মাদ! আমি এই এই রোগের জন্য চিকিৎসা করিয়ে থাকি। আপনি কি চিকিৎসা করাতে ইচ্ছুক। তখন মুহাম্মাদ নিচের বাক্যগুলো বললেন,\n\nএটা শুনে যিমাদ বললেন, আপনি আবার বলুন। মুহাম্মাদ তিনবার পুনরাবৃত্তি করলেন। তারপর তিনি বললেন, আমি জাদুকরদের কথাও শুনেছি, গণকদের কথাও শুনেছি, কবিদের কথাও শুনেছি। কিন্তু এ বাক্যগুলোর মত বাক্য আর কখনো শুনিনি। আপনার কথাগুলো অথৈ সমুদ্রের তলদেশে পৌঁছে গিয়েছে। আপনি আপনার হাত বাড়িয়ে দিন। আমি ইসলামগ্রহণ করব। এভাবে তিনি ইসলাম গ্রহণ করেন এবং তার গোত্রের পক্ষ থেকে মুহাম্মাদের নিকট বাইয়াত গ্রহণ করেন।\n\n\n== উত্তরাধিকার ==\nপরবর্তী যুগে হয়ত মুহাম্মাদের সময়েই যেমনটা সহিহ মুসলিমে বর্ণিত হয়েছে, অথবা মুহাম্মাদের মৃত্যুর পর আবু বকরের যুগে; যেমনটা ইবনে আব্দিল বার তার ইসতিয়াবে বর্ণনা করেছেন; একটি সেনাদল যিমাদের গোত্রের পাশ দিয়ে যাচ্ছিল। ইবনে সাদ তার তাবাকাতে কুবরার মধ্যে ঘটনাটিকে সারিয়্যার অন্তর্ভুক্ত করেছেন এবং এটি ইয়েমেনে আলি ইবনে আবু তালিবের নেতৃত্বে প্রেরিত হয়েছিল বলে উল্লেখ করেছেন। এই গোত্রের পাশ দিয়ে যাওয়ার সময় তাদের দলপতি (ইবনে সাদের বর্ণনামতে আলি) বললেন, তোমরা কি এই গোত্র হতে কিছু নিয়েছ? তাদের একজন বলল, (অযুর জন্য ব্যবহৃত) পানির পাত্র নিয়েছি। দলপতি বললেন, এটা ফিরিয়ে দাও, কেননা এটা যিমাদের গোত্র। তাই সেটা সম্মানের সাথে ফিরিয়ে দেয়া হল।\n\n\n== আরও দেখুন ==\nনবুওয়তের পূর্বে মুহাম্মাদ\n\n\n== তথ্যসূত্র =="}