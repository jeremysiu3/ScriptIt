{"pageid": 1524109, "title": "ফতিমা জাকারিয়া", "url": "https://bn.wikipedia.org/wiki?curid=1524109", "content": "ফতিমা জাকারিয়া (১৭ই ফেব্রুয়ারী ১৯৩৬ - ৬ই এপ্রিল ২০২১) মুম্বাই টাইমসের সম্পাদক ছিলেন এবং পরে টাইমস অফ ইন্ডিয়ার রবিবারের পাতার সম্পাদক ছিলেন। তিনি তাজ হোটেলের তাজ পত্রিকার সম্পাদক হিসেবেও দায়িত্ব পালন করেছিলেন।\n\n\n== কর্মজীবন ==\n১৯৫৮ সালে, তিনি মুম্বাইতে একটি শিশু যত্ন প্রতিষ্ঠান এবং একটি মহিলা শিল্প হোম প্রতিষ্ঠা করেন, যারা ৫০০ জনেরও বেশি সুবিধাবঞ্চিত শিশুর শিক্ষা ও স্বাস্থ্যসেবার চাহিদা পূরণ করে।\nয়ে১৯৬৩ সালে, ফতিমা জাকারিয়া দ্য ইলাস্ট্রেটেড উইকলি অফ ইণ্ডিয়াতে শিশু কলামিস্ট হিসেবে সাংবাদিকতায় তাঁর কর্মজীবন শুরু করেন এবং খুশবন্ত সিংয়ের সহকারী সম্পাদক হিসেবে কাজ করেন। তিনি ১৯৭০ সালে টাইমস অফ ইন্ডিয়ায় যোগদান করেন এবং রবিবারের সংস্করণের সম্পাদক হিসেবে পদোন্নতি লাভ করেন। সম্পাদক হিসেবে তিনি ইন্দিরা গান্ধী, মার্গারেট থ্যাচার, জে আর ডি টাটা, জয়প্রকাশ নারায়ণ এবং তৎকালীন প্রধানমন্ত্রী মোরারজি দেশাই, চরণ সিংয়ের মতো বিশিষ্ট ব্যক্তিদের সাক্ষাৎকার নিয়েছেন।\nফতিমা জাকারিয়া তাজ গ্রুপ অফ হোটেলে যোগ দিয়ে ঔরঙ্গাবাদের মৌলানা আজাদ কলেজ অফ আর্টস অ্যাণ্ড সায়েন্সের ক্যাম্পাসে প্রথম-স্তরের পাঁচ তারকা হোটেল, দ্য তাজ রেসিডেন্সি প্রতিষ্ঠা করেন। তিনি কফি টেবিল পত্রিকা তাজ -এর সম্পাদক হন। তাঁর অফিস ছিল মুম্বাইয়ের তাজমহল হোটেলে। এরপর, তিনি একটি ব্রিটিশ বিশ্ববিদ্যালয়ের সাথে যৌথভাবে একটি হোটেল ম্যানেজমেন্ট কোর্স চালু করেন। তিনি ঔরঙ্গাবাদের ইনস্টিটিউট অফ হোটেল ম্যানেজমেন্টের বোর্ডে ছিলেন। তিনি মৌলানা আজাদ এডুকেশন সোসাইটির (এমএইএস) সভাপতি এবং মৌলানা আজাদ এডুকেশনাল ট্রাস্টের (এমএইটি) চেয়ারম্যান ছিলেন, উভয়ই ঔরঙ্গাবাদে অবস্থিত।\n২০০৬ সালে ভারত সরকার তাঁকে পদ্মশ্রী পুরস্কার প্রদান করে। শিক্ষাক্ষেত্রে তাঁর ব্যাপক কাজের জন্য তিনি তৎকালীন রাষ্ট্রপতি এ পি জে আব্দুল কালামের কাছ থেকে এই পুরস্কার গ্রহণ করেন।\nফতিমা জাকারিয়াকে একজন ধর্মনিরপেক্ষতাবাদী হিসেবে বিবেচনা করা হয়, তবে তিনি মুসলমানদের শিক্ষাগত চাহিদা পূরণের জন্য বিশেষ যত্ন নিতেন।\n\n\n== ব্যক্তিগত জীবন ==\nফতিমা জাকারিয়া ছিলেন রফিক জাকারিয়ার দ্বিতীয় স্ত্রী, রফিক একজন ভারতীয় রাজনীতিবিদ এবং ইসলামী ধর্মীয় নেতা ছিলেন। তিনি দুই সন্তানের সৎ মা ছিলেন। বড় জন, তাসনিম জাকারিয়া মেহতা, একজন শিল্প ইতিহাসবিদ এবং লেখক, যিনি মুম্বাইতে থাকেন। দ্বিতীয়জন হলেন মনসুর জাকারিয়া, যিনি একজন প্রাক্তন সিলিকন ভ্যালি উদ্যোক্তা এবং এখন একটি সম্পদ ব্যবস্থাপনা সংস্থার অংশীদার।\nতাঁর বড় ছেলে, আরশাদ জাকারিয়া, একটি হেজ তহবিল পরিচালনা করেন, এবং তাঁর ছোট ছেলে, ফরিদ জাকারিয়া, একজন রাজনৈতিক ভাষ্যকার এবং সাংবাদিক ও সিএনএন -এ ফরিদ জাকারিয়া জিপিএস -এর উপস্থাপক।\n\n\n== মৃত্যু ==\nফতিমা জাকারিয়া ২০২১ সালের ৬ই এপ্রিল তারিখে ঔরঙ্গাবাদের কমলনয়ন বাজাজ হাসপাতালে কোভিড-১৯- এ আক্রান্ত হয়ে মারা যান।\n\n\n== তথ্যসূত্র =="}