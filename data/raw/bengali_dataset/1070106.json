{"pageid": 1070106, "title": "অ্যাসের", "url": "https://bn.wikipedia.org/wiki?curid=1070106", "content": "অ্যাসের (টেমপ্লেট:IPA-cy; মৃত্যু: আনুমানিক ৯০৯; জন অ্যাসের বা অ্যাসেরিয়াস মেনেভেনসিস নামেও পরিচিত) ছিলেন ডাইফেডের সেন্ট ডেভিড’সের এক ওয়েলশ সন্ন্যাসী। তিনি ৮৯০-এর দশকে শেরবোর্নের বিশপ হয়েছিলেন। ৮৮৫ সাল নাগাদ মহান অ্যালফ্রেড তাঁকে সেন্ট ডেভিড’স ত্যাগ করে যে বিদ্বজ্জন চক্র অ্যালফ্রেড তাঁর রাজদরবারে সমবেত করেছিলেন তারই মধ্যে যোগ দেওয়ার জন্য অনুরোধ জানান। অসুস্থতার জন্য এক বছর সেরওয়েন্টে অতিবাহিত করে অ্যাসের অ্যালফ্রেডের অনুরোধ স্বীকার করে নেন।\n৮৯৩ সালে অ্যাসের লাইফ অফ কিং অ্যালফ্রেড নামে অ্যালফ্রেডের একটি জীবনী রচনা করেন। পাণ্ডুলিপিটির একটি মাত্র অনুলিপিই বর্তমানে পাওয়া যায়, যা কটন লাইব্রেরির অংশ ছিল। মূল অনুলিপিটি ১৭৩১ সালে একটি অগ্নিকাণ্ডে নষ্ট হয়ে গিয়েছিল। কিন্তু তার আগেই সেটির একাধিক অনুলিপি করে নেওয়া হয়েছিল। অন্যান্য প্রাচীন লেখকদের দ্বারা গৃহীত অ্যাসেরের রচনাকর্মের উপাদানের সঙ্গে মিলিয়ে গ্রন্থটিকে পুনর্নির্মাণ করা সম্ভব হয়েছে। এই জীবনীটিই অ্যালফ্রেডের জীবন-সংক্রান্ত তথ্যের প্রধান উৎস। অন্য কোনও আদি ইংরেজ শাসক সম্পর্কে এত তথ্য পাওয়া যায় না, যতটা এই গ্রন্থের দৌলতে অ্যালফ্রেড সম্পর্কে জানা যায়। মহান গ্রেগরির প্যাস্টোরাল কেয়ার অনুবাদ ও সম্ভবত অন্যান্য রচনার কাজেও অ্যাসের অ্যালফ্রেডকে সহায়তা করেছিলেন।\nঅ্যালফ্রেড অক্সফোর্ড বিশ্ববিদ্যালয় স্থাপন করেছিলেন বলে যে কিংবদন্তিটি প্রচলিত ছিল, কখনও কখনও অ্যাসেরকে সেই কিংবদন্তির একটি উৎসসূত্র হিসেবে উল্লেখ করা হয়। প্রসঙ্গত উল্লেখ্য, অ্যালফ্রেড কর্তৃক অক্সফোর্ড বিশ্ববিদ্যালয় প্রতিষ্ঠার ধারণাটি বর্তমানে ভ্রান্ত বলে প্রমাণিত হয়েছে। এই দাবি উত্থাপনকারী একটি ক্ষুদ্র রচনাংশ উইলিয়াম ক্যামডেন তাঁর সম্পাদিত অ্যাসেরের লাইফ অফ কিং অ্যালফ্রেড গ্রন্থের ১৬০৩ সংস্করণে প্রক্ষেপণ করেছিলেন। লাইফ অফ কিং অ্যালফ্রেড গ্রন্থটি জালিয়াতি কিনা অর্থাৎ অল্পকাল পরের কোনও লেখকের লেখা কিনা সেই নিয়ে পর্যায়ক্রমিকভাবে সংশয় উত্থাপিত হলেও বর্তমানে এটিকে প্রায় বিশ্বজনীনভাবেই অকৃত্রিম বলে গ্রহণ করা হয়ে থাকে।\n\n\n== তথ্যসূত্র ==\n\n\n== উল্লেখপঞ্জি ==\n\n\n== বহিঃসংযোগ ==\nAsser 1 at Prosopography of Anglo-Saxon England\nHTML full text of Asser's Life of King Alfred\nAsser's Life of Alfred, commentary from The Cambridge History of English and American Literature, Volume I, 1907–21.\nAsser's Life of Alfred\nইন্টারনেট আর্কাইভে অ্যাসের কর্তৃক কাজ বা সম্পর্কে তথ্য\nলিব্রিভক্সের পাবলিক ডোমেইন অডিওবুকসে  অ্যাসের\n\nটেমপ্লেট:Bishops of Sherborne (ancient)"}