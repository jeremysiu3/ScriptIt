{"pageid": 1488449, "title": "মাহমুদ আব্দুল মতিন ভূইয়া", "url": "https://bn.wikipedia.org/wiki?curid=1488449", "content": "মাহমুদ আব্দুল মতিন ভূইয়া (জন্ম: ১৩ অক্টোবর ১৯৭০) একজন বাংলাদেশী প্রকৌশলী। তিনি চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) নিউক্লিয়ার ইঞ্জিনিয়ারিং বিভাগের অধ্যাপক এবং বিশ্ববিদ্যালয়টির বর্তমান উপাচার্য।\n\n\n== জন্ম ও শিক্ষা ==\nমাহমুদের জন্ম ১৯৭০ সালের ১৩ অক্টোবর। তিনি সিলেট ক্যাডেট কলেজ থেকে ১৯৮৬ সালে এসএসসি এবং ১৯৮৮ সালে এইচএসসি পাস করেন। এরপর তিনি তৎকালীন বাংলাদেশ ইনস্টিটিউট অব টেকনোলজি (বিআইটি), চট্টগ্রাম (যা ২০০৩ সালে চুয়েটে উন্নীত হয়)-এর ইলেকট্রিক্যাল অ্যান্ড ইলেকট্রনিক ইঞ্জিনিয়ারিং (ইইই) বিভাগ থেকে ১৯৯৬ সালে বিএসসি ইঞ্জিনিয়ারিং ডিগ্রি লাভ করেন। তিনি মালয়েশিয়ার ইউনিভার্সিটি টেকনোলজি মালয়েশিয়া থেকে ২০০৪ সালে এম ইঞ্জিনিয়ারিং এবং ন্যাশনাল ইউনিভার্সিটি অব মালয়েশিয়া (ইউনিভার্সিটি কেবাংসান মালয়েশিয়া) থেকে ২০১১ সালে পিএইচডি ডিগ্রি অর্জন করেন।\n\n\n== কর্মজীবন ==\nমাহমুদ আব্দুল মতিন ভূইয়া ১৯৯৬ সালে তৎকালীন বাংলাদেশ ইনস্টিটিউট অব টেকনোলজি (বিআইটি), চট্টগ্রাম (বর্তমানে চট্টগ্রাম প্রকৌশল ও প্রযুক্তি বিশ্ববিদ্যালয় বা চুয়েট)-এর ইলেকট্রিক্যাল ও ইলেকট্রনিক ইঞ্জিনিয়ারিং (ইইই) বিভাগে প্রভাষক হিসেবে যোগদান করেন। এর ধারাবাহিকতায় তিনি ২০০০ সালে সহকারী অধ্যাপক, ২০১২ সালে সহযোগী অধ্যাপক এবং ২০১৩ সালে অধ্যাপক পদে উন্নীত হন। পরবর্তীকালে তিনি বিশ্ববিদ্যালয়টির নিউক্লিয়ার ইঞ্জিনিয়ারিং বিভাগে অধ্যাপনা শুরু করেন। অধ্যাপনার পাশাপাশি তিনি চুয়েটের ইলেকট্রিক্যাল অ্যান্ড কম্পিউটার ইঞ্জিনিয়ারিং অনুষদের ডিন, ইনস্টিটিউট অব এনার্জি টেকনোলজির (আইইটি) পরিচালক, ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিভাগ ও নিউক্লিয়ার ইঞ্জিনিয়ারিং বিভাগের প্রধান এবং একটি শিক্ষার্থী হলের প্রভোস্টসহ বিভিন্ন দায়িত্ব পালন করেছেন। ২০২৪ সালের ৩০ অক্টোবর তিনি চট্টগ্রাম প্রকৌশল ও প্রযুক্তি বিশ্ববিদ্যালয়ের উপাচার্য নিযুক্ত হন এবং একই দিন আনুষ্ঠানিকভাবে দায়িত্ব গ্রহণ করেন।\n\n\n== তথ্যসূত্র =="}