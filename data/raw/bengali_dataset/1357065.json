{"pageid": 1357065, "title": "ভুশন্ডা", "url": "https://bn.wikipedia.org/wiki?curid=1357065", "content": "ভুশন্ডা\n(বৈজ্ঞানিক নাম: Euthalia aconthea (Cramer))এক প্রজাতির মাঝারী আকারের কালচে বাদামী রঙের প্রজাপতি। এরা নিমফ্যালিডি পরিবার এবং এউথালিয়া উপগোত্রের সদস্য।\n\n\n== আকার ==\nভুশন্ডা এর প্রসারিত অবস্থায় ডানার আকার ৫৫-৮০ মিলিমিটার দৈর্ঘ্যের হয়।\n\n\n== উপপ্রজাতি ==\nভারতে প্রাপ্ত ভুশন্ডা এর উপপ্রজাতি হল-\n\nEuthalia aconthea garuda (Moore, 1858) – Himalayan Common Baron\nEuthalia aconthea meridionalis (Fruhstorfer, 1906) – Dakhan Common Baron\n\n\n== বিস্তার ==\nএই প্রজাতি ভারত, নেপাল, পাকিস্তান, ভুটান, বাংলাদেশ এবং মায়ানমার এর বিভিন্ন অঞ্চলে দেখা যায়।\n\n\n== বর্ণনা ==\nপ্রজাপতির দেহাংশের পরিচয় বিষদ জানার জন্য প্রজাপতির দেহ এবং ডানার অংশের নির্দেশিকা দেখুন:-\nস্ত্রী-পুরুষ উভয়ের উভয় ডানাতে কালো ছোট সাব-টার্মিনাল ছোপের সারি এবং ঊভয় ডানার সেল এ কালো রেখা দ্বারা আবৃতদুটি করে ছোপ বর্তমান। পিছনের ডানার উপরিতলের কালো সাবটার্মিনাল ছোপগুলি সুস্পস্টতর এবং সমবন্টিত।\n\n\n=== পুরুষ ===\nপুরুষ প্রকারে ডানার উপরিতল কালচে বাদামী এবং দাগ-ছোপ অধিকতর ঘন (dark)। সামনের ডানায় ২ থেকে ৬ নং শিরামধ্যে সাদা ডিসকাল ছোপ অথবা বিন্দুর কমবেশী সম্পূর্ন সারি লক্ষ্য করা যায়।\n\n\n=== স্ত্রী ===\nস্ত্রী প্রকারে ডানার উপরিতল ফ্যাকাশে বাদামী এবং সামনের ডানায় ২ থেকে ৬ নং শিরা মধ্যের সাদা ডিসকাল ছোপগুলি অপেক্ষাকৃত বড় এবং একটি বন্ধনীর সৃষ্টি করেছে। আকার পরবর্তনশীল। পিছনের ডানায় ১নং শিরামধ্যের ছোট কালো সাবটার্মিনাল ছোপটি একটু ভিতরের দিকে ঢুকে এসেছে।\nউভয় প্রকারে ডানার নিম্নতল ফ্যাকাশে সাদা এবং ফ্যাকাশে বাদামীর মিশ্রন। দাগ-ছোপ-বন্ধনী সবই উপরিতলের অনুরূপ।\n\n\n== আচরণ ==\nEuthalia বর্গের সদস্যদের মধ্যে ভুশন্ডা সবচেয়ে বেশী বিস্তার সম্পন্ন প্রজাতি এবং প্রায় সর্বত্রই যেখানে এদের ভোজ্য উদ্ভিদ আম গাছ এবং কাজু বাদাম গাছ জন্মায়; সেখানেই এদের দেখতে পাওয়া যায়। একমাত্র শুকনো নিচু ঝোপঝাড় ও তৃনভূমি সম্পন্ন অঞ্চল ছাড়া বিভিন্ন প্রকারের বাসভূমিতে এদের বিচরন পরিলক্ষিত হয়। ভোজ্য উদ্ভিদের যোগান সম্পন্ন সমতল ভূমি, গ্রামাঞ্চল ও শহরের বাগান থেকে পার্বত্য অঞ্চলে ৪০০০ ফুট উচ্চতা পর্যন্ত এদের দর্শন মেলে। হিমালয় পার্বত্য অঞ্চলে ২৪০০মিটার উচ্চতা অবধি এরা সক্রিয়।\nসুলভদর্শন এই প্রজাতির উড়ান শক্তিশালী এবং দ্রুতগামী। এরা ভূমির কাছাকাছি নীচ দিয়ে ওড়ে। স্ত্রী-পুরুষ উভয়েই মাটিতে অথবা গাছের পাতায় বসে ডানা মেলে রোদ পোহাতে ভালোবাসে। পুরুষরা উঁচু গাছের পাতায় এবং স্ত্রী প্রকার সাধারনত নিচু উচ্চতার পাতায় বসে রোদ পোহায়। উভয়েই অনেক সময় পাতার নিম্নতলে অবস্থান করে (বিশ্রাম এর সময় ব্যাতীত)।\nএই প্রজাতি স্ত্রী-পুরুষ নির্বিশেষে পাকা এবং পচা ফল ও গাছের ডালের রস (tree sap) এর প্রতি ভীষন ভাবে আকৃষ্ট হয়, যা Euthalia বর্গের সকল প্রজাতির স্বাভাবিক আকর্ষনের বিষয়। মাড-পাডল করার ব্যাপারে এরা দারুন আগ্রহী। জানুয়ারী থেকে ডিসেম্বর সারা বছরই এদের সক্রিয়তা চোখে পড়ে।\n\n\n== তথ্যসূত্র ==\n\n\n== বহিঃসংযোগ =="}