{"pageid": 1415778, "title": "আওলাদ হোসেন", "url": "https://bn.wikipedia.org/wiki?curid=1415778", "content": "মোঃ আওলাদ হোসেন (জন্ম: ৪ জুন ১৯৬১) একজন বাংলাদেশী রাজনীতিবিদ। ২০২৪ সালে অনুষ্ঠিত দ্বাদশ জাতীয় সংসদ নির্বাচনে তিনি ঢাকা-৪ আসনে স্বতন্ত্র প্রার্থী হিসেবে প্রতিদ্বন্দ্বিতা করেন এবং সংসদ সদস্য নির্বাচিত হন। ২০২৪ সালে অসহযোগ আন্দোলনের পর রাষ্ট্রপতি মোহাম্মদ সাহাবুদ্দিন জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== শিক্ষাজীবন ==\nআওলাদ হোসেন নটর ডেম কলেজের ছাত্র ছিলেন। পরবর্তীতে তিনি বাংলাদেশ কৃষি বিশ্ববিদ্যালয়ের ভেটেরিনারি বিভাগে অধ্যয়ন করেন। এ সময় তিনি বাংলাদেশ কৃষি বিশ্ববিদ্যালয় কেন্দ্রীয় ছাত্রসংসদের সাধারণ সম্পাদক নির্বাচিত হন।\n\n\n== রাজনৈতিক জীবন ==\nছাত্রজীবনে আওলাদ হোসেন ছাত্রলীগের সদস্য ছিলেন। পরবর্তীতে তিনি বাংলাদেশ আওয়ামী লীগে যোগ দেন এবং ২০০১ থেকে ২০০৬ সাল পর্যন্ত আওয়ামী লীগ সভানেত্রীর সহকারী একান্ত সচিব হিসেবে দায়িত্ব পালন করেন।\n২০১৪ সালের দশম জাতীয় সংসদ নির্বাচনে ঢাকা-৪ আসনে মহাজোট সৈয়দ আবু হোসেনকে মনোনয়ন দিলে আওলাদ হোসেন হাতি প্রতীক নিয়ে স্বতন্ত্র প্রার্থী হিসেবে নির্বাচন করেন। এ কারণে তিনি দল থেকে বহিষ্কৃত হন। নির্বাচনে তিনি ১৪,৭৮৭ ভোট পেয়ে পরাজিত হন। ২০১৮ সালের একাদশ জাতীয় সংসদ নির্বাচনে তিনি প্রার্থী হলেও পরবর্তীতে মহাজোট সমর্থিত সৈয়দ আবু হোসেনকে সমর্থন জানিয়ে তিনি সরে দাঁড়ান।\n২০২৪ সালের দ্বাদশ জাতীয় সংসদ নির্বাচনে উক্ত আসনে আওয়ামী লীগ সানজিদা খানমকে এবং জাতীয় পার্টি সৈয়দ আবু হোসেনকে মনোনয়ন দিলে আওলাদ হোসেন স্বতন্ত্র প্রার্থী হিসেবে ট্রাক প্রতীক নিয়ে নির্বাচনে অংশ নেন এবং ২৪,৭৭৫ ভোট পেয়ে নির্বাচিত হন। ৫ আগস্ট ২০২৪ সালে অসহযোগ আন্দোলনের মুখে তৎকালীন প্রধানমন্ত্রী শেখ হাসিনা পদত্যাগ করে ভারত পালিয়ে গেলে পরদিন ৬ আগস্ট রাষ্ট্রপতি সংসদ ভেঙ্গে দিলে তিনি সংসদ সদস্য পদ হারান।\n\n\n== আরও দেখুন ==\nদ্বাদশ জাতীয় সংসদ সদস্যদের তালিকা\n\n\n== তথ্যসূত্র =="}