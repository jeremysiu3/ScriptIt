{"pageid": 1417859, "title": "লিথিয়াম ক্লোরাইড", "url": "https://bn.wikipedia.org/wiki?curid=1417859", "content": "লিথিয়াম ক্লোরাইড একটি অজৈব যৌগ যার রাসায়নিক সংকেত LiCl। এটি লিথিয়াম এবং ক্লোরিনের একটি রাসায়নিক যৌগ। এই লবণটি একটি সাধারণ আয়নিক যৌগ।, ষদিও এই লবণটিতে কিছু সমযোজী বৈশিষ্ট্যও দেখা যায়।\n\n\n== ধর্ম ==\n\nঅন্যান্য ক্ষারীয় ধাতুর আয়নের তুলনায় লিথিয়াম আয়ন (Li +) আকারে ছোট হয়। তাই অন্যান্য ক্ষারীয় ধাতব ক্লোরাইডে দেখা যায় না এমন বৈশিষ্ট্যও লিথিয়াম ক্লোরাইডে দেখা যায়, যেমন মেরু দ্রাবকে অন্যান্য ক্ষারীয় ধাতব ক্লোরাইডের তুলনায় লিথিয়াম ক্লোরাইডের দ্রবণীয়তা খুব বেশি। ২০ ডিগ্রি সেলসিয়াস তাপমাত্রায় ১০০ মিলি লিটার জলে ৮৩.০৫ গ্রাম লিথিয়াম ক্লোরাইড দ্রবীভূত হতে পারে। লিথিয়াম ক্লোরাইডর জলগ্রাহী ধর্ম রয়েছে।\nঅন্যান্য ক্ষারীয় ধাতব ক্লোরাইডের মতো লিথিয়াম ক্লোরাইড সোদক স্ফটিক গঠন করে। এক্ষত্রে স্ফটিক তৈরির সময় স্ফটিকের মূল উপাদানের সাথে সুনির্দিষ্ট সংখ্যক জলের অণু যুক্ত থাকে। এই জলকে কেলাস জল বা স্ফটিক জল বলা হয়। লিথিয়াম ক্লোরাইডের ক্ষেত্রে সোদক স্ফটিকগুলি মনো-, ট্রাই- এবং পেন্টাহাইড্রেট নামে পরিচিত। সোদক স্ফটিকগুলিকে গরম করে অনার্দ্র লবণ পুনরায় তৈরি করা যায়। লিথিয়াম ক্লোরাইড চারটি সমতুল্য অ্যামোনিয়া মোল শোষণ করে। অন্য যেকোনো আয়নিক ক্লোরাইডের মতো, লিথিয়াম ক্লোরাইডের দ্রবণও ক্লোরাইড আয়নের উৎস হিসাবে কাজে লাগে। তাই সিলভার নাইট্রেটে দ্রবণে লিথিয়াম ক্লোরাইডের দ্রবণ যোগ করলে সিলভার ক্লোরাইডের অধঃক্ষেপ তৈরি হয়:\n\nLiCl + AgNO3 → AgCl + LiNO3\n\n\n== প্রস্তুতি ==\nহাইড্রোক্লোরিক অ্যাসিডের সাথে লিথিয়াম কার্বনেটের বিক্রিয়া করে লিথিয়াম ক্লোরাইড প্রস্তুত করা যায়। হাইড্রোজেন ক্লোরাইড বাষ্পের উপস্থিতিতে  লিথিয়াম ক্লোরাইডের সোদক স্ফটিক গরম করে অনার্দ্র লিথিয়াম ক্লোরাইড তৈরি করা যেতে পারে।\n\n\n== ব্যবহার ==\n\n\n=== বাণিজ্যিক ===\nলিথিয়াম ক্লোরাইড প্রধানত লিথিয়াম ধাতু উৎপাদনের জন্য ব্যবহৃত হয়। এক্ষেত্রে ৪৫০ ডিগ্রি সেলসিয়াস তাপমাত্রায় গলিত লিথিয়াম ক্লোরাইড এবং পটাশিয়াম ক্লোরাইডের মিশ্রণকে তড়িৎ বিশ্লেষণ করে লিথিয়াম ধাতু নিষ্কাশন করা হয়। গাড়ির অ্যালুমিনিয়ামের যন্ত্রাংশে ব্রেজিং অর্থাৎ ঝাল দেবার জন্য বিগলক হিসাবেও লিথিয়াম ক্লোরাইড ব্যবহৃত হয়। শুকানো বায়ু প্রবাহের জন্য বায়ুর জলীয় বাষ্প শোষণ করতে পরিশোষক হিসাবে লিথিয়াম ক্লোরাইডের ব্যবহার দেখা যায়। জৈব সংশ্লেষণের কিছু ক্ষেত্রে লিথিয়াম ক্লোরাইড ব্যবহার করা হয়, যেমন, স্টিলে বিক্রিয়ায় এই লবণটি সংযোজক হিসাবে ব্যবহৃত হয়। এছাড়াও, জীবরাসায়নে কোষযুক্ত নির্যাস থেকে আরএনএকে অধঃক্ষিপ্ত করতে লিথিয়াম ক্লোরাইডের ব্যবহার দেখা যায়।\nগাঢ় লাল শিখা তৈরি করতে শিখা বর্ণ হিসাবেও লিথিয়াম ক্লোরাইড ব্যবহৃত হয়।\n\n\n=== অন্যান্য ===\nআর্দ্রতামাপক যন্ত্রে আপেক্ষিক আর্দ্রতার মান ক্রমাঙ্কনে লিথিয়াম ক্লোরাইড ব্যবহৃত হয়। ২৫ ডিগ্রি সেলসিয়াস তাপমাত্রায় লিথিয়াম ক্লোরাইড লবণের একটি সংপৃক্ত দ্রবণ (৪৫.৮%) ১১.৩০% ভারসাম্য আপেক্ষিক আর্দ্রতার মান প্রদান করে। এছাড়া লিথিয়াম ক্লোরাইড একটি হাইগ্রোমিটার হিসাবে ব্যবহার করা যেতে পারে। লিথিয়াম ক্লোরাইড যেহেতু জলগ্রাহী লবণ তাই বাতাসের সংস্পর্শে এলে এটি নিজে নিজেই দ্রবণ তৈরি করে। ফলে দ্রবণে লিথিয়াম ক্লোরাইডের ঘনত্বের ভারসাম্য সরাসরি বাতাসের আপেক্ষিক আর্দ্রতার উপর নির্ভরশীল।\nকার্বন ন্যানোটিউব, গ্রাফিন এবং লিথিয়াম নায়োবেট তৈরি করতে গলিত লিথিয়াম ক্লোরাইড ব্যবহৃত হয়। \nলিথিয়াম ক্লোরাইডের শক্তিশালী অ্যারিকিসাইডাল বৈশিষ্ট্য দেখা যায় অর্থাৎ এই লবণটির একরিনা (acarina) বর্গের টিক ও মাইট নিয়ন্ত্রণের ক্ষমতা রয়েছে। মধু মৌমাছির ধ্বংসকারীর কীট নিয়ন্ত্রণে এই লবণটি কার্যকর হিসাবে গবেষণায় প্রমাণিত হয়েছে।\n\n\n== সুরক্ষা ==\nলিথিয়াম লবণ বিভিন্ন ভাবে কেন্দ্রীয় স্নায়ুতন্ত্রকে প্রভাবিত করে। সাইট্রেট, কার্বনেট এবং ওরোটেট লবণ বর্তমানে দ্বিপ্রান্তিক ব্যাধি অর্থাৎ ম্যানিয়াজনিত বিষন্নতার চিকিৎসায় ব্যবহৃত হয়। তবে অতীতে ক্লোরাইড সহ অন্যান্য লিথিয়াম লবণও এই চিকিৎসায় ব্যবহার করা হতো। ১৯৪০-এর দশকে কয়েক বছরের জন্য লিথিয়াম ক্লোরাইড হাইপারটেনশনে আক্রান্ত ব্যক্তিদের জন্য লবণের বিকল্প হিসাবে দেওয়া হয়েছিল কিন্তু যৌগটির বিষাক্ত প্রভাব (কম্পন, ক্লান্তি, বমি বমি ভাব) স্বীকৃত হওয়ার পরে এটি নিষিদ্ধ করা হয়। তবে, জেএইচ টালবট উল্লেখ করেছেন যে, লিথিয়াম ক্লোরাইডের বিষাক্ততার জন্য দায়ী লক্ষণগুলির মধ্যে অনেকগুলি লক্ষণ সোডিয়াম ক্লোরাইডের ঘাটতির জন্যও হতে পারে, হয়তো বা রোগীদের অন্তর্নিহিত অবস্থা এর জন্য দায়ী।\n\n\n== তথ্যসূত্র ==\n\nহ্যান্ডবুক অফ কেমিস্ট্রি অ্যান্ড ফিজিক্স, ৭১তম সংস্করণ, সিআরসি প্রেস, অ্যান আর্বার, মিশিগান, ১৯৯০।\nএনএন গ্রিনউড, এ. আর্নশ, উপাদানের রসায়ন, ২য় সংস্করণ, বাটারওয়ার্থ-হেইনম্যান, অক্সফোর্ড, ইউকে, ১৯৯৭।\nএইচ. নেচামকিন, দ্য কেমিস্ট্রি অফ দ্য এলিমেন্টস, ম্যাকগ্রা-হিল, নিউ ইয়র্ক, ১৯৬৮।"}