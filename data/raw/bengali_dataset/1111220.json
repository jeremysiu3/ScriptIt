{"pageid": 1111220, "title": "খেলা হবে", "url": "https://bn.wikipedia.org/wiki?curid=1111220", "content": "খেলা হবে বাংলাদেশ ও ভারতে, বিশেষ করে পশ্চিমবঙ্গ, আসাম, ত্রিপুরায় জনপ্রিয় রাজনৈতিক স্লোগান। স্লোগানটি প্রথম ব্যবহার করেন বাংলাদেশের রাজনীতিবিদ শামীম ওসমান। পরবর্তীতে ২০২১ সালে পশ্চিমবঙ্গের বিধানসভা নির্বাচনের প্রাক্কালে তৃণমূল কংগ্রেসের মাধ্যমে ভারতে স্লোগানটি জনপ্রিয় হয়।\n\n\n=== রাজনীতি ===\n\n\n==== বাংলাদেশ ====\nআওয়ামী লীগ ও জাতীয় সংসদ সদস্য শামীম ওসমান সর্বপ্রথম ২০১৩ সালে “খেলা হবে” স্লোগানটি ব্যবহার করেন। তিনি দশম জাতীয় সংসদ নির্বাচনের প্রাক্কালে বাংলাদেশ জাতীয়তাবাদী দল ও বাংলাদেশ জামায়াতে ইসলামীকে \"চ্যালেঞ্জ\" জানিয়ে স্লোগানটি দেন। তিনি নারায়ণগঞ্জের একটি রাজনৈতিক সভায় বলেন\n\n এরপর তিনি ২০২২ সালের ২৭ আগস্টেও স্লোগানটি ব্যবহার করেন। ২০২২ সালের ১৬ জুলাই আওয়ামী লীগের সাধারণ সম্পাদক ও সংসদ সদস্য ওবায়দুল কাদেরও বাংলাদেশ জাতীয়তাবাদী দলকে নির্বাচনের পথে আহ্বান করে স্লোগানটি ব্যবহার করেন। এরপর তিনি ১৭ আগস্টে ২০০৫ সালের সিরিজ বোমা হামলা দিবস উপলক্ষে আয়োজিত সমাবেশে, ২৯ অক্টোবরে ঢাকায় অনুষ্ঠিত আওয়ামী লীগের ত্রিবার্ষিক সম্মেলনে, এবং ৭ নভেম্বরে টাঙ্গাইলে দলটিকে উদ্দেশ্য করে স্লোগানটি ব্যবহার করেন। পরে “খেলা হবে” স্লোগানটি ব্যবহারের জন্য সংসদে বিরোধীদলীয় কিছু সদস্য ওবায়দুল কাদেরের সমালোচনা করেন। সমালোচনার জবাবে ওয়ায়দুল কাদের বলেন যে “খেলা হবে” হল একটি রাজনৈতিক স্লোগান এবং এর ব্যবহারে গণতন্ত্র লঙ্ঘন হয়ে যায়নি। ৯ নভেম্বরে তিনি স্লোগানটিকে ‘পলিটিক্যাল হিউমার’ (রাজনৈতিক রস) আখ্যা দেওয়ার পাশাপাশি উইকিপিডিয়াতেও এই স্লোগান সম্পর্কে নিবন্ধ থাকার বিষয়টি উল্লেখ করেন।\n\n\n==== ভারত ====\n২০২১ সালে পশ্চিমবঙ্গ বিধানসভা নির্বাচনের প্রাক্কালে রাজ্যের শাসকদল সর্বভারতীয় তৃণমূল কংগ্রেস (এআইটিসি বা টিএমসি) “খেলা হবে” স্লোগানটি অনানুষ্ঠানিক নির্বাচনী স্লোগান হিসেবে ব্যবহার করে। এর পরপরই লড়াইয়ের মনোভাবকে ব্যবহার করে খেলা হবে স্লোগানকে উপজীব্য করে “ভাঙা পায়েই খেলা হবে” নামে একটি গান প্রচার করে। গানটি পশ্চিমবঙ্গ রাজ্যে এতটাই ভাইরাল হয়েছিল যে বঙ্গ-বিজেপির ক্যাডাররাও তাদের দলীয় স্লোগান আর নয় অন্যায় এবং সোনার বাংলা-র পরিবর্তে খেলা হোবে স্লোগানটি ব্যবহার করতে থাকে। তবে প্রধানমন্ত্রী নরেন্দ্র মোদী অপছন্দ করায় বিজেপি এই স্লোগানের ব্যবহার বন্ধ করে দেয়। তৃণমূল কংগ্রেসের নির্বাচনী প্রচারে ব্যবহৃত এই 'খেলা হবে' স্লোগান অত্যন্ত সফল প্রমাণিত হয়েছে। তৃণমূল মুখপাত্র এবং তৃণমূল যুব কংগ্রেসের সাধারণ সম্পাদক দেবাংশু ভট্টাচার্য 'খেলা হবে' শিরোনামে একটি গান রচনা করেছিলেন। গানটি ৭ জানুয়ারি সোশ্যাল মিডিয়ায় আপলোড করা হয়। পরে এর ডিজে সংস্করণ ইন্টারনেটে ভাইরাল হয়েছিল।\n২০২১ সালের নির্বাচনে বিপুল বিজয়ের পর তৃণমূল কংগ্রেসের কর্মীরা 'পার্টি হবে' স্লোগান দিতে দিতে “খেলা হবে” গানে নেচে বিজয় উদ্‌যাপন করে।\nখেলা হবে স্লোগানের জনপ্রিয়তার পরিপ্রেক্ষিতে তৃণমূল কংগ্রেসের প্রধান ও পশ্চিমবঙ্গের মুখ্যমন্ত্রী মমতা বন্দ্যোপাধ্যায় ঘোষণা করেন তার দল ১৬ আগস্টে খেলা হবে দিবস উদ্‌যাপন করবে। ১৯৮০ সালের সেই দিন পশ্চিমবঙ্গের চিরপ্রতিদ্বন্দ্বী দুই ফুটবল দল ইস্ট বেঙ্গল এফসি এবং মোহনবাগান এসির সমর্থকদের একে অপরের সাথে সংঘর্ষে লিপ্ত হওয়ার ফলে ১২ জন সমর্থক মারা যায়। এর মাধ্যমে তিনি বাঙালিদের ফুটবলের প্রতি আবেগ বোঝাতে চেয়েছেন। তবে বিজেপি দিনটিকে ১৯৪৬ সালে মুসলিম লীগের ডাইরেক্ট অ্যাকশন ডে-র সঙ্গে তুলনা করার চেষ্টা করেছিল। তৃণমূল কংগ্রেসের পরিকল্পনা অনুসারে ২০২১ সালের ১৬ আগস্টে খেলা হবে দিবস উদ্‌যাপিত হয়েছে।\nপাশাপাশি মমতা বন্দ্যোপাধ্যায় খেলা হবে নামে একটি সরকারি প্রকল্পও চালু করেন। এর অধীনে সমাজের অর্থনৈতিকভাবে দরিদ্র শ্রেণীর মধ্যে খেলাধুলার প্রচারের জন্য রাজ্যের ২৫,০০০ ক্রীড়া ক্লাবকে বিনামূল্যে ফুটবলের পাশাপাশি ৫,০০,০০০ ভারতীয় টাকা অনুদান বিতরণ করা হয়।\nএই স্লোগানে অনুপ্রাণিত হয়ে উত্তরপ্রদেশ-কেন্দ্রীক রাজনৈতিক দল সমাজবাদী পার্টি এবং সুহেলদেব ভারতীয় সমাজ পার্টি 'খাদেড়া হবে' স্লোগানটি ব্যবহার করেছে।\n\n\n=== খেলাধুলা ===\n২০২১ সালের নভেম্বরে কলকাতায় অন্ধদের জন্য খেলা হবে নামে প্রথমবারের মতো ফুটবল প্রতিযোগিতার আয়োজন করা হয়েছিল।\n\n\n=== দুর্গা পূজা ===\nকলকাতায় ২০২১ সালের দুর্গা পূজায় “খেলা হবে” থিমে দুর্গা পূজার প্যান্ডেল তৈরি করা হয়।\n\n\n=== চলচ্চিত্র ===\nকরণ জোহরের পরিচালিত রকি অউর রানী কি প্রেম কাহানি’র ট্রেলারে আলিয়া ভাটের মুখে শোনা যায় ‘খেলা হবে’ স্লোগান।\n\n\n== তথ্যসূত্র ==\n\n\n== বহিঃসংযোগ =="}