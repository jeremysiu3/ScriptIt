{"pageid": 1137669, "title": "মহা ইথিওপীয় পুনর্জন্ম বাঁধ", "url": "https://bn.wikipedia.org/wiki?curid=1137669", "content": "মহা ইথিওপীয় পুনর্জন্ম বাঁধ (Grand Ethiopian Renaissance Dam বা সংক্ষেপে GERD), বা তাইহিজি (TaIHiGe; আমহারীয়: ታላቁ የኢትዮጵያ ሕዳሴ ግድብ, প্রতিবর্ণীকৃত: Tālāqu ye-Ītyōppyā Hidāsē Gidib, অরমো: Hidha Guddicha Haaromsa Itoophiyaa), যা অতীতে সহস্রাব্দ বাঁধ নামে পরিচিত ছিল এবং যাকে কদাচিৎ হিদাসা বাঁধ (আমহারীয়: ሕዳሴ ግድብ, প্রতিবর্ণীকৃত: Hidāsē Gidib) নামেও ডাকা হয়, পূর্ব আফ্রিকার রাষ্ট্র ইথিওপিয়াতে ২০১১ সাল থেকে নীলাভ নীল নদের উপরে নির্মাণাধীন একটি অভিকর্ষীয় বাঁধ। বাঁধটি ইথিওপিয়ার বেনিশানগুই-গুমুজ অঞ্চলে ও ইথিওপিয়া-সুদান সীমান্ত থেকে প্রায় ৪৫ কিলোমিটার পূর্বে অবস্থিত।\nবাঁধটি নির্মাণের মূল উদ্দেশ্য হল বিদ্যুৎশক্তি উৎপাদন করে ইথিওপিয়াতে বিদ্যুৎশক্তির তীব্র ঘাটতি লাঘব করা ও প্রতিবেশী দেশগুলিতে বিদ্যুৎশক্তি রপ্তানি করা। এটির পরিকল্পিত উৎপাদন ক্ষমতা ধরা হয়েছে ৫.১৫ গিগাওয়াট (৫১৫০ মেগাওয়াট); ফলে নির্মাণকাজ শেষে এটি সমগ্র আফ্রিকা মহাদেশের বৃহত্তম জলবিদ্যুৎ শক্তিকেন্দ্রে পরিণত হবে। একই সাথে এটি বিশ্বের সপ্তম বৃহত্তম জলবিদ্যুৎ কেন্দ্র হবে। বাঁধটি ইথিওপিয়ার বিদ্যুৎশক্তি উৎপাদন তিনগুণ বৃদ্ধি করবে এবং পূর্ব আফ্রিকার অন্যান্য দেশগুলিতে স্বল্পমূল্যে দূষণমুক্ত ও নবায়নযোগ্য শক্তি সরবরাহের কেন্দ্রে পরিণত হবে। এছাড়া বাঁধটি মৌসুমভিত্তিক নীল নদের পানির ওঠানামা নিয়ন্ত্রণে এনে বছরব্যাপী একই জলপ্রবাহ বজায় রাখতে এবং জলবায়ু পরিবর্তনজনিত কারণে উদ্ভূত পানি সরবরাহ সমস্যার মোকাবেলায় গুরুত্বপূর্ণ ভূমিকা রাখবে।\nবাঁধের জলাধারটিতে জল ভর্তির প্রক্রিয়া ২০২০ সালের জুলাই মাসে শুরু হয়। পুরো জলভর্তির প্রক্রিয়াটি শেষ হতে ৪ থেকে ৭ বছর লাগবে, যা ভর্তিকালীন সময়ে জলবৈজ্ঞানিক পরিস্থিতির উপর নির্ভরশীল। ২০২১ সালের ১৯শে জুলাই জলভর্তির দ্বিতীয় দশাটি সমাপ্ত হয়, তবে এতে মিশর ও সুদানের সম্মতি ছিল না।\n২০২২ সালের ২০শে ফেব্রুয়ারি তারিখে বাঁধটি প্রথমবারের মতো বিদ্যুৎশক্তি উৎপাদন করে এবং বিদ্যুৎ সরবরাহ জালিব্যবস্থাতে ৩৭৫ মেগাওয়াট হারে বিদ্যুৎ সরবরাহ করে।\nজলাধারটি সম্পূর্ণ ভর্তি হলে এটিতে ৭ হাজার কোটি ঘনমিটার পানি ধারণ করবে। ২০২২ সালের ২০শে ফেব্রুয়ারি ইথিওপিয়ার প্রধানমন্ত্রী আবিই আহমেদ আনুষ্ঠানিকভাবে বাঁধটি উদ্বোধন করেন। এসময় বাঁধটির নির্মাণকাজ প্রায় ৮৪% সমাপ্ত হয়েছিল এবং এর জলাধারে প্রায় ১ হাজার ৮৫০ কোটি ঘনমিটার পানি জমা ছিল।\nবাঁধটি ইথিওপিয়ার নাগরিকদের জন্য একটি গর্বের বিষয়। ইথিওপীয় নাগরিক, প্রবাসে বসবাসরত ইথিওপীয় সম্প্রদায়ের লোকজন ও চীনের এক্সিম ব্যাংকের প্রদত্ত ১০০ কোটি মার্কিন ডলার অনুদান মিলে সর্বমোট ৫০০ কোটি মার্কিন ডলার অর্থসংস্থানে বাঁধটি নির্মাণ করা হয়েছে।\n\n\n== ইতিহাস ==\nমহা ইথিওপীয় পুনর্জন্ম বাঁধের সাথে নীল নদ সংক্রান্ত সংঘাত ঘনিষ্ঠভাবে জড়িত। ইথিওপিয়ার উচ্চভূমি থেকে উৎসারিত নদীগুলি (যার মধ্যে নীলাভ নীল নদও পড়েছে) নীল নদের পানির ৮৫% সরবরাহ করে। বাকী ১৫% শ্বেত নীল নদ থেকে আসে, সেটি মধ্য আফ্রিকার মহাহ্রদ অঞ্চল থেকে উৎসারিত হয়েছে। ১৯২০-এর দশক থেকে মিশর ঔপনিবেশিক যুগের চুক্তিসমূহের মাধ্যমে নীল নদের উপর প্রায় পূর্ণ নিয়ন্ত্রণ প্রতিষ্ঠা করে। ১৯২৯ সালের ইঙ্গ-মিশরীয় চুক্তি অনুযায়ী নীল নদের বার্ষিক গড় জলপ্রবাহের পরিমাণ প্রাক্কলন করা হয় প্রায় ৮৪০০ কোটি ঘনমিটার। এর মধ্যে ৪ হাজার ৮ শত কোটি ঘনমিটার মিশরকে এবং ৪শত কোটি ঘনমিটার সুদানকে বরাদ্দ করা হয়। ১৯৫৯ সালের নীল নদ চুক্তিতে মিশরের ভাগ বৃদ্ধি পেয়ে ৫ হাজার ৫৫০ কোটি ঘনমিটার হয় (যা নীল নদের পানির ৬৬%) এবং সুদানের ভাগ বৃদ্ধি পেয়ে ১ হাজার ৮৫০ কোটি ঘনমিটার হয় (২২%)। বাকী ১ হাজার ঘনমিটার পানি (১২%) বাষ্পীভবন ও মাটিতে চোঁয়ানোর জন্য আলাদা করে ধরা হয়। এই চুক্তির ফলে নীল নদের বার্ষিক প্রবাহের সমস্তটুকুই বণ্টিত হয়ে যায়। নীল নদের উজানে অবস্থিত ইথিওপিয়া ও অন্যান্য দেশগুলির অধিকারের কোনও স্বীকৃতি দেওয়া হয়নি। এই রাষ্ট্রগুলিকে নীল নদের কোনও পানি বরাদ্দ করা হয়নি। চুক্তি অনুযায়ী মিশর ও সুদান নীল নদ ও তার উপনদীগুলির উপরে যেকোনও ধরনের নির্মাণ প্রকল্পের বিরুদ্ধে ভেটো দানের ক্ষমতা রাখে।\nমহা ইথিওপীয় পুনর্জন্ম বাঁধ তৈরি হবার পর বাঁধের জলাধার ভর্তি করার সময় ভাটিতে মিশর ও সুদানে জলপ্রবাহের কী তারতম্য হবে ও কী নেতিবাচক প্রভাব পড়বে, সে ব্যাপারে তিনটি রাষ্ট্র কোনও ঐকমত্যে পৌঁছাতে পারেনি। আফ্রিকান সংঘ, মার্কিন রাজস্ব মন্ত্রণালয় ও বিশ্ব ব্যাংকের মধ্যস্থতায় বা উপস্থিতিতে একাধিক বৈঠক ব্যর্থ হয়েছে। মিশর ইথিওপিয়াকে এই অবস্থার জন্য দায়ী করলেও অনেক বিশেষজ্ঞ ঔপনিবেশিক আমলের চুক্তিগুলিকে এই অচলাবস্থার মূল কারণ হিসেবে উল্লেখ করেছেন। মিশর ও সুদান তাদের ঐতিহাসিক চুক্তিবলে অর্জিত অধিকারকে ভিত্তি হিসেবে ধরে আলোচনা করতে চাইলেও ইথিওপিয়া সেটিকে অন্যায্য ও অযৌক্তিক গণ্য করে এবং ২০১৫ সালে তিনটি রাষ্ট্রের স্বাক্ষরকৃত মূলনীতিসমূহের ঘোষণার পরিপন্থী হিসেবে মনে করে। ২০১৮ সালের শেষ আলোচনাটি ব্যর্থ হয়।\n২০২০ সালে ইথিওপিয়া বাঁধের জলাধার ভর্তি করা শুরু করে এবং ২০২২ সালে এসে আপাতদৃষ্টিতে এর ফলে ভাটির রাষ্ট্রগুলিতে এখন পর্যন্ত কোনও ক্ষতি পরিলক্ষিত হয়নি। তবে ইথিওপিয়ার একতরফা কর্মকাণ্ড ও তথ্য প্রদানে অনীহার কারণে সুদানকে ব্যয়বহুল সাবধানতামূলক পদক্ষেপ গ্রহণ করতে হয়েছে, যার ফলে দেশটির উপর অর্থনৈতিক ও সামাজিক চাপ বেড়েছে।\n\n\n== চিত্র ==\n\n\n== তথ্যসূত্র =="}