{"pageid": 1184600, "title": "দ্য পাইরেট (উপন্যাস)", "url": "https://bn.wikipedia.org/wiki?curid=1184600", "content": "\"দ্য পাইরেট\" নামে হ্যারল্ড রবিনস ও ফ্রেডেরিক মেরিয়াটও উপন্যাস লিখেছিলেন\n\nদ্য পাইরেট (ইংরেজি: The Pirate; ১৮২১ সালের শেষভাগে ১৮২২ তারিখ-সহ প্রকাশিত) হল স্যার ওয়াল্টার স্কটের ওয়েভারলি উপন্যাসমালার অন্যতম উপন্যাস। জন গাওয়ের জীবনের ছায়া অবলম্বনে রচিত এই উপন্যাসে গাওকে উপস্থাপনা করা হয়েছে ক্যাপ্টেন ক্লিভল্যান্ড নামে। উপন্যাসটির প্রেক্ষাপট শেটল্যান্ডের প্রধান দ্বীপের দক্ষিণ বিন্দু (যেখানে ১৮১৪ সালে স্কট গিয়েছিলেন); সময়কাল সপ্তদশ শতাব্দীর শেষভাগে (প্রধান ঘটনার সময়কাল খুব সম্ভবত ১৬৮৯ সাল)।\n\n\n== রচনা ও উৎসসূত্র ==\n১৮২০ সালের ২১ অগস্ট জন ব্যালেনটাইন আর্চিবল্ড কনস্টেবলের কাছে কেনিলওয়ার্থ-এর (যেটি সেই বছর জানুয়ারি মাসে প্রকাশিত হয়েছিল) পর একটি নতুন উপন্যাস প্রস্তাব করেন। এই পর্যায়ে কোনও শিরোনাম বা বিষয় নির্দেশিত হয়নি। ১৮২১ সালের এপ্রিল মাসেই প্রথম ব্যালেনটাইন উল্লেখ করেন যে, তিনি যেটিকে দ্য বুকানিয়ার বলে উল্লেখ করছেন তার রচনার কাজ শুরু হয়েছে। উত্তরের দ্বীপপুঞ্জ এবং সেখানকার অধিবাসীদের পেশা নিয়ে পড়াশোনা করতে গিয়ে স্কটের লেখার গতি কমে যায়। প্রথম খণ্ডটি অগস্ট মাসের গোড়ার আগে সম্পূর্ণ হয় না। কিন্তু তারপর তাঁর গতি বৃদ্ধি পেয়েছিল এবং বইটি অক্টোবরের শেষাশেষি লেখা শেষ হয়ে যায়।\n১৮১৪ সালে স্কট ছয় সপ্তাহের জন্য নর্দার্ন লাইটহাউস কমিশনারদের সঙ্গে একটি নৌসফরে যান। তিনি একটি ডায়রি রাখতেন (ক্রমে তা জে. জি. লকহার্ট রচিত স্কটস-জীবনীতে প্রকাশিত হয়) এবং যখন তিনি দ্য পাইরেটস লেখা শুরু করেন, তখন স্কটল্যান্ডের অন্যভাবে অল্পপরিচিত অংশগুলির সম্পর্কে অনেক বিস্তারিত বিবরণ তিনি সেই ডায়েরি থেকেই আহরণ করেছিলেন। তিনি জলদস্যু সাহিত্যের একটি ক্ষুদ্র সংকলন সংগ্রহ করেছিলেন। যার মধ্যে তাঁর সবচেয়ে বেশি কাজে লেগেছিল ক্যাপ্টেন চার্লস জনসনের লেখা হিস্ট্রি অফ দ্য লাইভস অ্যান্ড অ্যাকশনস অফ দ্য মোস্ট ফেমাস হাইওয়েম্যান, মার্ডারারস, স্ট্রিট-রবারস, অ্যান্ড এটসেট্রা টু হুইচ ইস অ্যাডেড, আ জেনুইন অ্যাকাউন্ট অফ দ্য ভয়েজেস অ্যান্ড প্লান্ডারারস অফ দ্য মোস্ট নোটেড পাইরেটস (১৭৪২) বইটি। সেই সঙ্গে অর্কনি ও জেটল্যান্ডের শেরিফ-সাবস্টিটিউট আলেকজান্ডার পিটারকিনের দেওয়া জলদস্যু জন গাওয়ের একটি বিবরণও সাহায্য করেছিল। এই বিবরণটি উপন্যাস প্রকাশের বছর অর্থাৎ ১৮২২ সালে নোটস অফ অর্কনি ও জেটল্যান্ড নামে প্রকাশিত হয়। এছাড়াও স্কট সপ্তদশ শতাব্দী থেকে তাঁর নিজের সময়কাল পর্যন্ত প্রকাশিত উত্তরের দ্বীপপুঞ্জ-সংক্রান্ত নানা বই সংগ্রহ করেন। এই বইগুলিতে কৃষিবিদ্যা-সংক্রান্ত বিভিন্ন প্রশ্ন আলোচিত হয়েছে। ট্রিপ্টোলেমাস ইয়েলোলি চরিত্রটির মাধ্যমে এই দিকগুলি উন্মোচিত হয়েছে।\n\n\n== সংস্করণ ==\n১৮২১ সালের ২৪ ডিসেম্বর এডিনবরা থেকে দ্য পাইরেট তিন খণ্ডে কনস্টেবল ও ব্যালেনটাইন কর্তৃক এবং দুই দিন পরে লন্ডনের হার্স্ট, রবিনসন, অ্যান্ড কোম্পানি কর্তৃক প্রকাশিত হয়। ১৮২৭ সালের আগে প্রকাশিত ওয়েভারলি উপন্যাসমালার অন্যান্য উপন্যাসগুলির মতো এটিও লেখকের নাম ছাড়াই প্রকাশিত হয়েছিল। মুদ্রিত হয়েছিল ১২,০০০ কপি। যদিও তার মধ্যে ২,০০০ কপি পরবর্তী বিবেচনার ফসল, যা এক গ্রন্থপঞ্জিগত জটিলতার সৃষ্টি করে। উপন্যাসের দাম ছিল দেড় গিনি  (£১ ১১s ৬d বা £১.৫৭½)। স্কট মার্চ মাস এবং তারপরে ১৮৩০ সালের অগস্টের আগে উপন্যাসটি নিয়ে আর বসেছিলেন বলে মনে করা হয় না। তারপর তিনি উপন্যাসের পাঠ সংশোধন করেন এবং একটি মুখবন্ধ ও 'ম্যাগনাম' সংস্করণের জন্য টীকা সংযোজন করেন। এই সংস্করণটি ১৮৩১ সালের মে মাসে ২৪শ ও ২৫শ খণ্ড হিসেবে প্রকাশিত হয়।\nমার্ক ওয়েনস্টেইন ও অ্যালিসন লামসডেন কর্তৃক একটি প্রামাণ্য আধুনিক সংস্করণ ২০০১ সালে এডিনবরা এডিশন অফ দি ওয়েভারলি নভেলস-এর ১২শ খণ্ড হিসেবে প্রকাশিত হয়: এই সংস্করণের ভিত্তি ছিল প্রধানত স্কটের পাণ্ডুলিপি থেকে সংশোধন ও প্রুফ সংশোধন সহ প্রথম সংস্করণ; ম্যাগনামের উপাদান অন্তর্ভুক্ত হয় ২৫খ খণ্ডে।\n\n\n== তথ্যসূত্র ==\n\n\n== আরও পড়ুন ==\nCrane, James। \"Love and Merit in the Maritime Historical Novel: Cooper and Scott\"। Romantic Circles। ৯ ফেব্রুয়ারি ২০১৫ তারিখে মূল থেকে আর্কাইভ করা। সংগ্রহের তারিখ ৮ ফেব্রুয়ারি ২০১৫। \nSchmidt, Arnold (২০০২)। \"Walter Scott's The Pirate: Imperialism, Nationalism, and Bourgeois Values\"।   Bernhard Klein। Fictions of the Sea। Ashgate Press। পৃষ্ঠা 89–103। \nDavis, Jana (১৯৮৭)। \"Scott's the Pirate\"। The Explicator। 45 (3): 20–22। ডিওআই:10.1080/00144940.1987.9938669। \n\n\n== বহিঃসংযোগ ==\n\nPage on The Pirate at the Walter Scott Digital Archive\n The Pirate লিব্রিভক্সে পাবলিক ডোমেইন অডিওবই (ইংরেজি)\nটেমপ্লেট:Waverley Grey\nটেমপ্লেট:Walter Scott"}