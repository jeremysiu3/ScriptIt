{"pageid": 1044328, "title": "ইভ্যালি", "url": "https://bn.wikipedia.org/wiki?curid=1044328", "content": "ইভ্যালি একটি ই-বাণিজ্য মার্কেটপ্লেস, যেটি বাংলাদেশে তাদের কার্যক্রম পরিচালনা করে। ২০১৮ সালের ডিসেম্বরে মোহাম্মদ রাসেল এই কোম্পানি প্রতিষ্ঠা করেছিলেন। লোভনীয় অফার দিয়ে তাদের ক্রেতা টানার কৌশল মানুষের মাঝে উদ্দীপনা সৃষ্টি করার পাশাপাশি অনেক সমালোচনারও সৃষ্টি করে। ২০২১ সালে ইভ্যালির বিরুদ্ধে প্রতারণাসহ আর্থিক অনিয়মের অভিযোগ উঠে। বাংলাদেশে কার্যক্রম চালালেও ইভ্যালির ই-বাণিজ্যের ওয়েবসাইটটি শুধু ইংরেজি ভাষায় উপলব্ধ ছিল। ১৬ অক্টোবর ২০২১ সালে ইভ্যালি তাদের ওয়েবসাইট ও মোবাইল অ্যাপ বন্ধের ঘোষণা দেয়। তবে ২০২২ সালের অক্টোবরে নতুন উদ্যোগে কার্যক্রম শুরু করে প্রতিষ্ঠানটি।\n\n\n== ইতিহাস ==\n২০১৮ সালে ই-বাণিজ্যের প্ল্যাটফর্ম হিসাবে প্রতিষ্ঠিত হয় ইভ্যালি। পরিচিত বৃদ্ধির জন্য শুরু থেকেই কোম্পানিটি প্রতিযোগিতামূলক পণ্যমূল্যের উপর মনোনিবেশ করেছিল। মোটরসাইকেল, গাড়ি, মোবাইল ফোন, ঘরের সরঞ্জাম এবং আসবাবপত্রের মতো ইত্যাদি উচ্চমূল্যের পণ্যে লোভনীয় ছাড় দেয়। প্রতিষ্ঠার শুরুতে \"সাইক্লোন\" (ঘূর্ণিঝড়), আর্থকুয়েক\" (ভূমিকম্প) ইত্যাদি নামে তারা ক্রেতাদের ১০০%, ১৫০% ক্যাশব্যাকের মতো অত্যন্ত লোভনীয় অফার দেয়। তাদের ব্যবসার এই কৌশলের ফলে মানুষের মাঝে উদ্দীপনা সৃষ্টি হওয়ার পাশাপাশি অনেক সমালোচনারও সৃষ্টি হয়। ইভ্যালি, ফয়সাল আহমেদ পরিচালিত বাংলা চলচ্চিত্র মিশন এক্সট্রিম এবং মিশন এক্সট্রিম-২ এর পৃষ্ঠপোষকতাও করে।\n\n\n== পুরস্কার ==\n২০২১ সালের ফেব্রুয়ারিতে অনুষ্ঠিত ‘চ্যানেল আই মিডিয়া পুরস্কার -২০২০’ এ ইভ্যালি ই-বাণিজ্য বিভাগে সেরা কোম্পানি হিসাবে নির্বাচিত হয়েছিল। ২০২০ সালের নভেম্বরে, ইভালি তাদের খাদ্য সরবরাহ পরিষেবা ‘ইফুড’-এর জন্য ই-সিএবি কর্তৃক ইকমার্স মুভার্স অ্যাওয়ার্ড (ইসিএমএ) পেয়েছিল। ২০২০ সালের ফেব্রুয়ারিতে সিঙ্গাপুর-ভিত্তিক আন্তর্জাতিক ম্যাগাজিন এশিয়াওয়ান ইভালিকে বাংলাদেশের সবচেয়ে দ্রুত বর্ধমান ব্র্যান্ড হিসাবে স্বীকৃতি দিয়েছিল।\n\n\n== সমালোচনা ও অনিয়ম ==\nবিশাল অফার, ছাড়ের ছড়াছড়ি আর ক্যাশব্যাকের আকর্ষণ দিয়ে ক্রেতা বাড়ানোর কৌশল নিয়ে সফল হলেও প্রতিষ্ঠানটি বিরুদ্ধে গ্রাহক ভোগান্তিসহ বিভিন্ন অনিয়মের অভিযোগ উঠে। ক্যাশব্যাক দীর্ঘদিন কোম্পানির হিসাবে পড়ে থাকলেও জটিল নিয়মের কারণে গ্রাহক তা ক্যাশ (নগদায়ন) করাতে পারে না। ক্যাশব্যাক অফারের সঙ্গে আরও টাকা যোগ করে তবেই সে টাকা দিয়ে নতুন করে পণ্য কিনতে হয়। ৪৫ দিনের মধ্যে পণ্য সরবরাহের প্রতিশ্রুতি থাকলেও ইভ্যালি নানা অজুহাতে মাসের পর মাস ক্রেতাদের পণ্য সরবরাহ করেনি। টাকা ফেরত চেয়ে তাও পাননি গ্রাহকরা। জাতীয় ভোক্তা অধিকার সংরক্ষণ অধিদপ্তরে ইভ্যালির বিরুদ্ধে সহস্রাধিক অভিযোগ জমা পড়ে।\nপরিশোধিত মূলধন ৫০ হাজার টাকা হলেও ১০০ থেকে ১৫০ শতাংশ পর্যন্ত লোভনীয় ক্যাশব্যাক অফার দেওয়ার মাধ্যমে গ্রাহক আকর্ষণ করতে থাকে ইভ্যালি। এছাড়াও বিজ্ঞাপনে ও ব্র্যান্ড চিত্র তৈরিতেও বিপুল পরিমাণ অর্থ খরচ করে ইভ্যালি। নতুন গ্রাহকদের অর্থ দিয়ে পুরোনো গ্রাহকদের লোভনীয় অফার সম্পন্ন করায় অনেকে একে পঞ্জি স্কিমের সাথেও তুলনা করে থাকেন।\n\n\n=== কেন্দ্রীয় ব্যাংকের প্রতিবেদন ===\nবাংলাদেশ ব্যাংকের প্রতিবেদন অনুযায়ী ২০২১ সালের ২৮ ফেব্রুয়ারি পর্যন্ত ইভ্যালির গ্রাহক ছিল ৪৪ লাখ ৮৫ হাজার। একই সময়ে প্রতিষ্ঠানটির দেনা দাঁড়ায় ৪০৩ কোটি টাকায়। চলতি সম্পদ ছিল ৬৫ কোটি ১৭ লক্ষ টাকা। এ ছাড়া পণ্যমূল্য বাবদ গ্রাহকদের কাছ থেকে অগ্রিম ২১৪ কোটি টাকা নিয়েও পণ্য সরবরাহ করেনি ইভ্যালি। আবার যেসব কোম্পানির কাছ থেকে ইভ্যালি পণ্য কিনেছে, তাদের কাছেও এর বকেয়া পড়েছে ১৯০ কোটি টাকা। এই চলতি সম্পদ দিয়ে বকেয়া অর্থের ১৬ শতাংশ পরিশোধ করা সম্ভব কেবল।  ২০২১ সালের জুন মাসে বাংলাদেশ ব্যাংকের একটি তদন্ত দল ইভ্যালির কার্যক্রমের কিছু অনিয়ম চিহ্নিত করে প্রতিবেদন দাখিল করে। গ্রাহকদের অনেকে অভিযোগ করে, ইভ্যালির সাথে যোগাযোগ করে কোন সাড়া মিলছে না এবং তারা প্রতিষ্ঠানটির কার্যালয় বন্ধ পাচ্ছেন। ১৭ জুলাই আদালত ইভ্যালির চেয়ারম্যান ও সিইও-র দেশত্যাগে নিষেধাজ্ঞা জারি করে। ১৬ সেপ্টেম্বর ইভ্যালির প্রধান নির্বাহী কর্মকর্তা মোহাম্মদ রাসেল এবং তার স্ত্রী চেয়ারম্যান শামীমা নাসরিনকে আটক করে র‍্যাব।\n\n\n=== সেপ্টেম্বর ২০২১ ===\nর‍্যাবের পক্ষ থেকে জানানো হয়েছে, ইভ্যালি শুরু থেকেই লোকসানি প্রতিষ্ঠান। মূলত অবিশ্বাস্য অফারের মাধ্যমে বাজারমূল্য থেকে কমদামে পণ্য দিয়ে গ্রাহকদের আকৃষ্ট করা এবং ব্র্যান্ড চিত্র তৈরি ছিল রাসেলের উদ্দেশ্যে। বর্তমানে পণ্য সরবরাহকারী এবং গ্রাহকদের কাছে ইভ্যালি দেনার পরিমাণ হাজার কোটি টাকা যেখানে ব্যাংক হিসাবে রয়েছে মাত্র ৩০ লক্ষ টাকা। বিদেশি বা দেশি বিনিয়োগ এবং কোম্পানির ৩ বছর পূর্তিতে শেয়ারবাজারে অন্তর্ভূক্তির মাধ্যমে এ বিপুল পরিমাণ দেনা মেটানোর পরিকল্পনা ছিল ইভ্যালির। এক্ষেত্রে ব্যর্থ হলে কোম্পানি দেউলিয়া ঘোষণার পরিকল্পনা ছিল রাসেলের।\n\n\n==== ইভ্যালির প্রধানকে গ্রেফতার ====\nইভ্যালির প্রধান নির্বাহী কর্মকর্তা মোহাম্মদ রাসেল এবং চেয়ারম্যান শামীমা নাসরিনকে আটক করে র‍্যাব। ১৬ সেপ্টেম্বর ২০২১ বৃহস্পতিবার দুপুরে রাসেলের মোহাম্মদপুরের বাড়িতে র‍্যাব অভিযান চালায়। তার আগে প্রায় দুই ঘণ্টা ধরে বাড়িটি ঘিরে রাখে র‍্যাব সদস্যরা। বিকেল সোয়া ৫ টার দিকে রাসেলকে র‍্যাবের একটি গাড়িতে করে নিয়ে যাওয়া হয়। বাংলাদেশের একাধিক টিভি চ্যানেল সেই দৃশ্য সরাসরি সম্প্রচার করে। এর আগে বুধবার ১৫ সেপ্টেম্বর রাতে তাদের বিরুদ্ধে অর্থ আত্মসাতের অভিযোগে ঢাকার গুলশান থানায় প্রতারণার মামলা দায়ের করেন একজন গ্রাহক। ১৭ সেপ্টেম্বর শুক্রবার তাদের আদালতে হাজির করে জিজ্ঞাসাবাদে জন্য তিন দিনের হেফাজতে পায় পুলিশ। ঐদিন, টাকা ফেরত পাওয়ার আশায় তার মুক্তির দাবিতে রাজধানী ঢাকায় পাওনাদার ক্রেতা ও বিক্রেতারা বিক্ষোভ করেন। পরে মো. রাসেলকে কেরানীগঞ্জের কেন্দ্রীয় কারাগারে আর তার স্ত্রীকে গাজীপুরের কাশিমপুর কারাগারে পাঠানো হয়।\n\n\n== বন্ধ ঘোষণা ==\n১৮ সেপ্টেম্বর ২০২১ সালে ইভ্যালি তাদের অফিস বন্ধ ঘোষণা করে ও পরবর্তী নির্দেশনা না দেয়া পর্যন্ত তাদের কর্মীগণ নিজ নিজ বাসা থেকে অফিস কার্যক্রম পরিচালনা করবে জানায়। ১৬ অক্টোবর ২০২১ সালে ইভ্যালি তাদের ওয়েবসাইট ও মোবাইল অ্যাপ বন্ধ ঘোষণা করে।\n\n\n== পুনরায় চালু ==\nইভ্যালি পুনরায় চালু হয়েছে ২৮ অক্টোবর ২০২২ সালে।\n\n\n== আরও দেখুন ==\nবাংলাদেশে ই-বাণিজ্য\nবহুস্তরবিশিষ্ট বিপণন\nই-বাণিজ্য\nডেসটিনি গ্রুপ\nতিয়ানশি\nডিএক্সএন\nদারাজ\nবিক্রয়.কম\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট (ইংরেজি)\nআতিক, ফয়সাল। \"ইভ্যালি: চমক জাগানো উত্থান, পতন গ্রাহক ডুবিয়ে\"। বিডিনিউজ টোয়েন্টিফোর ডটকম। ১৯ সেপ্টেম্বর ২০২১ তারিখে মূল থেকে আর্কাইভ করা। সংগ্রহের তারিখ ১৯ সেপ্টেম্বর ২০২১।"}