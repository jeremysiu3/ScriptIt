{"pageid": 1523842, "title": "মাদাগাস্কারে ইসলাম", "url": "https://bn.wikipedia.org/wiki?curid=1523842", "content": "মাদাগাস্কারে ইসলাম একটি সংখ্যালঘু ধর্ম। এখানকার বেশিরভাগ মালাগাসি মানুষ খ্রিস্টধর্ম মেনে চলে।  মাদাগাস্কারের সংবিধান ধর্মনিরপেক্ষ হওয়ায় মুসলিমরা এখানে স্বাধীনভাবে ধর্ম প্রচার করতে এবং উপাসনালয় তৈরি করতে পারে।\nবর্তমানে মাদাগাস্কারে  ইসলাম শতাব্দীর পর শতাব্দী ধরে সুপ্রতিষ্ঠিত। বর্তমানে মুসলিমরা মোট জনসংখ্যার ২ থেকে ৫ শতাংশ।  মাদাগাস্কারের অধিকাংশ মুসলমান সুন্নি ইসলামের শাফি মাজহাব অনুসরণ করে।  তাদের মধ্যে উল্লেখযোগ্য শিয়া সম্প্রদায়ও রয়েছে।\n\n\n== জনসংখ্যা ==\n২০২১ সালের হিসাব অনুযা মুসলিমরা জনসংখ্যার প্রায় ২ থেকে ৭ শতাংশ।  ২০১১ সালে পণ্ডিত সিগভার্ড ফন সিকার্ড অনুমান করেছিলেন যে ৫ থেকে ৭ শতাংশ মানুষ মুসলিম। তবে এলাকার সামাজিক গতিশীলতার কারণে এ সংখ্যা আরও বেশি হতে পারে।  মাদাগাস্কারের বেশিরভাগ মুসলিম দেশটির উত্তর-পশ্চিমাঞ্চলে বাস করে।  মাদাগাস্কারের দক্ষিণ-পূর্ব উপকূলেও কিছু মুসলিম বাস করে।  মাদাগাস্কারের বেশিরভাগ মুসলিমই স্থানীয় মালাগাসি জাতি থেকে এসেছে।  এছাড়া দক্ষিণ এশীয় (যেমন ভারতীয় ও পাকিস্তানি), কমোরিয়ান এবং অন্যান্য আফ্রিকান মুসলিমও রয়েছে। \n\n\n=== রূপান্তর ===\nমাদাগাস্কারে মালাগাসি সম্প্রদায়ের মানুষদের ইসলাম গ্রহণের সংখ্যা দিনদিন বাড়ছে।  ধারণা করা হয়, প্রতি বছর কয়েক লাখ মালাগাসি ইসলাম ধর্ম গ্রহণ করে। \n\n\n== ইতিহাস ==\n\n\n=== আরবদের বসতি স্থাপন ===\nদশম এবং একাদশ শতাব্দীর শুরুতে, আরব নাবিকরা তাদের নৌকায় করে আফ্রিকার পূর্ব উপকূলে অভিযান চালাত এবং মাদাগাস্কারের পশ্চিম উপকূলে বসতি ও বাণিজ্য কেন্দ্র স্থাপন করত।  মুসলিম ভূগোলবিদ আল-ইদ্রিসি তার রচনায় মাদাগাস্কারের বিস্তারিত বর্ণনা দিয়েছেন।  প্রথম দিকের উল্লেখযোগ্য বসতিস্থাপনকারীদের মধ্যে ছিল জাফিরামিনিয়া । তারা আন্তেমোরো, আন্তানোসি এবং পূর্ব উপকূলের অন্যান্য জাতিগোষ্ঠীর পূর্বপুরুষ ছিল। তারা দ্বীপের উত্তর-পশ্চিম অংশ (মাজুঙ্গা এলাকা) এ বসবাস স্থাপন করে। তারা প্রথম প্রকৃতপক্ষে এ দ্বীপে ইসলাম নিয়ে আসেন।\nআরব মুসলিম অভিবাসীর সংখ্যা ইন্দোনেশিয়ান ও বান্টুদের তুলনায় কম ছিল। কিন্তু তাদের প্রভাব অনেক ছিল। মালাগাসি ভাষায় ঋতু, মাস, দিন এবং মুদ্রার নাম ইসলাম থেকে এসেছে। খৎনা, শস্যের সাম্প্রদায়িক ভাণ্ডার এবং বিভিন্ন অভিবাদনের রীতিও ইসলামী। আরব জাদুকররা(ওম্বিয়াসি ) মালাগাসি উপজাতীয় রাজ্যের দরবারে প্রভাবশালী হয়ে ওঠে। সোরাবে হলো আরবি অক্ষরভিত্তিক একটি লিপি। এটি মালাগাসি ভাষা ও বিশেষ করে আন্তেমোরো উপভাষা লেখার জন্য ব্যবহৃত হয়। আরবরাই প্রথম মালাগাসিদের উৎপত্তি সঠিকভাবে বের করে বলেছিল  এই দ্বীপে ইন্দোনেশিয়ানরা বসতি স্থাপন করেছিল।\n\n\n=== উপনিবেশ এবং স্বাধীনতা ===\n\n১৯৬০ সালে ফ্রান্স থেকে স্বাধীনতার পর মাদাগাস্কার সোভিয়েত ইউনিয়নের সাথে ঘনিষ্ঠ সম্পর্ক গড়ে তোলে। তারা ধর্মনিরপেক্ষতায় কঠোর ছিল। ফলে মাদাগাস্কারে ইসলামসহ সব ধর্মের বিকাশে বাধা তৈরি হয়। কিন্তু ১৯৮০-এর দশকে মাদাগাস্কার সোভিয়েত ইউনিয়ন থেকে দূরে সরে ফ্রান্সের দিকে ঝুঁকে। আধুনিক সময়ে ইসলামের চর্চা আবার জোরদার হয়েছে। \n\n\n== সমস্যা ==\n২০১৭ সালে জাতীয়তা আইন পাসের পরও দেশে জন্ম নেওয়া মুসলিমরা জানিয়েছে যে, বংশপরম্পরায় এখানে বসবাস করলেও তারা মালাগাসি জাতীয়তা পাচ্ছে না। \nকিছু মালাগাসি মুসলিম বলেছে, তাদের নাম মালাগাসি মনে না হওয়ায় সরকারি অফিসে কাগজপত্র পেতে সমস্যা হয়। কেউ কেউ জাতীয় পরিচয়পত্র থাকা সত্ত্বেও বিদেশি হিসেবে উপহাস ও হয়রানির শিকার হয়েছে। \n\n\n== তথ্যসূত্র =="}