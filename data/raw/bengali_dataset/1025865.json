{"pageid": 1025865, "title": "কিকলী", "url": "https://bn.wikipedia.org/wiki?curid=1025865", "content": "কিকলী (গুরুমুখী: ਕਿੱਕਲੀ, উচ্চারণ: কিক-লী), কিকলিও বলা হয়, পাঞ্জাবি মেয়েদের একটি লোক নৃত্য। এটি উত্তর ভারত এবং পাকিস্তানের বালিকা এবং কিশোরীদের দ্বারাও পরিবেশিত হয়। এই নৃত্যে দুটি মেয়ে মুখোমুখি আড়াআড়িভাবে হাত ধ'রে একসাথে বৃত্তাকারে ঘোরে এবং বৃত্তাকারে চলার সময় তাদের অবস্থানের ভারসাম্য রক্ষা করে। এটি সাধারণত কিশোরী মেয়েদের মধ্যে জনপ্রিয় এবং যুগ্মভাবে এই নৃত্য পরিবেশন করা হয়। মেয়েরা একত্রিত হয়ে প্রচুর শক্তি, উদ্যোগ এবং উৎসাহ নিয়ে এই নৃত্য পরিবেশন করে। এই সময় তালি দিয়ে বিভিন্ন ধরনের গান গাওয়া হয়।\n\n\n== নৃত্য শৈলী ==\nঅল্প বয়সী মেয়েদের কাছে কিকলী একটি নাচের চেয়ে খেলাধুলা বেশি। দুজন মেয়ে একে অপরের মুখোমুখি দাঁড়ায় এবং তাদের দেহগুলি পেছনের দিকে ঝুঁকিয়ে রাখে, আড়াআড়িভাবে একজন অন্যজনের হাত ধরে থাকে। এই অবস্থানে তাদের বাহু সর্বাধিক প্রসারিত থাকে হাত দৃঢ়ভাবে আবদ্ধ থাকে। এইভাবে তারা দ্রুত ঘুরতে থাকে এবং তাদের দোপাট্টা বাতাসে ভাসমান হয়। গোড়ালিতে পরা কিঙ্কিণী থেকে শব্দ হতে থাকে। অন্যান্য মহিলারা তালি দিয়ে গান গেয়ে তাদের আরও দ্রুত ঘুরতে উৎসাহ দেয়। কখনও কখনও চারজন কিশোরী এই নৃত্য সম্পন্ন করে। এই নৃত্যের সাথে সম্পর্কিত লোক গানের বিভিন্ন বৈচিত্র্য রয়েছে।\n\n\n== পরিবেশন ==\nকিকলী নৃত্যটি আসলে ক্রীড়ার মধ্যে ধরা হয়, কারণ উচ্চবেগে একসাথে ঘুরতে গেলে জোরালো অনুশীলনের প্রয়োজন হয়। বেশিরভাগ ক্ষেত্রে এই নৃত্যটি বিদ্যালয়ে বা নতুন বিবাহিত মেয়েরা তাদের বাবা-মায়ের বাড়িতে ফিরে এলে তাদের দ্বারা পরিবেশন করা হয়। এই নৃত্যটি ন্যূনতম দুজন মেয়ে পরিবেশন কর, তবে তিন বা চারজনেও এই নৃত্য পরিবেশন করতে পারে। তারা তাদের শরীরকে তাদের পিছনে ঝোঁকায় এবং মাটিতে পা ঠুকে তাদের ঘূর্ণন শুরু করে। কিকলী নৃত্যের সময় যে কয়েকটি গান গাওয়া হয় তা শুনতে ভাল লাগে তবে বেশিরভাগ কিকলী গান বিষয়ভিত্তিক এবং পরিস্থিতি সম্পর্কিত। এই গানের কয়েকটি উদাহরণ:-\nকিকলী ক্লীর দি,\nপাগ মেরে বীর দি,\nদুপাট্টা মেরে ভাই দা,\nফিটে মুন জাওয়াই দা।\n\n\n== তথ্যসূত্র =="}