{"pageid": 1476276, "title": "নীলা মার্কেট", "url": "https://bn.wikipedia.org/wiki?curid=1476276", "content": "নীলা মার্কেট বাংলাদেশের ঢাকার পূর্বাচল নতুন শহরের ১নং সেক্টরের ভোলানাথপুরে অবস্থিত একটি বাজার। এটি পূর্বাচল এক্সপ্রেসওয়ে থেকে প্রবেশযোগ্য যেখানে ঢাকা থেকে যেতে হলে বালু সেতু পার হতে হয়।\n\n\n== ইতিহাস ==\nবাংলাদেশ সরকার রাজধানী উন্নয়ন কর্তৃপক্ষের পরিকল্পিত স্যাটেলাইট টাউন পূর্বাচলে একটি নতুন আন্তর্জাতিক ক্রিকেট স্টেডিয়াম নির্মাণের সিদ্ধান্ত নেয়। সেজন্য তারা পূর্বাচল নতুন শহরে ৩৭.৫ একর জমি অধিগ্রহণ করে। ২০১৩ সালে রূপগঞ্জ উপজেলার আওয়ামী লীগ রাজনীতিবিদ ফেরদৌসী আলম নীলা স্টেডিয়ামের প্রস্তাবিত জায়গায় অবৈধভাবে আওয়ামী লীগ ক্লাবের কার্যালয় নির্মাণ করেন। পরে এটিকে ঘিরে একটি বাজার গড়ে ওঠে এবং তার নামে বাজারটির নামকরণ করা হয়। ২০১৯ সালে প্রদত্ত প্রতিবেদন অনুযায়ী সরকার বাজারটি চল্লিশ বারের বেশি ভেঙে ফেললেও পরে রাজনৈতিক ক্ষমতা ব্যবহার করে এটি আবার নির্মাণ করা হয়। তবে নারায়ণগঞ্জ-১ আসনের সংসদ সদস্য গোলাম দস্তগীর গাজী রাজধানী উন্নয়ন কর্তৃপক্ষের কাছ থেকে বাজারটির অনুমতিপত্র নেওয়ার চেষ্টা করে ব্যর্থ হন এবং নীলার মতে গাজীই তাকে বাজারটি প্রতিষ্ঠার নির্দেশ দিয়েছিলেন।\n\n\n== বর্ণনা ==\n\nএটি কাঁচাবাজার বিভাগের জন্য পরিচিত যেখান থেকে গ্রাহকরা তাদের দৈনন্দিন প্রয়োজনের জন্য শাকসবজি, মাংস ও চাল কিনে থাকেন। বাজারের কিছু রেস্তোরাঁ তরুণ-তরুণীদের একান্তে কক্ষে বসে সময় কাটানোর জন্য সেবা দেয় এবং এখানে জুয়া ও মাদক ব্যবসা চলে যেগুলো দেশে অবৈধ। এখানে কিছু চাইনিজ রেস্টুরেন্টও আছে। এর বিন্যাস গ্রামীণ কাঠামোর মতো যা দর্শনার্থীদের আকর্ষণ করে। বাজারটি মিষ্টির জন্য একটি দুর্দান্ত জায়গা যেখানে একাধিক মিষ্টির দোকান রয়েছে। এটি স্ট্রিট ফুডের পাশাপাশি চিতই পিঠা দিয়ে হাঁসের মাংসের পদের জন্য জনপ্রিয়।\n\n\n== তথ্যসূত্র =="}