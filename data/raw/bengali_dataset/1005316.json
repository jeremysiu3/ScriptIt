{"pageid": 1005316, "title": "পিটার মালান", "url": "https://bn.wikipedia.org/wiki?curid=1005316", "content": "পিটার জ্যাকোবাস মালান (ইংরেজি: Pieter Malan; জন্ম: ১৩ আগস্ট, ১৯৮৯) ট্রান্সভাল প্রদেশের নেলস্প্রুইট এলাকায় জন্মগ্রহণকারী দক্ষিণ আফ্রিকান পেশাদার আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য তিনি। ২০২০-এর দশকের শুরুরদিক থেকে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করছেন।\nঘরোয়া প্রথম-শ্রেণীর দক্ষিণ আফ্রিকান ক্রিকেটে নর্দার্নস ও ওয়েস্টার্ন প্রভিন্স দলের প্রতিনিধিত্ব করেন পিটার মালান। দলে তিনি মূলতঃ অল-রাউন্ডার হিসেবে খেলছেন। ডানহাতে ব্যাটিংয়ের পাশাপাশি ডানহাতে মিডিয়াম-ফাস্ট বোলিংয়ে পারদর্শী।\n\n\n== ঘরোয়া ক্রিকেট ==\nওয়াটারক্লুফ হোর স্কুলে অধ্যয়ন করেছেন তিনি। ২০০৭ সাল থেকে পিটার মালানের প্রথম-শ্রেণীর খেলোয়াড়ী জীবন চলমান রয়েছে। বিদ্যালয় পর্যায়ের ক্রিকেটে তার প্রতিভার বিচ্ছুরণ ঘটে। এরপর, ২০০৬-০৭ মৌসুমে নর্দার্নসের পক্ষে প্রথম-শ্রেণীর ক্রিকেটে তিনি প্রথম অংশ নেন। অভিষেক খেলায় গটেংয়ের বিপক্ষে ৭২ রান তুলেছিলেন তিনি। এরপর, নিজস্ব তৃতীয় খেলায় গ্রিকুয়াল্যান্ড ওয়েস্টের বিপক্ষে প্রথমবারের মতো শতরানের ইনিংস হাঁকান। ২০০৮ সালের অনূর্ধ্ব-১৯ ক্রিকেট বিশ্বকাপে দক্ষিণ আফ্রিকা দলের পক্ষে খেলার জন্যে মনোনীত হন।\nনেলসন, রয়টন, কোলন ও রিশটনের ন্যায় বেশ কয়েকটি ইংরেজ ক্লাবের পক্ষে খেলেছেন পিটার মলন। ২০১১ সালে প্রথম খেলোয়াড় হিসেবে ২০০৪ সালের পর নর্দার্ন ক্রিকেট লীগে ব্যারো দলের পক্ষে সহস্র রানের মাইলফলক স্পর্শ করেন। এ পর্যায়ে তিনি ৬৫.৬৯ গড়ে ১,০৫১ রান সংগ্রহ করেছিলেন। ২০১২ সালে ল্যাঙ্কাশায়ার লীগে র‍্যামসবটম ক্লাবের পক্ষে পেশাদারী পর্যায়ে খেলার জন্যে চুক্তিবদ্ধ হন। ২০১৫ সালের আফ্রিকা টি২০ কাপে ওয়েস্টার্ন প্রভিন্স ক্রিকেট দলের পক্ষে খেলার জন্যে মনোনীত হন।\nআগস্ট, ২০১৭ সালে টি২০ গ্লোবাল লীগের উদ্বোধনী আসর খেলার উদ্দেশ্যে তাকে কেপ টাউন নাইট রাইডার্সের সদস্য করা হয়। তবে, অক্টোবর, ২০১৭ সালে ক্রিকেট সাউথ আফ্রিকা কর্তৃপক্ষ শুরুতে ঐ প্রতিযোগিতাটি স্থগিত করে ও পরবর্তীকালে তা বাতিল হয়ে যায়। সেপ্টেম্বর, ২০১৮ সালে আফ্রিকা টি২০ কাপে বোল্যান্ড দলের সদস্যরূপে মনোনীত হন।\n\n\n== প্রথম-শ্রেণীর ক্রিকেট ==\n২০০৭ সাল থেকে নর্দার্নস ও টাইটান্সের পক্ষে প্রথম-শ্রেণীর ক্রিকেট খেলছেন। জানুয়ারি, ২০২০ সালে দক্ষিণ আফ্রিকার পক্ষে আন্তর্জাতিক ক্রিকেটে খেলার সুযোগ লাভ করেন। ২০১৬-১৭ মৌসুমের সানফয়েল থ্রি-ডে কাপ প্রতিযোগিতায় শীর্ষ রান সংগ্রাহকে পরিণত হয়েছিলেন। নয় খেলায় অংশ নিয়ে সর্বমোট ১০৫৯ রান সংগ্রহ করেন।\nঅক্টোবর, ২০১৭ সালে কেপ কোবরাসের পক্ষে খেলে নিজস্ব ২৫তম প্রথম-শ্রেণীর শতরান করেন। ২০১৭-১৮ মৌসুমের সানফয়েল সিরিজের ঐ খেলায় দলের প্রতিপক্ষ ছিল ওয়ারিয়র্স। ২০১৭-১৮ মৌসুমের মোমেন্টাম ওয়ান ডে কাপ প্রতিযোগিতায় শীর্ষ রান সংগ্রাহকে পরিণত হন। এগারো খেলায় তিনি সর্বমোট ৬১৫ রান তুলেন। জুন, ২০১৮ সালে কেপ কোবরাসের পক্ষে ২০১৮-১৯ মৌসুমে খেলার জন্যে মনোনীত হন। নভেম্বর, ২০১৮ সালে সিএসএ ফোর-ডে ফ্রাঞ্চাইজ সিরিজ প্রতিযোগিতা চলাকালীন নিজস্ব ৩০তম প্রথম-শ্রেণীর শতরানের ইনিংস খেলেন। ঐ প্রতিযোগিতায় কেপ কোবরাসের শীর্ষ রান সংগ্রাহক ছিলেন। দশ খেলায় তিনি ৮২১ রান তুলেন।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে তিনটিমাত্র টেস্টে অংশগ্রহণ করেছেন পিটার মালান। সবগুলো টেস্টই ইংল্যান্ডের বিপক্ষে খেলেছিলেন তিনি। ৩ জানুয়ারি, ২০২০ তারিখে কেপ টাউনে সফরকারী ইংল্যান্ড দলের বিপক্ষে টেস্ট ক্রিকেটে অভিষেক ঘটে তার। ২৪ জানুয়ারি, ২০২০ তারিখে জোহেন্সবার্গে একই দলের বিপক্ষে সর্বশেষ টেস্টে অংশ নেন তিনি। তাকে এখনো কোন ওডিআইয়ে অংশগ্রহণ করার সুযোগ দেয়া হয়নি।\nডিসেম্বর, ২০১৯ সালে সফরকারী ইংল্যান্ড দলের বিপক্ষে টেস্ট সিরিজ খেলার উদ্দেশ্যে তাকে দক্ষিণ আফ্রিকা দলে ঠাঁই দেয়া হয়। ক্যাপবিহীন ছয়জন খেলোয়াড়ের অন্যতম ছিলেন তিনি। ৩ জানুয়ারি, ২০২০ তারিখে সিরিজের দ্বিতীয় টেস্টে তার অভিষেক পর্ব সম্পন্ন হয়। কেপ টাউনে অনুষ্ঠিত ঐ টেস্টের প্রথম ইনিংসে ৫ রান সংগ্রহ করলেও দ্বিতীয় ইনিংসে করেন ৮৪ রান।\n\n\n== তথ্যসূত্র ==\n\n\n== আরও দেখুন ==\nকেপ কোবরাস\nনিকোলাস থিউনিসেন\nদক্ষিণ আফ্রিকা জাতীয় ক্রিকেট দল\nদক্ষিণ আফ্রিকান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\nআন্তর্জাতিক ক্রিকেটে অংশগ্রহণকারী পরিবারের তালিকা\n\n\n== বহিঃসংযোগ ==\nইএসপিএনক্রিকইনফোতে পিটার মালান  (ইংরেজি)\nক্রিকেটআর্কাইভে পিটার মালান   (সদস্যতা প্রয়োজনীয়) (ইংরেজি)"}