{"pageid": 1520740, "title": "নাথালি এমানুয়েল", "url": "https://bn.wikipedia.org/wiki?curid=1520740", "content": "নাথালি জোয়ান এমানুয়েল (জন্ম ২ মার্চ ১৯৮৯) একজন ব্রিটিশ অভিনেত্রী। এমানুয়েল ১৯৯০-এর দশকের শেষের দিকে মঞ্চে অভিনয়ের মাধ্যমে তার অভিনয় জীবন শুরু করেন। ২০০৬ সালে সোপ অপেরা হলিওকস-এ সাশা ভ্যালেন্টাইন চরিত্রে অভিনয়ের মাধ্যমে ছোট পর্দায় তার অভিষেক হয়। এরপর তিনি টোয়েন্টিএইটকে (২০১২) চলচ্চিত্রে অভিনয়ের আগে বেশ কিছু ব্রিটিশ টেলিভিশন সিরিজে অভিনয় করেন।\nএমানুয়েল এইচবিও ফ্যান্টাসি সিরিজ গেম অব থ্রোনস (২০১৩–২০১৯)-এ মিসান্দেই চরিত্রে অভিনয়ের জন্য ব্যাপক পরিচিতি অর্জন করেন। এছাড়া তিনি মেজ রানার: দ্য স্কর্চ ট্রায়ালস (২০১৫) এবং এর সিক্যুয়েল মেজ রানার: দ্য ডেথ কিউর (২০১৮), ফাস্ট অ্যান্ড ফিউরিয়স ফ্রাঞ্চাইজির ফিউরিয়াস ৭ (২০১৫), দ্য ফেট অফ দ্য ফিউরিয়াস (২০১৭), এফ৯ (২০২১), এবং ফাস্ট এক্স (২০২৩)-এ পার্শ্বচরিত্রে অভিনয় করেছেন। তিনি  আর্মি অফ থিভস (২০২১) এবং মেগালোপলিস (২০২৪)-এ প্রধান চরিত্রে অভিনয় করেছেন।\n\n\n== প্রারম্ভিক জীবন ==\nএমানুয়েল ১৯৮৯ সালের ২ মার্চ ইংল্যান্ডের এসেক্সের সাউথএন্ড-অন-সি শহরে জন্মগ্রহণ করেন। তার মা ডোমিনিকান এবং তার বাবা অর্ধ-সেন্ট লুসিয়ান এবং অর্ধ-ইংরেজ বংশোদ্ভূত। তার একজন বড় বোন রয়েছে। এমানুয়েল বলেছেন যে তিনি স্ট হিল্ডা'স স্কুলে অধ্যয়নরত অবস্থায় তার মা প্রথম তার অভিনয়ের প্রতি প্রবল আগ্রহ ও আকাঙ্ক্ষা লক্ষ্য করেন। স্ট হিল্ডা'স স্কুল ২০১৪ সালে বন্ধ হয়ে যায় এবং পরে তিনি ওয়েস্টক্লিফ হাই স্কুল ফর গার্লসে ভর্তি হন। নিউ ইয়র্ক ডেইলি নিউজ-এর সাথে একটি সাক্ষাৎকারে তিনি মন্তব্য করেন, \"যখন আমি ৩ বছর বয়সী ছিলাম, আমি সবসময় নাটকীয় পরিবেশ তৈরী করতাম। এটা দেখে আমার মা সিদ্ধান্ত নেন যে আমার এই [অভ্যাস সঠিক পরিস্থিতিতে] ব্যবহার করা উচিত—তাই তিনি আমাকে অভিনয়, গান এবং নাচের ক্লাসে ভর্তি করান\"। ১০ বছর বয়সে তিনি ওয়েস্ট এন্ডের সঙ্গীতধর্মী মঞ্চনাটক দ্য লায়ন কিং-এ ইয়াং নালা চরিত্রে অভিনয় করেন।\n\n\n== তথ্যসূত্র =="}