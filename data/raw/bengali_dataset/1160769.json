{"pageid": 1160769, "title": "আব্দুল মতলিব মজুমদার", "url": "https://bn.wikipedia.org/wiki?curid=1160769", "content": "আব্দুল মতলিব মজুমদার (১৮৯০-১৯৮০) ছিলেন একজন ভারতীয় স্বাধীনতা বিপ্লবী এবং অবিভক্ত আসাম রাজ্যের রাজনৈতিক নেতা । ১৯৪৬ সালে যখন ভারত ব্রিটিশ শাসনের অধীনে ছিল তখন তিনি আসামের একজন বিধায়ক এবং ক্যাবিনেট মন্ত্রী হয়েছিলেন। তিনি সাম্প্রদায়িক ভিত্তিতে ভারত ভাগের বিরোধিতা করে হিন্দু-মুসলিম ঐক্যকে সমর্থনকারী পূর্ব ভারতের অন্যতম বিশিষ্ট মুসলিম নেতা ছিলেন। ফখরুদ্দিন আলি আহমেদের (যিনি পরবর্তীকালে ভারতের ৫ম রাষ্ট্রপতি হয়েছিলেন) সাথে তিনি পাকিস্তানের নামের পৃথক মুসলিম রাষ্ট্রের দাবির বিরুদ্ধে সবচেয়ে বিশিষ্ট মুসলিম বিরোধী হয়ে ওঠেন, বিশেষ করে ব্রিটিশ ভারতের পূর্বাঞ্চলে।\n\n\n== প্রাথমিক জীবন ==\nআবদুল মতলিব মজুমদার দক্ষিণ আসামের হাইলাকান্দির কাছে উজানকুপা (বোরজুরাই) গ্রামে একটি বাঙালি মুসলিম পরিবারে জন্মগ্রহণ করেন। তৎকালীন মুসলমানদের মধ্যে থাকা গোঁড়ামি তাকে পড়াশুনা থেকে বিরত রাখতে পারেনি। প্রতিদিন স্কুলে যাওয়ার পথে নদীতে সাঁতার কাটতেন।  তিনি ১৯১৫ সালে একাডেমিক শ্রেষ্ঠত্বের জন্য 'আর্লে মেডেল' লাভ করেন।\nআব্দুল মতলিব মজুমদার ১৯২১ সালে ঢাকা বিশ্ববিদ্যালয় থেকে ইংরেজি সাহিত্যে স্নাতকোত্তর এবং ১৯২৪ সালে কলকাতা থেকে বি.এল. সম্পন্ন করেন। তিনি ১৯২৫ সালে হাইলাকান্দি বারে আইনি অনুশীলন শুরু করেন। আইনজীবী হিসেবে তিনি সুনাম অর্জন করেন। তৎকালীন সরকার তাকে ম্যাজিস্ট্রেট পদের প্রস্তাব দিলে তিনি তা প্রত্যাখ্যান করেন। তিনি ধর্ম ও দর্শনে পারদর্শী ছিলেন। তিনি খুব ভালো রাইডার ছিলেন এবং ঢাকা রাইডার্স ক্লাবের সদস্য ছিলেন। শিকার ও কৃষিকাজ ছিল তার শখ। প্রথম স্ত্রীর অকাল মৃত্যুর পর মজুমদার ১৯৩০-৩১ সালের দিকে মনাছড়ার জনিরগুলের ছামছুন্নাহার মজুমদারকে বিয়ে করেন। তিনি ১৯৮৯ সালে গুয়াহাটিতে তার বড় মেয়ে হেনা মজুমদারের বাড়িতে মারা যান।\n\n\n== ভারতের স্বাধীনতা আন্দোলন ==\n১৯২০-এর দশকের প্রথম দিকে, তিনি ঢাকায় ছাত্র হিসেবে খেলাফত আন্দোলনের অগ্রভাগে ছিলেন। সেই সময়েই তিনি আলি ভাইদের মতো শীর্ষস্থানীয় ভারতীয় নেতাদের সংস্পর্শে আসেন এবং মহাত্মা গান্ধীর চিন্তাধারার প্রবল সমর্থক হয়ে ওঠেন। তিনি 1925 সালে ভারতীয় জাতীয় কংগ্রেসে যোগ দেন। তিনি 1937 সালে হাইলাকান্দি কংগ্রেস কমিটি প্রতিষ্ঠা করেন এবং এর প্রথম সভাপতি হন। নেতাজি সুভাষ চন্দ্র বসু এবং পণ্ডিত জওহরলাল নেহেরু দক্ষিণ আসামের স্বাধীনতা আন্দোলনের পাশাপাশি কংগ্রেস পার্টিকে শক্তিশালী করার জন্য মজুমদারের আমন্ত্রণে যথাক্রমে 1939 এবং 1945 সালে হাইলাকান্দি সফর করেছিলেন। বৈঠকের পর নেতাজি এক কাপ চা খেতে মজুমদারের বাড়িতে যান। এই অঞ্চলে ক্রমবর্ধমান মুসলিম লীগের বিরুদ্ধে জাতীয়তাবাদী মুসলমানদের প্রস্তুত করার জন্য নেতাজিই আবুল কালাম আজাদ এবং মতলিব মজুমদারের মধ্যে যোগাযোগ স্থাপনের সূচনা করেছিলেন।  মজুমদার 1939 সালে হাইলাকান্দি টাউনশিপের প্রথম চেয়ারম্যান হন এবং 1945 সালে তিনি হাইলাকান্দি লোকাল বোর্ডের প্রথম ভারতীয় চেয়ারম্যান হন, এই পদটি সর্বদা ইউরোপীয় চা চাষীদের দ্বারা অধিষ্ঠিত ছিল। \n\n\n== স্বাধীনতা পরবর্তী রাজনীতি ==\n১৯৪৭ সালে যখন ভারত ব্রিটিশ শাসন থেকে মুক্ত হয় তখন মতলিব মজুমদার পুনরায়া গোপীনাথ বোর্দোলোইয়ের মন্ত্রিসভায় একমাত্র মুসলিম মন্ত্রী (১৯৪৮ সালে মওলানা তাইয়েবুল্লাকে অন্তর্ভুক্ত করা হয়েছিল) এবং সমগ্র বরাক উপত্যকা অঞ্চলের একমাত্র সদস্য হিসাবে একই বিভাগের দায়িত্ব গ্রহণ করেন। ১৫ আগস্ট ১৯৪৭-এ ভারত বিভাজনের এবং স্বাধীনতার ঠিক পরেই সমগ্র পূর্ব ভারত সহিংসতায় নিমজ্জিত হয়েছিল, অনেক হিন্দু ভারতের জন্য নবনির্মিত পূর্ব পাকিস্তান (বর্তমানে বাংলাদেশ) থেকে পালিয়ে যায় এবং মুসলমানরা আসাম থেকে পূর্ব পাকিস্তানে পালিয়ে যায়। সহিংসতার কারণে বিপুল সংখ্যক মানুষ প্রাণ হারিয়েছিল, ১৯৫০ সালে আরও নৃশংস রূপে এই ঘটনার পুনরাবৃত্তি হয়েছিল। মন্ত্রিসভায় একমাত্র মুসলিম মতলিব মজুমদার, তার মন্ত্রিসভা এবং দলের সহকর্মীরা আসামের হিন্দু ও মুসলমান উভয়ের নিরাপত্তার দায়িত্ব নিয়েছিলেন, ক্ষতিগ্রস্ত এলাকায় ভ্রমণ করেছিলেন এবং শরণার্থীদের জন্য ক্যাম্প এবং পুনর্বাসনের ব্যবস্থা করেছিলেন, সরবরাহ ও নিরাপত্তার ব্যবস্থা করেছিলেন।\n\n\n== তথ্যসূত্র =="}