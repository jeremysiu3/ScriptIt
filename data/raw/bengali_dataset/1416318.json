{"pageid": 1416318, "title": "আগাদির", "url": "https://bn.wikipedia.org/wiki?curid=1416318", "content": "আগাদির (আরবি: أكادير or أڭادير, উচ্চারণ [ʔaɡaːdiːr]) উত্তর আফ্রিকার রাষ্ট্র মরক্কোর একটী প্রধান নগরী। শহরটি অ্যাটলাস পর্বতমালার পাদদেশে, আটলান্টিক মহাসাগরের তীরে, সুস নদীর মোহনার ঠিক উত্তরে অবস্থিত। শহর থেকে ৫০৯ কিলোমিটার (৩১৬ মাইল) উত্তরে কাসাব্লাংকা শহরটি অবস্থিত। আগাদির মরক্কোর আগাদির-ইদা উ তানানা প্রেফেকত্যুর বা জেলা এবং সুস-মাসা অর্থনৈতিক অঞ্চলের রাজধানী। এটি মরক্কোর প্রধান পৌর এলাকগুলির একটি। ২০১৪ সালে অনুষ্ঠিত মরক্কোর জনগণনা অনুযায়ী আগাদির পৌরসভার জনসংখ্যা ৯ লক্ষ ২৪ হাজার।\nআগাদির মরক্কোর আমাজিগ সংস্কৃতির রাজধানী হিসেবে পরিচিত। মরক্কোর যে হাতেগোনা কয়েকটি শহরে অধিবাসীদের অর্ধেকের বেশি লোকের মাতৃভাষা তামাজিগত ভাষা (মরক্কোর দুইটি সরকারি ভাষার একটি), তার মধ্যে আগাদির একটি। আগাদির এলাকার তাখেলহিত উপভাষাটিতে ২ লক্ষ ২২ হাজার লোক কথা বলে, যা সমগ্র জনসংখ্যার ৫৩.৭%। আজাগির শহরে আমাজিক সংস্কৃতির অনেক উৎসব পালন করা হয়ে থাকে, যেমন আমাজিক নববর্ষ, যা প্রতি বছর ১৩ই জানুয়ারি সমগ্র শহরজুড়ে, বিশেষ করে নগরকেন্দ্রে উদযাপন করা হয়। আরেকটি পুরাতন আমাজিগ ঐতিহ্য হল বুজলুদ বা বিলমাওয়েন উৎসব, যা মূলত শহরতলীগুলিতে উদযাপিত হয়। এছাড়া আমাজিক ভাষায় নির্মিত চলচ্চিত্রগুলির জন্য ইসনি নুর্গ আন্তর্জাতিক উৎসবটি পালন করা হয়। উপরন্তু, আগাদির শহরটি শিলহা ও আমাজিগ সঙ্গীতের বিভিন্ন মূলধারা যেমন ইজেনজারেন, উদাদেন, ইত্যাদির জন্মস্থল।\nআগাদির শহরটি ১৯১১ সালে ফ্রান্স ও জার্মানির মধ্যকার একটি সংকটের কেন্দ্রস্থল ছিল, যা ১ম বিশ্বযুদ্ধের আভাস দেয়। ১৯৬০ সালে একটি ভূমিকম্পে শহরটি বিধ্বস্ত হয়। এরপর আবশ্যকীয় ভূমিকম্পরোধী আদর্শমান মেনে শহরটিকে পুনরায় নির্মাণ করা হয়। বর্তমানে এটি মরক্কোর বৃহত্তর সমুদ্রতীরবর্তী অবকাশযাপন কেন্দ্র, যেখানে সারা বছর জুড়ে অস্বাভাবিকভাবে মৃদু জলবায়ুর কারণে বহু দেশী-বিদেশী পর্যটক বেড়াতে আসে। ২০১০ সালের পর থেকে কম-খরচের বিমানসেবা ও তাঞ্জিয়ের থেকে মহাসড়কের সুবাদে এখানে গমন করা আরও সহজ হয়েছে।\nশীতকালীন মৃদু জলবায়ু (জানুয়ারিতে মধ্যাহ্নের গড় তাপমাত্রা ২০.৫ °সে/69 °F) ও আকর্ষণীয় সমুদ্রসৈকতের কারণে উত্তর ইউরোপের অনেক পর্যটকের \"শীতকালীন সূর্য\" গন্তব্যস্থল হল এই আগাদির শহর।\n\n\n== তথ্যসূত্র =="}