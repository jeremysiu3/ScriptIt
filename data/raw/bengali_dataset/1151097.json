{"pageid": 1151097, "title": "কৃচ্ছতামূলক শিল্পোৎপাদন", "url": "https://bn.wikipedia.org/wiki?curid=1151097", "content": "কৃচ্ছতামূলক শিল্পোৎপাদন বলতে এক ধরনের উৎপাদন পদ্ধতিকে বোঝায় যেটির মূল লক্ষ্য উৎপাদন ব্যবস্থার ভেতরে সময়ের অপচয় কমানো ও একই সাথে পণ্য সরবরাহকারীদের কাছ থেকে ক্রেতাদের প্রতি প্রতিক্রিয়া সময় হ্রাস করা। একে ইংরেজিতে \"লিন ম্যানুফ্যাকচারিং\" (lean manufacturing, আক্ষরিক অর্থে \"মেদহীন শিল্পোৎপাদন\") বলা হয়। এই পদ্ধতিটি কাঁটায়-কাঁটায় শিল্পোৎপাদন (ইংরেজিতে জাস্ট-ইন-টাইম ম্যানুফাকচারিং just-in-time manufacturing সংক্ষেপে JIT manufacturing) নামক আরেকটি পদ্ধতির সাথে ঘনিষ্ঠভাবে সম্পর্কিত। কাঁটায়-কাঁটায় শিল্পোৎপাদনে যে পণ্যগুলি ফরমায়েশ করা হয়েছে, কেবলমাত্র সেগুলি সরবরাহ করে  চাহিদার সাথে উৎপাদনের সঙ্গতিসাধন করা হয় এবং দক্ষতা, উৎপাদনশীলতা (নিরবচ্ছিন্ন উন্নয়নের প্রতি অঙ্গীকারবদ্ধতাসহ) ও \"অপচয়\" হ্রাস করার মতো ব্যাপারগুলির উপর জোর দেওয়া হয়, যা পণ্যের উৎপাদক ও সরবরাহকারীর জন্য উপকারী। কৃচ্ছতামূলক শিল্পোৎপাদন পদ্ধতিতে কাঁটায়-কাঁটায় উৎপাদনের দিকগুলি অনুসরণ করার পাশাপাশি ক্রেতার জন্য মূল্য সংযোজন করে না, এমন সমস্ত কর্মকাণ্ড বর্জন করে উৎপাদন চক্রকাল, উৎপাদন প্রবাহকাল ও নির্দিষ্ট পরিমাণ দ্রব্য উৎপাদনের জন্য প্রয়োজনীয় সময় হ্রাস করা হয়। কৃচ্ছতামূলক শিল্পোৎপাদন কেবলমাত্র পণ্য উৎপাদনের সাথেই জড়িত নয়, বরং বিপণন ও ক্রেতাদের সেবাক্ষেত্রেও এর মূলনীতিগুলি প্রয়োগ করা হচ্ছে।\nকৃচ্ছতামূলক শিল্পোৎপাদন পদ্ধতিটি দ্বিতীয় বিশ্বযুদ্ধোত্তর ১৯৫০ ও ১০৬০-এর দশকের জাপানের মোটরযান নির্মাতা প্রতিষ্ঠান টয়োটা (তোইয়োতা) দ্বারা বাস্তবায়িত উৎপাদন ব্যবস্থাটির (যা \"টয়োটার পথ\" নামেও পরিচিত) সাথে বিশেষভাবে সম্পর্কিত। টয়োটার ব্যবস্থাটি কাঁটায়-কাঁটায় মজুদ ব্যবস্থাপনা ও স্বয়ংক্রিয় গুণমান নিয়ন্ত্রণ - এই দুইটি স্তম্ভের উপর দাঁড়িয়ে ছিল। টয়োটায় কর্মরত প্রকৌশলী শিগেও শিংগো সাত রকমের \"অপচয়\" বর্ণনা করেন। এগুলি হল মজুদের অপচয় (প্রয়োজনাতিরিক্ত কাঁচামাল ও সমাপ্ত পণ্য মজুদ করা), অতি-উৎপাদনমূলক অপচয় (এখন যতটুকু প্রয়োজন, তার চেয়ে বেশি উৎপাদন করা), অতি-প্রক্রিয়াজাতকরণমূলক অপচয় (ক্রেতার প্রত্যাশিত আদর্শের চেয়ে  বেশি ভাল পণ্য নির্মাণ করা), পরিবহনমূলক অপচয় (উৎপাদন ব্যবস্থায় মানুষ, যন্ত্রপাতি ও পণ্যের অপ্রয়োজনীয় স্থানান্তর), যান্ত্রিক গতির অপচয় (উৎপাদন পদ্ধতি উন্নত করার আগেই সেটিকে যন্ত্রায়িত বা স্বয়ংক্রিয় করে ফেলা), অপেক্ষামূলক অপচয় (কর্মচক্র শেষ হবার অপেক্ষায় নিষ্ক্রিয় সময় অতিবাহিত করা), ত্রুটিপূর্ণ পণ্যজনিত অপচয় (পণ্য ও প্রক্রিয়ায় প্রথমেই পরিহারযোগ্য ভুলত্রুটির জন্য আবার মেরামতিমূলক কাজ করা)\nকৃচ্ছতামূলক কথাটির ইংরেজি পরিভাষা \"লিন\" (Lean) সর্বপ্রথম ১৯৮৮ সালে মার্কিন ব্যবসায়ী জন ক্রাফচিক তাঁর ট্রায়াম্ফ অভ দ্য লিন প্রোডাকশন সিস্টেম (অর্থাৎ \"কৃচ্ছতামূলক উৎপাদন ব্যবস্থার বিজয়\") নামক প্রবন্ধে  ব্যবহার করেন। পরবর্তীতে ১৯৯৬ সালে মার্কিন ব্যবসা গবেষক জেমস ওম্যাক ও ড্যানিয়েল জোনস কৃচ্ছতামূলক উৎপাদন ব্যবস্থার একটি সংজ্ঞা প্রদান করেন, যা অনুযায়ী কৃচ্ছতামূলক শিল্পোৎপাদন পাঁচটি মূলনীতির উপরে দাঁড়িয়ে আছে: \"বিশেষ পণ্য অনুযায়ী বিশেষ মূল্য স্পষ্টভাবে নির্দিষ্ট করা, প্রতিটি পণ্যের মূল্য প্রবাহ শনাক্ত করা, কোনও বাধাবিঘ্নতা ছাড়া মূল্য প্রবাহিত করা, ক্রেতাকে উৎপাদকের কাছে থেকে মূল্য টানতে দেওয়া ও নিখুঁত উৎকর্ষের পেছনে ছোটা।\" কৃচ্ছতামূলক শিল্পোৎপাদনের ভিত্তি হল পণ্যের ও পণ্য উৎপাদন প্রক্রিয়ার ধারাবাহিক ও ক্রমবর্ধমান উন্নতিসাধন এবং একই সাথে প্রয়োজনাতিরিক্ত কর্মকাণ্ড বর্জন। ক্রেতা যেসব জিনিসের জন্য মূল্য পরিশোধ করতে চায়, কেবল সেগুলিই মূল্যবান, বাকি সব অপচয়, তাই সেগুলি হয় বর্জন করতে হবে, সরলীকৃত করতে হবে, হ্রাস করতে হবে বা অঙ্গীভূত করে নিতে হবে।\nব্যবসা প্রতিষ্ঠানগুলি কর্মদক্ষতা বৃদ্ধি করতে কৃচ্ছতামূলক শিল্পোৎপাদনের কৌশলটি অবলম্বন করে। তারা কেবলমাত্র প্রয়োজন হলে পণ্য গ্রহণ করে, ফলে পণ্য মজুদজনিত ব্যয় ও অপচয় হ্রাস পায় এবং উৎপাদনশীলতা ও লাভ বৃদ্ধি পায়। এই পদ্ধতির একটি অসুবিধা হল উৎপাদকদেরকে সঠিকভাবে চাহিদার পূর্বাভাস করতে হয়, কেননা সরবরাহ শৃঙ্খলে গৌণ দেরির কারণে লাভ হাতছাড়া হয়ে যেতে পারে। এছাড়া অতিরিক্ত মানসিক চাপ ও অনমনীয় কর্মপরিবেশ শ্রমিকদের উপর নেতিবাচক প্রভাব ফেলতে পারে। নিয়মিত উৎপাদন, উচ্চ মানের প্রক্রিয়া ও নির্ভরযোগ্য যোগানদাতা এই পদ্ধতিতে সাফল্যের চাবিকাঠি।\n\n\n== আরও দেখুন ==\nএ৩ সমস্যা সমাধান\nকোষীয় শিল্পোৎপাদন\nঅবিরাম প্রক্রিয়াধীন কাজ\nদক্ষতা আন্দোলন\nঘটনাক্রমে\nকানবান\nকাইজেন\nউৎপাদন প্রবাহ বিশ্লেষণ\nটাক্ট সময়\n\n\n== তথ্যসূত্র ==\n\n\n== বহিঃসংযোগ ==\n\nলিন এন্টারপ্রাইজ ইন্সটিটিউট"}