{"pageid": 1454, "title": "আঁতনিউ দামাজিউ", "url": "https://bn.wikipedia.org/wiki?curid=1454", "content": "আঁতনিউ দামাজিউ (পর্তুগিজ: António Rosa Damásio আ-ধ্ব-ব: ɐ̃'tɔniu dɐ'maziu) (জন্ম ১৯৪৪, লিসবন, পর্তুগাল) একজন পর্তুগিজ আচরণবাদী স্নায়ুচিকিৎসক ও স্নায়ুবিজ্ঞানী। তিনি ১৯৭৬ সাল থেকে মার্কিন যুক্তরাষ্ট্রে কর্মরত আছেন। ১৯৭৬ থেকে ২০০৫ সাল পর্যন্ত তিনি আইওয়া বিশ্ববিদ্যালয়ের হসপিটাল ও ক্লিনিকসমূহের স্নায়ুচিকিৎসা বিভাগের প্রধান ছিলেন। বর্তমানে তিনি সাদার্ন ক্যালিফোর্নিয়া বিশ্ববিদ্যালয়ের মস্তিষ্ক ও সৃষ্টিশীলতা ইন্সটিটিউটের প্রধান। এর আগে তিনি ২০ বছর ধরে আইওয়া বিশ্ববিদ্যালয়ে স্নায়ুবিদ্যার চেয়ারের দায়িত্বে ছিলেন।\nদামাজিউ অনুভূতি ও আবেগের সাথে মস্তিষ্কের সম্পর্কের উপর অনেকগুলি জনপ্রিয় বই লিখেছেন। ১৯৯৪ সালে রচিত Descartes' Error: Emotion, Reason and the Human Brain বইটি লস অ্যাঞ্জেলেস গ্রন্থ পুরস্কারের জন্য মনোনীত হয়; এটি ৩০টিরও বেশি ভাষায় অনূদিত হয়েছে। তার দ্বিতীয় বইয়ের নাম The Feeling of What Happens: Body and Emotion in the Making of Consciousness; নিউ ইয়র্ক টাইমস বুক রিভিউ এটিকে ২০০১ সালের সেরা দশটি বইয়ের একটির মর্যাদা দেয়। এই বইটিরও ৩০টির মত আন্তর্জাতিক সংস্করণ বেরিয়েছে। ২০০৩ সালের দামাজিউর সর্বশেষ বইটি ছাপা হয়, যার শিরোনাম Looking for Spinoza: Joy, Sorrow, and the Feeling Brain; এই বইতে তিনি দর্শন এবং স্নায়ুজীববিজ্ঞানের মধ্যে সম্পর্ক বিশ্লেষণ করেছেন এবং বলেছেন এ থেকে মানুষের নৈতিকতার ভিত্তি সম্পর্কে নির্দেশনা পাওয়া সম্ভব।\n\n\n== তথ্যসূত্র =="}