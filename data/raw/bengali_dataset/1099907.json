{"pageid": 1099907, "title": "ইসলামাবাদের ইতিহাস", "url": "https://bn.wikipedia.org/wiki?curid=1099907", "content": "পাকিস্তানের রাজধানী ইসলামাবাদের শহরটি ইসলামাবাদ রাজধানী অঞ্চলের এশিয়ার পরিচিত প্রাচীনতম মানব বসতির ক্ষেত্রগুলোর একটি পোথোহার মালভূমিতে অবস্থিত। এই মালভূমিতে পাওয়া কিছু প্রাচীনতম প্রস্তর যুগের প্রত্নতাত্ত্বিক শিল্পকর্ম পাওয়া গেছে যেগুলোর তারিখ ১০ লাখ থেকে ৫,০০,০০০ বছর পূর্বে। শোন নদীর সোপান হতে উদ্ধারকৃত অশোধিত পাথরগুলো নিশ্চিত করে যে হিম যুগে এখানে আদিম মানুষেরা বসবাস করত। প্রাগৈতিহাসিক যুগের মৃৎপাত্র ও পাত্রের নমুনা এখানের বিভিন্ন এলাকায় পাওয়া গেছে।\nসীমিত খনন এখানের প্রাগৈতিহাসিক সংস্কৃতির প্রমাণ নিশ্চিত করেছে। ৫০০০ খ্রিস্টপূর্বাব্দের ধ্বংসাবশেষ এবং মানুষের মাথার খুলির প্রাপ্তি দেখায় যে এই অঞ্চলটি নব্যপ্রস্তরযুগীয় মানুষের আবাস ছিলো যারা শোন নদীর তীরের আশেপাশে ঘুরে বেড়াতো। নব্যপ্রস্তর যুগে ৩০০০ খ্রিস্টপূর্বাব্দের দিকে এই অঞ্চলে লোকজন ছোট সম্প্রদায় গড়ে তুলেছিলো।\nসিন্ধু সভ্যতার শেষে অবস্থিত এই এলাকাটি ছিলো মধ্য এশিয়ায় আর্য সম্প্রদায়ের আদি বাসস্থানের একটি। তাদের সভ্যতাটি এখানে খ্রিস্টপূর্ব ২৩শ থেকে ১৮শ শতাব্দীতে গড়ে উঠে। অনেক বড় বাহিনী মহান আলেকজান্ডার, চেঙ্গিজ খান, তৈমুর লং এবং আহমদ শাহ দুররানিদের বাহিনীরা ভারতীয় উপমহাদেশ আক্রমণ করতে এই অঞ্চল ব্যবহার করে পূর্বদিকে প্রবেশ করত। একদা একটি বৌদ্ধ শহর এই অঞ্চলে ছিলো এবং এর ধ্বংসস্তুপ জি-১২ সেক্টরে চিহ্নিত করা হয়েছে। আধুনিক ইসলামাদের ভেতর সাইদপুরের পুরনো বসতিও অন্তর্ভুক্ত রয়েছে। ব্রিটিশরা ১৮৪৯ সালে শিখদের কাছ থেকে এই অঞ্চলের নিয়ন্ত্রণ নিয়ে নেয় এবং এই অঞ্চলের রাওয়ালপিন্ডিতে এশিয়ার বৃহত্তম সেনানিবাস নির্মাণ করে।\n\n\n== নির্মাণ এবং উন্নয়ন ==\n\n১৯৪৭ সালে পাকিস্তান স্বাধীনতা পাওয়ার পরে করাচি ছিলো এর প্রথম রাজধানী। ১৯৫৮ সালে নতুন রাজধানী নির্মাণের জন্য রাওয়ালপিন্ডির আশেপাশে উপযুক্ত স্থান নির্ধারণের জন্য একটি কমিটি গঠন করা হয়। ১৯৬০ সালে ইসলামাবাদ শহরটিকে রাজধানী করার উদ্দেশ্যে নির্মাণ করা শুরু হয়। ১৯৬০ সালে পাকিস্তানের নতুন রাজধানী প্রতিষ্ঠার জন্য পাঞ্জাব প্রদেশের রাওয়ালপিন্ডি জেলা থেকে জমি স্থানান্তর করা হয়েছিল। কনস্টান্টিনোস অ্যাপোস্টলো ডক্সিয়াদিস শহরটির মাস্টারপ্ল্যান প্রস্তুত করেন। ১৯৬০ সালের প্রধান পরিকল্পনা অনুসারে রাজধানী অঞ্চলটিতে রাওয়ালপিন্ডি অন্তর্ভুক্ত ছিল। রাওয়ালপিন্ডি শেষ পর্যন্ত ১৯৮০ এর দশকে ইসলামাবাদ মাস্টার প্ল্যান থেকে বাদ পড়েছিল। এই শহরটিকে দক্ষিণ এশিয়া সবচেয়ে ব্যাপকভাবে ও সফলভাবে পরিকল্পিত নগরী হিসেবে ধরা হয়।\n\n\n== তথ্যসূত্র =="}