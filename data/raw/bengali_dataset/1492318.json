{"pageid": 1492318, "title": "তাহমিদা আহমদ", "url": "https://bn.wikipedia.org/wiki?curid=1492318", "content": "তহমিদা আহমদ (জন্ম: ৩০ অক্টোবর ১৯৬০) বাংলাদেশ সরকারের একজন অবসরপ্রাপ্ত যুগ্মসচিব। বর্তমানে তিনি বাংলাদেশের নির্বাচন কমিশনার হিসেবে দায়িত্ব পালন করছেন।\n\n\n== প্রাথমিক জীবন ও শিক্ষা ==\nতাহমিদা ১৯৬০ সালের ৩০ অক্টোবর সুনামগঞ্জ জেলার সদর উপজেলায় জন্মগ্রহণ করেন। তার বাবা আলী ফরিদ আহমদ এবং মা আরফা আহমদ। তিনি ঢাকা বিশ্ববিদ্যালয় থেকে ১৯৮৫ সালে মৃত্তিকা বিজ্ঞানে স্নাতক এবং ১৯৮৬ সালে স্নাতকোত্তর ডিগ্রি অর্জন করেন। এছাড়া তিনি দেশ-বিদেশে বিভিন্ন প্রশিক্ষণ গ্রহণ করেছেন।\n\n\n== কর্মজীবন ==\nতাহমিদা আহমদ বাংলাদেশ বন গবেষণা ইনস্টিটিউট, চট্টগ্রামে সহকারী মৃত্তিকা বিজ্ঞানী হিসেবে কর্মজীবন শুরু করেন। ১১তম বিসিএস পরীক্ষায় উত্তীর্ণ হয়ে তিনি ১৯৯৩ সালে বিসিএস প্রশাসন ক্যাডারে সরকারি চাকরিতে যোগদান করেন। কর্মজীবনে তিনি নরসিংদী, কিশোরগঞ্জ এবং নেত্রকোণায় মাঠ প্রশাসনে দায়িত্ব পালন করেন।\nপরবর্তীকালে তিনি কৃষি, মৎস্য ও প্রাণিসম্পদ, শিক্ষা এবং যুব ও ক্রীড়া মন্ত্রণালয়ে সিনিয়র সহকারী সচিব হিসেবে দায়িত্ব পালন করেন। এরপর তিনি শিল্প মন্ত্রণালয় এবং প্রবাসী ও বৈদেশিক কর্মসংস্থান মন্ত্রণালয়ে উপসচিব হিসেবে কাজ করেন। তিনি বেসামরিক বিমান পরিবহন ও পর্যটন মন্ত্রণালয়ে যুগ্মসচিব এবং সর্বশেষ বস্ত্র ও পাট মন্ত্রণালয়ের পাট অধিদপ্তরের পরিচালক হিসেবে দায়িত্ব পালন করেন। তিনি ২০১৯ সালে সরকারি চাকরি থেকে অবসর গ্রহণ করেন।\nতাহমিদা আহমদ ২০২৪ সালের ২১ নভেম্বর বাংলাদেশের নির্বাচন কমিশনার হিসেবে নিয়োগ লাভ করেন এবং ২৪ নভেম্বর শপথ গ্রহণ করেন।\n\n\n== তথ্যসূত্র ==\n\n\n== বহিঃসংযোগ ==\n উইকিমিডিয়া কমন্সে তাহমিদা আহমদ সম্পর্কিত মিডিয়া দেখুন।"}