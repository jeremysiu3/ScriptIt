{"pageid": 1109706, "title": "এম এ সাত্তার মণ্ডল", "url": "https://bn.wikipedia.org/wiki?curid=1109706", "content": "এম এ সাত্তার মণ্ডল একজন বাংলাদেশী কৃষি অর্থনীতিবিদ। তিনি বাংলাদেশ কৃষি বিশ্ববিদ্যালয়ের (বাকৃবি) ২১তম উপাচার্য এবং বিশ্ববিদ্যালয়টির প্রথম ইমেরিটাস অধ্যাপক। গবেষণায় অবদান রাখার জন্য ২০২২ সালে তিনি একুশে পদক লাভ করেন।\n\n\n== শিক্ষাজীবন ==\nবাংলাদেশ কৃষি বিশ্ববিদ্যালয়ের কৃষি অর্থনীতি ও গ্রামীণ সমাজবিজ্ঞান অনুষদ থেকে সাত্তার মণ্ডল স্নাতক ও স্নাতকোত্তর ডিগ্রি লাভ করেন। তিনি লন্ডন বিশ্ববিদ্যালয় থেকে কৃষি অর্থনীতিতে পিএইচডি ডিগ্রি অর্জন করেন এবং অক্সফোর্ড বিশ্ববিদ্যালয় থেকে পোস্ট ডক্টরাল গবেষণা সম্পন্ন করেন।\n\n\n== কর্মজীবন ==\nসাত্তার মণ্ডল বাংলাদেশ কৃষি বিশ্ববিদ্যালয়ের কৃষি অর্থনীতি বিভাগে দীর্ঘকাল অধ্যাপনা করেন। কর্মজীবনে তিনি বাকৃবির সিন্ডিকেট সদস্য, কৃষি অর্থনীতি ও গ্রামীণ সমাজবিজ্ঞান অনুষদের ডিন, বিভাগীয় প্রধান এবং বাংলাদেশ সরকারের পরিকল্পনা কমিশনের সদস্যসহ বিভিন্ন গুরুত্বপূর্ণ দায়িত্ব পালন করেন।\nএম এ সাত্তার মণ্ডল বাংলাদেশ কৃষি বিশ্ববিদ্যালয়ের ২১তম উপাচার্য হিসেবে দায়িত্ব পালন করেন। তিনি বিশ্ববিদ্যালয়টির প্রথম ইমেরিটাস অধ্যাপক।\n\n\n== গবেষণাকর্ম ==\nসাত্তার মণ্ডল উল্লেখযোগ্য সংখ্যক গ্রন্থ ও গবেষণামূলক প্রবন্ধের রচয়িতা। তিনি বাংলাদেশ জার্নাল অব এগ্রিকালচারাল ইকোনোমিক্স-এর সম্পাদক হিসেবেও দায়িত্ব পালন করেন।\n\n\n== সদস্যপদ ==\nতিনি বাংলাদেশ অর্থনীতি সমিতি, বাংলাদেশ বিজ্ঞান উন্নয়ন সমিতি, বাকৃবি শিক্ষক সমিতিসহ বিভিন্ন পেশাজীবী সংগঠনের সদস্য।\n\n\n== পুরস্কার ও সম্মাননা ==\nএকুশে পদক - ২০২২ (গবেষণা)\n\n\n== তথ্যসূত্র =="}