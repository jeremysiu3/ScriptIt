{"pageid": 1330040, "title": "দৈনিক দিনকাল", "url": "https://bn.wikipedia.org/wiki?curid=1330040", "content": "দৈনিক দিনকাল হলো বাংলা ভাষায় প্রকাশিত একটি দৈনিক সংবাদপত্র। ঢাকা থেকে প্রকাশিত পত্রিকাটি বিএনপির মুখপত্র হিসেবেও পরিচিত। ২০২৩ সালের ১৯ ফেব্রুয়ারিতে বাংলাদেশ প্রেস কাউন্সিল পত্রিকাটির প্রকাশনা বন্ধ ঘোষণা করে, তবে পরবর্তীতে ২০২৪ সালের ১১ আগস্ট পত্রিকাটি প্রকাশের অনুমোদন দেওয়া হয়।\n\n\n== ইতিহাস ==\n১৯৮৬ সালে দৈনিক দিনকাল এর প্রকাশনা শুরু হয়। তখন সানাউল্লাহ নূরীর সম্পাদনায় এবং মাজেদুর রহমানের প্রকাশনায় এটি প্রকাশিত হতো। পরবর্তীতে ২০০২ সালের ১৬ এপ্রিল পত্রিকাটির প্রকাশক ও মুদ্রাকরের দায়িত্ব নেন বিএনপির ভারপ্রাপ্ত চেয়ারম্যান তারেক রহমান। প্রয়াত রেজওয়ান সিদ্দিকি পত্রিকাটির ভারপ্রাপ্ত সম্পাদকের দায়িত্ব পালন করেছেন।\n\n\n=== প্রকাশনা বন্ধ ঘোষণা ===\n২০২২ সালের ২৬ ডিসেম্বর ঢাকা জেলা ম্যাজিস্ট্রেটের প্রকাশনা শাখা থেকে দৈনিক দিনকাল পত্রিকা বাতিলের অফিস আদেশ জারি করা হয়। উক্ত অফিস আদেশে পত্রিকার প্রকাশক কাউকে দায়িত্ব না দিয়ে দীর্ঘদিন দেশের বাইরে অবস্থান, ফৌজদারি মামলায় সাজাপ্রাপ্ত হওয়া এবং কর্তৃপক্ষের অনুমতি ছাড়া অফিসের ঠিকানা ও ছাপাখানা পরিবর্তন করায় তারেক রহমানের নামে পত্রিকা মুদ্রণের যে ঘোষণাপত্র দেয়া হয়েছিলো তা বাতিল করা হয়। ফলে তখনই পত্রিকাটির প্রকাশনা বন্ধ রাখা হয়।\nপত্রিকার ভারপ্রাপ্ত সম্পাদক রেজওয়ান সিদ্দিকির মতে, ২০১৬ সালে আনুষ্ঠানিকভাবে পত্রিকার মালিকানা তারেক রহমান থেকে মনোনীত ব্যক্তির কাছে হস্তান্তর করে এবং আইনি ডকুমেন্টস লন্ডনের বাংলাদেশ হাইকমিশনে জমা দেয়।\nদৈনিক দিনকাল পত্রিকার পক্ষ থেকে বাতিলের স্থগিতাদেশ চেয়ে বাংলাদেশ প্রেস কাউন্সিলে আপিল করলে ২৯ ডিসেম্বর ২০২২ থেকে প্রকাশনা অব্যাহত থাকে। সবশেষ, কয়েক দফা শুনানির পর ১৯ ফেব্রুয়ারি ২০২৩ তারিখে বাংলাদেশ প্রেস কাউন্সিল আপিল খারিজ করে পত্রিকা বন্ধের ঘোষণা দেয়। এরপর থেকে পত্রিকাটির মুদ্রণ বন্ধ থাকে।\n২০ ফেব্রুয়ারি ২০২৩ তারিখে দৈনিক দিনকালের প্রকাশনা বন্ধের প্রতিবাদে বাংলাদেশ ফেডারেল সাংবাদিক ইউনিয়ন (বিএফইউজে) এবং ঢাকা সাংবাদিক ইউনিয়নের (ডিইউজে) একাংশ  বিক্ষোভ সমাবেশ করে। এছাড়া বিএনপির মহাসচিব মির্জা ফখরুল ইসলাম আলমগীর এক বিবৃতিতে পত্রিকা বন্ধের তীব্র নিন্দা জানান। এদিন জাতিসংঘের নিয়মিত ব্রিফিংয়ে জাতিসংঘের মহাসচিব আন্তোনিও গুতেরেস এর মুখপাত্র স্টিফেন দুজারিক উদ্বেগ প্রকাশ করেন। ২১ ফেব্রুয়ারি ২০২৩ \"একটি সংবাদপত্র বন্ধ করা গণতান্ত্রিক নীতির লঙ্ঘন\" উল্লেখ করে দৈনিক দিনকালের প্রকাশনা বাতিলে সাংবাদিকদের অধিকার নিয়ে কাজ করা কমিটি টু প্রটেক্ট জার্নালিস্টস তাদের ওয়েবসাইটে বিবৃতি দেয়। ২৪ ফেব্রুয়ারি ২০২৩ তারিখে বাংলাদেশে অবস্থিত মিডিয়া ফ্রিডম কোয়ালিশন-এর স্মাক্ষরিত যুক্তরাষ্ট্র, যুক্তরাজ্যসহ মোট ৯টি দেশ প্রকাশনা ও মুদ্রণের অনুমোদন বাতিলে উদ্বেগ প্রকাশ করে। ২৬ ফেব্রুয়ারি ২০২৩ তারিখে ঢাকা সাংবাদিক ইউনিয়ন এই ডিক্লারেশন বাতিলের প্রতিবাদে একটি সমাবেশের আয়োজন করে। বাংলাদেশ ফেডারেল সাংবাদিক ইউনিয়নের (বিএফইউজে) একাংশ এতে অংশগ্রহণ করে।\n\n\n=== পুনঃপ্রকাশ ===\n২০২৪ সালে শিক্ষার্থীদের অসহযোগ আন্দোলনের প্রেক্ষিতে ৫ আগস্ট তৎকালীন প্রধানমন্ত্রী শেখ হাসিনা পদত্যাগ করতে বাধ্য হন। সাথে সাথে বাংলাদেশের রাজনৈতিক পট পরিবর্তন হয়। ২০২৪ সালের ১১ আগস্ট ঢাকার জেলা প্রশাসক আনিসুর রহমানের দেওয়া এক অফিস আদেশে দৈনিক দিনকাল পুনঃপ্রকাশের অনুমোদন দেওয়া হয়। গেল ১ সেপ্টেম্বর, ২০২৪ থেকে পুনরায় প্রকাশনা চালু হয়।\n\n\n== তথ্যসূত্র =="}