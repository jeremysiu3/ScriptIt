{"pageid": 1414078, "title": "বাসুদেব দাসশর্মা", "url": "https://bn.wikipedia.org/wiki?curid=1414078", "content": "বাসুদেব দাসশর্মা (১৯২৩–২০০৭) কলকাতা বিশ্ববিদ্যালয়ের ইউনিভার্সিটি কলেজ অব সায়েন্স অ্যান্ড টেকনোলজির একজন রসায়নবিদ ও অনুষদ সদস্য ছিলেন। তিনি মার্কিন যুক্তরাষ্ট্রে অভিবাসন গ্রহণকারী একদল ভারতীয় পণ্ডিত ও পেশাদারদের মধ্যে অন্তর্ভুক্ত ছিলেন। তিনি ইউনিভার্সিটি অব ইলিনয় অ্যাট আর্বানা-শ্যাম্পেইনে জন সি. বেইলার জুনিয়রের সাথে একটি যুগান্তকারী গবেষণা করেন। তিনি ধাতব জটিল যৌগের সমন্বয় ও ঘন-রসায়ন বোঝার জন্য তার অবদানস্বরূপ ১৯৭১ খ্রিস্টাব্দ আমেরিকান কেমিক্যাল সোসাইটি পুরস্কার জয় করেছিলেন। তিনি ১৯৭২ সালে মার্কিন যুক্তরাষ্ট্রের নাগরিকত্ব গ্রহণ করেন। তিনি ১৯৬৬ খ্রিস্টাব্দ থেকে ১৯৯২ খ্রিস্টাব্দ পর্যন্ত ওয়েস্ট ভার্জিনিয়া স্টেট ইউনিভার্সিটিতে রসায়নের অধ্যাপক, ওয়েস্ট ভার্জিনিয়া একাডেমি অব সায়েন্সের (১৯৮১-৮২) সভাপতি এবং ওয়েস্ট ভার্জিনিয়ার চার্লসটনের পার্শ্ববর্তী কানাওহা উপত্যকায় পরিবেশগত সমস্যার উপর সম্প্রদায়ের একজন নেতা ও মুখপাত্র ছিলেন। তিনি ২০০৭ খ্রিস্টাব্দের ১৬ নভেম্বর মৃত্যুবরণ করেন।\n\n\n== প্রারম্ভিক জীবন ও শিক্ষা ==\nবাসুদেব দাসশর্মা ১৯২৩ সালের জানুয়ারির প্রথম দিকে পূর্ববঙ্গের (বর্তমান বাংলাদেশ) বরিশালে জন্মগ্রহণ করেন। তার বাবা আশুতোষ দাসশর্মা ছিলেন একজন আয়ুর্বেদিক চিকিৎসক (কবিরাজ) ও ভারতের স্বাধীনতা আন্দোলনের সক্রিয় কর্মী এবং মা সুরবালা দাসশর্মা। তিনি ৪ বছর বয়সে তার শিক্ষাজীবন শুরু করেন। তার প্রথম পাঠ ছিল বাংলা লিপি, যা তার বাবা তাকে শেখানো শুরু করেন। পরে তার বোন তার প্রশিক্ষক হন। বাসুদেব ১১ বছর বয়সে ঝালকাঠি সরকারি উচ্চ বিদ্যালয়ে ৪র্থ গ্রেডে প্রথম সরকারি বিদ্যালয়ে পড়াশুনা শুরু করেন। মাধ্যমিক বিদ্যালয়ে ভালো ফলাফল করার পর, বাসুদেব সরকারি ব্রজমোহন কলেজ থেকে বিএসসি সম্পন্ন করেন (১৯৪০-১৯৪৪)। বাসুদেব কলেজ জীবনে আর্থিক অসুবিধার সম্মুখীন হওয়ায় বাসা ভাড়ার অর্থ যোগাতে গৃহশিক্ষকের কাজ করেছেন। স্নাতক শেষ হওয়ার পর বাসুদেব কলকাতা বিশ্ববিদ্যালয়ের অধীনে ইউনিভার্সিটি কলেজ অব সায়েন্স, টেকনোলজি অ্যান্ড এগ্রিকালচার থেকে এমএসসি ও পিএইচডি সম্পন্ন করেন।\n\n\n== কর্মজীবন ==\nপিএইচডি শেষ করার পর, বাসুদেব কলকাতা বিশ্ববিদ্যালয়ে রসায়নের প্রভাষক হিসেবে কর্মজীবন শুরু করেন (১৯৫০–১৯৫৩)। তিনি ১৯৫৩ খ্রিস্টাব্দ থেকে ১৯৫৫ খ্রিস্টাব্দ পর্যন্ত ইউনিভার্সিটি অব ইলিনয় অ্যাট আর্বানা-শ্যাম্পেইনে অজৈব রসায়নের অধ্যাপক জন সি. বেইলার জুনিয়রের গবেষণা সহযোগী হিসেবে কাজ করেন। এরপর তিনি সেখান থেকে ফিরে আসেন এবং ১৯৫৫ খ্রিস্টাব্দ থেকে ১৯৫৭ খ্রিস্টাব্দ পর্যন্ত আরও ২ বছর কলকাতা বিশ্ববিদ্যালয়ে প্রভাষক হিসাবে দায়িত্ব পালন করেন। কলকাতা বিশ্ববিদ্যালয়ে অধ্যাপনা করার সময় তিনি ভারতীয় ভূতাত্ত্বিক জরিপে প্রধান রসায়নবিদ হিসেবে কাজ করার সুযোগ পান এবং কলকাতা বিশ্ববিদ্যালয় থেকে চাকরি ছেড়ে দেন। বাসুদেব ১৯৬৬ খ্রিস্টাব্দে তাঁর পরিবারের সাথে মার্কিন যুক্তরাষ্ট্রে চলে আসেন এবং ওয়েস্ট ভার্জিনিয়া স্টেট ইউনিভার্সিটিতে রসায়নের অধ্যাপক হিসেবে যোগদান করেন। তিনি ১৯৯১ খ্রিস্টাব্দে ওয়েস্ট ভার্জিনিয়া স্টেট ইউনিভার্সিটি থেকে অবসর গ্রহণ করেন। বাসুদেব ১৯৬৬ খ্রিস্টাব্দ থেকে ইউনিয়ন কার্বাইডের গবেষণা রসায়নবিদ হিসেবেও কাজ করেন। বাসুদেব ১৯৭১ খ্রিস্টাব্দ থেকে ১৯৭২ খ্রিস্টাব্দ পর্যন্ত ওক রিজ ন্যাশনাল ল্যাবরেটরীতে প্রত্যয়িত গবেষণা প্রশাসক হিসেবে দায়িত্ব পালন করেন। তিনি ১৯৮৮ খ্রিস্টাব্দে ন্যাশনাল ইনস্টিটিউট অব কেমিক্যাল স্টাডিজে প্রকল্প ব্যবস্থাপক হিসেবেও দায়িত্ব পালন করেন।\n\n\n== পুরস্কার ==\nতিনি ১৯৭১ খ্রিস্টাব্দে ধাতব জটিল যৌগের সমন্বয় এবং ঘন-রসায়ন বিষয়ে গবেষণা ও প্রকাশনার জন্য আমেরিকান কেমিক্যাল সোসাইটি পুরস্কার লাভ করেন।\nতিনি ১৯৭৩ খ্রিস্টাব্দে ওয়েস্ট ভার্জিনিয়া স্টেট ইউনিভার্সিটির \"বছরের সেরা অনুষদ সদস্য\" পুরস্কার লাভ করেন।\n\n\n== তথ্যসূত্র =="}