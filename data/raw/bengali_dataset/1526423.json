{"pageid": 1526423, "title": "লি অ্যান টুই", "url": "https://bn.wikipedia.org/wiki?curid=1526423", "content": "লি অ্যান টুই (ইংরেজি: Leigh Anne Tuohy; জন্ম: রবার্টস; ৯ আগস্ট ১৯৬০)  একজন মার্কিন ব্যবসায়ী ও অভ্যন্তরীণ নকশাকার। তিনি মার্কিন ফুটবল খেলোয়াড় মাইকেল ওরের অভিভাবক ও দত্তকপ্রাপ্ত মা। তাদের গল্প ২০০৬ সালের বই দ্য ব্লাইন্ড সাইড: ইভল্যুশন অব আ গেম এবং ২০০৯ সালের চলচ্চিত্ররূপ দ্য ব্লাইন্ড সাইড-এ চিত্রিত হয়েছে। চলচ্চিত্রে টুইয়ের ভূমিকায় অভিনয় করে সান্ড্রা বুলক শ্রেষ্ঠ অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন।\n\n\n== প্রারম্ভিক জীবন ==\nলি অ্যান ১৯৬০ সালের ৯ই আগস্ট টেনেসি অঙ্গরাজ্যের মেম্ফিসে জন্মগ্রহণ করেন। শৈশবে তিনি তাদের সাথে পরিবারের সঙ্গে থাকা তার মাতামহীর খুব ঘনিষ্ঠ ছিলেন। তিনি মেম্ফিসের ব্রায়ারক্রেস্ট ক্রিশ্চিয়ান স্কুলে পড়াশোনা করেন। ১৯৮০-এর দশকের শুরুতে তিনি মিসিসিপি বিশ্ববিদ্যালয় থেকে স্নাতক সম্পন্ন করেন। সেখানে তিনি কাপা ডেল্টা সরোরিটির সদস্য ও চিয়ারলিডার ছিলেন। সেখানে তিনি তার ভবিষ্যৎ স্বামী ওল মিস রেবেলসের বাস্কেটবল খেলোয়াড় শন টুইর সাথে পরিচিত হন।\n\n\n== কর্মজীবন ==\nটুই ও তার স্বামীর একসময় ছয়টি অঙ্গরাজ্যে টেকো বেল ও কেন্টাকি ফ্রাইড চিকেনের (কেএফসি) ১১৫টি ফাস্ট ফুড ফ্র্যাঞ্চাইজির মালিকানা ছিল, কিন্তু ২০২০ মোতাবেক তারা শুধু ফ্লোরিডায় ১১টি ফ্র্যাঞ্চাইজির মালিকানা ধরে রেখেছেন। তারা ১০৫টি রেস্তোরাঁ ও ৫৫টি প্রপার্টি ছয়টি বড় লেনদেনের মাধ্যমে ২১৩ মিলিয়ন মার্কিন ডলারে বিক্রি করেছেন।\nটুই একজন অভ্যন্তরীণ নকশাকার। ২০১০ সালে তিনি এবিসির এক্সট্রিম মেকওভার: হোম এডিশনের সেরা তিন নকশা দলের সদস্যের একজন ছিলেন।\nটুই ও তার স্বামী ইন আ হার্টবিট: শেয়ারিং দ্য পাওয়ার অব চিয়ারফুল গিভিং বইয়ের সহ-রচয়িতা। বইটি ২০১০ সালে প্রকাশিত হয়।\n\n\n== ব্যক্তিগত জীবন ==\nলি অ্যান ১৯৮২ সালে মার্কিন ক্রীড়া ধারাভাষ্যকার ও রেস্তোরাঁ ব্যবসায়ী শন টুইকে বিয়ে করেন। তারা টেনিসির মেম্ফিসে বসবাস করেন। তাদের দুই সন্তান রয়েছে এবং মার্কিন ফুটবল খেলোয়াড় মাইকেল ওরের বয়স ১৮ হওয়ার পর রক্ষক (দত্তক নয়) হিসেবে চুক্তি স্বাক্ষর করেন। ওর পরবর্তীকালে ন্যাশনাল ফুটবল লিগের অফেন্সিভ লাইনম্যান হিসেবে প্রতিষ্ঠিত হন।\nতাদের কন্যা কলিন্স টুই পোল ভল্টে রাজ্য চ্যাম্পিয়ান এবং মিসিসিপি বিশ্ববিদ্যালয়ের চিয়ারলিডার। তাদের পুত্র শন \"এসজে\" টুই জুনিয়র লয়োলা গ্রেহাউন্ডসের হয়ে বাস্কেটবল খেলে থাকেন।\n২০২৩ সালের আগস্ট মাসে ওর টুই দম্পতির বিরুদ্ধে মামলা করেন যে তারা তাকে দত্তক নেননি, বরং দত্তক নেওয়ার কাগজপত্র বলে রক্ষক হওয়ার চুক্তিপত্রে স্বাক্ষর করিয়েছেন। এই চুক্তিপত্রের ফলে তারা ফক্সের নিকট দ্য ব্লাইন্ড সাইড চলচ্চিত্র নির্মাণ ও ওরের জীবনী বিক্রি-সহ তার নামে ব্যবসায়িক লেনদেন করার সক্ষমতা অর্জন করেন। শন টুই এক সাক্ষাৎকারে বলেন চুক্তিটি রক্ষক হওয়ার ছিল, কিন্তু চুক্তিটি যখন হয়েছিল তখন ওরের বয়স আঠারোর বেশি ছিল, এবং ন্যাশনাল কলেজিয়েট অ্যাথলেটিক অ্যাসোসিয়েশন তার মিসিসিপি বিশ্ববিদ্যালয়ের খেলার ব্যাপারে অবগত ছিল। টুই দম্পতি এই অ্যাসোসিয়েশনের অর্থায়ন করতেন। টুই দম্পতি তাদের অ্যাটর্নির মাধ্যমে এক বিবৃতিতে জানান ১১ মিলিয়ন মার্কিন ডলার না দিলে ওর এই দম্পতির বিরুদ্ধে মিথ্যা সংবাদ ছড়ানোর হুমকি দেন এবং তারা দাবি করেন ওর এর আগেও এমন করার চেষ্টা করেছিলেন কিন্তু তখন তার হয়ে মামলা লড়ার মত আইনজীবী পাচ্ছিলেন না। একজন বিচারক এই রক্ষণ চুক্তির সমাপ্তি ঘোষণা করেন এবং ২০২৩ সালের সেপ্টেম্বর মাসে এই মামলা বাতিল করেন। টুই দম্পতির আদালতকে জানান তারা তাদের ওয়েবসাইট অন্যান্য জন সংযোগে ওরকে দত্তক নেওয়ার বিষয়টি বাদ দিবেন।\n২০১০ সালের ১৪ই মে টুই ক্রিশ্চিয়ান ব্রাদার্স বিশ্ববিদ্যালয়ে সূচনা ভাষণ দেন। দুর্দশাগ্রস্থ মানুষের প্রতি তার অঙ্গীকার ও পরিবর্তন আনার জন্য অন্যদের নিয়োগে তার চলমান প্রচেষ্টার জন্য বিশ্ববিদ্যালয়ের সূচনা অনুষ্ঠানে তিনি বিশ্ববিদ্যালয়ের সম্মানসূচক ডিগ্রিও লাভ করেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে লি অ্যান টুই (ইংরেজি)\nLeigh Anne Tuohy - আর্কাইভকৃত পুরনো ওয়েবসাইট"}