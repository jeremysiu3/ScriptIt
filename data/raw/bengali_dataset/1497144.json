{"pageid": 1497144, "title": "৮৪০ (চলচ্চিত্র)", "url": "https://bn.wikipedia.org/wiki?curid=1497144", "content": "৮৪০ বা ডেমোক্রেসি প্রাইভেট লিমিটেড হলো ২০২৪ সালের বাংলা ভাষায় রাজনৈতিক বিদ্রূপধর্মী বাংলাদেশী চলচ্চিত্র। ইমপ্রেস টেলিফিল্মের ব্যানারে পরিচালনা করেছেন মোস্তফা সরয়ার ফারুকী। প্রধান চরিত্রে অভিনয় করেছেন নাসির উদ্দিন খান। যা ১৩ ডিসেম্বর প্রেক্ষাগৃহে মুক্তি পায়। পরিচালকের ভাষায় এটি ২০০৭ সালে তার পরিচালিত '৪২০' টিভি ধারাবাহিকের ডাবল আপ।\nসিনেমাটির প্রযোজক নুসরাত ইমরোজ তিশা, সহযোগিতায় রয়েছে ইমপ্রেস টেলিফিল্ম। চিত্রগ্রহণে ছিলেন শেখ রাজিবুল ইসলাম, সংগীত পরিচালনায় পাভেল আরিন এবং সাউন্ড ডিজাইনে রিপন নাথ। সম্পাদনার দায়িত্বে ছিলেন তাহসিন মাহিম, আর শিল্প পরিকল্পনায় ছিলেন ইব্রাহিম এইচ বাবু। পোশাক পরিকল্পনা করেছেন পূজাঞ্জলি চৌধুরী, এবং মেক-আপ শিল্পী হিসেবে কাজ করেছেন খাইরুল ইসলাম।\n\n\n== পটভূমি ==\nদুর্নীতি ও ক্ষমতার অপব্যবহারকে কেন্দ্র করে সমাজের গভীর সমস্যাগুলো এই চলচ্চিত্রে তুলে ধরা হয়েছে। এটিকে বলা হচ্ছে ফারুকী নির্মিত দীর্ঘ ধারাবাহিক ‘৪২০’ এর সিকুয়্যেল। ‘৪২০’ নাটকের মাধ্যমে ছোট পরিসরে বাংলাদেশের রাজনীতির উত্থান-পতনের গল্প বলার চেষ্টা করেছিলেন পরিচালক। ওই সময় নাটকটি ব্যাপক জনপ্রিয়তা পায়। নির্মাতার ভাষ্য মতে এটি ‘৪২০’-এর ডাবল আপ ‘৮৪০’। চলচ্চিত্রটির দৃশ্য এমনকি সংলাপেও হুবহু মিল আছে আগের সরকারের নানা কর্মকাণ্ডের সাথে।\nএ প্রসঙ্গে ফারুকী তার এক ফেসবুক পোস্টে লিখেন, ‘আগের অন্তর্বর্তী সরকারের সময় বানাই ‘৪২০’। প্রকৃতির কী বিচিত্র খেয়াল, আবার আসছে সে রকম একটা দুষ্টু কিছু, তাও আরেক অন্তর্বর্তী সরকারের আমলে। যেটার শুটিং করেছি ফ্যাসিবাদের কালে। খোদার কসম, এটা মুক্তি পাওয়ার পর তোমরা ভেবো না আমি আগেই জানতাম, এই সময়ে অন্তর্বর্তী সরকার থাকবে! তা না হলে এটা কোন সাহসে বানালাম?’ তিনি আরও বলেন, \"‘এটা ঠিক যে ট্রেলার দেখে দর্শক যেমন বুঝতে পারছেন, বিগত সরকারের আমলে বাংলাদেশটা কেমন ছিল, এটা একটা জেলা শহরের মধ্য দিয়ে আমরা দেখাতে পেরেছি। এটাকে আমরা বলতে পারি, আওয়ামী দুঃশাসনের এক্স-রে রিপোর্ট। আমি বিশ্বাস করি, এই দুঃশাসন নিয়ে আরও এক্স-রে রিপোর্ট সামনে হবে।’\"\n\n\n== অভিনয়শিল্পী ==\nনাসির উদ্দিন খান - মেয়র ডাবলু\nমারজুক রাসেল\nআশুতোষ সুজন\nফজলুর রহমান বাবু\nবিজরী বরকতুল্লাহ\nনাদের খান\nশাহরিয়ার নাজিম জয়\nজাকিয়া বারী মম\n\n\n== নির্মাণ ==\nচলচ্চিত্রটির শুটিং হয়েছে নওগাঁ, ঢাকার দিয়াবাড়ি, তেজগাঁও, চট্টগ্রামের ফয়’স লেক ও সংযুক্ত আরব আমিরাতের দুবাইয়ে। এটির শুটিং হয়েছিল ২০২৩ সালের নভেম্বর মাসে এবং শেষ হয় ২০২৪ সালের ফেব্রুয়ারিতে। চলচ্চিত্রটি প্রযোজনা করছেন নুসরাত ইমরোজ তিশা ও ইম্প্রেস টেলিফিল্ম। এটির চিত্রগ্রহণে ছিলেন শেখ রাজিবুল ইসলাম, সঙ্গীত পরিচালনায় পাভেল আরিন ও শব্দ পরিকল্পনায় রিপন নাথ।\n\n\n== মুক্তি ==\n২০২৪ সালের ৬ ডিসেম্বর চলচ্চিত্রটির ট্রেলার প্রকাশ পায়। ১৩ ডিসেম্বর বাপ্পি চৌধুরী অভিনীত ডেঞ্জার জোন চলচ্চিত্রের সাথে সংঘর্ষে ১৫টি প্রেক্ষাগৃহে মুক্তি পায়।\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে ৮৪০ \nইন্টারনেট মুভি ডেটাবেজে ৮৪০   (ইংরেজি)"}