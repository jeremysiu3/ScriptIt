{"pageid": 1068713, "title": "৭৪ গ্যালাটিয়া", "url": "https://bn.wikipedia.org/wiki?curid=1068713", "content": "গ্যালাটিয়া (ইংরেজি: Galatea; গৌণ গ্রহ আখ্যা: ৭৪ গ্যালাটিয়া) হল একটি বৃহৎ সি-শ্রেণিভুক্ত প্রধান বেষ্টনী গ্রহাণু। এটির কার্বন-সমৃদ্ধ পৃষ্ঠভাগটি ঘন কালো রঙের এবং এর অ্যালবেডো মাত্র ০.০৩৪। ১৮৬২ সালের ২৯ অগস্ট ফ্রান্সের মার্সেলিসে বিশিষ্ট ধূমকেতু-আবিষ্কারক আর্নস্ট উইলহেম টেম্পল গ্যালাটিয়া আবিষ্কার করেন। এটিই ছিল তাঁর আবিষ্কৃত তৃতীয় গ্রহাণু। গ্রিক পুরাণের দুই গ্যালাটিয়ার একজনের নামানুসারে এটির নামকরণ করা হয়। ১৯৮৭ সালের ৮ সেপ্টেম্বর গ্যালাটিয়া কর্তৃক একটি নাক্ষত্রিক অদৃশ্যকরণ পর্যবেক্ষিত হয়। নেপচুনের একটি প্রাকৃতিক উপগ্রহের নামও গ্যালাটিয়া।\n২০০৮ সালে নিউ মেক্সিকোর লাস ক্রুসেসের অর্গান মেসা মানমন্দির থেকে কৃত একটি আলোকমিতি-সংক্রান্ত পর্যবেক্ষণ থেকে ১৭.২৭০ ± ০.০০২ ঘণ্টার একটি পর্যায়কালে গ্রহাণুটির এক আলোক বক্রতা এবং ০.০৮ ± ০.০১ মাত্রায় একটি উজ্জ্বলতার পার্থক্য দেখা যায়। বক্রতায় চারটি মিনিমা ও চারটি ম্যাক্সিমা দেখা যায়। গ্রহাণুটির বর্ণালি থেকে জলীয় বিকারজনিত পরিবর্তনের কোনও প্রমাণ পাওয়া যায় না।\n\n\n== তথ্যসূত্র ==\n\n\n== বহিঃসংযোগ ==\nটেমপ্লেট:AstDys\nটেমপ্লেট:JPL small body"}