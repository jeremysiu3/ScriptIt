{"pageid": 1117255, "title": "ঢাকা বিশ্ববিদ্যালয় সুইমিংপুল", "url": "https://bn.wikipedia.org/wiki?curid=1117255", "content": "ঢাকা বিশ্ববিদ্যালয় সুইমিংপুল বাংলাদেশের ঢাকা মহানগরে অবস্থিত ঢাকা বিশ্ববিদ্যালয়ের অন্তর্গত সাঁতার ক্রীড়া আয়োজন ও প্রশিক্ষণ সুইমিংপুল। এটির অবস্থান ঢাকা বিশ্ববিদ্যালয়ের কার্জন হলের উল্টো দিকে শারীরিক শিক্ষা কেন্দ্র প্রাঙ্গনে।  বাংলাদেশের বেশিরভাগ ক্রীড়া সুইমিংপুলের মত এটি জাতীয় ক্রীড়া পরিষদের অধিভুক্ত নয়। পুলটির  সার্বিক রক্ষণাবেক্ষণ ঢাকা বিশ্ববিদ্যালয়ের শারীরিক শিক্ষা কেন্দ্রের ব্যবস্থাপনায় হয়ে থাকে। নিয়মিত সাঁতারের পুলের পাশাপাশি এখানে একটি ডাইভিং পুল আছে। এটি বিশ্ববিদ্যালয়ের প্রধান সাঁতার ক্রীড়াস্থল, এছাড়াও ছাত্র-শিক্ষক কেন্দ্রের অভ্যন্তরে আরেকটি প্রশিক্ষণ ও সাধারণ ব্যবহার্য্য সুইমিংপুল আছে।\n\n\n== কাঠামো ==\nঢাকা বিশ্ববিদ্যালয়ের সুইমিংপুলটি দুইটি পৃথক পুল নিয়ে গঠিত। সাধারণ সাঁতারের পুলের আয়তন ৫০x২১ বর্গমিটার, ডাইভিং পুলের আয়তন ২৪x২২ বর্গমিটার। এটি খোলা আকাশের নীচে উন্মুক্ত সুইমিংপুল। জাতীয় পর্যায়ের জল-ক্রীড়া আয়োজনের উপযোগী। ৮ লেন বিশিষ্ট পুলটির দক্ষিণ পাশে দর্শকদের বসার গ্যালারী আছে।\n\n\n== আয়োজন ==\nএটি বছর জুড়ে ঢাকা বিশ্ববিদ্যালয়ের শিক্ষক, কর্মকর্তা ও তাদের পারিবারিক সদস্যসহ ঢাকা বিশ্ববিদ্যালয়ের শিক্ষার্থী এবং বহিরাগতদের সাঁতার প্রশিক্ষণ ও অনুশীলনের জন্য ব্যবহৃত হয়। প্রশিক্ষণ ও অনুশীলনের বাইরে এখানে জাতীয় ও বিশ্ববিদ্যালয়ের নিজস্ব আন্তঃহল প্রতিযোগিতা হয়ে থাকে। ২০১৮ সালের জাতীয় শিশু পুরস্কার প্রতিযোগিতার সাঁতারের বিভিন্ন ইভেন্ট এইপুলে হয়েছিল।\n\n\n== তথ্যসূত্র =="}