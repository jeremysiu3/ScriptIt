{"pageid": 1384933, "title": "সুকুমার সমাজপতি", "url": "https://bn.wikipedia.org/wiki?curid=1384933", "content": "সুকুমার সমাজপতি (জন্ম- ১৯৩৯) একজন ভারতীয় পেশাদার ফুটবলার, তিনি প্রধানত ফরোয়ার্ডে খেলতেন। ১৯৬৪ খ্রিস্টাব্দে এএফসি এশিয়ান কাপে ইসরায়েলের বিরুদ্ধে রানার্স আপ হওয়া ভারতের জাতীয় ফুটবল দলে ছিলেন । \n\n\n== জন্ম ও প্রারম্ভিক জীবন ==\nসুকুমার সমাজপতির জন্ম ১৯৩৯ খ্রিস্টাব্দে ব্রিটিশ ভারতের অধুনা বাংলাদেশের পাবনা জেলার রতনগঞ্জ গ্রামে তার মামার বাড়িতে। পিতা কালিপদ সমাজপতির আদি নিবাস ছিল বাংলাদেশের ফরিদপুরে। পরবর্তীতে তারা চলে আসেন কলকাতায়। সুকুমার সমাজপতির পড়াশোনার কলকাতার ভবানীপুরের সাউথ সাবার্বান স্কুলে। ইন্টারমিডিয়েটে প্রথম শ্রেণীতে পাশের পর ভর্তি হন  আশুতোষ কলেজে। জিওলজি নিয়ে পড়াশোনা করে  কলকাতা বিশ্ববিদ্যালয়ের স্নাতক হন। \n\n\n== কর্মজীবন ==\nসুকুমার সমাজপতি  ভারতীয় স্টেট ব্যাঙ্কের কর্মচারী ছিলেন। তিনি ইস্টবেঙ্গল ক্লাবে যোগ দেওয়ার আগে ঘরোয়া ফুটবলে ১৯৬০ খ্রিস্টাব্দে প্রথমে চুনী গোস্বামীর নেতৃত্বাধীন মোহনবাগানের হয়ে খেলেন।  মোহনবাগান ক্লাবে তিনি ক্লাবের কিংবদন্তি ফুটবলার ও কোচ বলাইদাস চ্যাটার্জির কাছে অনুশীলন করেন এবং বিদেশী সফর করেন।  ১৯৬৫-৬৬ খ্রিস্টাব্দে তিনি \"রেড অ্যান্ড গোল্ড ব্রিগেড\"-এর অধিনায়ক ছিলেন।  ইস্টবেঙ্গল ক্লাবে খেলার সময়ে, ক্লাবের প্রথম প্রধান কোচ সুশীল ভট্টাচার্যের নির্দেশে পরিচালিত হন।  তিনি ১৯৬১ থেকে ১৯৬৮ খ্রিস্টাব্দে ইস্টবেঙ্গল ক্লাবের হয়ে মোট ৪৬টি গোল করেন।\nভারতের সঙ্গে, ১৯৬৪ এএফসি এশিয়ান কাপে হংকংয়ের বিরুদ্ধে তাদের ৩-১ গোলে জয়ে একটি গোল তিনি করেছিলেন।\n\n\n== সাফল্য ==\nমোহনবাগান\n\nডুরান্ড কাপ : ১৯৬০\nকলকাতা ফুটবল লিগ : ১৯৬০\nআইএফএ শিল্ড : ১৯৬০\nভারত\n\nএএফসি এশিয়ান কাপ রানার্স আপ: ১৯৬৪  \nস্বতন্ত্র\n\nইস্টবেঙ্গল \"লাইফটাইম অ্যাচিভমেন্ট অ্যাওয়ার্ড\" : ২০১১  \nফুটবলার সুকুমার সমাজপতি একজন ধারাভাষ্যকার-গায়কও। পণ্ডিত তারাপদ চক্রবর্তীর পুত্র মানস চক্রবর্তীর কাছে সঙ্গীত চর্চা করতেন। আকাশবাণীতে খেলার ধারাভাষ্যও দিয়েছেন। \n\n\n== আরো দেখুন ==\nইস্টবেঙ্গল ক্লাবের অধিনায়কদের তালিকা\nভারতের জাতীয় ফুটবল দলের ইতিহাস\n\n\n== তথ্যসূত্র =="}