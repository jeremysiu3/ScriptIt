{"pageid": 1355719, "title": "২০১৮-এ গুজরাতে হিন্দিভাষী অভিবাসীদের উপর আক্রমণ", "url": "https://bn.wikipedia.org/wiki?curid=1355719", "content": "ভারতের উত্তরপ্রদেশ, বিহার ও মধ্যপ্রদেশ থেকে আগত হিন্দিভাষী অভিবাসীদের উপর ২০১৮ সালের অক্টোবর মাসে হামলার ঘটনা ঘটেছিল। এটি গুজরাতের হিম্মতনগরের নিকটবর্তী একটি গ্রামে ১৪ মাস বয়সী এক কিশোরীকে ধর্ষণের ঘটনাকে কেন্দ্র করে ঘটেছিল।\n\n\n== পটভূমি ==\nঠাকুর সম্প্রদায়ের একটি ১৪ মাস বয়সী মেয়েকে ২০১৮ সালের ২৮শে সেপ্টেম্বর বিহারের একজন মুসলিম অভিবাসী শ্রমিকের দ্বারা ধর্ষণ করা হয়েছিল। তিনি উত্তর গুজরাতের সবরকাঁথা জেলার হিম্মতনগরের কাছে ধুন্ধর গ্রামে সিরামিক কারখানায় কাজ করতেন, যেখানে ঘটনাটি ঘটেছিল। পরদিন তাকে গ্রেফতার করে পুলিশ। এটি ঠাকুর সম্প্রদায়কে ক্ষুব্ধ করে, যারা গুজরাত জুড়ে বিক্ষোভ করেছিল।\n\n\n== আক্রমণ ও বহির্গমন ==\nক্ষত্রিয় ঠাকুর সেনা সদস্যদের নেতৃত্বে ২রা অক্টোবর একটি ভিড় মেহসানা জেলার ভাদনগরের কাছে একটি কারখানায় অভিবাসী শ্রমিকদের উপর হামলা চালায়। পুলিশ দাঙ্গার অভিযোগে ২০ জনকে গ্রেপ্তার করেছিল। পরের দিন, কলি ঠাকুর সেনার একজন নেতা ও ভারতীয় জাতীয় কংগ্রেসের বিধায়ক আলপেশ ঠাকুর ধর্ষিতার বিচারের দাবিতে ৮ অক্টোবর থেকে অনশনের ঘোষণা দেন। প্রতিবাদে ভাষণ দেওয়ার সময় তিনি রাজ্যের শিল্পে চাকরিতে স্থানীয় লোকদের অগ্রাধিকার দাবি করেছিলেন বলে জানা যায়। তিনি সরকারের বিরুদ্ধে তার সম্প্রদায়ের সদস্যদের বিরুদ্ধে মিথ্যা মামলা দায়ের করার অভিযোগও তুলেছিলেন এবং তাদের মুক্তি দাবি করেছিলেন।\n\n\n== সরকারী পদক্ষেপ ==\nমোট ৫৫ টি এফআইআর ৮ই অক্টোবরের মধ্যে দায়ের করা হয়েছিল এবং ৪৩১ জনকে গ্রেপ্তার করা হয়েছিল। সামাজিক মাধ্যমে গুজব ও ঘৃণা ছড়ানোর অপরাধে দশজনকে গ্রেপ্তার করা হয়েছিল। গুজরাত সরকার শতাধিক কারখানার নিরাপত্তা প্রদান করেছিল। রাজ্য পুলিশ ছাড়াও, সতেরো কোম্পানি রাজ্য রিজার্ভ পুলিশ (এসআরপি) ক্ষতিগ্রস্ত জেলাগুলিতে মোতায়েন করা হয়েছিল।\nগুজরাট চেম্বার অব কমার্স অ্যান্ড ইন্ডাস্ট্রি (জিসিসিআই) শিল্পগুলি ক্ষতিগ্রস্ত হওয়ায় শান্তি পুনরুদ্ধার করার জন্য সরকারের প্রতি আহ্বান জানিয়েছিল।\n\n\n== আরও দেখুন ==\n২০০৮ সালে মহারাষ্ট্রে উত্তরপ্রদেশী ও বিহারি অভিবাসীদের উপর হামলা\n\n\n== তথ্যসূত্র =="}