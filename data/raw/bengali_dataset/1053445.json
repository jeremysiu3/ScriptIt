{"pageid": 1053445, "title": "হারুন-অর-রশীদ (কৃষিতত্ত্ববিদ)", "url": "https://bn.wikipedia.org/wiki?curid=1053445", "content": "হারুন-অর-রশীদ (জন্ম: ১ জুলাই ১৯৫৪) একজন বাংলাদেশী কৃষিতত্ত্ববিদ। তিনি পটুয়াখালী বিজ্ঞান ও প্রযুক্তি বিশ্ববিদ্যালয়ের (পবিপ্রবি) কৃষিতত্ত্ব বিভাগের অধ্যাপক এবং বিশ্ববিদ্যালয়টির সাবেক উপাচার্য।\n\n\n== প্রাথমিক জীবন ও শিক্ষা ==\nহারুন-অর-রশীদ ১৯৫৪ সালের ১ জুলাই ঝালকাঠির রাজাপুর উপজেলার সাঙ্গর গ্রামে জন্মগ্রহণ করেন। তার বাবা আবদুল কাদের আকন এবং মা সোনা বারু। তিনি যশোর শিক্ষা বোর্ডের অধীনে ১৯৬৯ সালে মাধ্যমিক এবং ১৯৭১ সালে উচ্চমাধ্যমিক পাস করেন।\nতিনি তৎকালীন সোভিয়েত রাশিয়ার কুবান এগ্রিকালচারাল ইনস্টিটিউট থেকে ১৯৮২ সালে কৃষিতত্ত্বে স্নাতকোত্তর এবং রাশিয়ার কুবান স্টেট এগ্রেরিয়ান ইউনিভার্সিটি থেকে শস্য বিজ্ঞানের উপর গবেষণার জন্য ১৯৯২ সালে পিএইচডি ডিগ্রি অর্জন করেন।\n\n\n== কর্মজীবন ==\nহারুন-অর-রশীদ ১৯৮২ সালে তৎকালীন পটুয়াখালী কৃষি কলেজে (পরবর্তীকালে পবিপ্রবি) শিক্ষকতা জীবন শুরু করেন। তিনি কলেজটির অধ্যক্ষ হিসেবেও দায়িত্ব পালন করেন।\nহারুন পটুয়াখালী বিজ্ঞান ও প্রযুক্তি বিশ্ববিদ্যালয়ের কৃষিতত্ত্ব বিভাগে দীর্ঘদিন অধ্যাপনা করেছেন। কর্মজীবনে তিনি বিশ্ববিদ্যালয়টির কৃষি অনুষদের ডিন, পিজিএসের ডিন, ডিনস্ কাউন্সিলের আহ্বায়ক, প্রভোস্ট, পরিচালক (পরিকল্পনা, উন্নয়ন ও ওয়ার্কস্), রিজেন্ট বোর্ডের সদস্য, বঙ্গবন্ধু পরিষদের সভাপতিসহ বিভিন্ন গুরুত্বপূর্ণ পদে অধিষ্ঠিত ছিলেন।\nহারুন-অর-রশীদ ২০০৮ সালে আট মাস মেয়াদে পটুয়াখালী বিজ্ঞান ও প্রযুক্তি বিশ্ববিদ্যালয়ের উপাচার্য ছিলেন। তিনি পুনরায় ২০১৭ সালের ৫ জানুয়ারি থেকে পরবর্তী চার বছর পবিপ্রবির উপাচার্য হিসেবে দায়িত্ব পালন করেন।\n\n\n== গবেষণাকর্ম ==\nজাতীয় ও আন্তর্জাতিক জার্নালে তার প্রায় ২৫টি গবেষণাপত্র প্রকাশিত হয়েছে। তিনি একাধিক গবেষণা প্রকল্পে মুখ্য গবেষক হিসেবে গবেষণা করেছেন। এছাড়া তিনি উল্লেখযোগ্য সংখ্যক স্নাতকোত্তর ও পিএইচডি পর্যায়ের শিক্ষার্থীর গবেষণা তত্ত্বাবধায়ক হিসেবে দায়িত্ব পালন করেন।\n\n\n== সদস্যপদ ==\nতিনি বাংলাদেশ কৃষিতত্ত্ব সমিতি ও কৃষিবিদ ইনস্টিটিউশন বাংলাদেশসহ বিভিন্ন পেশাজীবী সংগঠনের সদস্য।\n\n\n== তথ্যসূত্র =="}