{"pageid": 1091751, "title": "অজৈব উপাদান", "url": "https://bn.wikipedia.org/wiki?curid=1091751", "content": "জীববিজ্ঞান ও বাস্তুবিজ্ঞানের আলোচনায় কোনও বাস্তুতন্ত্র বা পরিবেশের যেসব উপাদান, বৈশিষ্ট্য প্রক্রিয়া জীব থেকে বা জৈবিক ক্রিয়ার কারণে উদ্ভূত হয় না এবং যেগুলি ঐ বাস্তুতন্ত্র বা পরিবেশে অবস্থিত জীবসমূহের উপর এবং বাস্তুতন্ত্রের কর্মপ্রক্রিয়ার উপর প্রভাব ফেলতে পারে, সেগুলিকে ঐ বাস্তুতন্ত্র বা পরিবেশের অজৈব উপাদান (ইংরেজিতে Abiotic components বা Abiotic factors) বলে। যেমন দিবালোক ঘণ্টার পরিমাণ, জলবায়ু, শিলার প্রকার, ইত্যাদি। অজৈব উপাদানগুলি হল প্রাকৃতিক পরিবেশের সেইসব প্রাণহীন রাসায়নিক ও ভৌত উপাদান যেগুলি একত্রে অজৈব পরিবেশ গঠন করে। জলবায়ুগত, ভূতাত্ত্বিক ও আবহমণ্ডলীয় সমস্ত দিকগুলি এগুলিতে অন্তর্ভুক্ত থাকে এবং এগুলি জৈব পরিবেশকে প্রভাবিত করে। অজৈব উপাদানগুলি জীববিজ্ঞানের অধোস্তর বা ভিত্তি হিসেবে কাজ করে। অজৈব উপাদানগুলি অসংখ্য প্রজাতির জীবের উপর প্রভাব ফেলতে পারে। মানুষ অন্য জীবের পরিবেশের অজৈব উপাদানগুলিতে পরিবর্ত আনতে পারে। যেমন রাসায়নিক সার ব্যবহার করলে শামুকের বাঁচার পরিবেশ পরিবর্তিত হয়ে যায়। কার্বন ডাই-অক্সাইড গ্যাস নিঃসরণের ফলে সমুদ্রের অম্লতা বৃদ্ধি পায় ও সেখানকার জীবদের জীবনযাপনের উপর প্রভাব ফেলে।\nঅজৈব উপাদানসমূহের মধ্যে সেইসব ভৌত অবস্থাদি এবং প্রাণহীন সম্পদ অন্তর্ভুক্ত যেগুলি জীবসমূহের বিকাশ, বৃদ্ধি, রক্ষণাবেক্ষণ ও প্রজননের উপরে প্রভাব ফেলতে পারে। প্রাণহীন \"সম্পদ\" (সম্পদের অর্থনৈতিক ধারণার অনুকরণে) বলতে সেইসব উপাদান বা বস্তুকে বোঝায় যেগুলি কোনও জীবের জীবনধারণের জন্য অত্যাবশ্যক, কিন্তু অন্য জীব সেগুলি ভোগ বা ব্যবহার করলে সেগুলির লভ্যতা হ্রাস পেতে পারে। রাসায়নিক বা ভৌত প্রক্রিয়ার কারণে (যেমন জলবিশ্লেষণ) অজৈব উপাদানের অপকর্ষ সাধন হতে পারে।\n\n\n== তথ্যসূত্র =="}