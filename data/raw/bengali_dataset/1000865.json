{"pageid": 1000865, "title": "জুবাইর হামজা", "url": "https://bn.wikipedia.org/wiki?curid=1000865", "content": "মোগাম্মদ জুবাইর হামজা (ইংরেজি: Zubayr Hamza; জন্ম: ১৯ জুন, ১৯৯৫) পশ্চিম কেপের কেপ টাউন এলাকায় জন্মগ্রহণকারী দক্ষিণ আফ্রিকান আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম তিনি। ২০১০-এর দশকের শেষদিক থেকে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করছেন।\nঘরোয়া প্রথম-শ্রেণীর দক্ষিণ আফ্রিকান ক্রিকেটে ওয়েস্টার্ন প্রভিন্স দলের প্রতিনিধিত্ব করেন জুবাইর হামজা। দলে তিনি মূলতঃ ডানহাতি ব্যাটসম্যান হিসেবে খেলছেন। এছাড়াও, ডানহাতে লেগ ব্রেক বোলিংয়ে পারদর্শী  তিনি।\n\n\n== শৈশবকাল ==\nকেপ টাউনে জন্মগ্রহণ করেন ও সেখানেই বেড়ে উঠেন। রন্ডেবস বয়েজ হাই স্কুলে অধ্যয়ন করে ম্যাট্রিকুলেশন লাভ করেন। এ প্রতিষ্ঠান থেকেই জোনাথন ট্রট, গ্যারি কার্স্টেন, এইচ. ডি. অ্যাকারম্যান ও অ্যান্ড্রু পুটিকের ন্যায় প্রাক্তন শিক্ষার্থী ক্রিকেট জগতে সফলতা পেয়েছিলেন। অ্যাশওয়েল প্রিন্সের প্রশিক্ষণে জুবাইর হামজা নিজেকে গড়ে তুলেন ও পরবর্তীকালে বিশেষ প্রাধিকারপ্রাপ্ত কেপ কোবরাস দলে ফেইক ডেভিডস তাকে প্রশিক্ষণ দেন।\nফুটবল খেলতে ভালোবাসলেও ওয়েস্টার্ন প্রভিন্সের বয়সভিত্তিক বিভিন্ন দলে উপর্যুপরী সফলতায় তার ক্রিকেট প্রতিভার বিচ্ছুরণ ঘটে। ২০১৪ সালের শুরুতে বড়দের প্রাদেশিক দলে অংশগ্রহণের মাধ্যমে প্রথম-শ্রেণীর ক্রিকেটে অভিষেক ঘটে তার। পরের বছর শ্রীলঙ্কা গমনার্থে এইডেন মার্করাম ও হেইনরিখ ক্লাসেনসহ তাকে সাউথ আফ্রিকান এমার্জিং প্লেয়ার্সের সদস্য করা হয়। ২১তম জন্মদিন পালনের কিছুদিন পরই বিশেষ প্রাধিকারপ্রাপ্ত ক্রিকেটার হন। কোবরাসের সদস্য হন। জুলাই, ২০১৮ সালের শেষদিকে দক্ষিণ আফ্রিকা এ দলের সদস্যরূপে ভারত গমন করেন। প্রথম ইনিংসে মনোরম শতরান করেন। এরপূর্বে তিনি কোন অর্ধ-শতরানের ইনিংস খেলেননি। চারদিনের খেলার দ্বিতীয়টিতে অল্পের জন্যে নিজস্ব দ্বিতীয় শতক থেকে বঞ্চিত হন।\n\n\n== প্রথম-শ্রেণীর ক্রিকেট ==\n২০১৪ সাল থেকে জুবাইর হামজা’র প্রথম-শ্রেণীর খেলোয়াড়ী জীবন চলমান রয়েছে। কেপ কোবরাসের পক্ষে দুই মৌসুম খেলার পর জাতীয় দলে খেলার জন্যে আমন্ত্রণ পান। তবে, প্রথম-শ্রেণীর ক্রিকেটে তার ব্যাটিং গড় ৫০ স্পর্শ করেনি।\n২০১৬-১৭ মৌসুমের সানফয়েল সিরিজে হ্যান্ডলড দ্য বলে তাকে বিদেয় নিতে হয়। অক্টোবর, ২০১৬ সালে কেপ কোবরাস বনাম নাইটসের মধ্যকার খেলায় এ ঘটনা ঘটে। জুন, ২০১৮ সালে কেপ কোবরাস দলের পক্ষে ২০১৮-১৯ মৌসুম খেলার জন্যে মনোনীত হন।\n২০১৮ সালের শেষদিকে মজানসি সুপার লীগে তাকে চুক্তিতে নেয়া হয়নি। এরফলে, বড় আসরের খেলাগুলোয় অংশগ্রহণে তার দক্ষতা বৃদ্ধি পেতে থাকে। ঘরোয়া পর্যায়ের ক্রিকেটে ২০২০-২১ মৌসুমকে ঘিরে কেপ কোবরাসের অধিনায়ক হিসেবে তাকে মনোনীত করা হয়।\n\n\n== ঘরোয়া ক্রিকেট ==\n২০১৫ সালের আফ্রিকা টি২০ কাপে ওয়েস্টার্ন প্রভিন্স দলের সদস্য হিসেবে তাকে রাখা হয়। আগস্ট, ২০১৭ সালে টি২০ গ্লোবাল লীগের উদ্বোধনী আসরে জোবার্গ জায়ান্টসের পক্ষে খেলার জন্যে তাকে রাখা হয়। তবে, অক্টোবর, ২০১৭ সালে ক্রিকেট সাউথ আফ্রিকা কর্তৃপক্ষ শুরুতে নভেম্বর, ২০১৮ সাল পর্যন্ত প্রতিযোগিতাটি স্থগিত করে ও পরবর্তীকালে তা বাতিল হয়ে যায়।\nসেপ্টেম্বর, ২০১৮ সালে আফ্রিকা টি২০ কাপে সাউথ ওয়েস্টার্ন ডিস্ট্রিক্টস দলের পক্ষে খেলার জন্যে মনোনীত হন। ঐ প্রতিযোগিতায় সাউথ ওয়েস্টার্ন ডিস্ট্রিক্টস দলের শীর্ষ রান সংগ্রাহকে পরিণত হন। চার খেলায় ১০২ রান সংগ্রহ করতে পেরেছিলেন তিনি।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে পাঁচটিমাত্র টেস্টে অংশগ্রহণ করেছেন জুবাইর হামজা। ১১ জানুয়ারি, ২০১৯ তারিখে জোহানেসবার্গে সফরকারী পাকিস্তান দলের বিপক্ষে টেস্ট ক্রিকেটে অভিষেক ঘটে তার। ১৬ জানুয়ারি, ২০২০ তারিখে পোর্ট এলিজাবেথে সফরকারী ইংল্যান্ড দলের বিপক্ষে সর্বশেষ টেস্টে অংশ নেন তিনি। তাকে এখনো কোন ওডিআইয়ে অংশগ্রহণ করার সুযোগ দেয়া হয়নি।\nডিসেম্বর, ২০১৮ সালে নিজ দেশে পাকিস্তানের বিপক্ষে টেস্ট সিরিজ খেলার জন্যে তাকে দক্ষিণ আফ্রিকা দলে ঠাঁই দেয়া হয়। ১১ জানুয়ারি, ২০১৯ তারিখে জোহানেসবার্গে অনুষ্ঠিত সিরিজের তৃতীয় টেস্টে সফরকারী পাকিস্তানের বিপক্ষে তার টেস্ট অভিষেক হয়। তার টেস্ট অভিষেকের ফলে আন্তর্জাতিক ক্রিকেটে দক্ষিণ আফ্রিকার পুনরায় অংশগ্রহণের পর শততম টেস্ট খেলোয়াড়ের মর্যাদাপ্রাপ্ত হন। নিষেধাজ্ঞার কবলে পড়ে অধিনায়ক ফাফ দু প্লেসিস মাঠের বাইরে অবস্থান করলে তাকে তার স্থলাভিষিক্ত করা হয়। মাঝারিসারির ব্যাটসম্যান হিসেবে স্বাধীনভাবে ব্যাটিং করার জন্যে খ্যাতি অর্জন করেন।\n\n\n== তথ্যসূত্র ==\n\n\n== আরও দেখুন ==\nঅসি ডসন\nজারহারদাস লাইবেনবার্গ\nদক্ষিণ আফ্রিকা জাতীয় ক্রিকেট দল\nদক্ষিণ আফ্রিকান টেস্ট ক্রিকেটারদের তালিকা\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে জুবাইর হামজা  (ইংরেজি)\nক্রিকেটআর্কাইভে জুবাইর হামজা   (সদস্যতা প্রয়োজনীয়) (ইংরেজি)"}