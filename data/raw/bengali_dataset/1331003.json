{"pageid": 1331003, "title": "ভ্যান ডাইকস", "url": "https://bn.wikipedia.org/wiki?curid=1331003", "content": "ভ্যান ডাইকস ছিল লেসবিয়ান বিচ্ছিন্নতাবাদী নিরামিষবাদীদের একটি ভ্রমণকারী ব্যান্ড। এটি ১৯৭৭ সালে মার্কিন যুক্তরাষ্ট্রে প্রতিষ্ঠিত হয়েছিল। এর প্রতিষ্ঠাতা ছিলেন হিদার এলিজাবেথ এবং অ্যাঞ্জ স্প্যাল্ডিং। এই গোষ্ঠীর সদস্যদের ডাইক নামে ডাকা হত এবং এরা গাড়িতেই বাস করত। এরা কানাডা, মার্কিন যুক্তরাষ্ট্র এবং মেক্সিকো জুড়ে ভ্রমণ করত, শুধুমাত্র ওমিন'স ল্যাণ্ডে (একটি উদ্দেশ্যমূলক সম্প্রদায়, লেসবিয়ান বিচ্ছিন্নতাবাদীদের দ্বারা সংগঠিত পাল্টা সাংস্কৃতিক, নারী-কেন্দ্রিক স্থান) থামত।\n\n\n== ইতিহাস ==\n১৯৭৬ সালে, হেদার এলিজাবেথ নেলসন, তাঁর প্রাক্তন বান্ধবী ক্রিস ফক্স এবং অন্য একটি লেসবিয়ান দম্পতি ওমিন'স ল্যাণ্ড তৈরি করার প্রয়াসে টরন্টোর বাইরে সত্তর মাইল দূরে একটি ভগ্নাবস্থার খামার কিনেছিলেন। সেখানে কৃষি স্বনির্ভরতা, বিচ্ছিন্নতাবাদ এবং বহুগামিতা ছিল। টরন্টোতে ভ্রমণের সময় এলিজাবেথের সাথে অ্যাঞ্জ স্প্যাল্ডিংয়ের সাথে দেখা হয়েছিল। অ্যাঞ্জ এক বছর ধরে তার গাড়িতেই বাস করছিলেন। এলিজাবেথ এবং স্প্যাল্ডিং একসাথে ভ্যান ডাইকস গঠন করেন। স্প্যাল্ডিংয়ের নাম হয় ব্রুক ভ্যান ডাইক এবং এলিজাবেথের নাম হয় হেদার ভ্যান ডাইক এবং পরে লেমার ভ্যান ডাইক ( হেডি লেমারের নামানুসারে)। ক্রিস ফক্স হয়েছিলেন থর্ন ভ্যান ডাইক। ভ্যান ডাইকরা তাদের মাথা মুণ্ডন করত, প্রয়োজন না হলে পুরুষদের এড়িয়ে চলত এবং বিশ্বাস করত যে বিশ্ব টেস্টোস্টেরন বিষক্রিয়ার শিকার হচ্ছে। গাড়ি নিয়ে টেক্সাসে পৌঁছোনোর পরে, আরও বেশ কয়েকজন মহিলা এই দলে যোগ দিয়েছিলেন, তাঁরা হলেন: থর্নের বান্ধবী জুডিথ ভ্যান ডাইক, স্কাই ভ্যান ডাইক এবং বার্চ ভ্যান ডাইক। একসাথে, ছয়জন ভ্যান ডাইক চারটি ভ্যান চালিয়ে ইউকাটান উপদ্বীপে গিয়েছিলেন, চিচেন ইৎজা পরিদর্শন করেছিলেন। দলটি কয়েক সপ্তাহ ধরে কোজুমেলে পালোমা নামে এক লেসবিয়ানের বাড়িতে অবস্থান করেছিল। কোজুমেলে, ভ্যান ডাইকসকে মেক্সিকান পুলিশ অস্পষ্ট অভিযোগে গ্রেপ্তার করেছিল এবং কয়েক ঘন্টা জেলে আটকে রেখেছিল। বেলিজে যাওয়ার একটি প্রচেষ্টা বাতিল করা হয়েছিল এবং ভ্যান ডাইকস মার্কিন যুক্তরাষ্ট্রে ফিরে আসে। ভ্যান ডাইকস অ্যারিজোনা, আরকানসাস, ক্যালিফোর্নিয়া, ফ্লোরিডা, উত্তর ক্যারোলিনা, ওরেগন, টেক্সাস এবং নিউ মেক্সিকোতে ওমিন'স ল্যাণ্ড পরিদর্শন করেছিল। জুডিথ ভ্যান ডাইক সান ফ্রান্সিসকোতে যৌন-ইতিবাচক নারীবাদী প্যাট ক্যালিফিয়া এবং গেইল রুবিনের সাথে দেখা করেন। তাঁরা সামোইস নামক একটি লেসবিয়ান বিডিএসএম গ্রুপের সাথে যুক্ত ছিলেন। ভ্যান ডাইকস দল এস/এম (মনস্তাত্ত্বিক প্রবণতা বা যৌন অনুশীলন যা নৃশংস আচরণ এবং আত্মনিগ্রহ উভয় দ্বারা চিহ্নিত করা হয়) এবং চামড়ার সংস্কৃতি (যৌন কার্যকলাপের সময় চামড়ার পোশাকের ব্যবহার) গ্রহণ করে। ১৯৭৯ সালে, ভ্যান ডাইকস মিশিগান ওমিন'স মিউজিক ফেস্টিভালে প্রথম এস/এম কর্মশালা তৈরি করেছিল, এই নিয়ে বিতর্ক সৃষ্টি হয়েছিল।\nলেমার ভ্যান ডাইক \"ভ্যান ডাইক কমিক্স\" শিরোনামের একটি কমিক বইয়ে ভ্যান ডাইকসের অ্যাডভেঞ্চারগুলি তারিখ অনুযায়ী সাজিয়েছেন।\n\n\n== আরও দেখুন ==\nনারীবাদী বিচ্ছিন্নতাবাদ\nলেসবিয়ান ইউটোপিয়া\nর‌্যাডিক্যাল লেসবিয়ানিজম\n\n\n== তথ্যসূত্র ==\n\n\n== আরও পড়ুন ==\nLittle, Ann M. (মার্চ ১১, ২০০৯)। \"The Van Dykes, and the generation gap among lesbians\"। Historiann। \nMillward, Liz (২০১৫)। Making a Scene: Lesbians and Community across Canada, 1964-84। University of British Columbia Press। পৃষ্ঠা 163, 165। আইএসবিএন 978-0-7748-3066-9। \nNorth, Anna (ফেব্রুয়ারি ২৫, ২০০৯)। \"Lamar Van Dyke And The Radical Lesbian Road Trip\"। Jezebel। \n\n\n== বহিঃসংযোগ ==\nলামার ভ্যান ডাইকের অফিসিয়াল ওয়েবসাইট  ওয়েব্যাক মেশিনে আর্কাইভকৃত ২৪ ফেব্রুয়ারি ২০২৩ তারিখে\nভ্যান ডাইকস প্রজেক্ট  ওয়েব্যাক মেশিনে আর্কাইভকৃত ২ মার্চ ২০২৩ তারিখে, ভ্যান ডাইকস দ্বারা অনুপ্রাণিত একটি প্রকল্প এবং জার্নাল।"}