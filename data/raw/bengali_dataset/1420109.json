{"pageid": 1420109, "title": "কিম হান্টার", "url": "https://bn.wikipedia.org/wiki?curid=1420109", "content": "কিম হান্টার (ইংরেজি: Kim Hunter; জন্ম: জ্যানেট কোল; ১২ নভেম্বর ১৯২২ - ১১ সেপ্টেম্বর ২০০২) একজন মার্কিন মঞ্চ, চলচ্চিত্র ও টেলিভিশন অভিনেত্রী ছিলেন। তিনি টেনেসি উইলিয়ামসের আ স্ট্রিটকার নেমড ডিজায়ার মঞ্চনাটকে স্টেলা কোয়াল্‌স্কি চরিত্রে অভিনয় করে খ্যাতি অর্জন করেন এবং এর ১৯৫১ সালের চলচ্চিত্ররূপে একই চরিত্রে অভিনয় করে শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন। তিনি প্ল্যানেট অব দি এপস (১৯৬৮) এবং এর অনুবর্তী পর্ব বিনিথ দ্য প্ল্যানেট অব দি এপস (১৯৭০) ও এসকেপ ফ্রম দ্য প্ল্যানেট অব দি এপস (১৯৭১) চলচ্চিত্রে শিম্পাঞ্জি জিরা চরিত্রে অভিনয় করেন।\nটেলিভিশনে তিনি দি এজ অব নাইট সোপ অপেরায় নোলা ম্যাডিসন চরিত্রে অভিনয় করে ডেটাইম এমি পুরস্কারের মনোনয়ন লাভ করেন। এছাড়া তিনি নাট্যধর্মী ব্যাকস্টেয়ার্স অ্যাট দ্য হোয়াইট হাউজ-এ ফার্স্ট লেডি এলেন অ্যাক্সসন উইলসন চরিত্রে অভিনয় করেন।\n\n\n== প্রারম্ভিক জীবন ==\nহান্টার ১৯২২ সালের ১২ই নভেম্বর মিশিগান অঙ্গরাজ্যের ডেট্রয়েট শহরে জন্মগ্রহণ করেন। তার মাতা গ্রেস লিন্ড কনসার্ট পিয়ানোবাদক হিসেবে প্রশিক্ষিত ছিলেন এবং পিতা ডোনাল্ড কোল রেফ্রিজারেশন প্রকৌশলী ছিলেন। তিনি ইংরেজ ও ওয়েলশ বংশোদ্ভূত। হান্টার মায়ামি বিচ হাই স্কুলে পড়াশোনা করেন।\n\n\n== কর্মজীবন ==\nহান্টারের অভিনীত প্রথম চলচ্চিত্র হল ১৯৪৩ সালের ভীতিপ্রদ দ্য সেভেন্থ ভিক্টিম। এরপর তিনি ডেভিড নিভনের বিপরীতে ১৯৪৬ সালের ব্রিটিশ কাল্পনিক চলচ্চিত্র আ ম্যাটার অব লাইফ অ্যান্ড ডেথ-এ অভিনয় করেন। ১৯৪৭ সালে তিনি টেনেসি উইলিয়ামসের আ স্ট্রিটকার নেমড ডিজায়ার নাটকের মূল ব্রডওয়ে মঞ্চায়নে স্টেলা কোয়াল্‌স্কি চরিত্রে অভিনয় করেন। ১৯৫১ সালে তিনি এই নাটকের চলচ্চিত্ররূপে একই চরিত্রে অভিনয় করে শ্রেষ্ঠ পার্শ্ব অভিনেত্রী বিভাগে একাডেমি পুরস্কার ও গোল্ডেন গ্লোব পুরস্কার অর্জন করেন। ইতোমধ্যে ১৯৪৮ সালে তিনি এই চলচ্চিত্রের তার সহশিল্পী মার্লোন ব্রান্ডো ও কার্ল মালডেন-সহ ৪৭ জনের সাথে নব্য গঠিত অ্যাক্টরস স্টুডিওর প্রথম সদস্য হিসেবে যুক্ত হন।\n১৯৬৮ সালে তিনি বিজ্ঞান কল্পকাহিনী চলচ্চিত্র প্ল্যানেট অব দি এপস (১৯৬৮)-এ শিম্পাঞ্জি বিজ্ঞানী জিরা চরিত্রে অভিনয় করেন। এরপর তিনি এর অনুবর্তী পর্ব বিনিথ দ্য প্ল্যানেট অব দি এপস (১৯৭০) ও এসকেপ ফ্রম দ্য প্ল্যানেট অব দি এপস (১৯৭১) চলচ্চিত্রেও একই চরিত্রে অভিনয় করেন। ১৯৭৯ সালে তিনি ধারাবাহিক নাটক ব্যাকস্টেয়ারস অ্যাট দ্য হোয়াইট হাউজ-এ মার্কিন ফার্স্ট লেডি এলেন এক্সসন উইলসন চরিত্রে অভিনয় করেন। তিনি দি এজ অব নাইট সোপ অপেরায় নোলা ম্যাডিসন চরিত্রে অভিনয় করে ১৯৮০ সালে ডেটাইম এমি পুরস্কারের মনোনয়ন লাভ করেন।\n\n\n== ব্যক্তিগত জীবন ও মৃত্যু ==\nহান্টার দুইবার বিয়ে করেন। প্রথমবার তিনি ১৯৪৪ সালে মেরিন কর্প পাইলট উইলিয়াম বল্ডউইনকে বিয়ে করেন। তাদের এক কন্যা ছিল, তার নাম ক্যাথরিন ডেইড্রে (জন্ম ১৯৪৪)। দুই বছর পর এই দম্পতির বিবাহবিচ্ছেদ ঘটে। এরপর তিনি ১৯৫১ সালে রবার্ট এমেটকে বিয়ে করেন। তাদের এক পুত্র ছিল, তার নাম শন রবার্ট (জন্ম ১৯৫৪)। হান্টার ও এমেট প্রায়ই একত্রে মঞ্চে অভিনয় করতেন। এমেট ২০০০ সালে মৃত্যুবরণ করেন।\nহান্টার আজীবন ডেমোক্র্যাট ছিলেন। তিনি ২০০২ সালের ১১ই সেপ্টেম্বর ৭৯ বছর বয়সে নিউ ইয়র্ক সিটিতে হৃৎপেশীর রক্তাভাবজনিত কারণে মৃত্যুবরণ করেন। তার মরদেহ দাহ করার পর তার কন্যাকে তার ভস্ম দেওয়া হয়।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nঅলমুভিতে কিম হান্টার \nইন্টারনেট অফ-ব্রডওয়ে ডেটাবেজে কিম হান্টার  (ইংরেজি)\nইন্টারনেট ব্রডওয়ে ডেটাবেজে কিম হান্টার  (ইংরেজি)\nইন্টারনেট মুভি ডেটাবেজে কিম হান্টার  (ইংরেজি)"}