{"pageid": 1495020, "title": "দিল্লি দরজা, লাহোর", "url": "https://bn.wikipedia.org/wiki?curid=1495020", "content": "দিল্লি দরজা (উর্দু: دہلی دروازه‎‎) লাহোরের দেয়াল ঘেরা শহরের অবশিষ্ট ছয়টি ঐতিহাসিক দরজার একটি। ২০১৫ সালে আগা খান কালচারাল সার্ভিস পাকিস্তান দিল্লি দরজা এবং তদসংলগ্ন শাহী হাম্মাম সংস্কার করে।\n\n\n== পটভূমি ==\n\nমূল দিল্লি দরজা মোগল আমলে নির্মিত হয়েছিল, যা বর্তমানে চিট্টা দরজা নামে পরিচিত। এটি নতুন দিল্লি দরজা থেকে প্রায় ১০০ মিটার পশ্চিমে অবস্থিত। দিল্লি শহরের দিকে মুখ করা থাকায় এর নামকরণ করা হয় দিল্লি দরজা। মোগল আমলে এটি লাহোর শহরের প্রধান প্রবেশদ্বার হিসেবে ব্যবহৃত হত এবং প্রতিদিন সন্ধ্যায় এর দরজা বন্ধ করে দেওয়া হত।\nদরজার আশেপাশে ঐতিহাসিক গুরুত্বসম্পন্ন বেশ কয়েকটি স্থাপনা রয়েছে, যেমন: সপ্তদশ শতকের ওয়াজির খান মসজিদ, শাহী হাম্মাম এবং বিভিন্ন হাভেলি। মোগল সম্রাট আকবর ১৬০০-এর দশকের মাঝামাঝি সময়ে লাহোর শহরের চারপাশে ৩০ ফুট উঁচু সুরক্ষিত দেয়াল নির্মাণ করেছিলেন। এই দেয়ালে ১৩টি ফটক ছিল যা শহরের প্রবেশপথ হিসেবে কাজ করত। দিল্লি দরজা লাহোর সিটি ডিস্ট্রিক্টের তেহসিল রবি অঞ্চলের ইউনিয়ন কাউন্সিল ২৭ (ইউসি ২৭) হিসেবেও ব্যবহৃত হয়েছে।\n\n\n== ইতিহাস ==\nদিল্লি দরজা লাহোরের নগর-প্রাচীরের অংশ ছিল, যা ১৮৫৭ সালের সিপাহী বিদ্রোহের পর ব্রিটিশরা ধ্বংস করে দেয়। ব্রিটিশরা দরজাটিও ধ্বংস করে দেয়, তবে পরে ঊনবিংশ শতকে এটি পুনর্নির্মাণ করা হয়। ব্রিটিশ ভারতের বিভাজনের পরে ফটকটি একটি বালিকা বিদ্যালয় হিসেবে ব্যবহৃত হত। ১৮৯১ সালে রুডইয়ার্ড কিপলিং তার ছোটগল্প \"দ্য সিটি অব ড্রেডফুল নাইট\"-এ এই দরজাটির কথা উল্লেখ করেছেন। লাহোরের বিখ্যাত জমজমা কামান এক সময় দিল্লি দরজার সামনে স্থাপন করা ছিল, কিন্তু ব্রিটিশরা এটি সরিয়ে লাহোর জাদুঘরের সামনের একটি স্থানে স্থানান্তর করে।\n\n\n== গঠন ==\nদিল্লি দরজা একটি দোতলা ভবন। এতে দশ থেকে বারোটি দোকানের জায়গা রয়েছে। ফটকটির ছাদে ওঠার জন্য এখানে একটি সিঁড়ি রয়েছে। দরজাটি দিয়ে প্রবেশ করলে প্রথমে একটি বাজার পরে। আরও এগিয়ে গেলে পর্যায়ক্রমে ওয়াজির খান মসজিদ, শাহ আলম মার্কেট এবং সুহা বাজারের দেখা পাওয়া যায়। এছাড়া ফটকের পাশেই বিখ্যাত মসলা বাজার আকবরি মন্ডি অবস্থিত।\n\n\n== সংস্কার ==\n\n২০১৫ সালে নরওয়ে সরকারের অর্থায়নে পরিচালিত একটি প্রকল্পের অধীনে আগা খান কালচারাল সার্ভিস পাকিস্তান (একেসিএসপি) দরজাটি সংস্কার করে। দরজাটি সংরক্ষণের পাশাপাশি পাশ্ববর্তী ওয়াজির খান মসজিদ এবং শাহী হাম্মামের সংস্কার করাও এই প্রকল্পের উদ্দেশ্য ছিল।\n\n\n== আরও দেখুন ==\nলাহোর দুর্গ\nরোশনাই গেট\n\n\n== তথ্যসূত্র ==\n\n\n== বহিঃসংযোগ =="}