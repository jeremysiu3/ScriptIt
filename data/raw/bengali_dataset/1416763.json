{"pageid": 1416763, "title": "অ্যাসিড অ্যানহাইড্রাইড", "url": "https://bn.wikipedia.org/wiki?curid=1416763", "content": "অ্যাসিড অ্যানহাইড্রাইড হলো এক ধরনের রাসায়নিক যৌগ (মূলত অধাতব অক্সাইড যৌগ) যা কোনও জৈব বা অজৈব অম্ল (অ্যাসিড) থেকে পানির (জলের) অণু অপসারণ করে পাওয়া যায়। অন্য ভাষায়, যেসব অধাতব অক্সাইড পানির সাথে বিক্রিয়া করে অম্ল (অ্যাসিড) গঠন করে, তাদেরকে অ্যাসিড অ্যানহাইড্রাইড বলে।\nঅ্যাসিড অ্যানহাইড্রাইডগুলিকে সংশ্লিষ্ট অম্ল বা অ্যাসিডের নামে নামকরণ করা হয়। সংশ্লিষ্ট অম্লের নামের \"অ্যাসিড\" অংশটিকে \"অ্যানহাইড্রাইড\" দ্বারা প্রতিস্থাপিত করে নামটি পাওয়া যায়। যেমন কার্বনিক অ্যাসিড নামক অম্ল থেকে যে অ্যানহাইড্রাইডটি তৈরি হয়, তাকে কার্বনিক অ্যানহাইড্রাইড নাম দেওয়া হয়।\nজৈব রসায়নের আলোচনায় জৈব অ্যাসিড অ্যানহাইড্রাইড বলতে সেইসব যৌগকে বোঝায় যেগুলি একটি −C(=O)−O−C(=O)− কার্যকরী মূলক ধারণ করে, যে মূলকে একটি অক্সিজেন পরমাণু দ্বারা দুইটি অ্যাসাইল মূলক সংযুক্ত থাকে। জৈব অ্যাসিড অ্যানহাইড্রাইডগুলি প্রায়ই একটি নিরুদক বিক্রিয়ার মাধ্যমে একটি জৈব অ্যাসিডের দুটি সমতুল্য থেকে এক সমতুল্য জল অপসারণ করে তৈরি হয়।\nঅজৈব রসায়নের আলোচনায় অ্যাসিড অ্যানহাইড্রাইড বলতে এমন একটি অম্লীয় (অ্যাসিডীয়) অক্সাইডকে বোঝায়, যা পানি (জলের) সাথে বিক্রিয়া করে একটি অক্সি-অ্যাসিড (একটি অজৈব অ্যাসিড যা অক্সিজেন বা কার্বনিক অ্যাসিড ধারণ করে) তৈরি করে , কিংবা একটি লবণ তৈরি করে।\n\n\n== আরও দেখুন ==\nক্ষার অ্যানহাইড্রাইড, একটি অক্সাইড যা জলের সাথে বিক্রিয়া করে একটি হাইড্রক্সাইড লবণ তৈরি করে\n\n\n== তথ্যসূত্র =="}