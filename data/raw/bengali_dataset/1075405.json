{"pageid": 1075405, "title": "অপসারক যুক্তিবিন্যাস", "url": "https://bn.wikipedia.org/wiki?curid=1075405", "content": "অপসারক যুক্তিবিন্যাস (ইংরেজি: Abductive reasoning), অপসারণ (Abduction), অপসারক অনুমিতি (Abductive inference) কিংবা পশ্চাৎসারণ (Retroduction) বলতে এক ধরনের যৌক্তিক অনুমিতিকে বোঝায়, যা মার্কিন দার্শনিক চার্লস স্যান্ডার্স পার্স ১৯শ শতকের শেষ তৃতীয়াংশে সূত্রায়ন ও প্রস্তাব করেন। এই যুক্তিবিন্যাসটি কোনও পর্যবেক্ষণ বা পর্যবেক্ষণসমষ্টি থেকে শুরু হয় এবং ঐগুলি থেকে সবচেয়ে সরল ও সবচেয়ে সম্ভাব্য সিদ্ধান্তটিতে উপনীত হবার চেষ্টা করে। অবরোহী যুক্তিবিন্যাসের পরিবর্তে এই প্রক্রিয়াটিতে একটি আপাতগ্রাহ্য সিদ্ধান্তে উপনীত হওয়া যায়, তবে সন্দেহাতীতভাবে এটির সত্যতা বা সঠিকতা যাচাই করা সম্ভব হয় না। অপসারক যুক্তিবিন্যাসের ফলে উপনীত সিদ্ধান্তগুলিতে তাই অনিশ্চয়তা বা সন্দেহ অবশিষ্ট থেকে যায়, যে ব্যাপারটিকে \"সেরা বিদ্যমান\" কিংবা \"সর্বোচ্চ সম্ভাব্য\" জাতীয় পশ্চাদপসরণমূলক পরিভাষা দিয়ে প্রকাশ করা হয়। অন্য ভাষায় অপসারক যুক্তিবিন্যাস হল সেরা ব্যাখ্যার অনুমিতি, যদিও অপসারণ এবং সেরা ব্যাখ্যার অনুমিতি পরিভাষাগুলির সমস্ত ব্যবহার সবসময় সমতুল্য না-ও হতে পারে।\n১৯৯০-এর দশকে পরিগণনের (কম্পিউটিংয়ের) ক্ষমতা বৃদ্ধির সাথে সাথে আইন, কম্পিউটার বিজ্ঞান (পরিগণক বিজ্ঞান) ও কৃত্রিম বুদ্ধিমত্তা গবেষণা ক্ষেত্রগুলিতে অপসারণ বিষয়ে পুনরায় আগ্রহের সৃষ্টি হয়।\nসমস্যা নির্ণয়কারী বিশেষজ্ঞ ব্যবস্থাগুলিতে প্রায়শই অপসারক যুক্তিবিন্যাস ব্যবহার করা হয়।\n\n\n== তথ্যসূত্র =="}