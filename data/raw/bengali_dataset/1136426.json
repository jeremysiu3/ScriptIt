{"pageid": 1136426, "title": "মক্কা তোরণ", "url": "https://bn.wikipedia.org/wiki?curid=1136426", "content": "মক্কা তোরণ, মক্কা গেট (আরবি: بوابة مكة Bawwābāt Makka) বা কুরআন গেট (আরবি: بوابة القرآن Bawwābāt al-Qurʾān) হলো মক্কা অঞ্চলের জেদ্দা–মক্কা মহাসড়কের খিলানাকৃতির স্মারক তোরণ। এটি ইসলামের নবি মুহাম্মদের জন্মস্থান মক্কার প্রবেশদ্বার। এটি মক্কা শহরের হারাম এলাকার সীমানা নির্দেশ করে, যার ভেতরে অমুসলিমদের প্রবেশ নিষিদ্ধ।\n\n\n== ইতিহাস ==\nতোরণটি ১৯৭৯ সালে নির্মিত হয়। এর নকশা করেন দিয়া আজিজ দিয়া এবং এর স্থপতি ছিলেন সামির এলাব্দ।\nমক্কার মেয়র ওসামা বিন ফাদল আল-বার বাওয়াবাত মক্কা কোম্পানি বোর্ড অব ডিরেক্টর্সের চেয়ারম্যান হিসেবে দায়িত্ব পালন করেন। বাওয়াবাত মক্কা কমপ্লেক্সে বর্তমানে পাঁচ শ্রেণির উন্নয়ন কর্মকাণ্ড চলমান আছে: সরকারি প্রকল্প, বিশেষ উন্নয়ন প্রকল্প, বিনিয়োগ প্রকল্প, অলাভজনক প্রকল্প ও তহবিল গঠন প্রকল্প।\n\n\n== বর্ণনা ==\nসম্পূর্ণ তোরণটি মহাসড়কের ওপর খিলান হিসেবে নির্মাণ করা হয়েছে। এর প্রধান তিনটি অংশ:\n\nমক্কা তোরণের মূল কাঠামো হলো রেহালের ওপর সজ্জিত ইসলামের পবিত্র গ্রন্থ কুরআন।\nতোরণের মূল কাঠামোর উপাদান হিসেবে রিইনফোর্সড কংক্রিট ব্যবহার করা হয়েছে। এর পাশাপাশি আনুষঙ্গিক অলঙ্করণ, যেমন: মূল খিলানের নিচে আলোকসজ্জার শৈল্পিক মোজাইক/ভিট্রেইল, ভিত্তির পাদভূমিতে প্রবেশের খিলানাকৃতির প্রবেশপথ প্রভৃতিতে প্লাস্টিক, কাচ, কাঠ ও অন্যান্য উপাদান ব্যবহৃত হয়েছে। পুরো কাঠামোটি বিভিন্ন ধরনের নকশায় সাজানো হয়েছে, যা রাতের বেলায় বিভিন্নভাবে আলোকিত করা হয়।\nসৌন্দর্য বর্ধনের জন্য মাঝখানের সড়ক বিভাজক বরাবর এবং চার লেনের রাস্তার দুইপাশের ফাঁকা স্থানে খেজুর, বিভিন্ন মাঝারি উচ্চতার বৃক্ষ ও গুল্মজাতীয় গাছ রোপণ করা হয়েছে। বিশাল কমপ্লেক্সজুড়ে ছোট পার্কিং লট, বক্সউডশোভিত, বিভিন্ন আকারের প্রাচীরবেষ্টিত উদ্যান ও অন্যান্য সুবিধা রয়েছে।\n\n\n== আরও দেখুন ==\nড্রাগন তোরণ\nগেটওয়ে আর্চ\nজামারাত সেতু\nমসজিদে শাজারাহ\nইসলামের পবিত্র স্থানসমূহ\nস্মারক তোরণ ও খিলান\n\n\n== তথ্যসূত্র ==\n\n\n== সূত্র তালিকা ==\n\nদাপ্তরিক ওয়েবসাইট  (আরবি এবং ইংরেজি ভাষায়)\nSaudiProjects' Entry (saudiprojects.net) (আরবি ভাষায়)\nDia's official website (diafinearts.com) (ইংরেজি ভাষায়)\nTrip Advisor's review (tripadvisor.co.uk) (ইংরেজি ভাষায়)\nNadia Masood's description (nadiamasood.com) (ইংরেজি ভাষায়)"}