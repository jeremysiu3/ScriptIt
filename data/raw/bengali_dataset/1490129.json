{"pageid": 1490129, "title": "প্রেমের সমাধি", "url": "https://bn.wikipedia.org/wiki?curid=1490129", "content": "প্রেমের সমাধি ১৯৯৬ সালের একটি বাংলা ভাষার বাংলাদেশী প্রণয়ধর্মী পূর্ণদৈর্ঘ্য চলচ্চিত্র। কাহিনী, চিত্রনাট্য ও সংলাপ লিখেন দেলোয়ার জাহান ঝন্টু এবং পরিচালনা করেছেন ইফতেখার জাহান। বসুন্ধরা চলচ্চিত্র-এর ব্যানারে প্রযোজনা করেন আতাউর রহমান টুনু। প্রধান চরিত্রে অভিনয় করেন বাপ্পারাজ, শাবনাজ ও অমিত হাসান। ১৯৯৭ সালে বকুল প্রিয়া নামে পশ্চিমবঙ্গে পুনর্নির্মাণ করা হয়।\n১৯৯৬ সালের ২৬ জুলাই প্রেক্ষাগৃহে মুক্তি পাওয়া এ চলচ্চিত্রে প্রেম, বিচ্ছেদ, সম্পর্ক এবং সামাজিক সংঘাতের বিষয় উঠে এসেছে। চলচ্চিত্রটি সে বছর প্রেক্ষাগৃহে ব্যাপক ব্যবসাসফল হয়েছিল। চলচ্চিত্রটির নৃত্য পরিচালক ছিলেন আজিজ রেজা এবং ফাইট ডিরেক্টও ছিলেন আরমান গ্রুপ। সিনেমাটোগ্রাফার ছিলেন জাকির হোসেন।  \nপ্রেমের সমাধিসহ প্রেমগীত, হারানো প্রেম, ভুলোনা আমায়, বুক ভরা ভালোবাসা, ভালোবাসা কারে কয় চলচ্চিত্রে বাপ্পারাজ ত্রিভুজ প্রেমের ছবিতে ব্যর্থ প্রেমিকের চরিত্রে অভিনয়ের মাধ্যমে 'ব্যর্থ প্রেমিক' হিসেবে দর্শকদের কাছে আলাদা পরিচিতি লাভ করেছেন।\n\n\n== অভিনয়শিল্পী ==\nবকুল চরিত্রে বাপ্পারাজ\nকিশোর বকুল চরিত্রে শ্রাবণ\nরুখসানা বেগম হেনা চরিত্রে শাবনাজ\nকিশোরী হেনা চরিত্রে বেবী সীমা\nআসিফ খান চরিত্রে অমিত হাসান\nঅন্তরা শায়লা\nরমিজ মিয়া চরিত্রে এটিএম শামসুজ্জামান\nখালেক মিয়া চরিত্রে আনোয়ার হোসেন\nবকুলের মা চরিত্রে মীনা হায়দার\nজোয়ান চরিত্রে গাংগুয়া\nআছাড় মিয়া চরিত্রে দিলদার\n\n\n== সঙ্গীত ==\n\nপ্রেমের সমাধি চলচ্চিত্রের সুর ও সঙ্গীত পরিচালনা করেন আনোয়ার জাহান নান্টু। ১৬ রিলের ১৪ হাজার ৬৯৪ ফুটের এই চলচ্চিত্রটির সবচেয়ে জনপ্রিয় গানগুলো হচ্ছে ‘জীবনের নৌকা চলে হেলে দুলে’, ‘প্রেমের সমাধি ভেঙ্গে’,  তুমি বন্ধু আমার চির সুখে থাকো’। গান গেয়েছিলেন সাবিনা ইয়াসমিন, এন্ড্রু কিশোর, শাকিলা জাফর, বেবী নাজনীন। গানের গীতি কথা লিখেন নির্মাতা দেলোয়ার জাহান ঝন্টু। \n\n\n== মুক্তি ==\nচলচ্চিত্রটি ১৯৯৬ সালের ২৬শে জুলাই বাংলাদেশের প্রেক্ষাগৃহে মুক্তি পায়।\n\n\n== আলোচনা ==\n২০২৫ সালে জানুয়ারী মাসে চলচ্চিত্রটির একটি গুরুত্বপূর্ণ সংলাপের সিকুয়েন্স সামাজিক যোগাযোগমাধ্যমে ব্যপক ভাইরাল হয়। সংলাপটির অংশ–\n\n‘সিনেমার এক পর্যায়ে নায়ক বকুল (বাপ্পারাজ) দীর্ঘদিন পর বাড়ি ফিরে তাঁর প্রেমিকা হেনার (শাবনাজ) বাড়ি সাজানো দেখতে পান। তিনি হেনার বাবাকে জিজ্ঞেস করেন, ‘চাচা, বাড়িঘর এত সাজানো কেন? আর হেনা কোথায়? চাচা, কথা বলছেন না যে। চুপ করে আছেন কেন?’ জবাবে চাচা বলেন, ‘হেনাকে তুমি ভুলে যাও, হেনার বিয়ে হয়ে গেছে।’ বকুল তখন আবেগাপ্লুত হয়ে বলেন, ‘না না, হেনার বিয়ে হতে পারে না। আমি বিশ্বাস করি না, আমি বিশ্বাস করি না।’ এরপর ‘প্রেমের সমাধি ভেঙে, মনের শিকল ছিঁড়ে, পাখি যায় উড়ে যায়’ গানটি পর্দায় বাজতে থাকে।\nচলচ্চিত্রটির প্রেমের সমাধি ভেঙে গানটি একই সময়ে পুনরায় ভাইরাল হয়ে নেটিজেনদের মূল আলোচনার কেন্দ্রবিন্দুতে চলে আসে। সংলাপটির বিষয়ে গণমাধ্যমে শাবনাজ বলেন–\n\n\"বিষয়টি নিয়ে আমি ও বাপ্পারাজ ভাই দু’জনই মজা পাচ্ছি। ভালো লাগছে এ কারণে যে, মানুষ সিনেমাটির কথা ফের মনে করছে। নায়ক-নায়িকার আবেগ-অনুভূতির সঙ্গে নিজেরা সংযোগ করতে পারছেন তারা। ওই সময় বেশ প্রশংসিত হয়েছে সিনেমাটি। ফের এখনো প্রশংসিত হচ্ছে। যা একজন অভিনয়শিল্পী হিসেবে বড় পাওয়া।\"\"সিনেমাটি মুক্তির পর দর্শকরা তা দেখে, তখন হয়তো সেটি হিট হয় বা আলোচিত হয়। তারপর মানুষ তা ভুলে যায়। কেননা, এত বছরে কত সিনেমা মুক্তি পেয়েছে, কত নতুন নতুন গল্প এসেছে, সবই নতুন―এরইমধ্যে ২৯ বছর আগের ওই সিনেমার কথা সবার ভুলে যাওয়ার কথা ছিল। কিন্তু তা না হয়ে পুরো গল্প নিয়ে, পুরনো সংলাপ নিয়ে ফের চর্চা হচ্ছে। বিষয়টি সত্যিই ভালো লাগছে।\"এব্যাপারে বাপ্পারাজ বলেন– \n‘‘না। ছ্যাঁকা দিয়েছি। জীবনে একটাই সিরিয়াস প্রেম করেছি, তাকেই বিয়ে করেছি। আমাদের প্রেমটা কিন্তু চলচ্চিত্রের চেয়ে কম কিছু নয়। আমার বউ বিয়ের জন্যই বিদেশ থেকে চলে এসেছিল। ভাবুন, সেই যুগে একটা মানুষ প্রেমিকের টানে বাংলাদেশে এসেছে, তার মানে আমার প্রেম কতটা খাঁটি। আজকাল শুনি, প্রেমের টানে চীন থেকে প্রেমিক চলে আসছে, কোরিয়া থেকে চলে আসছে। তবে এর প্রবর্তক কিন্তু আমার স্ত্রীই।’’\n\n\n== আরও দেখুন ==\nচাচা, হেনা কোথায়?\n\n\n== তথ্যসূত্র ==\n\n\n== বহিঃসংযোগ ==\n\nবাংলা মুভি ডেটাবেজে প্রেমের সমাধি \nইন্টারনেট মুভি ডেটাবেজে প্রেমের সমাধি   (ইংরেজি)"}