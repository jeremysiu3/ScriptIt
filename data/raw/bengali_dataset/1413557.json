{"pageid": 1413557, "title": "উপেন্দ্রনাথ ভট্টাচার্য", "url": "https://bn.wikipedia.org/wiki?curid=1413557", "content": "উপেন্দ্রনাথ ভট্টাচার্য (১৮৯৯ - ৯ মার্চ ১৯৭০) ছিলেন ভারতীয় বাউল সংগীত-গবেষক, রবীন্দ্র সাহিত্যে সুপণ্ডিত, বিশিষ্ট শিক্ষাবিদ।\n\n\n== জীবনী ==\nউপেন্দ্রনাথ ভট্টাচার্যের জন্ম ব্রিটিশ ভারতের অবিভক্ত নদীয়া জেলার কুষ্ঠিয়া মহকুমার হরিনারায়ণপুর গ্রামের এক সংস্কৃত পণ্ডিত বংশে। তার শিক্ষাজীবন ছিল কৃতিত্বপূর্ণ। প্রথমদিকে তিনি কুষ্ঠিয়া উচ্চ বিদ্যালয়ে শিক্ষকতা করেন। তারপর ১৯৪৩ খ্রিস্টাব্দে মুন্সীগঞ্জের এক কলেজে বাংলাভাষা ও সাহিত্যের প্রধান অধ্যাপক হন। ১৯৪৬ খ্রিস্টাব্দে কলকাতা তৎকালীন রিপন কলেজ (অধুনা  সুরেন্দ্রনাথ কলেজে) যোগ দেন। পরে তিনি জয়পুরিয়া কলেজ, উইমেন্স কলেজ এবং  রবীন্দ্রভারতী বিশ্ববিদ্যালয়ে অধ্যাপনা করেন।\n\n\n== সাহিত্যকর্ম ==\nরবীন্দ্র সাহিত্যের প্রতি তার গভীর অনুরাগ ছিল। রবীন্দ্র কাব্য, নাটক, প্রবন্ধ এবং পত্রসাহিত্যের আলোচনায় তার গভীর পাণ্ডিত্যের পরিচয় মেলে। তবে তার বিশেষ কীর্তি হল বাংলার বাউল ও বাউল গানের উপর গবেষণা। সেজন্য তিনি বাংলার বহু গ্রাম ও গ্রামান্তের ভ্রমণ করেন। অক্লান্ত পরিশ্রমে এবং নিষ্ঠায় ১৫০০ বাউল গানের সংকলনসহ গবেষণামূলক গ্রন্থ প্রণয়ন করেন। তাই এই স্বীকৃতির জন্য ১৯৫৮ খ্রিস্টাব্দে কলকাতা বিশ্ববিদ্যালয় তাকে ডক্টর অব ফিলোসফি ডিগ্রি প্রদান করে। তার রচিত উল্লেখযোগ্য গ্রন্থগুলি হল-\n\nরবীন্দ্র কাব্য পরিক্রমা\nরবীন্দ্র নাট্য পরিক্রমা\nবাংলার বীর সন্তান\nপৃথিবীর আশ্চর্য্য\nবাংলা সাহিত্যের সংক্ষিপ্ত ইতিবৃত্ত\nবাংলার বাউল ও বাউল গান\nবাংলার বাউল গান\n\n\n== পুরস্কার ==\nঅধ্যাপক উপেন্দ্রনাথ ভট্টাচার্য ১৯৫৯ খ্রিস্টাব্দে \"বাংলার বাউল গান\" গ্রন্থটির জন্য রবীন্দ্র পুরস্কার লাভ করেন।\n\n\n== জীবনাবসান ==\nঅধ্যাপক উপেন্দ্রনাথ ভট্টাচার্য অবসরের পর কলকাতায় বসবাস করছিলেন। ১৯৭০ খ্রিস্টাব্দের ৯ মার্চ (১৩৭৬ বঙ্গাব্দের ২৫ ফাল্গুন) আকস্মিক কলকাতায় প্রয়াত হন।\n\n\n== তথ্যসূত্র =="}