{"pageid": 1415690, "title": "মাজহারুল ইসলাম সুজন", "url": "https://bn.wikipedia.org/wiki?curid=1415690", "content": "মাজহারুল ইসলাম সুজন (জন্ম ২৮ সেপ্টেম্বর ১৯৭৭) বাংলাদেশি রাজনীতিবিদ এবং ঠাকুরগাঁও-২ আসনের সাবেক সংসদ সদস্য। ২০২৪ সালে অসহযোগ আন্দোলনের পর রাষ্ট্রপতি জাতীয় সংসদ বিলুপ্ত করলে তিনি সংসদ সদস্য পদ হারান।\n\n\n== প্রাথমিক জীবন ==\nমাজহারুল ইসলাম সুজন ২৮ সেপ্টেম্বর ১৯৭৭ সালে ঠাকুরগাঁও জেলার বালিয়াডাঙ্গী উপজেলার বড়বাড়ি গ্রামে জন্মগ্রহণ করেন। তার পিতা ঠাকুরগাঁও-২ আসনের সাত বারের নির্বাচিত এমপি ও মুক্তিযোদ্ধা দবিরুল ইসলাম।\nসুজন বড়বাড়ি প্রাথমিক বিদ্যালয় থেকে প্রাথমিক শিক্ষা শেষ করে বালিয়াডাঙ্গী পাইলট উচ্চ বিদ্যালয় থেকে এসএসসি এবং সমিরউদ্দীন স্মৃতি কলেজ থেকে এইচএসসি পাস করেন। ভারতের কলকাতা বিশ্ববিদ্যালয় থেকে অনার্স ও কলকাতা বিদ্যাসাগর বিশ্ববিদ্যালয় থেকে মাস্টার্স সম্পন্ন করেন।\n\n\n== কর্মজীবন ==\nমাজহারুল ইসলাম সুজন বালিয়াডাঙ্গী সমির উদ্দীন ডিগ্রি কলেজের ভারপ্রাপ্ত অধ্যক্ষ হিসেবে কর্মরত আছেন।\n\n\n== রাজনৈতিক জীবন ==\nমাজহারুল ইসলাম সুজন ছাত্রাবস্থায় রাজনীতিতে যুক্ত ছিলেন। তিনি ১৯৯৫ সালে বালিয়াডাঙ্গী উপজেলা ছাত্রলীগের সভাপতি ছিলেন। ১৯৯৮ সালে ঠাকুরগাঁও জেলা ছাত্রলীগের সহ-সভাপতি ছিলেন। ২০০১ সালে বালিয়াডাঙ্গী উপজেলা স্বেচ্ছাসেবক লীগের প্রতিষ্ঠাতা আহ্বায়ক হিসেবে দায়িত্ব পালন করেন।\n২০০৮ সালে বালিয়াডাঙ্গী উপজেলা আওয়ামী লীগের যুগ্ম সাধারণ সম্পাদক এবং ২০১৪ সাল থেকে ২০২০ সাল পর্যন্ত ঠাকুরগাঁও জেলা আওয়ামী লীগের সাংগঠনিক সম্পাদক হিসেবে দায়িত্ব পালন করেন।\nপুনরায় ২০২০ সাল ঠাকুরগাঁও জেলা আওয়ামী লীগের সাংগঠনিক সম্পাদক হিসেবে দায়িত্ব পালন করছেন।\nতিনি ২০২৪ সালের দ্বাদশ জাতীয় সংসদ নির্বাচনে ঠাকুরগাঁও-২ আসন থেকে বাংলাদেশ আওয়ামী লীগের নৌকা প্রতীকের প্রার্থী হিসেবে সংসদ সদস্য মনোনীত হন।\n৫ আগস্ট ২০২৪ সালে অসহযোগ আন্দোলনের মুখে তৎকালীন শেখ হাসিনা পদত্যাগ করে ভারত পালিয়ে গেলে পরদিন ৬ আগস্ট রাষ্ট্রপতি সংসদ ভেঙ্গে দিলে তিনি সংসদ সদস্য পদ হারান।\n১১ সেপ্টেম্বর ২০২৪ তারিখে রাজধানী ঢাকার নিকুঞ্জ এলাকা থেকে চাঁদাবাজি ও প্রাণনাশের হুমকির মামলায় সুজনকে গ্রেপ্তার করে র‍্যাব। তার বিরুদ্ধে হত্যা মামলা থাকায় আদালত তাকে জামিন না দিয়ে কারাগারে পাঠানোর নির্দেশ দেন।\n\n\n== তথ্যসূত্র =="}