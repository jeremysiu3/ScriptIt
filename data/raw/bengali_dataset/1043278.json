{"pageid": 1043278, "title": "নূহ-উল-আলম লেনিন", "url": "https://bn.wikipedia.org/wiki?curid=1043278", "content": "নূহ-উল-আলম লেনিন (জন্ম ১৭ এপ্রিল ১৯৪৭) একজন বাংলাদেশি রাজনীতিবিদ, গবেষক, লেখক ও সংগঠক। তিনি বাংলাদেশ আওয়ামী লীগ এর কেন্দ্রীয় কমিটির সাবেক প্রেসিডিয়াম সদস্য এবং বাংলাদেশ আওয়ামী লীগ এর মুখপত্র মাসিক 'উত্তরণ' এর সম্পাদক ও প্রকাশক। ১৯৯৮ সাল থেকে তিনি সামাজিক সাংস্কৃতিক প্রত্নতাত্ত্বিক সংগঠন অগ্রসর বিক্রমপুর ফাউন্ডেশনের প্রতিষ্ঠাতা সভাপতির দায়িত্ব পালন করছেন।\n\n\n== প্রারম্ভিক জীবন ==\nনূহ-উল-আলম লেনিন ১৯৪৭ সালের ১৭ এপ্রিল ফেব্রুয়ারি বিক্রমপুরের লৌহজং উপজেলার রাণীগাঁও জন্মগ্রহণ করেন। তার বাবা স্কুলশিক্ষক আবদুর রহমান মাস্টার ছিলেন ব্রিটিশবিরোধী আন্দোলন, কৃষক আন্দোলন, ভাষা আন্দোলন ও মুক্তিযুদ্ধের সংগঠক। মা মোমেনা খাতুন ছিলেন কৃষক আন্দোলনের কর্মী।\n\n\n== শিক্ষা জীবন ==\nনূহ-উল-আলম লেনিন ১৯৬৫ সালে লৌহজং এর ব্রাহ্মণগাঁও বহুমুখী উচ্চ বিদ্যালয় থেকে এস.এস.সি পাশ করেন এবং ঢাকার জগন্নাথ কলেজ থেকে ইন্টারমিডিয়েট পাশ করেন। ১৯৬৭ সালে তিনি ঢাকা বিশ্ববিদ্যালয়ের বাংলা বিভাগে ভর্তি হন এবং সেখান থেকেই স্নাতক ও স্নাতকোত্তর ডিগ্রি অর্জন করেন।\n২০১৪ সালের আগস্টে জাহাঙ্গীরনগর বিশ্ববিদ্যালয় থেকে তিনি পিএইচডি ডিগ্রি লাভ করেছেন। তার গবেষণা অভিসন্দর্ভের শিরোনাম ‘বাঙালি সমাজ ও বাংলা সাহিত্যে সাম্প্রদায়িকতা ও মৌলবাদ: মূল প্রবণতা, পুনঃপাঠ ও পুনর্মূল্যায়ন’ যা পরে বাংলা একাডেমি থেকে গ্রন্থ আকারে প্রকাশিত হয়।\n\n\n== মুক্তিযুদ্ধে যোগদান ==\n১৯৭১ সালের মার্চ মাস থেকে ঢাকা বিশ্ববিদ্যালয়ের ছাত্রদের তিনি স্বাধীনতার পক্ষে সংগঠিত করতে শুরু করেন। মুক্তিযুদ্ধকালে তিনি ছাত্র ইউনিয়ন-ন্যাপ কমিউনিস্ট পার্টির বিশেষ গেরিলা বাহিনী সংগঠিত করার কাজে মনোনিবেশ করেন। এবং বিভিন্ন ছদ্মবেশে মুক্তিযোদ্ধাদের সংগঠিত করতে ২নং সেক্টরের নারায়ণগঞ্জ, ঢাকা, নবাবগঞ্জ, আড়িয়াল বিলে সশস্ত্র যুদ্ধ করেন।\n\n\n== রাজনৈতিক জীবন ==\nতিনি ১৯৭৩ সালে বাংলাদেশ ছাত্র ইউনিয়নের সভাপতি নির্বাচিত হন। নব্বইয়ের দশক পর্যন্ত তিনি ছিলেন বাংলাদেশ কৃষক সমিতির সাধারণ সম্পাদক এবং অবিভক্ত সিপিবির প্রেসিডিয়াম সদস্য।\nনূহ-উল-আলম লেনিন ১৯৯৭ সালে আওয়ামী লীগে যোগ দেওয়ার পর তাকে কেন্দ্রীয় কমিটির সদস্য করা হয়। পরবর্তীতে তিনি তথ্য ও গবেষণা সম্পাদক, পরের কাউন্সিলে প্রচার ও প্রকাশনা সম্পাদক এবং ২০১৬ সালের কাউন্সিলে সভাপতিমণ্ডলীর সদস্য নির্বাচিত হন। ২০১০ সাল থেকে তিনি বাংলাদেশ আওয়ামী লীগের দলীয় মুখপত্র ‘উত্তরণ’-এর প্রকাশক ও সম্পাদক এর দায়িত্ব পালন করছেন।\n\n\n== সামাজিক-সাংস্কৃতিক অবদান ==\n১৯৯৮ সালের ২৪ এপ্রিল সামাজিক-সাংস্কৃতিক সংগঠন অগ্রসর বিক্রমপুর ফাউন্ডেশন- এর প্রতিষ্ঠা করেন নূহ-উল-আলম লেনিন। এর পাশাপাশি প্রতিষ্ঠা করেছেন বিক্রমপুর জাদুঘর, বঙ্গীয় গ্রন্থ জাদুঘর ও জ্ঞানপীঠ স্বদেশ গবেষণা কেন্দ্র। সংরক্ষণ করেছেন বিক্রমপুরের ভাগ্যকুল জমিদার বাড়ি।\nতাঁর উদ্যোগে পরিচালিত প্রত্নতাত্ত্বিক গবেষণা ও উৎখননে বিক্রমপুরে আবিস্কৃত হয়েছে নবম-দশম শতাব্দীর বৌদ্ধ বিহার, বৌদ্ধ মন্দির কমপ্লেক্সসহ বেশ কিছু প্রত্নত্ত্বাতিক নিদেশন। বেরিয়ে এসেছে বিক্রমপুর বিহার, নাটেশ্বর বৌদ্ধ বিহার, বল্লাল বাড়ি। তিনি প্রত্নতাত্ত্বিক গবেষণা প্রতিষ্ঠান- ঐতিহ্য অন্বেষণ-এরও অন্যতম ট্রাস্টি এবং ভারপ্রাপ্ত সভাপতি।\n\n\n== উল্লেখযোগ্য প্রকাশিত গ্রন্থ ==\nবাঙালি সমাজ ও সাহিত্যে সাম্প্রদায়িকতা এবং মৌলবাদ\nদুই খণ্ডে বাংলাদেশ আওয়ামী লীগ সংক্ষিপ্ত ইতিহাস ও নির্বাচিত দলিল\nমৃত্যুঞ্জয়ী বঙ্গবন্ধু\nশেখ মুজিবের রাজনীতিতে হাতেখড়ি ও কলকাতা জীবন\nবঙ্গবন্ধু ও বাঙালির স্বপ্ন\nবঙ্গবন্ধু হত্যাকাণ্ড: প্রতিবাদের প্রথম বছর\nআওয়ামী লীগ বদলালে বাংলাদেশ বদলাবে\nমুজিব যখন খোকা ছিলেন\nএকটি অখণ্ড পৃথিবীর জন্য\nপোড়া মাঠে চৈত্রের ফসল\nস্বপ্ন করপুটে\nঅনেকদূর যেতে হবে\nভালবাসা হিসেব জানেনা\nআকাশের সিঁড়ি\n\n\n== উল্লেখযোগ্য সম্পাদিত গ্রন্থ ==\nইতিহাসের মহানায়ক বঙ্গবন্ধু\nবঙ্গবন্ধু হত্যা মামলার ঐতিহাসিক রায় ও বাঙালির কলঙ্কমোচন\nদুই খণ্ডে জননেত্রী শেখ হাসিনার ১০০ নির্বাচিত ভাষণ\nসমুখে শান্তি পারাবার, তেভাগা সংগ্রাম\nদুঃশাসনের চার বছর : সংকট ও উত্তরণের পথ\nবাংলাদেশের নগরায়ন ও পরিবর্তনশীল গ্রামজীবন\n\n\n== পুরস্কার ==\nবাংলা একাডেমি ফেলোশিপ\nবঙ্গবন্ধু পুরস্কার\nঅতীশ দীপঙ্কর স্বর্ণপদক\n\n\n== তথ্যসূত্র =="}