{"pageid": 1022235, "title": "ঘুমর", "url": "https://bn.wikipedia.org/wiki?curid=1022235", "content": "ঘুমর রাজস্থানের ঐতিহ্যবাহী একটি লোকনৃত্য । ভিল উপজাতিই সর্বপ্রথম দেবী সরস্বতীর পূজা করার জন্য এটি পরিবেশন করেছিল যা পরে অন্যান্য রাজস্থানি সম্প্রদায় গ্রহণ করে। নাচটি প্রধানত অবগুণ্ঠনাবৃত মহিলারা পরিবেশন করে যারা ঘাঘরা নামক একধরনের পোশাক পরিধান করে। ২০১৩ সালে এটি বিশ্বের শীর্ষ দশটি স্থানীয় নৃত্যের তালিকায় চতুর্থ স্থানে ছিল। নাচটিতে সাধারণত বিস্তৃত বৃত্তের ভিতরে এবং বাইরে যাওয়ার সময় নাচিয়েরা পিরুয়েট করে থাকে। পিরুয়েট হল নাচের সময় একপায়ে বা এক পায়ের আঙ্গুলে ভর দিয়ে ঘুরপাক খাওয়া। ঘুমনা শব্দটি নৃত্যশিল্পীদের ঘূর্ণায়মান গতিবিধিকে বর্ণিত করে এবং এটি ঘুমর শব্দের ভিত্তি। \nঐতিহ্যবাহী রীতিনীতি অনুসারে, নববধূকে তার নতুন বৈবাহিক বাড়িতে স্বাগত জানানো হলে সে ঘুমর নৃত্য পরিবেশন করবে বলে আশা করা হয়।  প্রায়শই বিশেষ অনুষ্ঠানে যেমন বিবাহ, উৎসব এবং ধর্মীয় অনুষ্ঠানে এই নাচ পরিবেশিত হয়, যেগুলি কখনও কখনও কয়েক ঘণ্টা পর্যন্ত স্থায়ী হয়।\nঘুমর লোকনৃত্য সংরক্ষণ ও প্রচারের জন্য ১৯৮৬ সালে সন্তরামপুরের মহারাণী রাজমাতা গোবর্ধন কুমারী 'গঙ্গৌড় ঘুমর নৃত্য একাডেমি' প্রতিষ্ঠা করেছিলেন।  শিল্পকলায় তার অবদানসমূহের জন্য ২০০৭ সালে ভারত সরকার তাকে ভারতের চতুর্থ সর্বোচ্চ বেসামরিক সম্মাননা পদ্মশ্রী পদকে ভূষিত করেছিল। \n\n\n== উৎস ==\nঘুমর ভিল উপজাতির একটি ঐতিহ্যবাহী  লোকনৃত্য যেটি সরস্বতী দেবীকে পূজা করার জন্য পরিবেশিত হয়েছিল এবং পরে তা অন্যান্য রাজস্থানি সম্প্রদায়গুলো গ্রহণ করেছিল। রাজপুত রাজাদের রাজত্বকালে ভারতের রাজস্থান রাজ্যে এই নাচ জনপ্রিয় হয়ে ওঠে এবং সাধারণত মহিলারা তাদের সমাবেশে এই অনুষ্ঠান করে। তারা মাথায় ঘুঙ্ঘট (ঘোমটা) দিয়ে মুখ ঢেকে ঘুমর নাচ পরিবেশন করেন।\n\n\n== ঘুমর গান ==\n\"জয়পুর যাও তো\" - প্রচলিত রাজস্থানী লোকনৃত্য [১]\n\"চিরমি মারি চিরমলি\"\n\"আওয়ে হিচকি\" - ঐতিহ্যবাহী রাজস্থানি ঘুমর গান\n\"মারি ঘুমর ছ্যা নখরালি\"\n\"জাওয়াই জি পাওয়না\" - রাজস্থানি লোকসঙ্গীত\n\"তারা রি চুন্দাদি\"\n\"মারো গোরবান্দ নখরালো\"\n\"নয়না রা লোবি\"\n\"ঔর রং দে\"\n\n\n== চিত্রশালা ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== তথ্যসূত্র =="}