{"pageid": 1326071, "title": "মাল্টো জাতি", "url": "https://bn.wikipedia.org/wiki?curid=1326071", "content": "মাল্টো বা মালের জনগণ, এছাড়া পাহাড়িয়া নামেও পরিচিত, তারা হল উত্তর-পূর্ব ছোট নাগপুর মালভূমির রাজমহল পাহাড়ের একটি দ্রাবিড় উপজাতি গোষ্ঠী। তারা তিনটি উপগোষ্ঠীতে বিভক্ত: মাল পাহাড়িয়া, সৌরিয়া পাহাড়িয়া এবং কুমারভাগ পাহাড়িয়া। তিনটিই ঝাড়খণ্ড, বিহার এবং পশ্চিমবঙ্গের তফসিলি উপজাতি হিসাবে তালিকাভুক্ত। তারা মাল্টো ভাষায় কথা বলে, যা নিকটবর্তী কুরুখ ভাষার সাথে সম্পর্কিত।\nব্রিটিশরা যখন প্রথম তাদের সম্মুখীন হয়েছিল তখন তারা ছিল যাযাবর। তারা ঝুম চাষের সঙ্গে সঙ্গে শিকার ও সংগ্রহ করে জীবিকা নির্বাহ করত। তারা প্রায়শই উত্তরে বিহারের সমভূমিতে বা পূর্বে বাংলায় আক্রমণ করত এবং তারপরে বনে ফিরে যেত। খরা, মৃত্যু বা অন্যান্য বিপর্যয় হলে তারা নতুন জায়গায় চলে যেত। তাদের অঞ্চলের দূরবর্তীতার কারণে তাদের এই অঞ্চল কখনও কোন শাসক দ্বারা পরাজিত হয়নি। যদিও অনেক সাম্রাজ্যই এটি দাবি করে। ব্রিটিশরা যখন সাঁওতালদের রাজমহল পাহাড়ে চাষ করতে প্ররোচিত করেছিল, তখন মাল্টোরা পাল্টা লড়াই করেছিল, কিন্তু শেষ পর্যন্ত বিতাড়িত হয়েছিল।\nমাল্টো উপজাতির তিনটি উপগোষ্ঠী আন্তঃবিবাহ করে না। মাল পাহাড়িয়ারা গরু খাওয়ার জন্য সাউরিয়া পাহাড়িয়ার দিকে যায়।\nমাল পাহাড়িয়া এবং কুমারভাগ পাহাড়িয়া উপগোষ্ঠীর মিলিত জনসংখ্যা ১,৮২,৫৬০ জন, অন্যদিকে সৌরিয়া পাহাড়িয়া উপগোষ্ঠীর জনসংখ্যা ৫১,৬৩৪, এদের মিলিয়ে মোট মাল্টো জনসংখ্যা হল ২৩৪,১৯৪।\nআজও তারা ঝুম চাষের অভ্যাস করে, যাকে তাদের ভাষায় কুড়োয়া বলা হয়। তারা ক্ষুদ্র বনজ দ্রব্য সংগ্রহ করে। তারা অনেক সমস্যায় জর্জরিত, তার মধ্যে আছে অতি মাত্রায় দারিদ্র্য এবং চরম অপুষ্টি। এই কারণে তাদের একটি বিশেষভাবে দুর্বল উপজাতি গোষ্ঠী হিসাবে শ্রেণীবদ্ধ করা হয়েছে। তবে কেউ কেউ এখন বসতি স্থাপনকারী চাষি। তারা গ্রীষ্মে মাছ ধরে, এবং অনেকেই এখন দিনমজুরের কাজ করে। কয়েকজনের সরকারি চাকরি আছে।\nসউরিয়া পাহাড়িয়াদের মধ্যে, তাদের ঐতিহ্যবাহী বিয়ের অনুষ্ঠান বেদি নামে পরিচিত। এই অনুষ্ঠান একটি বাড়িতে হয়। তাদের সমাজে বিবাহপূর্ব যৌন সম্পর্কের উপর কোন বিধিনিষেধ নেই, এবং বিবাহ বহির্ভূত জন্ম নেওয়া সন্তানরা এখনও মায়ের সাথে থাকতে পারে। আরেকটি সাধারণ বিবাহ হল ধরে নিয়ে গিয়ে বিয়ে।\nমাল্টোরা সর্বপ্রাণবাদের অনুশীলন করে এবং গোসাঁই নামে পরিচিত এক আত্মার দরবারকে শ্রদ্ধা করে। প্রধান মাল্টো দেবতা হলেন ধর্মের গোসাইঁ, যিনি একজন সূর্য দেবতা। এঁর পুরোহিতরা ডেমানো নামে পরিচিত।\nপুরুষরা ভগবান নামে পরিচিত একটি ছোট কটিবস্ত্র পরিধান করে, এবং মহিলারা দুটি পোশাক পরে: একটি হলপঞ্চি, যেটি একটি ঊর্দ্ধাঙ্গের পোশাক। এটি সাধারণত একটি সেলাইবিহীন কাপড়। তারা পরধান নামে বস্ত্রটি কোমরের চারপাশে ঘুরিয়ে পরে।\n\n\n== তথ্যসূত্র =="}