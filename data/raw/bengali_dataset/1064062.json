{"pageid": 1064062, "title": "নির্মল কক্ষ", "url": "https://bn.wikipedia.org/wiki?curid=1064062", "content": "আন্তর্জাতিক মান সংস্থা আইএসও-র দেয়া সংজ্ঞা অনুযায়ী নির্মল কক্ষ (ইংরেজি: Cleanroom) বলতে এমন একটি কক্ষকে বোঝায়, যে কক্ষের বাতাসে ভাসমান অতিক্ষুদ্র কণার ঘনমাত্রা নিয়ন্ত্রিত ও শ্রেণীবদ্ধ থাকে এবং যে কক্ষটিকে এমনভাবে নকশা, নির্মাণ ও পরিচালনা করা হয়, যাতে কক্ষের ভেতরের বায়ুতে অতিক্ষুদ্র কণাসমূহের অনুপ্রবেশ, সৃষ্টি ও ধারণ নিয়ন্ত্রণে রাখা যায়। বায়বান্তরীক্ষ, অণু-ইলেকট্রনীয় সামগ্রী (মাইক্রোইলেকট্রনিকস), ঔষধ নির্মাণ, চিকিৎসা কলকৌশল, স্বাস্থ্যসেবা ও খাদ্যদ্রব্য শিল্পোৎপাদন প্রক্রিয়ার ও উৎপন্ন দ্রব্যে সংক্রমণ নিয়ন্ত্রণ প্রতিরোধের জন্য এই ধরনের কক্ষ ব্যবহার করা হয়। বায়ুবাহিত অতিক্ষুদ্র কণা বলতে এক মাইক্রোমিটারের কম দৈর্ঘ্যের কণাকে বোঝায়। এই কণাগুলি খালি চোখে অদৃশ্য থাকে। এগুলির ভর এতই কম যে এগুলি বায়ুতে নিলম্বিত অবস্থায় ভেসে থাকতে পারে এবং বাতাসে আলোড়নের ফলে এগুলি স্থানান্তরিত হতে পারে। এইসব বায়ুবাহিত অতিক্ষুদ্র কণা বিশেষায়িত গবেষণা ও শিল্পোৎপাদনে বিদ্যমান সংবেদনশীল প্রক্রিয়াসমূহে ক্ষতিসাধন করতে পারে। একটি নির্মল কক্ষে বায়ুর পরিস্রাবণ প্রযুক্তি ব্যবহার করে এইসব কণা সরবরাহকৃত বায়ু থেকে দূর করা হয়।\nকোনও নির্মল কক্ষের নির্মলতার মাত্রা সাধারণত প্রতি ঘনমিটার বায়ুতে অতিক্ষুদ্র কণার সংখ্যা বা কণার ঘনমাত্রা দিয়ে পরিমাপ করা হয়। আন্তর্জাতিক মান সংস্থা আইএসও নির্মল কক্ষের নির্মলতাকে ১ থেকে ৯ পর্যন্ত নয়টি সংখ্যা দিয়ে নয়টি শ্রেণীতে বিভক্ত করেছে। যদি কোনও কক্ষের বায়ুতে প্রতি ঘনমিটারে অর্ধ মাইক্রোমিটার বা তার চেয়ে বেশি আকারের ৩ কোটি ৫২ লক্ষ বা তার বেশি অতিক্ষুদ্র কণা ভাসমান থাকে, তাহলে সেই কক্ষকে আইএসও ৯ শ্রেণীর নির্মল কক্ষের সমতুল্য ধরা হয়। এর বিপরীতে একটি আইএসও ১ শ্রেণীর নির্মল কক্ষে ঐ আকারের কোনও কণাই বিদ্যমান থাকে না এবং ০.১ মাইক্রোমিটার বা তার চেয়ে ছোট আকারের কণার সংখ্যা প্রতি ঘনমিটার বায়ুতে মাত্র ১০টি হতে হয়।\n\n\n== আরও দেখুন ==\n\nবায়ু আয়নীকারক\nবায়ু গুণমান সূচক\nসংক্রমণ নিয়ন্ত্রণ\nউপাত্ত পুনরুদ্ধার পরীক্ষাগার\nকণা গণক\nসংনমিত বায়ুচালিত পরিস্রাবক\nনিরাপদ পরিবেশ\nঅর্ধপরিবাহী কলকৌশল নির্মাণ\n\n\n== তথ্যসূত্র ==\n\n\n== বহিঃসংযোগ ==\n\nCleanroom Wiki--The Global Society For Contamination Control (GSFCC)\nClean Room Requirements in Pharma   ওয়েব্যাক মেশিনে আর্কাইভকৃত ১ জুন ২০২০ তারিখে\nThe Secretariat to ISO/TC 209 Cleanrooms and associated controlled environments, the group of experts who negotiate all aspects of the 14644 standard"}