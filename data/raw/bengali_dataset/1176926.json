{"pageid": 1176926, "title": "সিলভার লাইন (ওয়াশিংটন মেট্রো)", "url": "https://bn.wikipedia.org/wiki?curid=1176926", "content": "সিলভার লাইন হল ওয়াশিংটন মেট্রো ব্যবস্থার একটি দ্রুতগামী গণপরিবহনের রেলপথ, যেখানে ২৮ টি পরিচালনাগত স্টেশন রয়েছে এবং অতিরিক্ত ছয়টি স্টেশনের পরীক্ষা চলছে। রেলপথটি মার্কিন যুক্তরাষ্ট্রে ভার্জিনিয়ার ফেয়ারফ্যাক্স কাউন্টি ও আর্লিংটন কাউন্টি, কলম্বিয়া জেলা এবং মেরিল্যান্ডের প্রিন্স জর্জ কাউন্টিতে অবস্থিত। সিলভার লাইন বর্তমানে ভার্জিনিয়ার উইহেল-রেস্টন ইস্ট থেকে মেরিল্যান্ডের ডাউনটাউন লার্গো পর্যন্ত চালু রয়েছে। শুধুমাত্র অরেঞ্জ লাইনের সঙ্গে পাঁচটি স্টেশন, রসলিন থেকে স্টেডিয়াম–আর্মরি পর্যন্ত অরেঞ্জ ও ব্লু লাইনের সঙ্গে তেরোটি এবং লার্গো টাউন সেন্টারে উভয় রেলপথের পূর্ব টার্মিনাস পর্যন্ত ব্লু লাইনের সাথে পাঁচটি স্টেশন ভাগাভাগি করে। সিলভার লাইন ২০১৪ সালের ২৬শে জুলাই শুধুমাত্র পাঁচটি পরিচালনাগত স্টেশন ও পরীক্ষামূলক ছয়টি স্টেশন সহযোগে পরিষেবা শুরু করেছিল।\nসিলভার লাইনের ১১.৭-মাইল (১৮.৮ কিমি) অংশটি অরেঞ্জ লাইন ও সিলভার লাইনের বিভাজনের স্থান থেকে উইহেল-রেস্টন ইস্ট স্টেশনের মাঝে ভার্জিনিয়ার ফেয়ারফ্যাক্স কাউন্টিতে অবস্থিত এবং এটি ডুলেস করিডোর মেট্রোরেল প্রকল্পের ফেজ পর্যায়-১ হিসাবে নির্মিত হয়েছিল। পর্যায়-২ ওয়াশিংটন ডালেস আন্তর্জাতিক বিমানবন্দর হয়ে লাউডাউন কাউন্টির অ্যাশবার্ন পর্যন্ত রেলপথটিকে আরও ১১.৫ মাইল (১৮.৫ কিমি) প্রসারিত করে, রেলপথে ছয়টি স্টেশন যুক্ত করে। পর্যায়-২-এর নির্মাণ ২০১৪ সালে শুরু হয়েছিল; ২০২২ সালের শেষের দিকে এটির উদ্বোধনের আশা করা হচ্ছে। $৬.৮ বিলিয়ন অর্থমূল্যের প্রকল্পটি দৈর্ঘ্যের (মাইল) ভিত্তিতে ১৯৭৬ সালে শুরু হওয়া ওয়াশিংটন মেট্রোর সবচেয়ে বড় সম্প্রসারণ।\n\n\n== তথ্যসূত্র ==\n\n\n== বহিঃসংযোগ ==\n\nডালেস করিডোর র‍্যাপিড ট্রানজিট প্রকল্প\nসিলভার লাইন ব্যবস্থার মানচিত্র  ওয়েব্যাক মেশিনে আর্কাইভকৃত ১৭ অক্টোবর ২০১৬ তারিখে"}