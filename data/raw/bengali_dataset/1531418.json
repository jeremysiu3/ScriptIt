{"pageid": 1531418, "title": "ইসলামি শীর্ষ সম্মেলনের চতুর্থ বিশেষ অধিবেশন", "url": "https://bn.wikipedia.org/wiki?curid=1531418", "content": "ইসলামি শীর্ষ সম্মেলনের চতুর্থ বিশেষ অধিবেশন ছিল ১৪ এবং ১৫ আগস্ট ২০১২ তারিখে মক্কায় ইসলামি সহযোগিতা সংস্থা (ওআইসি) কর্তৃক আয়োজিত একটি সম্মেলন । এই সম্মেলনের স্থান ছিল আল সাফা প্রাসাদ। \n\n\n== পটভূমি ==\nসিরিয়ার গৃহযুদ্ধের ফলে যে সহিংসতা বৃদ্ধি পায় তার প্রতিক্রিয়ায় এই শীর্ষ সম্মেলনের আয়োজন করা হয়েছিল। \n\n\n== অংশগ্রহণকারীরা ==\nইসলামি সহযোগিতা সংস্থার প্রায় সকল সদস্য রাষ্ট্র এই শীর্ষ সম্মেলনে অংশগ্রহণ করেছিল।  তবে, সম্মেলনে অংশগ্রহণের জন্য সিরিয়াকে আমন্ত্রণ জানানো হয়নি।  অংশগ্রহণকারীদের মধ্যে ছিলেন স্বাগতিক নেতা বাদশাহ আবদুল্লাহ, তুরস্কের প্রেসিডেন্ট আবদুল্লাহ গুল, মিসরের প্রেসিডেন্ট মুহাম্মদ মুরসি, জর্ডানের বাদশাহ আবদুল্লাহ, ইরানের প্রেসিডেন্ট মাহমুদ আহমাদিনেজাদ, কাতারের আমির হামাদ বিন খলিফা আলে সানি, ইয়েমেনের প্রেসিডেন্ট আব্দরাব্বুহ মানসুর হাদি, ফিলিস্তিনের মাহমুদ আব্বাস, মালায়াস আব্বাস, মালয়েশিয়ার নাজিব রাজাক, ইয়েমেনের উমর আল বশির, আফগানিস্তানের হামিদ কারজাই, তিউনিসিয়ার প্রেসিডেন্ট মনসেফ মারজুকি, পাকিস্তানের প্রেসিডেন্ট আসিফ আলি জারদারি এবং বাংলাদেশের জিল্লুর রহমান । \n\n\n== আলোচনা ==\nআলোচনার কেন্দ্রবিন্দুতে ছিল সিরিয়া এবং এই অঞ্চলে শুরু হওয়া সাম্প্রদায়িক অস্থিরতার বিস্তার রোধ করা।  সৌদি আরবের বাদশাহ আবদুল্লাহ, এই অঞ্চলে সাম্প্রদায়িক অস্থিরতা মোকাবেলার জন্য একটি সংলাপ কেন্দ্র প্রতিষ্ঠার প্রস্তাব করেছিলেন।  জানা যায় যে কেন্দ্রটি রিয়াদে প্রতিষ্ঠিত হবে।  শীর্ষ সম্মেলনের সময়, আবদুল্লাহ আটটি সম্প্রদায়ের মধ্যে সংলাপের আহ্বান জানান: সুন্নি হানাফী, মালিকী, শাফি'ঈ, হাম্বলী এবং শিয়া জা'ফরি, যায়দী, আল-আবাজি এবং আল-জাহিরি, যা পারস্য উপসাগরীয় অঞ্চল, সৌদি আরব, সংযুক্ত আরব আমিরাত, ওমান, ইয়েমেন এবং ইরাকে বিদ্যমান। \n\n\n== উপসংহার ==\n১৬ আগস্ট ২০১২ তারিখে, মুসলিম দেশগুলোর মধ্যে আরও ঐক্যের আহ্বান এবং বিভেদমূলক প্রবণতা এড়ানোর আহ্বানের মাধ্যমে শীর্ষ সম্মেলনটি সমাপ্ত হয়।  শীর্ষ সম্মেলনের যৌথ সিদ্ধান্ত ছিল সিরিয়ার সদস্যপদ স্থগিত করা।  এই পদক্ষেপের বিরোধিতা করেছিল ইরান এবং আলজেরিয়া।  শীর্ষ সম্মেলনের সমাপনী বিবৃতিতে একটি সংলাপ কেন্দ্র এবং এর পরিকল্পিত সদর দপ্তর প্রতিষ্ঠার প্রস্তাব উভয়ই অন্তর্ভুক্ত ছিল। সমাপনী বিবৃতিতে ফিলিস্তিনের প্রশ্নটির উপরও আলোকপাত করা হয়েছে, এটিকে ইসলামি উম্মাহর কেন্দ্রীয় বিষয় হিসেবে উল্লেখ করা হয়েছে। \n\n\n=== প্রতিক্রিয়া ===\nসিরিয়ার উপ-প্রধানমন্ত্রী এবং পররাষ্ট্র ও প্রবাসী মন্ত্রী ওয়ালিদ মুয়াল্লেম বলেছেন যে সিরিয়ার সদস্যপদ স্থগিতের সিদ্ধান্তটি ওআইসির সনদের স্পষ্ট লঙ্ঘন।  ইরানের পররাষ্ট্রমন্ত্রী আলী আকবর সালেহি ১৬ আগস্ট ২০১২ তারিখে মক্কায় যুক্তি দিয়েছিলেন যে স্থগিতাদেশটি একটি অন্যায্য পদক্ষেপ এবং ইরান এই সিদ্ধান্তকে সমর্থন করে না।  মার্কিন পররাষ্ট্র দপ্তরের মুখপাত্র ভিক্টোরিয়া নুল্যান্ড মন্তব্য করেছেন যে স্থগিতাদেশের সিদ্ধান্ত সিরিয়ানদের এবং তাদের সংগ্রামকে সমর্থন করে এবং আসাদ সরকারের আন্তর্জাতিকভাবে বিচ্ছিন্নতা বৃদ্ধি করে। \n\n\n== তথ্যসূত্র =="}