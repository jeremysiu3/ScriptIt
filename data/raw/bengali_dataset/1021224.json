{"pageid": 1021224, "title": "লোহরি", "url": "https://bn.wikipedia.org/wiki?curid=1021224", "content": "লোহরি একটি জনপ্রিয় শীতকালীন লোক-উৎসব যা মূলত ভারতীয় উপমহাদেশে উদযাপিত হয়। লোহরি উৎসব সম্পর্কে একাধিক কিংবদন্তি ও তাৎপর্য রয়েছে এবং এগুলোর বেশিরভাগই উৎসবটিকে পাঞ্জাব অঞ্চলের সাথে সম্পৃক্ত বলে ইঙ্গিত করে। অনেকেই বিশ্বাস করে যে এই উৎসবটি দক্ষিণায়ণের শেষ সূচিত করে। ভারতীয় উপমহাদেশের উত্তর অঞ্চলের হিন্দু ও শিখ ধর্মাবলম্বীরা লোহরিকে শীতের শেষ বলে চিহ্নিত করে। তারা এটিকে লম্বা দিনের আগমন এবং সূর্যের উত্তরায়ণকে স্বাগত জানানোর ঐতিহ্য বলে মনে করে। এটি চান্দ্র-সৌর বিক্রম সংবৎ (সৌর-চান্দ্র বিক্রমী বর্ষপঞ্জি) সৌর অংশ অনুযায়ী মকর বা পৌষ সংক্রান্তির আগের রাতে পালন করা হয়। এই উৎসব মাঘী নামেও পরিচিত এবং প্রতি বছর এটি প্রায় একই তারিখে (১৩ জানুয়ারি) পড়ে।\nভারতের পাঞ্জাব, জম্মু ও কাশ্মীরের জম্মু অঞ্চল এবং হিমাচল প্রদেশে  লোহরি একটি সরকারি ছুটির দিন হিসেবে স্বীকৃত। উৎসবটি দিল্লি এবং হরিয়ানায়ও উদযাপিত হয় তবে তা কোনো সরকার ঘোষিত (গেজেটেড) ছুটি নয়। এই সমস্ত অঞ্চলের হিন্দু, শিখ এবং মুসলমানরা এই উৎসবটি পালন করে। পাকিস্তানের পাঞ্জাবে এটি সরকারিভাবে পালন করা হয় না, তবে খ্রিস্টান, হিন্দু, শিখ এবং কিছু মুসলমানেরা পাঞ্জাবের গ্রামাঞ্চলে এবং ফয়সালাবাদ ও লাহোর শহরে উৎসবটি পালন করে থাকে।\n\n\n== তারিখ ==\nলোহরি উৎসব মূলত বিক্রম সংবতের সাথে যুক্ত এবং ভারতবর্ষের অন্যান্য অঞ্চলে মকর সংক্রান্তি হিসাবে মাঘী উৎসব উদযাপনের আগের দিন এটি উদযাপিত হয়। লোহরি সর্বদা পৌষ মাসে পড়ে এবং সৌর-চান্দ্র পাঞ্জাবী দিনপঞ্জিকার সৌর অংশ অনুসারে নির্ধারণ করা হয় যা বেশিরভাগ বছরেই গ্রেগরীয় বর্ষপঞ্জির ১৩ই জানুয়ারির কাছাকাছি হয়।\n\n\n== তথ্যসূত্র =="}