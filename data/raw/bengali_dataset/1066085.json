{"pageid": 1066085, "title": "মোহাম্মদ মাহবুবুর রহমান (চিকিৎসক)", "url": "https://bn.wikipedia.org/wiki?curid=1066085", "content": "মোহাম্মদ মাহবুবুর রহমান (জন্ম: ১৯৬৪) একজন বাংলাদেশী চিকিৎসক। তিনি একজন হেমাটোলজিস্ট এবং খুলনায় প্রতিষ্ঠিত খুলনা মেডিকেল বিশ্ববিদ্যালয়ের প্রথম উপাচার্য।\n\n\n== প্রারম্ভিক জীবন ও শিক্ষা ==\nমোহাম্মদ মাহবুবুর রহমান ১৯৬৪ সালে গোপালগঞ্জের মুকসুদপুর উপজেলার গোপালপুর গ্রামে জন্মগ্রহণ করেন।\nতিনি খুলনা জিলা স্কুল থেকে ১৯৭৮ সালে এসএসসি এবং খুলনার সরকারি বি এল কলেজ থেকে ১৯৮০ সালে এইচএসসি পাস করেন। তিনি ঢাকা মেডিকেল কলেজ (ঢামেক) থেকে ১৯৮৭ সালে এমবিবিএস ডিগ্রি লাভ করেন। ছাত্র জীবনে তিনি সন্ধানীর রক্তদান কর্মসূচির সাথে সক্রিয়ভাবে জড়িত ছিলেন। ডা. মাহবুব ১৯৯৫ সালে বাংলাদেশ কলেজ অব ফিজিশিয়ানস এন্ড সার্জনস (বিসিপিএস) থেকে হেমাটোলজি বিষয়ে দেশের তৃতীয় ব্যক্তি হিসেবে এফসিপিএস ডিগ্রি অর্জন করেন।\n\n\n== কর্মজীবন ==\nমোহাম্মদ মাহবুবুর রহমান অষ্টম বিসিএস পরীক্ষায় উত্তীর্ণ হয়ে সরকারি চাকরিতে যোগদান করেন। কর্মজীবনে তিনি বিভিন্ন গুরুত্বপূর্ণ পদে দায়িত্ব পালন করেছেন। দেশের স্বাস্থ্যসেবা ও চিকিৎসা পেশার উন্নয়নে তার বিশেষ ভূমিকা রয়েছে।\nমাহবুব দীর্ঘদিন জাতীয় ক্যান্সার গবেষণা ইনস্টিটিউট ও হাসপাতালের হেমাটোলজি বিভাগের বিভাগীয় প্রধান হিসেবে দায়িত্ব পালন করেন।\nমোহাম্মদ মাহবুবুর রহমান ২০২১ সালের ২৯ এপ্রিল পরবর্তী চার বছরের জন্য খুলনা মেডিকেল বিশ্ববিদ্যালয়ের উপাচার্য হিসেবে নিয়োগ লাভ করেন এবং ৩ মে বিশ্ববিদ্যালয়টির প্রথম উপাচার্যের দায়িত্বভার গ্রহণ করেন।\n\n\n== সদস্যপদ ==\nমাহবুবুর রহমান বিভিন্ন পেশাজীবী সংগঠনের সক্রিয় সদস্য। তিনি হেমাটোলজি সোসাইটি অব বাংলাদেশের জীবন সদস্য এবং সোসাইটির সাধারণ সম্পাদক ও সভাপতির দায়িত্ব পালন করেন।\n\n\n== পুরস্কার ও সম্মাননা ==\nচিকিৎসা বিজ্ঞানে অসামান্য অবদান রাখার স্বীকৃতি স্বরূপ তিনি ২০১২ সালে যুক্তরাষ্ট্র থেকে সম্মানসূচক এফএসিপি এবং ২০১৪ সালে যুক্তরাজ্য হতে এফআরসিপি ফেলোশিপ অর্জন করেন।\n\n\n== তথ্যসূত্র =="}