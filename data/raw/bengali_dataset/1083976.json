{"pageid": 1083976, "title": "আগম", "url": "https://bn.wikipedia.org/wiki?curid=1083976", "content": "আগম (সংস্কৃত: आगम) হল হিন্দু তান্ত্রিক সাহিত্যের একটি সংকলন। ‘আগম’ শব্দটির অর্থ প্রথা অথা ‘যা এসেছে’। আগম শাস্ত্রে সৃষ্টিতত্ত্ব, জ্ঞানতত্ত্ব, দার্শনিক মতবাদ, ধ্যান ও সাধনপদ্ধতি, চার যোগ, মন্ত্র, মন্দির নির্মাণের পদ্ধতি, পূজাপদ্ধতি এবং ষড়বিধ কামনাসিদ্ধির উপায় বর্ণিত হয়েছে। এই শাস্ত্র লিখিত হয়েছে তামিল ও সংস্কৃত ভাষায়। আগম শাস্ত্রের আবির্ভাব আগে দক্ষিণ ভারত অঞ্চলে ঘটেছিল, পরে তার সংস্কৃতকরণ ঘটে।\nআগম শাস্ত্রের তিনটি প্রধান শাখা হল শৈব, বৈষ্ণব ও শাক্ত। আগম প্রথাকে ক্ষেত্রবিশেষে তান্ত্রিক ধর্ম নামেও অভিহিত করা হয়, যদিও ‘তন্ত্র’ শব্দটির দ্বারা নির্দিষ্টভাবে শাক্ত আগমশাস্ত্রকে বোঝায়। আগম শাস্ত্র বিশালায়তন: ২৮টি শৈব আগম, ৭৭টি শাক্ত আগম (বা তন্ত্র) এবং ১০৮টি বৈষ্ণব আগম (বা পঞ্চরাত্র সংহিতা) এবং অসংখ্য উপ-আগম এই শাস্ত্রের অন্তর্গত।\nআগম শাস্ত্রের উৎস ও কালপঞ্জি অস্পষ্ট। এই শাস্ত্রের মধ্যে কয়েকটি বৈদিক এবং অপরগুলি অবৈদিক। যোগ ও আত্মপোলব্ধির তত্ত্ব এই শাস্ত্রের অন্তর্গত। কোনও কোনও আগমে কুণ্ডলিনী যোগ আলোচিত হয়েছে। আবার সন্ন্যাস, দ্বৈত থেকে অদ্বৈত দর্শন পর্যন্ত নানা তত্ত্বও আগমের অন্তর্ভুক্ত হয়েছে। কোনও কোনও গবেষকের মতে আগম শাস্ত্র বেদ-উত্তরকালীন, আবার কেউ কেউ মনে করেন এগুলি প্রাক্-বৈদিক যুগের শাস্ত্র যার রচনাকাল খ্রিস্টপূর্ব ১১০০ অব্দেরও পূর্বে। অভিলেখ ও অন্যান্য প্রত্নতাত্ত্বিক প্রমাণের ভিত্তিতে মনে করা হয়, খ্রিস্টীয় প্রথম সহস্রাব্দের মধ্যভাগে পল্লব রাজবংশের শাসনকালে আগম শাস্ত্রের অস্তিত্ব ছিল।\nগবেষকদের মতে, হিন্দু আগম শাস্ত্রের কিছু কিছু অংশ বেদের প্রামাণিকতাকে অস্বীকার করেন, আবার অন্য কয়েকটি অংশ নিজস্ব বক্তব্যকে বেদের প্রকৃত ব্যাখ্যা বলে প্রচার করে। শ্রমণ ধর্মমতগুলিতেও আগম শাস্ত্রের ধারণাটি প্রচলিত (যেমন বৌদ্ধ আগম, জৈন আগম ইত্যাদি)। ইন্দোনেশিয়ার বালি হিন্দু ধর্মীয় ঐতিহ্যটি ‘আগম হিন্দুধর্ম’ নামে পরিচিত।\n\n\n== তথ্যসূত্র ==\n\n\n== উল্লেখপঞ্জি ==\nSatguru Sivaya Subramuniyaswami (নভেম্বর ২০০৩) [1979]। \"Glossary\"। Dancing with Shiva, Hinduism's Contemporary Catechism (Sixth সংস্করণ)। Kapaa, HI: Himalayan Academy। পৃষ্ঠা 755। আইএসবিএন 0-945497-96-2। ২০০৬-০৩-২২ তারিখে মূল থেকে আর্কাইভ করা। সংগ্রহের তারিখ ২০০৬-০৪-০৪।"}