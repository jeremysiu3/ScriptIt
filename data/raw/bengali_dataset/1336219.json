{"pageid": 1336219, "title": "কলাইবানি শ্রীনিবাসন", "url": "https://bn.wikipedia.org/wiki?curid=1336219", "content": "কলাইবানি শ্রীনিবাসন (জন্ম ২৫শে নভেম্বর ১৯৯৯) হলেন একজন মহিলা ভারতীয় বক্সার। তিনি বর্তমানে ৪৮ কেজি ওজন (লাইট ফ্লাইওয়েট) বিভাগে প্রতিদ্বন্দ্বিতা করেন। তিনি ২০১৯ সালে বিজয়নগরে ভারতীয় সিনিয়র জাতীয় বক্সিং চ্যাম্পিয়নশিপে রৌপ্য পদক জিতেছিলেন। ২০১৯ সালে ভারতীয় জাতীয় বক্সিং চ্যাম্পিয়নশিপে তিনি 'সবচেয়ে প্রতিশ্রুতিশীল বক্সার' নির্বাচিত হন। তিনি পরে ২০১৯ সালে নেপালের কাঠমান্ডুতে দক্ষিণ এশিয়ান গেমসে স্বর্ণপদক জিতেছিলেন।\n\n\n== ব্যক্তিগত জীবন এবং পটভূমি ==\nশ্রীনিবাসন ১৯৯৯ সালের ২৫শে নভেম্বর তামিলনাড়ুর চেন্নাইয়ের ওয়াশারমেনপেটে জন্মগ্রহণ করেন। তাঁর বাবা, এম. শ্রীনিবাসন ছিলেন একজন অপেশাদার বক্সার এবং তাঁর ভাই রঞ্জিতও একজন জাতীয় পর্যায়ের বক্সার ছিলেন। ছোটবেলায় তিনি দেখেছিলেন তাঁর বাবা তাঁর ভাইকে প্রশিক্ষণ দিচ্ছেন। এরপরেই তাঁর বক্সিংয়ে আগ্রহ তৈরি হয়েছিল। তাঁর পরিবার আর্থিকভাবে স্বচ্ছল ছিল না এবং তাঁর বাবা পরিবারের আয় বৃদ্ধি ও কলাইবানির প্রশিক্ষণের জন্য কৃষিকাজ শুরু করেন। কলাইবানি চতুর্থ শ্রেণিতে পড়ার সময় বক্সিং শুরু করেছিলেন। বর্তমানে তিনি ডিন্ডিগুলের জিটিএন আর্টস কলেজে শারীরিক শিক্ষায় বিএসসি করছেন।\n\n\n== পেশাগত অর্জন ==\nতিনি ২০১২ সালে সাব-জুনিয়র মহিলা জাতীয় বক্সিং চ্যাম্পিয়নশিপে ব্রোঞ্জ পদক জিতেছিলেন। তিনি ২০১৯ সালে সিনিয়র মহিলা জাতীয় বক্সিং চ্যাম্পিয়নশিপে রৌপ্য পদক জিতেছিলেন। তিনি সেই বছরেই কাঠমান্ডুতে দক্ষিণ এশিয়ান গেমসে স্বর্ণপদক জিতেছিলেন। কলাইবানি বর্তমানে ৪৮ কেজি বিভাগে প্রতিদ্বন্দ্বিতা করেন। অলিম্পিক গেমসে এই ওজন বিভাগে কোন প্রতিদ্বন্দিতা হয় না।\n\n\n== বর্তমান ==\nকলাইবানি শ্রীনিবাসন এক সাক্ষাৎকারে বলেছেন “আমি আমার খেলোয়াড় জীবন শেষ করার পরে, পরবর্তী তরঙ্গের মহিলা বক্সারদের কোচ হতে চাই। আমার বক্সিং যাত্রায় আমি দারুণ সমর্থন পেয়েছি এবং তা ফেরত দিতে চাই,”।\n\n\n== তথ্যসূত্র =="}