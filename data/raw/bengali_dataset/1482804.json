{"pageid": 1482804, "title": "স্পেসএক্স ক্রু-৯", "url": "https://bn.wikipedia.org/wiki?curid=1482804", "content": "স্পেসএক্স ক্রু-৯ (SpaceX Crew-9) মার্কিন মহাকাশ সংস্থা নাসা-র নবম কর্মক্ষম বাণিজ্যিক মানববাহী কর্মসূচি যাত্রা এবং ক্রু ড্রাগন মহাকাশযানের ১৫তম মানববাহী কক্ষীয় যাত্রা। মূলত ২০২৪ সালের আগস্ট মাসের মাঝামাঝি উৎক্ষেপণের মাধ্যমে চারজন মানবযাত্রীকে বহন করে আন্তর্জাতিক মহাকাশ স্টেশনে পৌঁছে দেয়ার জন্য এটির পরিকল্পনা করা হলেও বোয়িং স্টারলাইনার ক্যালিপসো মহাকাশযানের কারিগরি সমস্যার কারণে এটিকে এক মাস পিছিয়ে দেওয়া হয়। বোয়িং স্টারলাইনার মহাকাশযানটি বোয়িং মানববাহী যাত্রা পরীক্ষা-র অংশ হিসেবে আন্তর্জাতিক মহাকাশ স্টেশনের সাথে যুক্ত ছিল। শেষ পর্যন্ত নাসা স্টারলাইনার মহাকাশযানটিকে মানব যাত্রী ছাড়াই পৃথিবীতে ফেরত নিয়ে আসার সিদ্ধান্ত গ্রহণ করে। এর পাশাপাশি নাসা ক্রু-৯ মহাকাশযানে করে দুইজন মহাকাশচারীকে উৎক্ষেপণ করার এবং আন্তর্জাতিক মহাকাশ স্টেশন থেকে চারজন মহাকাশচারীকে ফেরত নিয়ে আসার সিদ্ধান্ত নেয়, যাদের মধ্যে দুইজন হবেন ত্রুটিগ্রস্ত বোয়িং মানববাহী যাত্রা পরীক্ষার দুই মহাকাশচারী। উপরোল্লিখিত বিলম্ব এবং এরপর মূলত আবহাওয়ার কারণে আরও কয়েকবার বিলম্বের পরে শেষ পর্যন্ত ক্রু-৯ মহাকাশযানটিকে ২৮শে সেপ্টেম্বর সর্বজনীন সমন্বিত সময় ১৭:১৭:২১-এ উৎক্ষেপণ করা হয়। \nক্রু-৯ অভিযানটি বেশ কিছু মাইলফলক অর্জন করে। এটি ছিল কেপ ক্যানাভেরাল মহাকাশ উৎক্ষেপণ ক্ষেত্র ৪০ থেকে উৎক্ষিপ্ত প্রথম মানববাহী অভিযান। ২০১৯ সালে প্রতিষ্ঠিত মার্কিন মহাকাশ বাহিনীর প্রথম সক্রিয় \"গার্ডিয়ান\" (প্রহরী) হিসেবে মহাকাশচারী নিক হেগ মহাকাশে যাত্রা করেন। এছাড়া এটি প্রথম ক্রু ড্রাগন অভিযান যেটির অভিযানশেষে প্রকোষ্ঠ বা ক্যাপসুলটি প্রশান্ত মহাসাগরে আছড়ে পড়বে।\n\n\n== তথ্যসূত্র =="}