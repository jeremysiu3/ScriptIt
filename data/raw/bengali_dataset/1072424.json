{"pageid": 1072424, "title": "বঙ্গমাতা বেগম ফজিলাতুন নেছা মুজিব পদক", "url": "https://bn.wikipedia.org/wiki?curid=1072424", "content": "বঙ্গমাতা বেগম ফজিলাতুন নেছা মুজিব পদক বাংলাদেশ সরকার কর্তৃক ২০২১ সালে প্রবর্তিত ‘ক' শ্রেণিভুক্ত সর্বোচ্চ রাষ্ট্রীয় পদক ছিল। রাজনীতি, অর্থনীতি, শিক্ষা, সংস্কৃতি ও ক্রীড়া, সমাজসেবা, স্বাধীনতা ও মুক্তিযুদ্ধ, গবেষণা, কৃষি ও পল্লি উন্নয়নে গুরুত্বপূর্ণ অবদান ও গৌরবোজ্জ্বল ভূমিকার জন্য প্রতিবছর পাঁচজন বাংলাদেশী নারীকে এই পদক দেওয়া হতো।\n\n\n== প্রবর্তনের ইতিহাস ==\nবাঙালির মুক্তিসংগ্রামে বঙ্গমাতা বেগম ফজিলাতুন্নেছা মুজিবের রয়েছে অপরিসীম অবদান। ফজিলাতুন নেছা ছিলেন শেখ মুজিবুর রহমানের সহধর্মিণী ও বাঙালির স্বাধীনতা অর্জনে নেপথ্যের কারিগর। ফজিলাতুন নেছার অবদান স্মরণীয় করার লক্ষ্যে ২০২১ সালে সরকার এই পদক প্রবর্তন করে।\nপ্রতিবছর ৮ আগস্ট বেগম ফজিলাতুন নেছা মুজিবের জন্মদিবস উপলক্ষে আয়োজিত বঙ্গমাতা জাতীয় দিবসের অনুষ্ঠানে মনোনীত নারীদের এই পদক প্রদান করা হয়।\n২০২৪ সালে আওয়ামী লীগ সরকার পতনের পর এই নামে পুরস্কার দেওয়া বাতিল ঘোষণা করা হয়।\n\n\n== পদকের ক্ষেত্র ও সংখ্যা ==\nরাজনীতি\nশিক্ষা, সংস্কৃতি ও ক্রীড়া\nঅর্থনীতি\nসমাজসেবা\nস্বাধীনতা ও মুক্তিযুদ্ধ\nগবেষণা\nকৃষি ও পল্লি উন্নয়ন\nসরকার কর্তৃক নির্ধারিত অন্য যে কোন ক্ষেত্র\nউল্লিখিত ক্ষেত্রে গুরুত্বপূর্ণ অবদান ও গৌরবোজ্জ্বল ভূমিকার জন্য প্রতি বছর পাঁচজন বাংলাদেশী নারীকে এই পদক দেওয়া হবে। তবে সরকার প্রযোজ্য ক্ষেত্রে কোন বৎসর উপযুক্ত প্রার্থী না পেলে পদক সংখ্যা হ্রাস করতে পারবে। জীবিতদের পাশাপাশি মরণোত্তর এই পদক দেওয়া যাবে।\n\n\n== পদক প্রদানের পদ্ধতি ==\nমহিলা ও শিশুবিষয়ক মন্ত্রণালয়ের দায়িত্বে থাকা মন্ত্রী বা প্রতিমন্ত্রীর নেতৃত্বে পদকপ্রাপ্তদের মনোনয়নে ৯ সদস্যবিশিষ্ট প্রার্থী বাছাই কমিটি থাকবে। এই কমিটি প্রাপ্ত আবেদন মূল্যায়ন করে সর্বোচ্চ ১০ জনের নাম জাতীয় পুরস্কারসংক্রান্ত মন্ত্রিসভা কমিটির কাছে বিবেচনার জন্য সুপারিশ করবে। সেখান থেকে জাতীয় পুরস্কারসংক্রান্ত মন্ত্রিসভা কমিটির সুপারিশ ও প্রধানমন্ত্রীর অনুমোদনে পদক প্রদানের বিষয় চূড়ান্ত হবে।\n\n\n== প্রদেয়সমূহ ==\nপদকপ্রাপ্ত একেকজন নারী পাবেন ১৮ ক্যারেট মানের ৪০ গ্রাম সোনা দিয়ে তৈরি একটি পদক, পদকের একটি রেপ্লিকা, ৪ লাখ টাকার চেক ও সম্মাননা সনদ।\n\n\n== বছর অনুযায়ী পদকপ্রাপ্তদের তালিকা ==\n\n\n== আরও দেখুন ==\nশেখ মুজিবুর রহমান\nশেখ ফজিলাতুন্নেছা মুজিব\nমহিলা ও শিশু বিষয়ক মন্ত্রণালয়\n\n\n== তথ্যসূত্র ==\n\n\n== বহিঃসংযোগ ==\nমহিলা ও শিশু বিষয়ক মন্ত্রণালয়ের ওয়েবসাইট"}