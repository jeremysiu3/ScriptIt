{"pageid": 1529070, "title": "কীপু শেরিং লেপচা", "url": "https://bn.wikipedia.org/wiki?curid=1529070", "content": "কীপু সেরিং লেপচা একজন ভারতীয় সমাজকর্মী, শিক্ষাবিদ, প্রাক্তন সরকারি কর্মচারী। তিনি একটি বেসরকারি সংস্থা হিউম্যান ডেভেলপমেন্ট ফাউণ্ডেশন অফ সিকিম (এইচডিএফএস) -এর প্রতিষ্ঠাতা। এই সংস্থাটি সিকিমের আর্থ-সামাজিকভাবে প্রতিবন্ধী মানুষের সেবা করে। সিকিম সরকারের প্রাক্তন সচিব হিসেবে তিনি সরকারের গ্রামীণ উন্নয়ন সংস্থার প্রকল্প পরিচালক হিসেবে দায়িত্ব পালন করেছেন। তিনি পিসউইমেন অ্যাক্রস দ্য গ্লোব সংস্থার একজন সদস্য, এই সংস্থা ২০০৫ সালের নোবেল শান্তি পুরস্কারের জন্য সংক্ষিপ্ত তালিকাভুক্ত ছিল। তিনি রিলায়েন্স ফাউন্ডেশনের ২০১২ সালের রিয়েল হিরোজ অ্যাওয়ার্ড এবং সিএনএন-আইবিএনের ২০১৩ সালের সিনিয়র সিটিজেন অ্যাওয়ার্ডের প্রাপক। সমাজে তাঁর অবদানের জন্য ২০০৯ সালে ভারত সরকার তাঁকে চতুর্থ সর্বোচ্চ বেসামরিক সম্মান পদ্মশ্রী প্রদান করে।\n\n\n== প্রারম্ভিক জীবন ==\nকীপু সেরিং ১৯৪২ সালে উত্তর-পূর্ব ভারতের সিকিম রাজ্যের একটি গ্রামীণ এলাকায় একটি লেপচা পরিবারে, একজন সরকারি কর্মকর্তার ঘরে জন্মগ্রহণ করেন। তিনি গ্যাংটকে প্রাথমিক ও মাধ্যমিক শিক্ষা লাভ করেন। এরপর তিনি কলকাতায় কলেজের পড়াশোনা শেষ করেন এবং সেখান থেকে স্নাতকোত্তর ডিগ্রি অর্জন করেন। আবিবাহিত কীপু সেরিং ছয়টি ভাষা বলতে পারেন, সেগুলি হল ইংরেজি, হিন্দি, নেপালি, বাংলা, লেপচা এবং ভুটিয়া। \n\n\n== কর্মজীবন ==\nকীপু শেরিং লেপচা ১৯৬৭ সালে গ্যাংটকের এনচে সিনিয়র সেকেণ্ডারি স্কুলের অধ্যক্ষ হিসেবে অল্প সময়ের জন্য কাজ করেন এবং সেখান থেকে গ্যাংটকের সরকারি উচ্চ বিদ্যালয়ে চলে আসেন, যেখানে বেশিরভাগ শিক্ষার্থী ছিল তিব্বতি শরণার্থীদের সন্তান। পরবর্তীতে সরকারি চাকরিতে যোগদানের পর, তিনি প্রাথমিক শিক্ষক প্রশিক্ষণ ইনস্টিটিউট পরিচালনার অতিরিক্ত দায়িত্বের সাথে সহকারী শিক্ষা পরিচালক হন, এই পদে তিনি ১৯৯৪ সাল পর্যন্ত অধিষ্ঠিত ছিলেন। এই সময়ে, তিনি স্বল্পমেয়াদী প্রশিক্ষণ কর্মসূচির আয়োজনের মাধ্যমে প্রাথমিক শ্রেণীর জন্য পাঠ্যপুস্তক প্রকাশ এবং স্থানীয় ভাষায় শিক্ষকদের প্রশিক্ষণে অবদান রেখেছেন বলে জানা গেছে।\n১৯৯৪ সালে সেরিং সিকিম সিভিল সার্ভিসে যোগদান করেন এবং যুগ্ম সচিবের পদে উন্নীত হন। তিনি পল্লী উন্নয়ন সংস্থার প্রকল্প পরিচালক হিসেবে দায়িত্বে ছিলেন এবং ২৮ বছর ধরে গ্রামীণ এলাকার উন্নয়ন কর্মকাণ্ডের সাথে জড়িত ছিলেন। ২০০০ সালে তাঁর অবসর গ্রহণের সময় তিনি ক্রীড়া ও যুব বিষয়ক বিভাগের সচিব ছিলেন।\n\n\n== সমাজ সেবা ==\nসিভিল সার্ভিসে থাকাকালীন, কীপু শেরিং লেপচা তাঁর সামাজিক কর্মকাণ্ডও চালিয়ে যান এবং ১৯৯৭ সালে হিউম্যান ডেভেলপমেন্ট ফাউণ্ডেশন অফ সিকিম (এইচডিএফএস) প্রতিষ্ঠা করেন। তিনি লেপচা সংস্কৃতি এবং লেপচা ভাষা পুনরুজ্জীবিত করার কর্মকাণ্ডে জড়িত ছিলেন। তিনি তাঁর বাড়ি, দ্য লেপচা কটেজে কিছু লেপচা শিশুকে আতিথ্য দিয়েছিলেন এবং ১৯৮৯ সাল থেকে তাদের যত্ন নিচ্ছেন। প্রতিষ্ঠার পর থেকে তিনি এই সংস্থার সভাপতির দায়িত্ব পালন করে আসছেন এবং ২০০৩ সালে শিশু কল্যাণের জন্য জাতীয় পুরস্কার প্রাপ্ত এই সংস্থাটি সুবিধাবঞ্চিত শিশুদের জন্য ৪০০টি স্কুল পরিচালনা করে।\n\n\n== পুরস্কার ও সম্মাননা ==\nতিনি ১০০০ পিসউইমেনের একজন ছিলেন। এই বিশ্বব্যাপী সংস্থাটি ২০০৫ সালে নোবেল শান্তি পুরস্কারের জন্য মনোনীত হয়েছিল, পুরস্কারটি অবশেষে মোহাম্মদ এলবারাদেইকে দেওয়া হয়েছিল। একই বছর, সিকিম ইন্টেলেকচুয়াল কনফারেন্স অন হিউম্যানিজম, ন্যাশানালিজম অ্যাণ্ড পিস  তাঁকে সিকিমের রত্ন উপাধিতে ভূষিত করে। দুই বছর পর, তিনি সিকিম সরকারের বেস্ট সোশ্যাল সার্ভিস পুরস্কার পান। ভারত সরকার ২০০৯ সালে তাঁকে পদ্মশ্রী সম্মানে ভূষিত করে এবং ২০১২ সালে তিনি রিলায়েন্স ফাউন্ডেশনের রিয়েল হিরোজ পুরস্কার লাভ করেন। ২০১৩ সালে, সিএনএন-আইবিএন তাঁকে লেপচা সম্প্রদায়ের প্রতি তাঁর সেবার জন্য সিনিয়র সিটিজেন অ্যাওয়ার্ড প্রদান করে।\n\n\n== আরও দেখুন ==\nবিশ্বজুড়ে শান্তি নারী\n\n\n== তথ্যসূত্র ==\n\n\n== বহিঃসংযোগ ==\n\"রিয়েল হিরো কীপু এডুকেটস লেপচা কম্যুনিটি\"। ওয়েব ভিডিও। আইবিএন লাইভ। ২৯ ফেব্রুয়ারি ২০১২। সংগ্রহের তারিখ ২৯ ফেব্রুয়ারি ২০১৬। \nটেমপ্লেট:Padma Shri Award Recipients in Social Work"}