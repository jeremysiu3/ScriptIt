{"pageid": 1346433, "title": "মুহাম্মদ আল-হাশিমি আল-তিলিমসানি", "url": "https://bn.wikipedia.org/wiki?curid=1346433", "content": "শায়খ মুহাম্মাদ ইবন আহমাদ ইবন আল-হাশিমি ইবন আবদ আল-রহমান আল-তিলিমসানি (আরবি: محمد الهاشمي التلمساني) (১৬ সেপ্টেম্বর ১৮৮১ খ্রিস্টাব্দ – ১৯ ডিসেম্বর ১৯৬১ খ্রিস্টাব্দ; ২২ শাওয়াল ১২৯৮ হিজরি – ১২ রজব ১৩৮১ হিজরি) ছিলেন জন্মসূত্রে একজন আলজেরীয় ও (বাসস্থান সূত্রে) সিরীয় সুফি সাধক এবং পণ্ডিত, যাকে কেউ কেউ \"ধর্ম নবায়নকারী (মুজাদ্দিদ)\" ও সমসাময়িক শারানী বলে মনে করেন।\n\n\n== জীবনী ==\nশায়খ আল-হাশিমির পিতা-মাতা বংশ সূত্রে হাসান ইবনে আলীর সাথে সম্পর্কযুক্ত ছিলেন এবং আলজেরিয়ার টেমসেন সংলগ্ন সাবদা শহরে বসবাস করতেন। তার পিতা একজন আলেম ও বিচারক ছিলেন। ভাই-বোনের মধ্যে শায়খ আল-হাশিমি ছিলেন সবার বড়।\n১৯১১ খ্রিস্টাব্দ, ১৩২৯ হিজরি সালের রমজান মাসে ফরাসি ঔপনিবেশিক সরকারের ঐতিহ্যবাহী শিক্ষা ব্যবস্থার উপর নিষেধাজ্ঞা থেকে বাঁচতে আল-হাশিমি তার শিক্ষক (শায়খ) মুহাম্মদ ইবনে ইয়াল্লাসের সঙ্গে সিরিয়ায় গমন করেন। তারা কিছুদিন দামেস্কে অবস্থান করেন কিন্তু আল-হাশিমিকে সেখানকার প্রশাসন তুরস্ক চলে যেতে বাধ্য করলে তিনি তুরস্কের আদানায় ২ বছর অবস্থান করেন। এরপর তিনি পুনরায় দামেস্কে ফিরে আসেন ও তার শিক্ষকের সংস্পর্শে দামেস্কে বসবাস শুরু করেন। তিনি মৃত্যু পর্যন্ত দামেস্কেই অবস্থান করেন।\n\n\n== অধ্যয়ন ==\nশায়খ আল-হাশিমি নিম্নলিখিত পন্ডিতদের সাথে বাহ্যিক বিজ্ঞান বিষয়ে অধ্যয়ন করেছিলেন: হাদীসের মহান পণ্ডিত বদর আল-দীন আল-হাসানী, শায়খ আমিন সুওয়াইদ, শায়খ জাফর আল-কাত্তানি, শায়খ নাজিব কিওয়ান, শায়খ তাওফিক আল-আয়্যুবি, শায়খ মুহাম্মদ আল-আত্তার যাদের কাছ থেকে তিনি আইনশাস্ত্র শিখেছিলেন এবং শাইখ মুহাম্মাদ ইবনে ইউসুফ আল-কাফি যার কাছ থেকে তিনি মালিকি আইনশাস্ত্র নিয়ে অধ্যয়ন করেছিলেন।\nসুফিবাদের ক্ষেত্রে, তিনি প্রথমে শায়খ মুহাম্মাদ ইবনে ইয়াল্লাসের একজন শিষ্য ছিলেন। যিনি আল-হাশিমিকে তরিকার সাধারণ শিক্ষাসমূহ অন্যদের শেখানোর অনুমতি দিয়েছিলেন। ১৯২৭ খ্রিস্টাব্দ/১৩৪৬ হিজরি সালে, ইবনে ইয়াল্লাসের মৃত্যুর পর, বিখ্যাত শায়খ আহমাদ আল-আলাউই দামেস্কে হয়ে মক্কা হতে ফেরত আসার পথে আল-হাশিমিকে মধ্যপ্রাচ্যে তাঁর প্রতিনিধি হিসেবে মনোনীত করেন। শায়খ আল-হাশিমি পরবর্তীতে পূর্ব ভূমধ্যসাগর সংলগ্ন এলাকায় আলাউইয়ার প্রধান প্রতিনিধি হয়ে ওঠেন, যেখানে আজও তার অনেক শিক্ষার্থী ও আধ্যাত্নিক উত্তরসূরিরা, শাধিলিইয়া-দারকাউইয়া-হাশিমিয়া তরিকা নামে পরিচিত তরিকায় শিক্ষাদান করে যাচ্ছেন। তার চারজন প্রধান শিষ্য চমৎকার প্রসিদ্ধি অর্জন করেছেন। তারা হলেন শায়খ মুহাম্মাদ আল-নাবান (১৯০০–১৯৭২), শেখ আবদুল কাদির ঈসা (১৯১৮–১৯৯২), শাইখ মুহাম্মাদ সাঈদ আল-কাদির (১৯০০–১৯৭২) এবং আবদ আল-রহমান আল-শাঘুরি (১৯১২–২০০৪)।\n\n\n== কর্ম ==\nতার দীর্ঘ শিক্ষকতা জীবনে, তিনি মাত্র নয়টি রচনা প্রকাশ করেছিলেন যার মধ্যে রয়েছে উপদেশমূলক কবিতা এবং কয়েক পৃষ্ঠার ছোট গ্রন্থ। এখানে তিনি শুধুমাত্র দুটি বিষয় নিয়ে কাজ করেন: সুফিবাদ এবং দার্শনিক ধর্মতত্ত্ব (ফিকহ )।\n\nসুন্নাতের অনুসারীদের একটি ধর্ম ( ‘আকিদা আহল আল-সুন্না ওয়া-নামুহা' - একটি আদর্শ ধর্মতাত্ত্বিক পাঠ)\nসুন্নাতের অনুসারীদের একটি ধর্ম বইটির উপর একটি যাচাইকরণ ব্যাখ্যা\nজান্নাতের চাবিকাঠি (সুন্নাতের অনুসারীদের একটি ধর্ম রচনারটির উপর একটি ব্যাখ্যা)\nসুখের পথ (বিশ্বাসের দুটি সাক্ষ্যের ব্যাখ্যা)\nবিস্তৃত গবেষণা গ্রন্থ (আধুনিক শিক্ষার দ্বারা উপস্থাপিত চ্যালেঞ্জের উত্তরে লেখা, সৃষ্টি এবং স্রষ্টার বিস্ময় বিষয়ক রচনা)\n\"জ্ঞানতত্ত্বের দাবা\"-এর উপর লিখিত ব্যাখ্যা ( মুহিদ্দীন ইবনে আরাবির লেখা শাতারঞ্জ আল-আরিফিনের সুফি ব্যাখ্যা)\nসঠিক সমাধান (সুফী শিষ্যত্ব বিষয়ক)\nবিক্ষিপ্ত মুক্তা, দশটি প্রশ্নের উত্তর (সুফিবাদ বিষয়ক)\nসংজ্ঞাপূর্ণ এবং ন্যায়সঙ্গত শব্দের উপর গ্রন্থ (মুসলিমদের ঐক্যে বিষয়ক)\n\n\n== তথ্যসূত্র =="}