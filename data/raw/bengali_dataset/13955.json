{"pageid": 13955, "title": "কাচীয় অক্ষিরস", "url": "https://bn.wikipedia.org/wiki?curid=13955", "content": "কাচীয় অক্ষিরস হল মেরুদণ্ডী প্রাণীর চক্ষুগোলকের অক্ষিপট (রেটিনা, Retina) এবং চোখের মণির (লেন্স, Lens) মধ্যবর্তী শূন্যস্থান পূরণকারী কাচের মত স্বচ্ছ জলীয় রস। ইংরেজি পরিভাষাতে একে ভিট্রেয়াস হিউমার (ইংরেজি: Vitreous humour বা Vitreous humor) বলে। এর ৯৯% পানি, কিন্তু এর জেলিসদৃশ সান্দ্রতা (viscosity) পানির সান্দ্রতার প্রায় চার থেকে পাঁচ গুণ বেশি। পানি ছাড়াও এতে লবণ, চিনি, ভক্ষককোষ (ফ্যাগোসাইট) ও কোলাজেন তন্তু বিদ্যমান। ভক্ষককোষগুলি দৃষ্টিক্ষেত্র (visual field) থেকে অবাঞ্ছিত দ্রব্য সরিয়ে নিয়ে যায়। কাচীয় অক্ষিরসের মূল কাজ চোখের ছয় ভাগের পাঁচ ভাগ স্থান দখল করে চোখের বাকি অংশগুলোর জন্য একটি কাঠামো তৈরি করা, এবং অক্ষিপটে আলো যাতে সহজে বাধাহীনভাবে পৌছতে পারে, তা নিশ্চিত করা।"}