{"pageid": 1476799, "title": "শহীদুল ইসলাম (প্রকৌশলী)", "url": "https://bn.wikipedia.org/wiki?curid=1476799", "content": "শহীদুল ইসলাম একজন বাংলাদেশী প্রকৌশলী। তিনি রাজশাহী প্রকৌশল ও প্রযুক্তি বিশ্ববিদ্যালয়ের ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিভাগের অধ্যাপক এবং রাজশাহীতে অবস্থিত আহ্‌ছানিয়া মিশন বিজ্ঞান ও প্রযুক্তি বিশ্ববিদ্যালয়ের প্রথম উপাচার্য।\n\n\n== শিক্ষাজীবন ==\nশহীদুল নওগাঁর হামিদপুর জিগাতলা বহুমুখী উচ্চ বিদ্যালয় থেকে ১৯৯১ সালে মাধ্যমিক এবং রাজশাহীর নিউ গভঃ ডিগ্রি কলেজ থেকে ১৯৯৩ সালে উচ্চ মাধ্যমিক পাস করেন। তিনি চট্টগ্রাম প্রকৌশল ও প্রযুক্তি বিশ্ববিদ্যালয় থেকে ২০০০ সালে ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিষয়ে ব্যাচেলর অব সায়েন্স ইন ইঞ্জিনিয়ারিং এবং বাংলাদেশ প্রকৌশল বিশ্ববিদ্যালয় থেকে ২০০৭ সালে কম্পিউটার সায়েন্স অ্যান্ড ইঞ্জিনিয়ারিং বিষয়ে মাস্টার অব সায়েন্স ইন ইঞ্জিনিয়ারিং ডিগ্রি লাভ করেন। তিনি রাজশাহী প্রকৌশল ও প্রযুক্তি বিশ্ববিদ্যালয় থেকে ২০১৬ সালে ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিষয়ে পিএইচডি ডিগ্রি অর্জন করেন।\n\n\n== কর্মজীবন ==\nশহীদুল ইসলাম ২০০১ সালে তৎকালীন বাংলাদেশ ইনস্টিটিউট অব টেকনোলজি, চট্টগ্রামের (২০০৩ সালে চট্টগ্রাম প্রকৌশল ও প্রযুক্তি বিশ্ববিদ্যালয়ে উন্নীত) কম্পিউটার সায়েন্স অ্যান্ড ইঞ্জিনিয়ারিং বিভাগে প্রভাষক হিসেবে শিক্ষকতা জীবন শুরু করেন। ২০০৫ সালে তিনি সহকারী অধ্যাপক হন। ২০১০ সালে তিনি রাজশাহী প্রকৌশল ও প্রযুক্তি বিশ্ববিদ্যালয়ের ইলেকট্রিক্যাল অ্যান্ড ইলেকট্রনিক ইঞ্জিনিয়ারিং বিভাগে সহকারী অধ্যাপক পদে যোগদান করেন। এরই ধারাবাহিকতায় ২০১৩ সালে তিনি সহযোগী অধ্যাপক এবং ২০১৬ সালে অধ্যাপক পদে উন্নীত হন।\nশহীদুল ইসলাম ২০২২ সালের ১৯ সেপ্টেম্বর রাজশাহীতে অবস্থিত আহ্‌ছানিয়া মিশন বিজ্ঞান ও প্রযুক্তি বিশ্ববিদ্যালয়ের উপাচার্য পদে নিয়োগ লাভ করেন এবং ২০২৩ সালের ৩ এপ্রিল আনুষ্ঠানিকভাবে বিশ্ববিদ্যালয়ের প্রথম উপাচার্য হিসেবে যোগদান করেন।\n\n\n== তথ্যসূত্র =="}