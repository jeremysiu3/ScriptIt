{"pageid": 1385337, "title": "ফুটবল ক্লাব মন্ট্রিয়ল", "url": "https://bn.wikipedia.org/wiki?curid=1385337", "content": "ফুটবল ক্লাব মন্ট্রিয়ল (ইংরেজি: CF Montréal; সাধারণত সিএফ মন্ট্রিয়ল এবং সংক্ষেপে মন্ট্রিয়ল নামে পরিচিত) হচ্ছে মন্ট্রিয়ল ভিত্তিক একটি কানাডীয় পেশাদার ফুটবল ক্লাব। এই ক্লাবটি বর্তমানে মার্কিন যুক্তরাষ্ট্রের শীর্ষ স্তরের ফুটবল লিগ মেজর লিগ সকারে ইস্টার্ন কনফারেন্সের অংশ হিসেবে প্রতিযোগিতা করে। এই ক্লাবটি ১৯৯২ সালে মন্ট্রিয়ল ইমপ্যাক্ট নামে প্রতিষ্ঠিত হয়েছে। ১৯,৬১৯ ধারণক্ষমতাবিশিষ্ট সাপুতো স্টেডিয়ামে দ্য ইমপ্যাক্ট নামে পরিচিত ক্লাবটি তাদের সকল হোম ম্যাচ আয়োজন করে থাকে। বর্তমানে এই ক্লাবের ম্যানেজারের দায়িত্ব পালন করছেন আর্জেন্টিনীয় সাবেক ফুটবল খেলোয়াড় এরনান লোসাদা এবং সভাপতির দায়িত্ব পালন করছেন গাব্রিয়েল গেরভাইস। বর্তমানে কেনীয় মধ্যমাঠের খেলোয়াড় ভিক্টর ওয়ানিয়ামা এই ক্লাবের অধিনায়কের দায়িত্ব পালন করছেন। \nঘরোয়া ফুটবলে, মন্ট্রিয়ল এপর্যন্ত ৫টি শিরোপা জয়লাভ করেছে। অন্যদিকে, আন্তর্জাতিক প্রতিযোগিতায়, মন্ট্রিয়লের সেরা সাফল্য হচ্ছে ২০১৪–১৫ কনকাকাফ চ্যাম্পিয়নস লিগের ফাইনালে পৌঁছানো; যেখানে তারা আমেরিকার কাছে পরাজিত হয়েছিল। ইভান বুশ, হাসুন কামারা, পাত্রিস বারনিয়ে, ইগনাসিও পিয়াত্তি এবং মার্কো দি ভাইয়োর মতো খেলোয়াড়গণ মন্ট্রিয়লের জার্সি গায়ে মাঠ কাঁপিয়েছেন।\n\n\n== ইতিহাস ==\n১৯৯৩ মৌসুমে, পেশাদার ফুটবল ক্লাব হিসেবে প্রথম মৌসুমে মন্ট্রিয়ল কানাডার পেশাদার ফুটবল ক্লাবগুলোর মধ্যকার আয়োজিত কানাডীয় ফুটবল লিগ পদ্ধতির তৎকালীন দ্বিতীয় স্তরের পেশাদার ফুটবল লিগ আমেরিকান পেশাদার সকার লিগে প্রতিদ্বন্দ্বিতা করেছিল; উক্ত মৌসুমে মন্ট্রিয়ল ১১ জয়ে সর্বমোট ৩৩ পয়েন্ট অর্জন করে ১৯৯৩ আমেরিকান পেশাদার সকার লিগের সামগ্রিক পয়েন্ট তালিকায় ৭ম স্থান অর্জন করেছিল। আমেরিকান পেশাদার সকার লিগের উক্ত মৌসুমে কানাডীয় আক্রমণভাগের খেলোয়াড় গ্র্যান্ট নিডহ্যাম ৬টি গোল করে মন্ট্রিয়লের হয়ে সর্বোচ্চ গোল করেছিলেন।\nক্লাব প্রতিষ্ঠার প্রায় ২০ বছর পর, ২০১২ মৌসুমে মন্ট্রিয়ল প্রথমবারের মতো মার্কিন যুক্তরাষ্ট্রের পেশাদার ফুটবলের শীর্ষ স্তর মেজর লিগ সকারে অংশগ্রহণ করতে সক্ষম হয়েছিল। ২০১২ সালের সালের ১০ই মার্চ তারিখে, মেজর লিগ সকারে ক্লাব ইতিহাসে নিজেদের প্রথম ম্যাচে জেসি মার্শের অধীনে মন্ট্রিয়ল ভ্যানকুভার ওয়াইটক্যাপসের কাছে ২–০ গোলের ব্যবধানে পরাজিত হয়েছিল। ২০১২ মেজর লিগ সকারে মন্ট্রিয়ল ১২টি জয় এবং ৬টি ড্রয়ে সর্বমোট ৪২ পয়েন্ট অর্জন করে সামগ্রিক পয়েন্ট তালিকায় ১২তম স্থান অর্জন করেছিল, যেখানে মার্কো দি ভাইয়ো ৫টি গোল করে লিগে মন্ট্রিয়লের হয়ে সর্বোচ্চ গোলদাতা হয়েছিলেন।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)\nমেজর লিগ সকারে ফুটবল ক্লাব মন্ট্রিয়ল (ইংরেজি)"}