{"pageid": 1483402, "title": "সহিফা আস সাদিকা", "url": "https://bn.wikipedia.org/wiki?curid=1483402", "content": "সহিফা আস সাদিকাহ ( আরবি: الصحيفة الصادقة) হলো হাদিস বিষয়ক একটি প্রাচীন গ্রন্থ। আবদুল্লাহ ইবনে আমর ইবন আল-আস, যিনি মুহাম্মাদ (স.) এর একজন সাহাবী ছিলেন, তিনি এই গ্রন্থ সংকলন করেন। এটিকে হাদিসের প্রথম গ্রন্থ বলা হয়। এটিই ছিলো সাহাবি যুগে সবচেয়ে বড় হাদিস সংকলন।\n\n\n== সূচনা ==\nআবদুল্লাহ ইবনে আমর ইবন আল-আস রাসূলুল্লাহ (স.) অনুমতিসাপেক্ষে, তাঁরই অনুপ্রেরণা ও নির্দেশে হাদিস লিপিবদ্ধ করতেন। হাদিসে এ সম্পর্কে এসেছে,\n\nআব্দুল্লাহ ইবনু আমর রাদ্বিয়াল্লাহু আনহুমা হতে বর্ণিত, তিনি বলেন, আমি রাসূলুল্লাহ সাল্লাল্লাহু আলাইহি ওয়া সাল্লাম হতে যা-ই শুনতাম, মুখস্ত রাখার উদ্দেশ্যে তার সবই লিখে রাখতাম। তারপর কুরাইশরা আমাকে (লিখতে) নিষেধ করল এবং বলল: তুমি তো রাসূলুল্লাহ সাল্লাল্লাহু আলাইহি ওয়া সাল্লাম থেকে সকল বিষয়ই লিখছ, কিন্তু তিনি তো একজন মানুষ। তিনি তো (কোনো কোনো সময়) রাগান্বিত অবস্থায় কথা বলেন, আবার সন্তুষ্ট অবস্থায়ও কথা বলেন। একথা শুনে আমি লিখা বন্ধ করে দেই এবং বিষয়টি রাসূলুল্লাহ সাল্লাল্লাহু আলাইহি ওয়া সাল্লামের নিকট উল্লেখ করি। তখন তিনি তার আঙ্গুল দ্বারা তাঁর মুখের প্রতি ইশারা করে বললেন: “তুমি লিখতে থাকো। সেই সত্তার কসম, যার হাতে আমার জীবন, এ মুখ থেকে যা কিছু বের হয়, তা সবই সত্য”।\nআরেকটি হাদিসে পাওয়া যায়,\n\nআবু ক্বাবিল বলেন, আমি আব্দুল্লাহ ইবনু আমর রাদ্বিয়াল্লাহু আনহুমাকে বলতে শুনেছি, তিনি বলেন, কোন এক সময় আমরা রাসূলুল্লাহ সাল্লাল্লাহু আলাইহি ওয়া সাল্লামের পাশে বসে লিখছিলাম। যখন রাসূলুল্লাহ সাল্লাল্লাহু আলাইহি ওয়া সাল্লামকে প্রশ্ন করা হলো: দু’শহরের কোন্ শহরটি সর্বপ্রথম বিজিত হবে, কনস্টানটিনোপল, না-কি রোম? তখন নবী সাল্লাল্লাহু আলাইহি ওয়া সাল্লাম বললেন: না, বরং হিরাকল (হিরাক্লিয়াস)-এর শহর (কনস্টানটিনোপল) সর্বপ্রথম বিজিত হবে।”\nআলী ইবনু আবদুল্লাহ (রহঃ) .... আবূ হুরায়রা (রাঃ) থেকে বর্ণিত, তিনি বলেনঃ নবী সাল্লাল্লাহু আলাইহি ওয়াসাল্লাম এর সাহাবীগণের মধ্য আবদুল্লাহ ইবনু আমর (রাঃ) ব্যতীত আর কারো কাছে আমার চাইতে বেশী হাদীস নেই। কারণ তিনি লিখে রাখতেন, আর আমি লিখতাম না। মা’মার (রহঃ) হাম্মাম (রহঃ) সূত্রে আবূ হুরায়রা (রাঃ) থেকে অনুরূপ বর্ণনা করেছেন।কেউ কেউ আপত্তি করেছিলেন, এভাবে যাচাই বাছাই না করে সব কথা লিখে রাখার জন্য। কিন্তু তিনি নবী (স.) এর মুখ নি:সৃত যে কোন বাণী শোনামাত্র লিখে রাখতেন। এভাবেই ধীরে ধীরে \"আস সাদিকা\" নামক পুস্তকটি রচনা করেন।\nআস-সাদিকাহ তাঁর পরিবারের কাছে সংরক্ষিত ছিল। আহমদ ইবনে হান্বাল (রহ.) তার মূল্যবান মুসনাদে আহমাদ ইবনে হান্বাল গ্রন্থে আবদুল্লাহ ইবনে আমর (রা.) এর কাজকে অন্তর্ভুক্ত করেছেন। আবদুল্লাহ ইবন আমর (রা.) বর্ণিত হাদীসের মধ্যে সতেরটি মুত্তাফাক আলাইহি, আটটি ইমাম বুখারি এবং বিশটি ইমাম মুসলিম এককভাবে বর্ণনা করেছেন।\n\n\n== অন্যান্য বইয়ে আস সাদিকা'র উল্লেখ ==\nমুসনাদে আহমাদে বর্ণিত হাদিস:\n\nআবু রশিদ আল হুবরানি বলেন: আমি আবদুল্লাহ বিন ‘আমর বিন আল ‘আস এর কাছে গেলাম এবং তাকে বললাম: “রাসূলুল্লাহ(সাল্লাল্লাহু আলাইহি ওয়া সাল্লাম) থেকে আপনি যা শুনেছেন তা আমার কাছে বর্ণনা করুন । তিনি আমার হাতে একটি সহিফা দিয়ে বললেন: “এটা হচ্ছে যা আমি রাসূলুল্লাহ(সাল্লাল্লাহু আলাইহি ওয়া সাল্লাম) থেকে লিখেছিলাম।...”\nআরেকটি হাদিসে পাওয়া যায়,\n\nমুজাহিদ(র.) বলেন: আমি আবদুল্লাহ বিন ‘আমর বিন আল ‘আস এর কাছে একটি সহিফা দেখলাম, কাজেই আমি সে সম্পর্কে তাকে জিজ্ঞেস করলাম। তিনি বললেন: \"এটা হচ্ছে আস-সাদিকাহ! এতে রয়েছে তা, যা আমি রাসূলুল্লাহ(সাল্লাল্লাহু আলাইহি ওয়া সাল্লাম) থেকে শুনেছি। এতে আমার এবং তাঁর মাঝে আর কেউ নেই।”\n\n\n== তথ্যসূত্র =="}