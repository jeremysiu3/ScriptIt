{"pageid": 1006194, "title": "লুথো সিপামলা", "url": "https://bn.wikipedia.org/wiki?curid=1006194", "content": "লুবাবালো লুথো সিপামলা (ইংরেজি: Lutho Sipamla; জন্ম: ১২ মে, ১৯৯৮) পোর্ট এলিজাবেথ এলাকায় জন্মগ্রহণকারী দক্ষিণ আফ্রিকান আন্তর্জাতিক ক্রিকেটার। দক্ষিণ আফ্রিকা ক্রিকেট দলের অন্যতম সদস্য তিনি। ২০১০-এর দশকের শেষদিক থেকে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করছেন। ফেব্রুয়ারি, ২০১৯ সালে দক্ষিণ আফ্রিকার পক্ষে আন্তর্জাতিক ক্রিকেটে অভিষেক ঘটে তার।\nঘরোয়া প্রথম-শ্রেণীর দক্ষিণ আফ্রিকান ক্রিকেটে ইস্টার্ন প্রভিন্স দলের প্রতিনিধিত্ব করেন। দলে তিনি মূলতঃ ডানহাতি ফাস্ট-মিডিয়াম বোলার হিসেবে খেলছেন। এছাড়াও, ডানহাতে নিচেরসারিতে ব্যাটিং করছেন লুথো সিপামলা।\n\n\n== প্রথম-শ্রেণীর ক্রিকেট ==\n২০১৭ সাল থেকে লুথ সিপামলা’র প্রথম-শ্রেণীর খেলোয়াড়ী জীবন চলমান রয়েছে। ৫ জানুয়ারি, ২০১৭ তারিখে সানফয়েল থ্রি-ডে কাপ প্রতিযোগিতায় ইস্টার্ন প্রভিন্সের পক্ষে প্রথম-শ্রেণীর ক্রিকেটে তার অভিষেক হয়। পোর্ট এলিজাবেথে অনুষ্ঠিত ঐ খেলায় দলের প্রতিপক্ষ ছিল বর্ডার দল। এরপূর্বে ২০১৬ সালের আইসিসি অনূর্ধ্ব-১৯ ক্রিকেট বিশ্বকাপ প্রতিযোগিতায় তাকে দক্ষিণ আফ্রিকা দলে রাখা হয়েছিল। ১২ ফেব্রুয়ারি, ২০১৭ তারিখে সিএসএ প্রভিন্সিয়াল ওয়ান-ডে চ্যালেঞ্জ প্রতিযোগিতায় ইস্টার্ন প্রভিন্সের পক্ষে লিস্ট এ ক্রিকেটে প্রথম খেলেন। ব্লোমফন্তেইনে অনুষ্ঠিত ঐ খেলায় প্রতিপক্ষ ছিল ফ্রি স্টেট দল।\nসেপ্টেম্বর, ২০১৮ সালে আফ্রিকা টি২০ কাপে খেলার জন্যে তাকে ইস্টার্ন প্রভিন্স দলের সদস্য করা হয়। ১৪ সেপ্টেম্বর, ২০১৮ তারিখে ইস্ট লন্ডনে অনুষ্ঠিত খেলায় তার টুয়েন্টি২০ ক্রিকেটে অভিষেক ঘটে।\nঅক্টোবর, ২০১৮ সালে মজানসি সুপার লীগের উদ্বোধনী আসরে খেলার জন্যে তাকে তশোয়ান স্পার্তান্স দলের সদস্য করা হয়। ঐ প্রতিযোগিতায় দলের পক্ষে যৌথভাবে সর্বোচ্চ উইকেট সংগ্রাহক হন। দশ খেলায় তিনি ষোলোটি ডিসমিসাল ঘটিয়েছিলেন। আগস্ট, ২০১৯ সালে ক্রিকেট সাউথ আফ্রিকার সাংবার্ষিক পুরস্কার বিতরণী অনুষ্ঠানে তাকে মজানসি সুপার লীগ বর্ষসেরা তরুণ খেলোয়াড় হিসেবে মনোনীত করা হয়। সেপ্টেম্বর, ২০১৯ সালে মজানসি সুপার লীগে টি২০ ক্রিকেটে তশোয়ান স্পার্তান্সের পক্ষে খেলার সুযোগ পান।\n\n\n== আন্তর্জাতিক ক্রিকেট ==\nসমগ্র খেলোয়াড়ী জীবনে একটিমাত্র টেস্ট, চারটিমাত্র একদিনের আন্তর্জাতিক ও ছয়টিমাত্র টি২০আইয়ে অংশগ্রহণ করেছেন লুথো সিপামলা। ২৬ ডিসেম্বর, ২০২০ তারিখে সেঞ্চুরিয়নে সফরকারী শ্রীলঙ্কা দলের বিপক্ষে টেস্ট ক্রিকেটে অভিষেক ঘটে তার। এটিই তার একমাত্র টেস্টে অংশগ্রহণ। অন্যদিকে, ৪ ফেব্রুয়ারি, ২০২০ তারিখে কেপ টাউনে সফরকারী ইংল্যান্ড দলের বিপক্ষে একদিনের আন্তর্জাতিকে অভিষেক ঘটে তার। ৭ মার্চ, ২০২০ তারিখে পচেফস্ট্রুমে সফরকারী অস্ট্রেলিয়া দলের বিপক্ষে সর্বশেষ ওডিআইয়ে অংশ নেন তিনি।\nজুলাই, ২০১৮ সালে শ্রীলঙ্কার বিপক্ষে খেলার জন্যে ক্রিকেট সাউথ আফ্রিকা এমার্জিং স্কোয়াডের সদস্য করা হয়। জানুয়ারি, ২০১৯ সালে সফররত পাকিস্তান দলের বিপক্ষে টি২০আই সিরিজের জন্যে তাকে দক্ষিণ আফ্রিকা দলে যুক্ত করা হয়। ৩ ফেব্রুয়ারি, ২০১৯ তারিখে জোহেন্সবার্গে সিরিজের দ্বিতীয় টি২০আইয়ে পাকিস্তানের বিপক্ষে তার অভিষেক ঘটে। জানুয়ারি, ২০২০ সালে সফরকারী ইংল্যান্ডের বিপক্ষে ওডিআই দলের সদস্য করা হয়। ৪ ফেব্রুয়ারি, ২০২০ তারিখে কেপ টাউনে ইংল্যান্ডের বিপক্ষে সিরিজের প্রথম দিবা-রাত্রির ওডিআইয়ে অংশগ্রহণের মাধ্যমে তার অভিষেক পর্ব সম্পন্ন হয়।\n\n\n== টেস্ট অভিষেক ==\nডিসেম্বর, ২০২০ সালে সফরকারী শ্রীলঙ্কার বিপক্ষে টেস্ট সিরিজ খেলার উদ্দেশ্যে দক্ষিণ আফ্রিকা দলের সদস্য করা হয়। ২৬ ডিসেম্বর, ২০২০ তারিখে সেঞ্চুরিয়নে অনুষ্ঠিত সিরিজের প্রথম টেস্টে শ্রীলঙ্কার বিপক্ষে তার অভিষেক ঘটে।\n\n\n== তথ্যসূত্র ==\n\n\n== আরও দেখুন ==\nপিটার মালান\nক্রিস্টোফার বার্জার\nএক টেস্টের বিস্ময়কারী\nপ্রথম-শ্রেণীর ক্রিকেট দলসমূহের বর্তমান তালিকা\n\n\n== বহিঃসংযোগ ==\nইএসপিএনক্রিকইনফোতে লুথো সিপামলা  (ইংরেজি)\nক্রিকেটআর্কাইভে লুথো সিপামলা   (সদস্যতা প্রয়োজনীয়) (ইংরেজি)"}