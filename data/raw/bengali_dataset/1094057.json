{"pageid": 1094057, "title": "কেয়া গ্রুপ", "url": "https://bn.wikipedia.org/wiki?curid=1094057", "content": "কেয়া গ্রুপ হলো বাংলাদেশের ঢাকা-কেন্দ্রিক একটি শিল্পপ্রতিষ্ঠান। ১৯৯৬ সালে কেয়া কসমেটিকস লিমিটেড প্রতিষ্ঠিত হয়। আবদুল খালেক পাঠান হলেন এর প্রতিষ্ঠাতা চেয়ারপারসন।\n\n\n== ইতিহাস ==\n২০১০ সালে কেয়া ডিটারজেন্ট লিমিটেড ও কেয়া সোপ কেমিক্যালস লিমিটেড কেয়া কসমেটিকসের সাথে একীভূত হয়ে যায়। কেয়া সোপ কেমিক্যালস ছিল ঢাকা স্টক এক্সচেঞ্জের তালিকাবহির্ভূত একমাত্র প্রতিষ্ঠান।\n১৯৯৯ সালে কেয়া কসমেটিকস সোহরাওয়ার্দী কাপ জাতীয় অনূর্ধ্ব-১৯ ফুটবল চ্যাম্পিয়নশিপের পৃষ্ঠপোষকতা করার ঘোষণা দেয়।\n২০১৫ সালে কেয়া কটন মিলস, কেয়া নিট কম্পোজিট ও কেয়া স্পিনিং মিলস কেয়া কসমেটিকসের সাথে একীভূত হয়ে যায়। এই তিনটি প্রতিষ্ঠানের অতিরিক্ত দায়ভারের জন্য ঢাকা স্টক এক্সচেঞ্জ এর তালিকাভুক্ত প্রতিষ্ঠান কেয়া কসমেটিকসকে প্রাথমিকভাবে সতর্ক করেছিল। পরবর্তীতে প্রতিষ্ঠানগুলোর একীভবন হাইকোর্টের অনুমোদন লাভ করে। ২০১৫ সালের সেপ্টেম্বর মাসে ক্যানটিনের পানি খেয়ে কেয়া নিট কম্পোজিটের ৫০০ কর্মী অসুস্থ হয়ে পড়ার ঘটনা ঘটে। এরপর কয়েকদিনের মধ্যে কারখানার আরও ১০০ কর্মী অসুস্থ হয়ে পড়েন।\n২০০৭ সালে ঢাকা স্টক এক্সচেঞ্জে কেয়া গ্রুপের শেয়ার ভালো অবস্থান ধরে রাখে। ২০১৭ সালে পরিচালকেরা শেয়ারের পরিমাণ ৬২ শতাংশ থেকে ৪৬ শতাংশে নামিয়ে আনে। চাহিদার অভাবে তারা শেয়ার ধারণে ব্যর্থ হন। প্রতিষ্ঠানের খরচ কমানোর জন্য সদর দপ্তর বনানী থেকে কারখানার নিকটে গাজীপুরে স্থানান্তর করা হয়। প্রতিষ্ঠানের প্রায় ৮.৫ বিলিয়ন টাকা মূল্যের দীর্ঘমেয়াদি এবং প্রায় ৬.৩ বিলিয়ন টাকা মূল্যের স্বল্পমেয়াদি ঋণ রয়েছে। একই বছর দুর্নীতি দমন কমিশন বাংলাদেশ কৃষি ব্যাংকের ১.১১ বিলিয়ন টাকা আত্মসাতের অভিযোগে গ্রুপের চেয়ারপারসন আবদুল খালেক পাঠানকে গ্রেফতার করে। ফিনান্সিয়াল রিপোর্টিং কাউন্সিল বাংলাদেশ কেয়া গ্রুপ ইউরোপের অঙ্গপ্রতিষ্ঠানে ১০ বিলিয়ন টাকার বেশি মূল্যের অর্থ পাচারে জড়িত বলে অভিযোগ করে।\n২০১৮ সালের মে মাসে কেয়া গ্রুপ বাংলাদেশে কাকড়া চাষের উপযোগিতা গবেষণার জন্য খুলনা বিশ্ববিদ্যালয়ের সাথে চুক্তি স্বাক্ষর করে। ২০১৮ সালে ঋণের টাকা পরিশোধে গ্রুপের চেয়ারপারসন আবদুল খালেক পাঠান, তার স্ত্রী ফিরোজা বেগম এবং পুত্র তানসিন কেয়া প্রায় দুই বিলিয়ন টাকার সমপরিমাণ শেয়ার বিক্রি করে দেন। এছাড়াও, নিয়মিত প্রতিবেদন প্রকাশ না করে কেয়া গ্রুপ ঢাকা স্টক এক্সচেঞ্জের নীতিমালা ভঙ্গ করে। ফলে বাংলাদেশ সিকিউরিটিজ অ্যান্ড এক্সচেঞ্জ কমিশন ২০১৮ সালের ২৪ জুলাই কেয়া গ্রুপের চারজন পরিচালককে জরিমানা করে।\nপূবালী ব্যাংকে কেয়া গ্রুপের ১.৫৭ বিলিয়ন টাকা বকেয়া রয়েছে। এছাড়াও ঢাকা স্টক এক্সচেঞ্জের এক তদন্তে গ্রুপের শেয়ারে অনিয়ম পাওয়া যায়। প্রতিষ্ঠানটি বর্তমানে আর্থিক সংকটে রয়েছে।\n\n\n== অঙ্গপ্রতিষ্ঠান ==\nকেয়া কসমেটিকস (কেয়া সোপ, লাইফগার্ড, অ্যাকটিভ টুথপেস্ট, সুপার স্যালুন, এবং আইস ম্যাজিক)\nকেয়া ইউরোপ\nকেয়া কটন মিলস\nকেয়া নিট কম্পোজিট\nকেয়া অ্যাগ্রো প্রসেস লিমিটেড\nকেয়া ইয়ার্ন মিলস লিমিটেড\nকেয়া কটন মিলস\nখালেক নিটিং অ্যান্ড গার্মেন্টস ইন্ডাস্ট্রিজ প্রাইভেট লিমিটেড\nকেয়া স্পিনিং মিলস\nনিট কম্পোজিট ডিভিশিন\n\n\n== তথ্যসূত্র =="}