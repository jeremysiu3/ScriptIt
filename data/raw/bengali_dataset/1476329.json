{"pageid": 1476329, "title": "মাহমুদ আলম", "url": "https://bn.wikipedia.org/wiki?curid=1476329", "content": "মাহমুদ আলম (জন্ম: ১৫ আগস্ট ১৯৬৩) একজন বাংলাদেশী গণিতবিদ। তিনি খুলনা বিশ্ববিদ্যালয়ের গণিত ডিসিপ্লিনের অধ্যাপক এবং খুলনায় অবস্থিত বেসরকারি বিশ্ববিদ্যালয়, খুলনা খান বাহাদুর আহ্‌ছানউল্লা বিশ্ববিদ্যালয়ের প্রথম উপাচার্য।\n\n\n== জন্ম ও শিক্ষা ==\nমাহমুদ বরিশালের উজিরপুর উপজেলার পাতুনিয়াকাঠি গ্রামে ১৯৬৩ সালের ১৫ আগস্ট জন্মগ্রহণ করেন। তিনি চট্টগ্রাম বিশ্ববিদ্যালয় থেকে ১৯৮৪ সালে গণিত বিষয়ে স্নাতক (সম্মান) ও ১৯৮৬ সালে ফলিত গণিত বিষয়ে স্নাতকোত্তর ডিগ্রি লাভ করেন। তিনি ঢাকা বিশ্ববিদ্যালয় থেকে ফলিত গণিত বিষয়ে ১৯৯৫ সালে প্রথম পিএইচডি এবং জাপানের ওকাইয়ামা বিশ্ববিদ্যালয় থেকে মেকানিক্যাল ইঞ্জিনিয়ারিং বিষয়ে ১৯৯৯ সালে দ্বিতীয় পিএইচডি ডিগ্রি অর্জন করেন ও ২০০৬ সালে পোস্টডক্টরেট সম্পন্ন করেন।\n\n\n== কর্মজীবন ==\nমাহমুদ আলম ১৯৮৭ সালে ভূতপূর্ব বাংলাদেশ ইনস্টিটিউট অব টেকনোলজি, খুলনাতে (বর্তমান কুয়েট) শিক্ষকতা জীবন শুরু করেন। ২০০০ সালে তিনি খুলনা বিশ্ববিদ্যালয়ে গণিত ডিসিপ্লিনে সহকারী অধ্যাপক পদে যোগ দেন। তিনি ২০০৩ সালে সহযোগী অধ্যাপক ও ২০০৭ সালে অধ্যাপক পদে উন্নীত হন। অধ্যাপনার পাশাপাশি তিনি খুলনা বিশ্ববিদ্যালয়ের সিন্ডিকেট সদস্য, বোর্ড অব অ্যাডভ্যান্সড স্টাডিজের সদস্য এবং বিভাগীয় প্রধানসহ বিভিন্ন অ্যাকাডেমিক ও প্রশাসনিক দায়িত্ব পালন করেছেন।\nতিনি ২০২৩ সালের ১৬ আগস্ট খুলনায় অবস্থিত বেসরকারি বিশ্ববিদ্যালয়, খুলনা খান বাহাদুর আহ্‌ছানউল্লা বিশ্ববিদ্যালয়ের প্রথম উপাচার্য হিসেবে যোগদান করেন।\n\n\n== গবেষণা ও প্রকাশনা ==\nতিনি জাতীয় ও আন্তর্জাতিক জার্নালে ১৭৫টির বেশি গবেষণা নিবন্ধ প্রকাশ করেছেন। এছাড়া দেশি ও বিদেশি সংস্থার অর্থায়নে একাধিক গবেষণা প্রকল্প বাস্তবায়ন করেছেন।\n\n\n== তথ্যসূত্র =="}