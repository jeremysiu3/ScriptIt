{"pageid": 1334553, "title": "উর্মিলা ভাট", "url": "https://bn.wikipedia.org/wiki?curid=1334553", "content": "উর্মিলা ভাট (১ নভেম্বর ১৯৩৩ - ২২ ফেব্রুয়ারি ১৯৯৭) ছিলেন হিন্দি চলচ্চিত্র অভিনেত্রী। তিনি মুলত হিন্দি, গুজরাটি ও রাজস্থানী সিনেমায় অভিনয় করেছেন। তিনি নাটক থিয়েটারে অভিনয়ের মাধ্যমে নিজের অভিনয় জীবন শুরু করেন। তিনি রাজকোটের সঙ্গীত কলা একাডেমীতে লোক নৃত্যশিল্পী এবং গায়ক হিসেবে যোগদান করেন।\nসেই সময়েই তার বিখ্যাত গুজরাটি নাটক জেসাল তোরাল এক হাজারেরও বেশি বার মঞ্চস্থ হয়েছিল। তিনি ৭৫টিরও বেশি গুজরাটি চলচ্চিত্র এবং ১৫ থেকে ২০টি রাজস্থানী চলচ্চিত্রে অভিনয় করেছেন। তিনি আড়াই দশকেরও বেশি সময় ধরে (১৯৬০-এর দশক থেকে ১৯৯০-এর দশকের শুরুর দিকে) হিন্দি ছবিতে চরিত্রে অভিনয় করেছিলেন। তিনি বিভিন্ন টিভি ধারাবাহিকেও অভিনয় করেছেন। গুজরাট সরকার তাকে অসংখ্য পুরস্কার প্রদানের মাধ্যমে সম্মানিত করেছেন।\n\n\n== অভিনয় জীবন ==\nথিয়েটারে সাফল্যের পর, তিনি হিন্দি ছবিতে কাজ শুরু করেন। ১৯৬০ এর দশকের শেষদিকে তিনি গৌরী (১৯৬৮), সংঘর্ষ (১৯৬৮) এবং হামরাজ (১৯৬৭) ছবিতে অভিনয় করেছিলেন। তার অভিনীত আরও কয়েকটি জনপ্রিয় চলচ্চিত্র হল আঁখিও কে ঝরোখোঁ সে (১৯৭৮), গীত গাতা চল (১৯৭৫), বেশরম্‌ (১৯৭৮), রাম তেরি গঙ্গা মৈলি (১৯৮৫), বালিকা বধূ (১৯৭৬), ধুন্দ (১৯৭৩) এবং আলিবাবা মর্জিনা (১৯৭৭)। এই ছবিগুলি ছাড়াও তিনি আরও বেশ কয়েকটি ছবিতে কাজ করেছিলেন। তার বেশিরভাগ সিনেমায় তিনি সহায়ক চরিত্রে অভিনয় করেছেন। তিনি ১২৫ টি হিন্দি ছবিতে অভিনয় করেছিলেন। টিভিতে তিনি রামানন্দ সাগর নির্মিত জনপ্রিয় ধারাবাহিক রামায়ণে দেবী সীতার মা মহারাণী সুনয়নার ভূমিকায় এবং রাজশ্রী প্রোডাকশনের টিভি ধারাবাহিক পেইং গেস্ট (১৯৮৫) -এ শারদা শর্মার ভূমিকায় অভিনয় করেছিলেন। এই দুটি ছাড়াও, তিনি ১৯৮৯ সালে শ্যাম বেনেগাল নির্মিত ভারত এক খোজ তথ্যচিত্রে এবং ১৯৯৬ সালে জি টিভির জি হরর শো -তে অভিনয় করেছেন।\n\n\n== মৃত্যু ==\n২২ ফেব্রুয়ারী ১৯৯৭ সালে জুহুতে তার বাসভবনে তাকে নিহত অবস্থায় দেখতে পাওয়া যায়। প্রাথমিক সন্দেহের ভিত্তিতে তার হত্যার পেছনে ডাকাতির উদ্দেশ্য ছিল বলে মনে করা হয়।\n\n\n== তথ্যসূত্র =="}