{"pageid": 1422279, "title": "উগান্ডা প্রিমিয়ার লিগ", "url": "https://bn.wikipedia.org/wiki?curid=1422279", "content": "উগান্ডা প্রিমিয়ার লিগ (ইংরেজি: Uganda Premier League; পৃষ্ঠপোষকজনিত কারণে স্টারটাইমস উগান্ডা প্রিমিয়ার লিগ নামের পাশাপাশি সংক্ষেপে ইউপিএল নামে পরিচিত) হচ্ছে উগান্ডা ফুটবল অ্যাসোসিয়েশন কর্তৃক উগান্ডার পেশাদার ফুটবল ক্লাবগুলোর মধ্যকার আয়োজিত উগান্ডীয় ফুটবল লিগ পদ্ধতির শীর্ষ স্তরের পেশাদার ফুটবল লিগ। এই লিগে উগান্ডার সর্বমোট ১৬টি পেশাদার ফুটবল ক্লাব উগান্ডীয় ক্লাব পর্যায়ের শ্রেষ্ঠত্ব অর্জনের জন্য প্রতিদ্বন্দ্বিতা করে।\n১৯৬৮ সালে প্রতিষ্ঠার পর থেকে উগান্ডা প্রিমিয়ার লিগে এপর্যন্ত অসংখ্য দল প্রতিদ্বন্দ্বিতা করেছে, যার মধ্য হতে মাত্র ১১টি ক্লাব এই লিগের শিরোপা জয়লাভ করেছে এবং সাতটি ক্লাব একাধিকবার জয়লাভ করেছে। ভিলা এই লিগের ইতিহাসের সবচেয়ে সফল ক্লাব, যারা সর্বমোট ১৬টি শিরোপা জয়লাভ করার পাশাপাশি সাত বার রানার-আপ হয়েছে। দ্বিতীয় স্থানে রয়েছে কাম্পালা ক্যাপিটাল সিটি অথোরিটি, যারা এপর্যন্ত তেরো বার এবং তৃতীয় স্থানে রয়েছে ক্লাব এক্সপ্রেস, যারা এপর্যন্ত সাত বার শিরোপা জয়লাভ করেছে। বর্তমান চ্যাম্পিয়ন ভাইপার্স ২০২২–২৩ মৌসুমে ৫৩ পয়েন্ট অর্জন করে ক্লাবের ইতিহাসে ৬ষ্ঠ বারের মতো উগান্ডা প্রিমিয়ার লিগের শিরোপা ঘরে তুলতে সক্ষম হয়েছিল; উক্ত মৌসুমে চ্যাম্পিয়ন ভাইপার্সের সমান পয়েন্ট অর্জন করেও গোল পার্থক্যের কারণে কাম্পালা ক্যাপিটাল সিটি অথোরিটি রানার-আপ হয়েছিল।\n\n\n== ইতিহাস ==\n১৯৬৮ সালে নামে এই লিগটি প্রতিষ্ঠিত হয়েছিল, অতঃপর ১৯৬৮–৬৯ উগান্ডা প্রিমিয়ার লিগ মৌসুমের মাধ্যমে এই লিগটি যাত্রা শুরু করেছে। উগান্ডা প্রিমিয়ার লিগের উক্ত মৌসুমে সর্বমোট আটটি ক্লাব দ্বৈত রাউন্ড-রবিন পদ্ধতিতে অংশগ্রহণ করেছিল। উক্ত মৌসুমে প্রতিটি ক্লাব সর্বমোট ১৪টি ম্যাচে অংশগ্রহণ করেছিল; যার মধ্যে ক্লাবগুলো একে অপরের বিরুদ্ধে দুইটি ম্যাচে মুখোমুখি হয়েছিল। ১৪তম ম্যাচদিন শেষে ২৪ পয়েন্ট অর্জন করে পয়েন্ট তালিকার শীর্ষ স্থান অধিকারী ক্লাব হিসেবে প্রিজনস প্রথম ক্লাব হিসেবে উগান্ডা প্রিমিয়ার লিগের শিরোপা জয়লাভ করেছিল।\n\n\n== বিন্যাস ==\nউগান্ডা প্রিমিয়ার লিগের প্রতিটি মৌসুমে সর্বমোট ১৬টি ক্লাব দ্বৈত রাউন্ড-রবিন পদ্ধতিতে অংশগ্রহণ করে। অংশগ্রহণকারী ক্লাবগুলো একে অপরের বিরুদ্ধে দুইটি ম্যাচে মুখোমুখি হয়; যার মধ্যে একটি নিজেদের মাঠে এবং অপরটি প্রতিপক্ষ দলের মাঠে অনুষ্ঠিত হয়; ক্লাবগুলো এক মৌসুমে সর্বমোট ৩০টি ম্যাচে অংশগ্রহণ করে। উগান্ডা প্রিমিয়ার লিগের প্রতিটি মৌসুম বছরের সেপ্টেম্বর মাস হতে পরবর্তী বছরের মে মাস পর্যন্ত অনুষ্ঠিত হয়। ক্লাবগুলো প্রতিটি জয়ের জন্য তিন পয়েন্ট এবং ড্রয়ের জন্য এক পয়েন্ট করে অর্জন করে থাকে, হারের জন্য কোন পয়েন্ট অর্জন করে না। পয়েন্ট তালিকায় ক্লাবগুলোর অর্জিত পয়েন্টের ভিত্তিতে তাদের অবস্থান নির্ধারণ করা হয়। প্রতিটি মৌসুম শেষে পয়েন্ট তালিকায় সর্বাধিক পয়েন্ট অর্জনকারী ক্লাবটি চ্যাম্পিয়ন হিসেবে শিরোপা জয়লাভ করে। যদি দুই বা ততোধিক ক্লাব সমান পয়েন্ট অর্জন করে থাকে, তবে গোল পার্থক্যের মাধ্যমে পয়েন্ট তালিকায় তাদের অবস্থান নির্ধারণ করা হয়। সমতা ভঙ্গের সকল নিয়ম প্রয়োগ করার পরও যদি দুই বা ততোধিক ক্লাব পয়েন্ট তালিকায় সমতায় থাকে, তবে উক্ত ক্লাবগুলো পয়েন্ট তালিকার একই অবস্থানে আছে বলে মনে করা হয়। তবে, চ্যাম্পিয়ন ক্লাব, অবনমিত ক্লাব অথবা অন্যান্য প্রতিযোগিতায় উত্তীর্ণ ক্লাব নির্ধারণের ক্ষেত্রে যদি সমতায় থাকে, তবে একটি নিরপেক্ষ মাঠে একটি প্লে-অফ ম্যাচের মাধ্যমে ক্লাবগুলোর অবস্থান নির্ধারণ করা হয়।\nউগান্ডা প্রিমিয়ার লিগের প্রতিটি মৌসুমের বিজয়ী ক্লাব পরবর্তী মৌসুমের ক্যাফ চ্যাম্পিয়নস লিগের জন্য স্বয়ংক্রিয়ভাবে উত্তীর্ণ হয়; এছাড়াও পয়েন্ট তালিকায় নিজেদের অবস্থানের ভিত্তিতে এক বা একাধিক ক্লাব ক্যাফ চ্যাম্পিয়নস লিগ এবং ক্যাফ কনফেডারেশন কাপের জন্য উত্তীর্ণ হয়। উগান্ডা প্রিমিয়ার লিগে অংশগ্রহণ করার পাশাপাশি ক্লাবগুলো উগান্ডীয় ঘরোয়া ফুটবল কাপ উগান্ডীয় কাপেও অংশগ্রহণ করে।\nফুটবল লিগ পদ্ধতির মাধ্যমে উগান্ডীয় ফুটবল লিগ পদ্ধতির শীর্ষ স্তরের লিগ উগান্ডা প্রিমিয়ার লিগ এবং দ্বিতীয় স্তরের লিগ এফইউএফএ বিগ লিগ উন্নয়ন ও অবনমনের মাধ্যমে একে অপরের সাথে সম্পর্কিত। প্রতিটি মৌসুম শেষে, উগান্ডা প্রিমিয়ার লিগের পয়েন্ট তালিকায় সর্বনিম্ন পয়েন্ট অর্জনকারী তিনটি ক্লাব স্বয়ংক্রিয়ভাবে এফইউএফএ বিগ লিগে অবনমিত হয়; পক্ষান্তরে, উক্ত মৌসুমে এফইউএফএ বিগ লিগের চ্যাম্পিয়ন, রানার-আপ এবং তৃতীয় স্থান অধিকারী ক্লাব স্বয়ংক্রিয়ভাবে উগান্ডা প্রিমিয়ার লিগে উন্নীত হয়। এছাড়াও উগান্ডা প্রিমিয়ার লিগের পয়েন্ট তালিকায় তৃতীয় সর্বনিম্ন পয়েন্ট অর্জনকারী ক্লাবটি এফইউএফএ বিগ লিগের তৃতীয় স্থান অধিকারী ক্লাবের বিরুদ্ধে দুই লেগের অবনমন/উন্নয়ন প্লে-অফে অংশগ্রহণ করে, যেখানে বিজয়ী ক্লাব পরবর্তী মৌসুমে উগান্ডা প্রিমিয়ার লিগে অংশগ্রহণের জন্য উত্তীর্ণ হবে।\n\n\n== তথ্যসূত্র ==\n\n\n== বহিঃসংযোগ ==\n\nদাপ্তরিক ওয়েবসাইট (ইংরেজি)"}