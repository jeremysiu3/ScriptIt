{"pageid": 1476921, "title": "বহুরূপী (চলচ্চিত্র)", "url": "https://bn.wikipedia.org/wiki?curid=1476921", "content": "বহুরূপী ২০২৪ সালের ভারতীয় বাংলা অ্যাকশন নাট্য চলচ্চিত্র।  এটি রচনা,প্রযোজনা ও পরিচালনা করেছেন নন্দিতা রায় ও শিবপ্রসাদ মুখোপাধ্যায়। নন্দিতার গল্প অবলম্বনে যৌথভাবে চলচ্চিত্রটির চিত্রনাট্য রচনা করেছেন নন্দিতা ও শিবপ্রসাদ মুখোপাধ্যায়।  ছবিটির প্রযোজক উইনডোজ প্রোডাকশন।  চলচ্চিত্রের মূল ভূমিকায় অভিনয় করেছেন শিবপ্রসাদ মুখোপাধ্যায়, আবীর চট্টোপাধ্যায়, ঋতাভরী চক্রবর্তী, কৌশানী মুখোপাধ্যায়। চলচ্চিত্রে\n১৯৯৮ থেকে ২০০৫ সালের মধ্যে ঘটে যাওয়া একাধিক বাস্তব ঘটনার উপর ভিত্তি করে নির্মিত হয়েছে। ইন্দ্রনাথ মারিক ছিলেন ছবির আলোকচিত্র পরিচালক; মালয় লাহা ছিলেন সম্পাদক। বহুরুপী  ২০২৪ সালের ৮ অক্টোবর পশ্চিমবঙ্গের প্রেক্ষাগৃহে মুক্তি পায়।  ₹৪ রুপি বাজেটের নির্মিত চলচ্চিত্রটি  বক্স অফিসে ₹১৭.৯৫ কোটি রুপি \nআয়ের মাধ্যমে ২০২৪ সালের সর্বাধিক আয় করা ভারতীয় বাংলা চলচ্চিত্র ও সর্বকালের তৃতীয় সর্বাধিক আয় করা বাংলা চলচ্চিত্র হয়ে উঠে। বহুরুপী ৮ম ফিল্মফেয়ার পুরস্কার বাংলা অনুষ্ঠানে শ্রেষ্ঠ চলচ্চিত্রের জন্য পুরস্কার,শ্রেষ্ঠ অভিনেতা বিভাগে পুরস্কার,শ্রেষ্ঠ চলচ্চিত্র পরিচালকের পুরস্কার ছাড়াও  আরো চারটি বিভাগে পুরষ্কার জিতেছে।সমালোচক ও দর্শকরা চলচ্চিত্রটির ইতিবাচক সমালোচনা করেন।\n\n\n== কাহিনিসংক্ষেপ ==\nচলচ্চিত্রটির পটভূমি বাস্তব ঘটনাবলী থেকে অনুপ্রাণিত, যা ১৯৯৮ থেকে ২০০৫ সালের মধ্যে পশ্চিমবঙ্গের দক্ষিণ ২৪ পরগনার রায়পুর গ্রামে ঘটে যাওয়া একাধিক ব্যাংক ডাকাতির ঘটনা অবলম্বনে নির্মিত। কুখ্যাত গ্রাম ছ্যাঞ্চরাপুরকে কেন্দ্র করে গড়ে উঠেছে এই গল্প। বিক্রম এখানে \"বহুরূপী\"-এর পাশাপাশি ব্যাংক ডাকাত চরিত্রে অভিনয় করেছেন। তিনি একজন বাণিজ্য স্নাতক, যিনি স্থানীয় পাটকলের কর্মচারী। তবে তার জীবন এক নতুন মোড় নেয় যখন তাকে কমিউনিস্ট ইউনিয়নের এক নেতাকে হত্যার মিথ্যা অভিযোগে এবং কিছু গয়না চুরির জন্য ভুলভাবে গ্রেপ্তার করা হয়।\nযদিও তিনি নির্দোষ প্রমাণ করার জন্য আবেদন করেন, এসআই সুমন্ত ঘোষাল তার কথা আমলে নেন না এবং তাকে জেলে নির্মমভাবে প্রহার করেন। এই ঘটনার পর তার জীবনের দর্শন ও সততার প্রতি দৃষ্টিভঙ্গি সম্পূর্ণ বদলে যায়। অন্যায়ভাবে গ্রেপ্তার এবং প্রহৃত হওয়ার পর, পরিস্থিতি তাকে বাধ্য করে আসল অপরাধ করার সিদ্ধান্ত নিতে। জেলখানায় তার সঙ্গে পরিচয় হয় সেলিমের, যিনি একজন অভিজ্ঞ ব্যাংক ডাকাত। সেলিমের কাছ থেকেই তিনি ডাকাতির নানা কৌশল শেখেন।\nএদিকে সুমন্তর স্ত্রী পরী একটি বিরল দ্বৈত-মনের অসুখে (বাইপোলার ডিসঅর্ডার) ভুগছিলেন। তার মানসিক অবস্থা অস্থির হওয়ায় সুমন্ত তাকে একটি মানসিক চিকিৎসাকেন্দ্রে পাঠান, কারণ ব্যক্তিগত এবং পেশাগত জীবনের ভারসাম্য বজায় রাখা তার জন্য কঠিন হয়ে পড়েছিল। অন্যদিকে, ঝিমলি গ্রামের সেরা পকেটমার, যার প্রেমে পড়েন বিক্রম এবং তাকে বিয়ে করেন। গল্পটি আরও সামনে এগিয়ে যায় যখন বিক্রম মাত্র ৪ মিনিটে অজয়গঞ্জ কো-অপারেটিভ ব্যাংক ডাকাতি করে সুমন্তর সঙ্গে বিড়াল-ইঁদুর খেলার মতো একটি চ্যালেঞ্জে জড়িয়ে পড়ে।\nএরপর তিনি একাধিক ডাকাতি করেন এবং প্রতি বারই বিভিন্ন ছদ্মবেশের কারণে পালাতে সক্ষম হন। তবে শেষের দিকে সুমন্ত জানতে পারেন, বিক্রমের ডাকাতির লুটের অনেকটাই তার কিছু অধীনস্থ অফিসার আত্মসাৎ করেছে। বিক্রম একবার একটি মন্দিরের বাইরে নারী ছদ্মবেশে ধরা পড়ে। তাদের শেষ মুখোমুখি হয় একটি উত্তেজনাপূর্ণ চোর-পুলিশ ধাওয়ার মাধ্যমে, যেখানে সুমন্তের একমাত্র লক্ষ্য ছিল বিক্রম এবং তার দলকে ধরে জেল হাজতে পাঠানো।\n\n\n== কুশীলব ==\nআবীর চট্টোপাধ্যায় - এসআই সুমন্ত ঘোষাল ওরফে বাবি  (পরে ওসি) ,  একজন সৎ পুলিশ অফিসার বিক্রমকে ধরার জন্য উদ্গ্রীব\nশিবপ্রসাদ মুখোপাধ্যায় - বিক্রম প্রামাণিক   ওরফে চুনি কুমার/বাবলু সরকার/একলাস চৌধুরী, একজন ধারাবাহিক ব্যাংক ডাকাত ও চোর শিল্পী\nঋতাভরী চক্রবর্তী -পরী ঘোষাল,   সুমন্তের মানসিকভাবে অস্থির স্ত্রী\nকৌশানী মুখোপাধ্যায় - ঝিমলি প্রামাণিক,  একজন পকেটমার এবং বিক্রমের অপরাধের সঙ্গী, পরে তার স্ত্রী\nপ্রদীপ ভট্টাচার্য -খুরো ,বিক্রমের অপরাধের সঙ্গী\nরেশমি সেন - পরীর মা\nসুজন মুখোপাধ্যায় - এসপি রজত ধর, সুমন্তের বস\n\n\n=== সংক্ষিপ্ত উপস্থিতি ===\nরজত গাঙ্গুলী - সেলিম খান ,বিক্রমের পরামর্শদাতা এবং জেলে সেলমেট\nকাঞ্চনা মৈত্র - বিক্রমের শ্যালিকা\nইয়াসির আরাফাত রহিম\nরোহিত মুখোপাধ্যায় - ব্যাঙ্ক ম্যানেজার\nকমল চ্যাটার্জি - ছকু দা\nমানসী সিনহা - ব্যাংক ম্যানেজার\nশুভ্রাজিৎ দত্ত - ব্যাঙ্ক ম্যানেজার\nভাস্কর ব্যানার্জি - ব্যাঙ্ক ম্যানেজার\nশিলাজিৎ মজুমদার - বাউল গায়ক\nসুকন্যা চট্টোপাধ্যায় - বাউল গায়িকা\nননী চোরা দাস বাউল - বহুরূপী\n\n\n== নির্মাণ ==\n\n\n=== অগ্রগতি এবং  ঘোষণা ===\n২০২৪ সালের ২৭ ফেব্রুয়ারি নির্মাতারা তাদের সোশ্যাল মিডিয়া হ্যান্ডেলে একটি কনসেপ্ট পোস্টার প্রকাশের মাধ্যমে সিনেমাটির ঘোষণা দেন। পোস্টারটিতে মুক্তির তারিখ এবং প্রধান অভিনেতাদের নাম উল্লেখ করা হয়। সিনেমার মূল চরিত্র সুমন্ত ঘোষাল, যেটি অভিনয় করেছেন আবীর, বাস্তব জীবনের পুলিশ শ্রীমন্ত বন্দ্যোপাধ্যায়ের উপর ভিত্তি করে নির্মিত। শ্রীমন্ত বন্দ্যোপাধ্যায় একজন ব্যাংক ডাকাতকে ধরার জন্য পরিচিত ছিলেন।\nএক সাক্ষাৎকারে শিবপ্রসাদ জানান, তারা ২০১২ সালে মুক্তধারা চলচ্চিত্রের পর থেকেই এই প্রকল্পটির পরিকল্পনা করেছিলেন। এই ধারণার সূত্রপাত ঘটে যখন শেখ ইক্লাস, যিনি বাস্তবে একাধিক ব্যাংক ডাকাতি করেছিলেন, একটি রেফারেন্সের মাধ্যমে তাদের সঙ্গে যোগাযোগ করেন। তিনি চেয়েছিলেন, তার ডাকাতির ঘটনা নিয়ে একটি চলচ্চিত্র তৈরি হোক, যা তার কাজকে মহিমান্বিত করবে। তবে, বাজেট সমস্যার কারণে সেই সময় এটি সম্ভব হয়নি। পরে, তাদের পূর্ববর্তী সিনেমাগুলোর বাণিজ্যিক সাফল্যের পর ২০২৪ সালে এই চলচ্চিত্র নির্মাণের সিদ্ধান্ত নেন। পরিচালক নন্দিতা রায় আরও জানান, শেখ ইক্লাস তাদের জানিয়েছিলেন যে তিনি ৫ বছরে ২৭টি ব্যাংক ডাকাতি করেছিলেন এবং তার জীবনের গল্প সবার সামনে তুলে ধরতে চেয়েছিলেন। সিনেমাটিকে আরও বাস্তবসম্মত ও বিস্তারিত করতে, পরিচালকরা ব্যক্তিগতভাবে ডাকাত ও তাকে ধরতে নিয়োজিত সাব-ইন্সপেক্টরের সঙ্গে সাক্ষাৎকার করেন।\n\n\n=== কলাকুশলী নির্বাচন ===\nএই চলচ্চিত্রটি ছিল কৌশানির সাথে পরিচালক যুগলের প্রথম কাজ। পরিচালকদ্বয় জিমলি চরিত্রের জন্য কৌশানিকে নির্বাচন করেন তার কথা বলার ধরন এবং উজ্জ্বল হাসি দেখে, যা চরিত্রটির বৈশিষ্ট্যের সঙ্গে সামঞ্জস্যপূর্ণ। এছাড়াও, এটি ২০২৩ সালে মুক্তি পাওয়া ফাটাফাটি চলচ্চিত্রের সাফল্যের পর আবির ও ঋতাভরীর দ্বিতীয়বারের মতো পর্দায় একসঙ্গে কাজ করার সুযোগ তৈরি করে। পরিচালক রায় জানান যে, দর্শকরা ফাটাফাটি চলচ্চিত্রে আবির ও ঋতাভরীর রসায়নকে ভালোবাসা ও প্রশংসা করেছিলেন, তাই আবারও তাদের একসঙ্গে জুটিবদ্ধ করা হয়। পাশাপাশি, এটি উইনডোজ প্রোডাকশন ও জংলি মিউজিক-এর মধ্যে সংগীত স্বত্বের জন্য একটি সংক্ষিপ্ত বিচ্ছেদের পর পুনর্মিলনের সুযোগও তৈরি করে।\n\n\n=== দৃশ্যায়ন ===\n\nগ্রামীণ বাংলার পটভূমিতে বোলপুরে এই চলচ্চিত্রটির প্রধান শুটিং হয়েছে । ২০২৪ সালের ১২ মার্চ একটি পূজার অনুষ্ঠানের মাধ্যমে চিত্রগ্রহণ শুরু হয়। চলচ্চিত্রটি ৩৪ দিনে ৮৪টি স্থানে চিত্রগ্রহণ করা হয়, যার মধ্যে ছিল কলকাতা, টাকি, বরাহনগর, বান্তালা, ব্যারাকপুর, বোলপুর, বেলডাঙা এবং বেথুয়াডহরী। চলচ্চিত্রের কিছু অংশ বারানগরের কালিকাপুর রাজবাড়ি এবং বর্ধমানের আউশগ্রামে শুট করা হয়। একটি প্রাচীন টেরাকোটা মন্দিরের সামনে অবস্থিত রাজবাড়িতে শিবপ্রসাদ ও কৌশানির বিয়ের দৃশ্যটি শুট করা হয়। সিনেমাটিকে বাস্তবসম্মতভাবে তুলে ধরতে পশ্চিমবঙ্গের বিভিন্ন প্রান্ত থেকে ১০০ জনেরও বেশি বহুরূপী শিল্পীকে অন্তর্ভুক্ত করা হয়, যাতে তাদের শিল্পকে প্রামাণিকভাবে উপস্থাপন করা যায়।\nগানের \"শিমুল পলাশ\" দৃশ্যে একটি নৃত্য পর্ব অন্তর্ভুক্ত ছিল, যা তার জন্য চ্যালেঞ্জিং হয়ে ওঠে কারণ তিনি কোমরের চোট থেকে সেরে ওঠার পরপরই এটি সম্পাদন করেন। এক সাক্ষাৎকারে কৌশানী জানান যে, মাটির তৈজসপত্র তৈরি শিখতে তিনি কয়েকজন কুমারের কাছে পাত্র তৈরির সেশন নিয়েছিলেন। তিনি আরও উল্লেখ করেন যে, নরম কাদার ওপর নৃত্যের দৃশ্য ধারণ করা বেশ কঠিন ছিল, কারণ সেখানে ভারসাম্য রক্ষা করা ছিল অত্যন্ত চ্যালেঞ্জিং। গান \"ডাকাতিয়া বাঁশি\" শুট করতে সময় লেগেছিল ৮ ঘণ্টা। কৌশানি এক সাক্ষাৎকারে জানান যে, শুটিংয়ের ফাঁকে ফাঁকে কয়েক সপ্তাহ ধরে তিনি এই গানের জন্য রিহার্সাল করেছিলেন।\n\nএক সাক্ষাৎকারে পরিচালক যুগলের নন্দিতা রায় বোলপুরে শুটিংয়ের সময় যে চ্যালেঞ্জগুলোর মুখোমুখি হয়েছিলেন, তা নিয়ে কথা বলেন। প্রচণ্ড গরম, আকস্মিক মুষলধারে বৃষ্টি এবং হঠাৎ ঠান্ডা বাতাস শুটিংকে কঠিন করে তুলেছিল। একটি অ্যাকশন দৃশ্য, যেখানে ৪০০ স্কুল শিক্ষার্থী ও তাদের অভিভাবকরা অংশ নিয়েছিলেন, ৯ম দিনে শুট হওয়ার কথা ছিল। তবে বৃষ্টির কারণে তা বিলম্বিত হয়। ২০২৪ সালের ১৫ মে শুটিং শেষ হয় । \"আজ সারা বেলা\" গানের মিউজিক লঞ্চ ইভেন্টে ঋতাভরী জানান, তার স্নানের দৃশ্যটি একটি পুরনো বাড়ির দালানে শুট করা হয়েছিল।\nশিবপ্রসাদ মুখোপাধ্যায় তার চরিত্রের প্রয়োজন অনুযায়ী কঠোর ডায়েট ও ব্যায়ামের মাধ্যমে নিজের শারীরিক গঠনে বড় পরিবর্তন এনেছিলেন। চরিত্রের প্রতি বাস্তবতার ছোঁয়া রাখার জন্য তিনি প্রস্থেটিকস এড়িয়ে স্বাভাবিক শারীরিক বৈশিষ্ট্যের ওপর নির্ভর করেন। তার ডায়েটে ছিল সেদ্ধ ডাল, শুকনো ফল, চা, ওটস এবং সেদ্ধ সবজি। কার্বোহাইড্রেট বা তেলযুক্ত খাবার সম্পূর্ণ বাদ দিয়েছিলেন। এই নিয়ম মেনে তিনি নিজের ওজন ৭৮ কেজি থেকে কমিয়ে ৬৫ কেজি করেছিলেন।\nবোলপুরে, অভীর একটি জঙ্গলের ভিতর পিচ্ছিল ও সংকীর্ণ রাস্তার ওপর নিজেই বেশ কিছু বাইক স্টান্ট করেছিলেন, যেখানে কোনো বডি ডাবলের সাহায্য নেওয়া হয়নি, যদিও এটি তার জন্য বিপজ্জনক ছিল। দ্যপ্রিন্ট-কে দেওয়া এক সাক্ষাৎকারে মুখোপাধ্যায় জানান, তারা বেশ কয়েক দিন বীরভূমের বিষয়পুরের বহুরূপী গ্রামে কাটিয়েছিলেন, সেখানকার বিশেষ উপভাষা শেখার জন্য। একটি অ্যাকশন দৃশ্যের শুটিং করার সময় তিনি লম্বার বোনে আঘাত পান। চিকিৎসা প্রতিবেদন অনুসারে এটি হালকা ফ্র্যাকচার ছিল, তবে তাকে বিছানায় বিশ্রাম নিতে বলা হয়। অল্প বিরতির পর ২০২৪ সালের ২৭ এপ্রিল কলকাতায় পুনরায় শুটিং শুরু হয়। দ্রুত সেরে উঠে তিনি আবার শুটিং সেটে ফিরে আসেন এবং শুটিংয়ের শেষ ভাগের কাজ সম্পন্ন করেন।\n\n\n=== বিপণন ===\nচলচ্চিত্রের প্রধান অভিনেতাদের চরিত্রের নাম প্রকাশ করে তাদের ফার্স্ট লুক মোশন পোস্টার জুলাই ২০২৪-এ প্রকাশিত হয়। প্রথম মোশন পোস্টার লঞ্চ ইভেন্টটি ৭ আগস্ট ২০২৪-এ কলকাতার \"সোল — দ্য স্কাই লাউঞ্জ\"-এ চলচ্চিত্রের কলাকুশলীদের উপস্থিতিতে অনুষ্ঠিত হয়।\nআরজিকর ধর্ষণ ও হত্যাকাণ্ডের প্রতিবাদস্বরূপ ঘোষণা টিজারের মুক্তি স্থগিত করা হয়। এটি মূলত ১৪ আগস্ট ২০২৪-এ মুক্তির পরিকল্পনা করা হয়েছিল, তবে তা ডিজিটাল লঞ্চের মাধ্যমে ২৮ আগস্ট ২০২৪-এ প্রকাশিত হয়। পরে ৬ সেপ্টেম্বর ২০২৪-এ উইন্ডোজ ইউটিউব চ্যানেলে টিজারটি প্রকাশিত হয়, যা সমালোচকদের দ্বারা প্রশংসিত হয় এবং ইউটিউব ও এক্স (টুইটার) সহ বিভিন্ন সামাজিক মাধ্যম প্ল্যাটফর্মে শীর্ষ ট্রেন্ডিং-এ চলে আসে। ট্রেলারটি ১ অক্টোবর ২০২৪-এ প্রকাশিত হয়।\nশিবপ্রসাদ ও নানিছোরা দাস বাউল অভিনব প্রচারণার অংশ হিসেবে বহুরূপীর বেশে জিৎ, রাজ চক্রবর্তী, শুভশ্রী গাঙ্গুলী, শ্রাবন্তী চট্টোপাধ্যায় ও অনিরুদ্ধ রায় চৌধুরীর বাড়ি ভ্রমণ করেন। চলচ্চিত্রের সঙ্গীত অ্যালবামটি ৬ অক্টোবর ২০২৪-এ প্রকাশিত হয়। এই অনুষ্ঠানে ছবির গানগুলোর সরাসরি পরিবেশনা করেন শ্রেষ্ঠা দাস, অর্ণব দত্ত, অনুপম রায় ও নানিছোরা দাস বাউল। এছাড়া সিলাজিতের গাওয়া \"তুই কেন এলি\" গানটি ইভেন্টে পরিবেশিত হয়, যা পরে স্ট্রিমিং প্ল্যাটফর্মে মুক্তি পায়।\n১ নভেম্বর ২০২৪-এ কালীপূজার উপলক্ষে \"বহুরূপী মেডলি\" নামে একটি প্রচারণামূলক ও সাফল্যের ভিডিও প্রকাশিত হয়, যেখানে ছবির দৃশ্যগুলো গানের মেলোডি ও ব্যাকগ্রাউন্ড স্কোরের সঙ্গে সংযোজিত হয়। ৩০ অক্টোবর ২০২৪-এ, শিবপ্রসাদ প্রসেনজিৎ চট্টোপাধ্যায়কে সঙ্গে নিয়ে চলচ্চিত্রটি দেখতে যান। পরে চট্টোপাধ্যায় তার সামাজিক যোগাযোগমাধ্যমে ছবিটির প্রশংসা করেন। এছাড়া টলিউডের কয়েকজন ব্যক্তিত্ব যেমন কোয়েল মল্লিক, রঞ্জিত মল্লিক এবং কৌশিক গাঙ্গুলী ছবিটির প্রশংসা করেন। তারা ছবিতে তুলে ধরা গভীর বাঙালি সংস্কৃতি এবং রাজনৈতিক বার্তা, যা বাণিজ্যিক পারিবারিক বিনোদনের সঙ্গে মিশে গেছে, তা অত্যন্ত প্রশংসনীয় বলে মন্তব্য করেন।\n\n\n== সঙ্গীত ==\n\nচলচ্চিত্রটির সঙ্গীত পরিচালনা করেছেন অনুপম রায়, বনি চক্রবর্তী, অর্ণব দত্ত, ননী চোরা দাস বাউল এবং শিলাজিৎ মজুমদার, যেখানে বনি চক্রবর্তী ব্যাকগ্রাউন্ড স্কোরের দায়িত্বে ছিলেন।\nপ্রথম গান \"শিমুল পলাশ,\" যা \"লোকসংগীত\" এবং \"বাউল\" সঙ্গীতের প্রভাব বহন করে, ১৩ সেপ্টেম্বর ২০২৪-এ প্রকাশিত হয়। এটি এ. আর. রহমানের মতো বিশিষ্ট সঙ্গীতজ্ঞদের দ্বারা সমাদৃত হয়। দ্বিতীয় গান \"আজ সারা বেলা\" ২০ সেপ্টেম্বর ২০২৪-এ প্রকাশিত হয়। তৃতীয় গান \"ডাকাতিয়া বাঁশি\" ২৫ সেপ্টেম্বর ২০২৪-এ মুক্তি পায়। চতুর্থ গান \"তুই আমার হয়ে যা\" ৫ অক্টোবর ২০২৪-এ প্রকাশিত হয়। পঞ্চম গানটি, যা ক্লাইম্যাক্সে ব্যবহৃত হয়েছিল, \"তুই কেনে এলি সরোবরে,\" ২৩ অক্টোবর ২০২৪-এ মুক্তি পায়। এই গানে বাংলার প্রাচীন মঙ্গলকাব্য মনসামঙ্গল কাব্য-এর অংশ বিশেষ অন্তর্ভুক্ত ছিল, যা দেবী মনসার উপাসনার প্রতিষ্ঠার বর্ণনা দেয়।\n\n\n== মুক্তি ও প্রতিক্রিয়া ==\n\n\n=== মুক্তিপূর্ব ব্যবসা ===\nচলচ্চিত্রটির সঙ্গীত অধিকার ₹৫০ লক্ষ টাকায় জঙ্গলী মিউজিক দ্বারা অধিগ্রহণ করা হয়েছে। এটি বাংলা চলচ্চিত্র শিল্পে প্রথমবার, যখন কোনো চলচ্চিত্রের সঙ্গীত অধিকার এত উচ্চ মূল্যে বিক্রি হয়েছে।\n\n\n=== বাণিজ্যিক মুক্তি ===\nচলচ্চিত্রটি ২০২৪ সালের ৮ই অক্টোবর দুর্গা পূজা উপলক্ষে সৃজিত মুখোপাধ্যায় পরিচালিত টেক্কা ও পথিকৃৎ বসু পরিচালিত শাস্ত্রী চলচ্চিত্রের সাথে সংঘর্ষে পশ্চিমবঙ্গের প্রেক্ষাগৃহে মুক্তি পায় এবং ৩২১টি প্রদর্শনী পায়।\n\n\n=== বক্স অফিস ===\nসপ্তমীতে ১৩২টি প্রায় হাউসফুল এবং ৬টি সম্পূর্ণ হাউসফুল শো এবং অষ্টমীতে ১২০টি প্রায় হাউসফুল শোয়ের মাধ্যমে, ছবিটি প্রথম তিন দিনে ₹২.১ কোটি আয় করে। প্রথম সপ্তাহে ছবিটির আয় দাঁড়ায় ₹৪.৯৮ কোটিতে। দুই সপ্তাহ শেষে এই পরিমাণ দাঁড়ায় ₹৭.৯৬ কোটিতে। তৃতীয় সপ্তাহের শেষে ছবিটি ₹১১.০৪ কোটি সংগ্রহ করে। অক্টোবর মাসের শেষে ছবিটির মোট আয় হয় ₹১২.৫০ কোটি, যার মধ্যে পশ্চিমবঙ্গের বাইরে থেকে আয় হয়েছিল ₹৪.২৭ কোটি। এক মাসের থিয়েট্রিকাল প্রদর্শন শেষে ছবিটি ₹১৪ কোটি আয় অতিক্রম করে। ৪০ দিন শেষে ছবিটির মোট আয় ₹১৫ কোটি ছাড়িয়ে যায় এবং এটি বাংলা চলচ্চিত্রের ইতিহাসে \"চাঁদের পাহাড়\" (২০১৩) এবং \"আমাজন অভিযান\" (২০১৭)-এর পরে ₹১৫ কোটি আয়ের মাইলফলক স্পর্শ করা তৃতীয় চলচ্চিত্র হয়ে ওঠে। মাল্টিপ্লেক্স থেকে ছবিটি ₹৫.৫৭ কোটি আয় করে, যা কোনো বাংলা ছবির জন্য সর্বোচ্চ মাল্টিপ্লেক্স আয়। ৭৫ দিনের শেষে ছবিটির মোট আয় হয় ₹১৭.২৫ কোটি। থিয়েট্রিকাল প্রদর্শন শেষে ছবিটি ₹১৭.৯৫ কোটি আয় করে, যেখানে নির্মাণ বাজেট ছিল মাত্র ₹৪-৫ কোটি। ছবিটি ৯০ দিনেরও বেশি সময় ধরে প্রেক্ষাগৃহে চলেছে এবং ২০২৪ সালের সর্বোচ্চ আয়কারী বাংলা চলচ্চিত্র এবং বাংলা চলচ্চিত্রের ইতিহাসে তৃতীয় সর্বোচ্চ আয়কারী ছবি হিসেবে নিজেকে প্রতিষ্ঠিত করেছে।\n\n\n=== সমালোচনামূলক অভ্যর্থনা ===\n'বহুরূপী' চলচ্চিত্রটি সমালোচকদের মধ্যে প্রশংসিত হয়েছে। আনন্দবাজার পত্রিকার সুদীপ ঘোষ ছবিটিকে ১০-এর মধ্যে ৮.৫ তারকা দিয়ে গভীর থ্রিলার এবং বাঙালি সংস্কৃতির উপাদানগুলির প্রশংসা করেছেন। তিনি শিবপ্রসাদ, আবির, ঋতাভরী এবং কৌশানীর অভিনয়কে বিশেষভাবে উল্লেখ করেছেন। সাংবাদ প্রতিদিনের প্রিয়ক মিত্র ছবির মাধ্যমে বহুরূপী সম্প্রদায়ের দুঃখ-দুর্দশা এবং দারিদ্র্য ও রাজনীতির চক্রকে সুন্দরভাবে তুলে ধরার প্রশংসা করেছেন।\nআজকাল পত্রিকার প্রচেত গুপ্ত ছবিটিকে একটি অনন্য অভিজ্ঞতা হিসেবে অভিহিত করেছেন, যা সঠিক ও ভুলের ধূসর অঞ্চল তুলে ধরে। ইন্ডিয়ান এক্সপ্রেসের সায়ন সরকার ৪.৫/৫ রেটিং দিয়ে ছবিটিকে সাম্প্রতিক সময়ের অন্যতম সেরা বাংলা থ্রিলার বলেছেন এবং শিবপ্রসাদ ও কৌশানীর রসায়নের পাশাপাশি চিত্রনাট্য, গান এবং সংলাপের প্রশংসা করেছেন।\nএবিপি আনন্দের নিবেদিতা ভট্টাচার্য ৪/৫ রেটিং দিয়ে রাজনীতি ও গরিব মানুষের সংগ্রামকে সুন্দরভাবে উপস্থাপনের কথা উল্লেখ করেছেন এবং শিবপ্রসাদ ও আবিরের অভিনয়কে প্রশংসিত করেছেন। এই সময় পত্রিকার দেবলীনা ঘোষ শিবপ্রসাদের অভিনয়কে ছবির প্রাণ বলে উল্লেখ করেছেন এবং গ্রামীণ বাংলার সুন্দর চিত্রায়ন, পরিচালনা এবং সঙ্গীতের প্রশংসা করেছেন।\nনর্থ ইস্ট ফিল্ম জার্নালের শমা এ. চ্যাটার্জি ছবিটির সাসপেন্স, অভিনয়, শুটিং লোকেশন এবং ঐতিহ্যবাহী সঙ্গীতের প্রশংসা করেছেন। ওটিটি প্লের সময়িতা চক্রবর্তী ৩.৫/৫ রেটিং দিয়ে ছবিটিকে বিনোদনমূলক ‘মশলাদার’ থ্রিলার হিসেবে উল্লেখ করেছেন এবং চিত্রনাট্য, কৌতুক, সঙ্গীত ও অভিনয়ের প্রশংসা করেছেন, যদিও কিছু অংশে অতিরিক্ত আবেগপ্রবণতার সমালোচনা করেছেন।\n\n\n=== প্রশংসা ===\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে বহুরূপী   (ইংরেজি)"}