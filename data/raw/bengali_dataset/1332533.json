{"pageid": 1332533, "title": "চতুর্থ মাত্রা", "url": "https://bn.wikipedia.org/wiki?curid=1332533", "content": "\"চতুর্থ মাত্রা\" বাংলাদেশী লেখক শহীদুল জহির রচিত ছোটগল্প। ১৯৯৮ সালে রচিত গল্পটি ১৯৯৯ সালে ডুমুরখেকো মানুষ ও অন্যান্য গল্প শিরোনামে জহিরের দ্বিতীয় গল্পসংকলনে প্রকাশিত হয়। পূর্বে গল্পটি কায়সুল হক সম্পাদিত শৈলী মাসিক সাহিত্য পত্রিকায় প্রকাশিত হয়েছিল। ছোটগল্প হিসেবে প্রকাশিত হলেও চতুর্থ মাত্রা মূলত একটি একাঙ্কিকা নাট্য।\n\n\n== পটভূমি ==\nগল্পের পটভূমি মূলত সময়ের চতুর্মাত্রিক ক্ষেত্রের পরিপ্রেক্ষিতে আবদুল করিম নামের এক অবিবাহিত ব্যক্তির প্রাত্যহিক জীবনাচারের পুনরাবৃত্তিক উপস্থাপনা। গল্পের আখ্যান রচিত হয়েছে ক্রিয়াপদের সম্পূর্ণ ভবিষ্যৎ কাল প্রয়োগের মাধ্যমে।  জীবনের স্বাভাবিক ছন্দ, ব্যক্তিক-পারিবারিক-সামাজিক-সাংস্কৃতিক দায়-দায়িত্ব থেকে বিচ্ছিন্ন আবদুল করিমকে দেখানো হয়েছে। একই আবদুল করিম চরিত্র পাওয়া যায় ১৯৯৯ সালে রচিত তার \"কোথায় পাব তারে\" গল্পে, যেটি ডলু নদীর হাওয়া ও অন্যান্য গল্প (২০০৪) বইয়ে সংকলিত হয়েছে। \"কোথায় পাব তারে\" গল্পে আবদুল করিমের তরুণ বয়সের প্রসঙ্গ জানা যায়। অন্যভাবে \"চতুর্থ মাত্রা\" গল্পটি \"কোথায় পাব তারে\" গল্পের সিক্যুয়াল হিসেবেও ভাবা যেতে পারে।\n\n\n== অভিযোজন‎ ==\n\"চতুর্থ মাত্রা\" গল্প অবলম্বনে একই শিরোনামে নুরুল আলম আতিক ২০০১ সালে টেলিভিশন চলচ্চিত্র নির্মাণ করেন। যেখানে আবদুল করিম চরিত্রে অভিনয় করেছিলেন জয়ন্ত চট্টোপাধ্যায়। এছাড়াও অভিনয়ে ছিলেন তমালিকা কর্মকার, ফজলুর রহমান বাবু, সোনিয়া জাফর। চলচ্চিত্রটি ২০০২ সালে তিনটি বিভাগে মেরিল-প্রথম আলো সমালোচক পছন্দ পুরস্কার জিতেছে।\n\n\n== তথ্যসূত্র =="}