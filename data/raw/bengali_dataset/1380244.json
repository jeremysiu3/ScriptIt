{"pageid": 1380244, "title": "পল রাড", "url": "https://bn.wikipedia.org/wiki?curid=1380244", "content": "পল স্টিফেন রাড (জন্ম ৬ এপ্রিল ১৯৬৯) একজন মার্কিন অভিনেতা। ১৯৯১ সালে ইউনিভার্সিটি অব ক্যানসাস এবং আমেরিকান অ্যাকাডেমি অব ড্রামাটিক আর্টস-এ নাট্যকলা বিষয়ে পড়াশোনা শেষে তিনি অভিনয় জগতে প্রবেশ করেন। ২০১৫ সালের জুলাইয়ে তিনি ওয়াক অব ফেম-এ একটি তারকা লাভ করেন। ২০১৯ সালে তিনি ফোর্বস সেলিব্রিটি ১০০ তালিকায় জায়গা করে নেন। ২০২১ সালে পিপল ম্যাগাজিন তাকে \"জীবিত সর্বাধিক আবেদনময়ী পুরুষ\" হিসেবে চিহ্নিত করে।\nপল রাড অভিনীত চলচ্চিত্রের মধ্যে রয়েছে ক্লুলেস (১৯৯৫), হ্যালোউইন: দ্য কার্স অব মাইকেল মায়ারস (১৯৯৫), রোমিও + জুলিয়েট (১৯৯৬), দি অবজেক্ট অব মাই অ্যাফেকশন (১৯৯৮), ওয়েট হট আমেরিকান সামার (২০০১), অ্যাঙ্করম্যান: দ্য লিজেন্ড অব রন বার্গান্ডি (২০০৪), দ্য ফোর্টি-ইয়ার-ওল্ড ভার্জিন (২০০৫), নক্ড আপ (২০০৭), দিস ইজ ফর্টি (২০১২), ওয়ান্ডারলাস্ট (২০১২), মিউট (২০১৮), দ্য ফান্ডামেন্টাল্স অব কেয়ারিং (২০১৬), আইডিয়াল হোম (২০১৮), ঘোস্টবাস্টার্স: আফটারলাইফ (২০২১)। এছাড়া তিনি মার্ভেল সিনেম্যাটিক ইউনিভার্সের অ্যান্ট-ম্যান (২০১৫) থেকে শুরু করে সাম্প্রতিক  অ্যান্ট-ম্যান অ্যান্ড দ্য ওয়াস্প: কোয়ান্টাম্যানিয়া পর্যন্ত বিভিন্ন চলচ্চিত্র ও ধারাবাহিকে স্কট ল্যাং চরিত্রে অভিনয় করেন।\nচলচ্চিত্র ছাড়াও অসংখ্য টেলিভিশন ধারাবাহিকে তাকে দেখা যায়। জনপ্রিয় এনবিসি সিটকম ফ্রেন্ডস-এ মাইক হ্যানিগান চরিত্রে অভিনয় ছাড়াও টিম অ্যান্ড এরিক অসাম শো, গ্রেট জব, রিনো ৯১১! এবং পার্কস অ্যান্ড রিক্রিয়েশন-এ অতিথি চরিত্রে উপস্থিত হন। এছাড়া বেশ কয়েকবার তিনি স্যাটারডে নাইট লাইভ পরিচালনা করেন। নেটফ্লিক্সের কমেডি ধারাবাহিক লিভিং উইদ ইয়োরসেল্ফ-এ তিনি এক দ্বৈত চরিত্রে অভিনয় করেন, যার মাধ্যমে তিনি \"সঙ্গীতধর্মী বা হাস্যরসাত্মক টিভি ধারাবাহিকে শ্রেষ্ঠ অভিনেতা\" বিভাগে গোল্ডেন গ্লোবের মনোনয়ন পান। ২০২১ সালে তিনি ক্ষুদ্র ধারাবাহিক দ্য শ্রিংক নেক্সট ডোর-এ অভিনয় করেন।\n\n\n== প্রাথমিক জীবন ==\nপল রাড নিউ জার্সির পাসেইকে এক ইংরেজ ইহুদি পরিবারে জন্মগ্রহণ করেন। তার বাবা মাইকেল রাড (১৯৪৩-২০০৮) ছিলেন একজন ঐতিহাসিক ট্যুর গাইড এবং ট্রান্স ওয়ার্ল্ড এয়ারলাইনসের সাবেক ভাইস-প্রেসিডেন্ট। তার মা গ্লোরিয়া আইরিন গ্রানভিল ছিলেন মিশৌরির ক্যানসাসের টেলিভিশন স্টেশন কেসিএমও-টিভির বিপণন ব্যবস্থাপক। তার বাবা লন্ডনের এডগোয়ের এবং মা সারবিটনে জন্মগ্রহণ করেন এবং দুজনেই আশকেনাজির ইহুদি অভিবাসীদের বংশোদ্ভূত, যারা বেলারুশ, পোলান্ড এবং রাশিয়া থেকে লন্ডনে আসে। পল রাডের পিতৃপুরুষের আসল পদবি ছিলো \"রুডিনস্কি\", যা পলের দাদু পরিবর্তন করে রাখেন \"রাড\"। আর তার মাতৃপুরুষের পদবি গোল্ডস্টেইন। কানাডার অন্টারিওতে তার বার মিৎসভা অনুষ্ঠিত হয়। ছোটকালে তিনি স্কটিশ কমিক্স দ্য বিনো ও দ্য ড্যান্ডি পড়তে ভালোবাসতেন। তার কাকা যুক্তরাষ্ট্র থেকে তার জন্য এসব পাঠাতেন। \nতার ১০ বছর বয়সে, তার পরিবার জায়গা বদলে ক্যানসাসের লেনেক্সাতে যায়। তার বাবার চাকরিসূত্রে তার পরিবার ক্যালিফোর্নিয়ার অ্যানাহেইমেও তিন বছর কাটায়।  তিনি ক্যানসাস মেট্রোপলিটন এলাকার ব্রোডমোর জুনিয়র হাই বিদ্যালয়ে শিক্ষাগ্রহণ করেন। ১৯৮৭ সালে শওনি মিশন ওয়েস্ট হাই স্কুল থেকে গ্রাজুয়েশন সম্পন্ন করেন। ইউনিভার্সিটি অব ক্যানসাস-এ তিনি নাট্যকলা বিষয়ে পড়াশোনা করেন।  এবং তিনি সিগমা নু ফ্রাটার্নিটির নু চ্যাপ্টারের অংশ ছিলেন। অভিনেতা ম্যাথিউ লিলার্ড এবং তিনি একইসাথে মার্কিন অ্যাকাডেমি অব ড্রামাটিক আর্টস বিষয় অধ্যয়ন করেন।  এছাড়াও তিনি অক্সফোর্ডে ব্রিটিশ আমেরিকান ড্রামা অ্যাকাডেমিতে জ্যাকবিয়ান ড্রামা বিষয়ে তিন মাস অধ্যয়ন করেন। নাট্য বিদ্যালয়ে পড়াশোনার পাশাপাশি তিনি বিভিন্ন বার মিৎসভা পার্টিতে ডিজে'র ভূমিকা পালন করেন। স্নাতক ডিগ্রী শেষে তিনি বিভিন্ন অদ্ভুত ধরনের চাকরি করেন, যার মধ্যে রয়েছে ক্যানসাসের ওভারল্যান্ড পার্কে হলিডে হ্যাম কোম্পানিতে হ্যাম গ্লেজিং-এর কাজ।.\n\n\n== তথ্যসূত্র =="}