{"pageid": 1414798, "title": "অ্যালুমিনিয়াম ফসফাইড", "url": "https://bn.wikipedia.org/wiki?curid=1414798", "content": "অ্যালুমিনিয়াম ফসফাইড একটি অতিমাত্রায় বিষাক্ত অজৈব যৌগ যার সংকেত AlP। এটি অর্ধপরিবাহী হিসেবে ব্যবহৃত যার ব্যান্ড ব্যবধান তুলনামূলক বেশি। এছাড়াও ধূমাকার বিষ হিসেবে এর ব্যবহার আছে। এই বর্ণহীন কঠিন দ্রব্যটি সাধারণত জারণ ও আর্দ্রবিশ্লেষণের ফলে অবিশুদ্ধ হওয়া বাদামি-সবুজ-হলুদ মিহি পাউডার হিসেবে বিক্রি করা হয়।\n\n\n== ধর্মসমূহ ==\nAlP স্ফটিক কালচে বাদামি থেকে কালচে হলুদ রঙের হয়ে থাকে এবং এর গঠন জিংকব্লেন্ড স্ফটিক আকারের। এর ল্যাটিস ধ্রুবক ৩০০ কেলভিন তাপমাত্রায় ৫.৪৫১০ Å। তাপগতিবিদ্যা অনুসারে এরা ১,০০০ ডিগ্রি সেলসিয়াস (১,৮৩০ ডিগ্রি ফারেনহাইট) তাপমাত্রা পর্যন্ত স্থিতিশীল।\nঅ্যালুমিনিয়াম ফসফাইড পানি অথবা এসিডের সাথে বিক্রিয়া করে ফসফিন উৎপন্ন করে:\n\nAlP + 3 H2O → Al(OH)3 + PH3\nAlP + 3 H+ → Al3+ + PH3\nএ বিক্রিয়াটিই মূলত এর বিষাক্ততার মূল কারণ।\n\n\n== প্রস্তুতি ==\nAlP সংশ্লেষণ করা যায় মৌলের সংমিশ্রণ বিক্রিয়ায়:\n\n4Al + P4 → 4AlP\n\nAlP কে আর্দ্রতা থেকে দূরে রাখতে সতর্কতা গ্রহণ করা উচিত। যেহেতু তা বিষাক্ত ফসফিন গ্যাস উৎপন্ন করে। ফসফিনের দাহ্যতাজনিত সতর্কতা রয়েছে, কারণ এটি একটি বায়ুর সাথে বিক্রিয়াকারী (পাইরোফোরিক) যৌগ এবং বায়ুতে সহজেই জ্বলে ওঠে।\n\n\n== ব্যবহার ==\n\n\n=== কীটনাশকরূপে ===\nAlP ইঁদুর মারা বিষ, কীটনাশক এবং সংরক্ষিত খাদ্যশস্যের জন্য ধূমাকার বিষ হিসাবে ব্যবহৃত হয়। এটি ছুঁচো এবং ইঁদুরের মতো ছোট স্তন্যপায়ী প্রাণীদের নিধনে ব্যবহৃত হয়। এর ট্যাবলেট বা প্যালেট \"গমের বড়ি\" নামে পরিচিত যাতে সাধারণত অ্যামোনিয়া এবং কার্বন ডাইঅক্সাইড এর সাথে সম্পর্কিত (যেমন অ্যামোনিয়াম কার্বামেট) অন্যান্য রাসায়নিকও থাকে যা ফসফিন গ্যাসের স্বতঃস্ফূর্ত দহন বা বিস্ফোরণের সম্ভাবনা কমাতে সাহায্য করে।\nAlP একটি ধূমায়মান বিষ এবং মৌখিক কীটনাশক উভয় হিসেবে ব্যবহৃত হয়। ইঁদুরের উৎপাত কমাতে, অ্যালুমিনিয়াম ফসফাইডের গুলি ইঁদুরদের খাওয়ার জন্য খাবারের সাথে মিশ্রণ হিসাবে সরবরাহ করা হয়। ইঁদুরের পরিপাকতন্ত্রের অ্যাসিড ফসফাইডের সাথে বিক্রিয়া করে বিষাক্ত ফসফিন গ্যাস তৈরি করে। অ্যালুমিনিয়াম ফসফাইডের মতো অন্যান্য কীটনাশক হল জিঙ্ক ফসফাইড এবং ক্যালসিয়াম ফসফাইড। এই ব্যবহারের ফলে, অ্যালুমিনিয়াম ফসফাইড বিভিন্ন ব্র্যান্ডের নামে প্রচলিত। যেমন পেস্টফস, কুইকফস, সেলফস, ফস্টক্স, ফিউমিটক্সিন, ফস্টেক, ফস্টক্সিন, ট্যালুনেক্স, ফিল্ডফস এবং উইভিল-সাইড। এটি নিম্নলিখিত আর্দ্রবিশ্লেষণ সমীকরণ অনুযায়ী ফসফিন গ্যাস উৎপন্ন করে।\n\n2 AlP + 6 H2O → Al2O3∙3 H2O + 2 PH3\nযখন অন্যান্য কীটনাশক প্রয়োগ ব্যবহারিকভাবে কঠিন হয় অথবা জাহাজ বা বিমানের মতো স্থানে এবং শস্যের কৌটায় এর প্রয়োজনীয়তা দেখা দেয়, তখন এটি ধুমায়মান কীটনাশক হিসেবে ব্যবহৃত হয়। এর সাহায্যে কোনো কাঠামোকে কার্যকরভাবে একটি গ্যাসীয় ঝিল্লিতে আবদ্ধ করা যেতে পারে, যার ফলে ফসফিন ধোঁয়া বিরাজ করে বা ঘনীভূত হয়। এ ধুমায়মান বিষ সরাসরি ইঁদুরের গর্তেও প্রয়োগ করা হয়।\n\n\n=== অর্ধপরিবাহী হিসেবে ===\nশিল্পক্ষেত্রে, AlPকে অর্ধপরিবাহী রূপে দ্বি-সংকর ধাতুর উপাদান হিসেবে ব্যবহার করা হয়। লাইড এমিটিং ডায়োডের মতো যন্ত্রাংশে (উদাহরণস্বরূপ অ্যালুমিনিয়াম গ্যালিয়াম ইন্ডিয়াম ফসফাইড) সংকর হিসেবে AlP ব্যবহৃত হয়।\n\n\n== বিষাক্ততা ==\n\nআত্মহত্যার জন্য অত্যন্ত বিষাক্ত অ্যালুমিনিয়াম ফসফাইড ব্যবহৃত হয়েছে। এর ধোঁয়াও অনিচ্ছাকৃত মৃত্যুর কারণ হয়েছে। ইরানে \"রাইস ট্যাবলেট\" নামে চাল সংরক্ষণের জন্য এর ব্যবহারের জন্য প্রায়শই দুর্ঘটনাবশত বা ইচ্ছাকৃত মৃত্যুর ঘটনা ঘটেছে। কীটনাশক হিসেবে এর ব্যবহার বন্ধ করতে ইরানের ফরেনসিক মেডিসিন সংস্থা প্রচারণা চালাচ্ছে।\nব্যবহৃত অ্যালুমিনিয়াম ফসফাইড পাত্র পুনর্ব্যবহার করার ফলে স্পেনের আলকালা দে গুয়াদাইরায় এক পরিবারের তিন সদস্যের মৃত্যু হয়। তারা তাদের বাথরুমে প্লাস্টিকের বস্তায় এই পাত্র রেখেছিল। অ্যালুমিনিয়াম ফসফাইড পানি বা আর্দ্রতার সাথে বিক্রিয়া করে এবং ফসফিনে পরিণত হওয়ার কারণে এই দুর্ঘটনা ঘটে, যার ফলে কয়েক ঘন্টার মধ্যে তারা মারা যান।\nভারতীয় উপমহাদেশেও অ্যালুমিনিয়াম ফসফাইডের বিষাক্ততা একটি বড় সমস্যা।\n\n\n== তথ্যসূত্র =="}