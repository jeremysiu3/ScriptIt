{"pageid": 1510638, "title": "লেসলি গুনবর্ধনে", "url": "https://bn.wikipedia.org/wiki?curid=1510638", "content": "লেসলি সাইমন গুনবর্ধনে ( সিংহলি: ලෙස්ලි සයිමන් ගුනවර්ධන  , তামিল: லெஸ்லி சைமன் குணவர்தன   ; ৩১ অক্টোবর ১৯০৯ – ১১ এপ্রিল ১৯৮৩) ছিলেন শ্রীলঙ্কার একজন বিশিষ্ট রাষ্ট্রনায়ক। তিনি ১৯৩৫ সালে শ্রীলঙ্কার প্রথম রাজনৈতিক দল লঙ্কা সম সমাজ পার্টি প্রতিষ্ঠা করেন এবং ১৯৩৫ থেকে ১৯৭৭ সাল পর্যন্ত এর সাধারণ সম্পাদক হিসেবে দায়িত্ব পালন করেন। ভারতের স্বাধীনতা আন্দোলন এবং শ্রীলঙ্কার স্বাধীনতা আন্দোলন উভয় ক্ষেত্রেই গুনবর্ধনে ছিলেন একজন গুরুত্বপূর্ণ ব্যক্তিত্ব। স্বাধীনতা আন্দোলনে তার নেতৃত্বের জন্য তাকে শ্রীলঙ্কার জাতীয় বীর হিসেবে মনোনীত করা হয় এবং প্রতি বছর শ্রীলঙ্কার স্বাধীনতা দিবসে তার প্রচেষ্টাগুলোকে পালন করা হয়।\nগুনেবর্ধনে একটি সম্ভ্রান্ত পানাদুরান পরিবারে জন্মগ্রহণ করেন। পারিবারিকভাবে তিনি মেথোডিস্ট হিসেবে বেড়ে উটঠেন। ইংরেজি-মাধ্যম স্কুলে লেখাপড়া করায় তিনি সিংহলীর পাশাপাশি ইংরেজিতেও সাবলিল ছিলেন। গুনবর্ধনেকে সেই সময়ের মার্কসবাদী শিক্ষায় ব্যাপকভাবে প্রভাবিত হন। যদিও লন্ডন স্কুল অফ ইকোনমিক্স থেকে রাষ্ট্রবিজ্ঞান বিষয়ে অধ্যয়ন করা ব্যক্তি হিসেবে এটি তার শিক্ষাগত পরিমণ্ডলের সঙ্গে সাংঘর্ষিক। সেখানে, তিনি তার অধ্যাপক হ্যারল্ড লাস্কির শিক্ষা দ্বারা গভীরভাবে প্রভাবিত হয়েছিলেন। লন্ডন থেকে সিলনে ফিরে আসার পর ১৯৩৫ সালে তিমি লঙ্কা সম সমাজ পার্টি প্রতিষ্ঠা করেন। তিনি দ্বিতীয় বিশ্বযুদ্ধের মধ্য দিয়ে পার্টির নেতৃত্বে খ্যাতি অর্জন করেছিলেন। যদিও যুদ্ধবিরোধী আন্দোলনের গুরুত্বপূর্ণ ভূমিকা রাখায় দলটি সিলনের ঔপনিবেশিক ব্রিটিশ সরকারের নিষেধাজ্ঞা স্বীকার হয়। এই নিষেধাজ্ঞার ফলে তিনি সিলন ছেড়ে ভারতে চলে যেতে বাধ্য হন।\nভারতে তিনি বলশেভিক-লেনিনবাদী ভারতীয় দল নামে একটি বিপ্লবী ট্রটস্কিবাদী দল প্রতিষ্ঠা করেন। এটি দক্ষিণ এশিয়ায় স্বাধীনতা এবং সমাজতন্ত্রের পক্ষে প্রচারণা চালাত। মহাত্মা গান্ধীর পাশাপাশি তিনিও ভারত ছাড়ো আন্দোলনে একজন গুরুত্বপূর্ণ ব্যক্তিত্ব ছিলেন। ওই আন্দোলনের ফলে ১৯৪৭ সালে ব্রিটেনের কাছ থেকে ভারত স্বাধীনতা লাভ করে। ১৯৪৮ সালে তিনি সিলনে ফিরে আসেন । ১৯৪০ থেকে ১৯৬০ এর দশক পর্যন্ত লঙ্কা সম সমাজ পার্টি ছিল শ্রীলঙ্কার প্রধান বিরোধী দল। এর মাধ্যমে গুনবর্ধনে ব্যাংকিং, শিক্ষা, শিল্প, মিডিয়া এবং বাণিজ্য ক্ষেত্রের সংস্থাগুলিকে জাতীয়করণ করে প্রাক্তন ব্রিটিশ উপনিবেশ সিলনকে একটি সমাজতান্ত্রিক প্রজাতন্ত্রে সংস্কার করার চেষ্টা করেছিলেন। ১৯৬০-এর দশকে, দলটি যুক্তফ্রন্ট জোটের নেতৃত্ব দেয় এবং তাদের নির্বাচনের ভূমিধস জয়ের মাধ্যমে প্রথম মহিলা রাষ্ট্রপ্রধানকে ক্ষমতায় আনে। প্রাথমিকভাবে মন্ত্রিসভার পদ প্রত্যাখ্যান করলেও ১৯৭০ সালের মধ্যে গুনবর্ধনে বিশ্বাস করেছিলেন, তিনি একটি জোট সরকারের মাধ্যমে তার মতামত সবচেয়ে ভালোভাবে বাস্তবায়ন করতে পারবেন। তাই তিনি যুক্তফ্রন্ট সরকার গঠন করেন। সেই বছর গুনবর্ধনের সরকার বিপুল সংখ্যাগরিষ্ঠতা নিয়ে নির্বাচিত হয়। এর ফলে তিনি মন্ত্রিসভার সিনিয়র ভূমিকা গ্রহণ করেন। এসময় তিনি জাতীয়তাবাদী সিংহলী অনলি অ্যাক্টের একজন সক্রিয় সমালোচক ছিলেন।\n১৯৭৭ সালে অবসর গ্রহণের পর এবং ১৯৮৩ সালে মৃত্যুর আগ পর্যন্ত গুনবর্ধনে জোটনিরপেক্ষ আন্দোলন এবং চতুর্থ আন্তর্জাতিকের একজন গুরুত্বপূর্ণ ব্যক্তিত্ব হিসেবে দায়িত্ব পালন করেন। উত্তরাধিকারের ভিত্তিতে শ্রীলঙ্কার বৃহত্তম জমির মালিকদের একজন হওয়া সত্ত্বেও, মৃত্যুর আগে তিনি তার সমস্ত সম্পদ দাতব্য সংস্থাগুলিতে দান করেছিলেন। ১৯৫০-এর দশকে, তিনি ধনী প্রতিষ্ঠিত সংসদ সদস্যদের বিরোধিতা সত্ত্বেও শ্রীলঙ্কায় উত্তরাধিকার কর পুনঃপ্রবর্তনের নেতৃত্ব দিয়েছিলেন।\n\n\n== প্রাথমিক জীবন এবং পরিবার ==\n\n১৯০৯ সালের ৩১ অক্টোবর দক্ষিণ-পশ্চিম সিলনের পানাদুরায়, ধনী গুনবর্ধনে পরিবারে লেসলি গুনবর্ধনে জন্মগ্রহণ করেন। এই পরিবার ঔপনিবেশিক যুগের স্থানীয় রাজনীতিতে সক্রিয় ছিল।  তার পিতা ছিলেন স্বনামধন্য চিকিৎসক অ্যান্ড্রু সাইমন গুনবর্ধনে। এছাড়াও তিনি পানাদুরা মহা জনসভার সভাপতি এবং নগর পরিষদের চেয়ারম্যান ছিলেন।  গুনবর্ধনে পরিবার ছিল নারিকেল সম্পত্তির প্রধান মালিক ।   গুনবর্ধনের ছোটোবেলাতেই তার মা মারা যান। তিনি 'হোয়াইটহল' কাতানার সুপরিচিত ফার্নান্দো পরিবারের সদস্য ছিলেন। এটি ছিল সিলনের অন্যতম ধনী পরিবার ছিল এবং তাদের  উল্লেখযোগ্য পরিমাণে ব্যক্তিগত জমি ছিল।  লেসলি তার মায়ের কাছ থেকে সমস্ত সম্পদ উত্তরাধিকারসূত্রে পেয়েছিলেন এবং জ্যেষ্ঠ পুত্র হিসেবে তিনি বাবার সম্পত্তির একটি বড় অংশ পেয়েছিলেন।  এই সম্পদের কারণে লেসলি তার পরবর্তী জীবনে একটি প্রধান দলের (এলএসএসপি) অর্থদাতা হিসেবে কাজ করতে সক্ষম হন।  তার নাতনী সেলেস্টিনা রদ্রিগো এবং আরেক আত্মীয় জেরামিয়াস ডায়াস ছিলেন পানাদুরা রনকোথ বিহারয়া এবং বিখ্যাত পানাদুরা বিবাহ বিতর্কের প্রধান পৃষ্ঠপোষক।  তাদের পূর্বপুরুষ থোম রদ্রিগো ছিলেন একজন রাজপুত্র যিনি ১৫৯৭ সালে মালভানা কনভেনশনে স্বাক্ষর করেছিলেন।  এই অঞ্চলের ঐতিহ্যবাহী প্রধান হিসেবে তাদের পূর্বপুরুষরা পানাদুরায় আর্য চক্রবর্তীর নৌবহরকে পরাজিত করার ক্ষেত্রে ভূমিকা পালন করেছিলেন। \n\n\n=== ধর্মীয় বিশ্বাস এবং মেথডিস্ট চার্চ ===\nযদিও প্রাপ্তবয়স্ক অবস্থায় গুনবর্ধনের কোনও ধর্মীয় বিশ্বাস ছিল না, তবুও বালক বয়সে তিনি জন ওয়েসলির ধারণা দ্বারা প্রভাবিত হয়েছিলেন।  দাসপ্রথা বিলুপ্তি এবং শিক্ষাকে আরও সহজলভ্য করার প্রচারণায়  এবং টেম্পারেন্স আন্দোলনে মেথডিস্টরা তাদের অবদানের জন্য খ্যাতিমান ছিলেন।  গুনবর্ধনের পরিবার সিলনের মেথোডিস্ট চার্চের বিশিষ্ট ব্যক্তিত্ব ছিলেন। লেসলির বাবা ছিলেন একজন সাধারণ প্রচারক এবং হোম মিশন তহবিলের কোষাধ্যক্ষ। \n\n\n=== পানাদুরা বিতর্ক ===\n\"পানাদুরা বিতর্ক \" (පානදුරාවාදය) ছিল খ্রিস্টান ধর্মপ্রচারকদের যুক্তির বিরুদ্ধে বৌদ্ধ ধর্মকে রক্ষা করার চূড়ান্ত বিতর্ক। বিতর্কের কারণ তখন দেখা দেয় যখন রেভারেন্ড ডেভিড ডি সিলভা, গুনেওয়ার্দিনের দাদা, ম্যাথেস সোয়ারিস রদ্রিগো গুনেওয়ার্দিনের অনুরোধে ১৮৭৩ সালের ১২ জুন তারিখে পানাদুরার ওয়েসলিয়ান চ্যাপেলে আত্মার উপর একটি ধর্মোপদেশ দেন। ম্যাথেস চ্যাপেলটি নির্মাণে অর্থায়ন এবং সহায়তা করেছিলেন। বৌদ্ধ বক্তা গুণানন্দ থেরা এক সপ্তাহ পরে ডি সিলভার উত্থাপিত বিষয়গুলির সমালোচনা করে একটি ধর্মোপদেশ দেন।  থেরার ধর্মোপদেশের পর ম্যাথেস সোয়ারিস সংশ্লিষ্ট পক্ষগুলিকে একটি বিতর্কের জন্য আমন্ত্রণ জানান, যা সিংহলী ইতিহাসে একটি গুরুত্বপূর্ণ মুহূর্ত হিসেবে কাজ করেছিল।  ১৮৭৩ সালের ২৪ জুলাই উভয় পক্ষ পানাদুরায় আরেকটি বিতর্ক আয়োজনের জন্য একটি চুক্তি স্বাক্ষর করে। ১৮৭৩ সালের ২৪ এবং ২৬ আগস্ট দার্শনিক বিষয়ের বিস্তৃত পরিসর নিয়ে বিতর্কটি অনুষ্ঠিত হয়েছিল।  স্থানীয় এবং আন্তর্জাতিকভাবে বিতর্কের প্রভাব ছিল অসাধারণ। স্থানীয়ভাবে, এটি সিংহলী বৌদ্ধদের পরিচয় এবং গর্ব পুনরুজ্জীবিত করার পিছনে প্রধান কারণ ছিল।  আন্তর্জাতিকভাবে, এটি পশ্চিমে বৌদ্ধধর্ম সম্পর্কে সচেতনতা বৃদ্ধিতে গুরুত্বপূর্ণ ভূমিকা পালন করেছিল। \n\n\n== শিক্ষালাভ এবং পরিবার ==\nছোটবেলায় গুনবর্ধনে পানাদুরার সেন্ট জনস কলেজ এবং মাউন্ট লাভিনিয়ার এস. থমাস কলেজে পড়াশোনা করেছিলেন। এস. থমাসকে সিলনের সবচেয়ে মর্যাদাপূর্ণ স্কুল হিসেবে বিবেচনা করা হয়। শ্রীলঙ্কার চারজন প্রাক্তন প্রধানমন্ত্রী সহ এই বিদ্যালয়ের আরও অনেক উল্লেখযোগ্য প্রাক্তন শিক্ষার্থী ছিলেন।  গুনবর্ধনের বাবা অ্যান্ড্রু সাইমন গুনবর্ধনে পরবর্তীতে তাকে একজন মেথোডিস্ট পুরোহিত হিসেবে গড়ে তোলার লক্ষ্যে উত্তর ওয়েলসের একটি পাবলিক (ব্রিটিশ অর্থে পরিচালিত) বোর্ডিং স্কুল, রাইডাল স্কুলে পাঠান।  পরিবর্তে গুনবর্ধনে তৎকালীন বিস্তৃত মার্কসবাদী শিক্ষা দ্বারা প্রভাবিত হয়েছিলেন, যা বিশেষ করে তার নিজস্ব অধিকারের সাথে সাংঘর্ষিক ছিল। এটিই তাকে লন্ডন স্কুল অফ ইকোনমিক্স থেকে অর্থনীতিতে বিএসসি ডিগ্রি অর্জনের দিকে পরিচালিত করার একটি প্রধান কারণ ছিল,। সেখানে তিনি তার অধ্যাপক হ্যারল্ড লাস্কির শিক্ষা দ্বারা পরিচালিত হয়েছিলেন।  ১৯৩৩ সালে তিনি লন্ডনের চারটি ইনস অফ কোর্টের মধ্যে একটি গ্রে'স ইন- এর বারে ভর্তি হলেও তিনি কখনও আইন অনুশীলন করেননি । \n\n\n=== ভিভিয়েন গুনবর্ধনে ===\n\nগুনবর্ধনের সাথে একটি রাজনৈতিক সভায় ভিভিয়েন গুণাতিলিকার দেখা হয়। তিনি সিলনের দুই শীর্ষস্থানীয় বামপন্থী রাজনীতিকের ভাগ্নী ছিলেন।  তার চাচা ফিলিপ গুণাবর্ধনে ছিলেন সিলনের \"সমাজতন্ত্রের জনক\" এবং আরেক চাচা রবার্ট গুণাবর্ধনে ছিলেন শ্রীলঙ্কার একজন বিশিষ্ট রাজনীতিবিদ এবং কূটনীতিক।  ভিভিয়েনের বাবা ডন অ্যালানসন গুণতিলক ছিলেন একজন রাজতন্ত্রপন্থী রক্ষণশীল। তিনি সিলনের ধারাবাহিক ব্রিটিশ শাসনে বিশ্বাস করতেন।  ভিভিয়েন সিলনের মুসায়াস কলেজে শিক্ষালাভ করেন এবং ১৯৩৩ সালে সুরিয়া-মাল আন্দোলনের মাধ্যমে রাজনীতিতে আকৃষ্ট হন। সেসময় জাতীয়তাবাদী সাম্রাজ্যবাদ-বিরোধীরা ব্রিটিশ ঔপনিবেশিক প্রতীক পপির বিকল্প হিসেবে স্থানীয় সুরিয়া (পরশপিপুল) ফুল বিক্রি শুরু করে।  এই আন্দোলনের সাহসী স্লোগান ছিল \"দাসত্ব ও দারিদ্র্যের বিরুদ্ধে এবং স্বাধীনতা ও সমৃদ্ধির জন্য\"। প্রধান শিক্ষক হিসেবে তিনি তার পুরো স্কুলকে এই কাজে নিয়োগ করেছিলেন। \nতারা দুজনে বিয়ে করতে চাইলেও ভিভিয়েনের বাবা এই সম্পর্কের বিরুদ্ধে ছিলেন। কারণ গুনবর্ধনে ছিলেন একজন খ্রিস্টান, সংখ্যালঘু কারাভা বর্ণের এবং নজরদারিতে থাকা একজন বিপ্লবী।  তাকে কার্যত গৃহবন্দি করে রাখা হয়েছিল, এবং গুনবর্ধনেকে হেবিয়াস কর্পাস রিট দায়ের করতে বাধ্য করা হয়েছিল। এটি একটি আইনী আশ্রয় যার মাধ্যমে একজন ব্যক্তি তাকে মুক্তি দেওয়ার জন্য আদালতে বেআইনি আটক বা কারাদণ্ডের অভিযোগ জানাতে পারেন। \nআইনি লড়াইয়ের সময়, তাদের প্রতিনিধিত্ব করেছিলেন তাদের আইনজীবী, শ্রীলঙ্কার ভবিষ্যত রাষ্ট্রপতি ও প্রধানমন্ত্রী জুনিয়াস রিচার্ড জয়েবর্ধনে।  ১৯৩৯ সালের ৩০ জানুয়ারী এই দম্পতির বিয়ে হয় \n\n\n== প্রাথমিক রাজনৈতিক জীবন ==\n\n\n=== এলএসএসপির ভিত্তি ===\n\n১৯৩৩ সালে গুনবর্ধনে ব্রিটেন থেকে সিলনে ফিরে এসে ১৮ ডিসেম্বর ১৯৩৫ সালে লঙ্কা সম সমাজ পার্টি (এলএসএসপি) প্রতিষ্ঠায় সহায়তা করেন।  ব্রিটিশ শাসন থেকে স্বাধীনতা এবং সমাজতন্ত্রের বিস্তৃত লক্ষ্য নিয়ে এটি তৈরি করা হয়েছিল একদল তরুণের দ্বারা যারা এই উদ্দেশ্যে একত্রিত হয়েছিল।  শুরুতে ছয়জন ছাত্র ছিল, যাদের বেশিরভাগই ছিল গুনবর্ধনের মতো বিদেশ ফেরত এবং কার্ল মার্কস ও লেনিনের ধারণা দ্বারা গভীরভাবে প্রভাবিত।  গুনবর্ধনে এনএম পেরেরা এবং কলভিন আর. ডি সিলভা, ফিলিপ গুনাওয়ার্দেনা এবং রবার্ট গুনাওয়ার্দেনার সাথে মিলে এলএসএসপি প্রতিষ্ঠা করেন। গুনবর্ধনে ছিলেন এলএসএসপির প্রথম সাধারণ সম্পাদক এবং ১৯৩৫ থেকে ১৯৭৭ সাল পর্যন্ত এই ভূমিকায় দায়িত্ব পালন করেছিলেন  দলটি, সাউথ কলম্বো ইয়ুথ লীগের সহায়তায়, ব্যাহত করার লক্ষ্যে বিভিন্ন ধর্মঘট শুরু করে। ওয়েলাওয়াট স্পিনিং অ্যান্ড উইভিং মিলসে এরকমই একটি ঘটনা ঘটেছিল।  গুনবর্ধনে সিংহলী ভাষার একটি জার্নালকামকারুয়া (কর্মী) প্রকাশ করেন, যা দলটিকে ১৯৩৩ সালের সুরিয়া-মাল আন্দোলনে জড়িত হওয়ার সুযোগ করে দেয়, যার লক্ষ্য ছিল স্থানীয় সুরিয়া ফুল বিক্রির মাধ্যমে আদিবাসী (সিলোনীয়) প্রবীণদের আর্থিক সহায়তা প্রদান করা।  পপি ডে-র সংগৃহীত তহবিল শুধুমাত্র ব্রিটিশ প্রাক্তন সৈনিকদের কাছে যেত, যদিও বিদেশে তহবিল সংগ্রহ করা হত, এই তথ্যের মাধ্যমে সুরিয়া-মাল আন্দোলন আন্তর্জাতিকভাবে সমাদৃত হয়।  ১৯৩৪-১৯৩৫ সালের সিলোনীয় ম্যালেরিয়া মহামারীর সময় সুরিয়া-মাল আন্দোলন দরিদ্র ও অভাবীদের সাহায্য করতেও সাহায্য করেছিল, যা দরিদ্র সম্প্রদায়ের উপর প্রভাব ফেলেছিল। \nদ্বিতীয় বিশ্বযুদ্ধ শুরু হওয়ার সাথে সাথে, দলটি গোপনে পুনঃপ্রতিষ্ঠিত হয়, যা ব্রিটিশ যুদ্ধ প্রচেষ্টার বিরোধিতা করে যুদ্ধবিরোধী সোচ্চার অবস্থানের কারণে একটি প্রয়োজনীয়তা ছিল।  দলের সদস্যদের মধ্যে দুজন রাজ্য পরিষদের সদস্য এবং এর নেতৃত্বাধীন অন্যান্য সদস্য এনএম পেরেরা, ফিলিপ গুনাওয়ার্দেনা এবং কলভিন আর. ডি সিলভাকে গ্রেপ্তার করে কারাগারে পাঠানো হয়। কিন্তু গুনবর্ধনে গ্রেপ্তার এড়িয়ে আত্মগোপনে চলে যান। \n\n\n=== ভারতের বলশেভিক-লেনিনবাদী পার্টি, সিলন এবং বার্মা ===\n\nফিলিপ গুণাবর্ধনে, এনএম পেরেরা, এডমন্ড সামারাক্কোডি এবং কলভিন আর. ডি সিলভাকে সিলনে আটক করা হলেও, গুনাবর্ধনে এবং তার স্ত্রী ভিভিয়েন ভারতে পালিয়ে যেতে সক্ষম হন। কিন্তু সিলনের ব্রিটিশ সরকার গুনাবর্ধনের সম্পত্তি বাজেয়াপ্ত করে।  তারা কলকাতায় বসতি স্থাপন করে এবং স্থানীয় ট্রটস্কিবাদী সংগঠনগুলির সাথে যোগাযোগ স্থাপন করে। এর মধ্যে উত্তর প্রদেশের ট্রটস্কিবাদী গোষ্ঠী, সেইসাথে বোম্বে এবং মাদ্রাজের গোষ্ঠীগুলিও অন্তর্ভুক্ত ছিল।  আলোচনার মাধ্যমে, গুনবর্ধনের নেতৃত্বে ভারতীয় এবং সিলোনীয় ট্রটস্কিবাদীরা বলশেভিক-লেনিনবাদী ভারত, সিলোন এবং বার্মা পার্টি (সংক্ষেপে বিএলপিআই) গঠনের জন্য একটি প্রাথমিক কমিটি প্রতিষ্ঠা করে। \n১৯৪০ সালের ডিসেম্বর এবং ১৯৪১ সালের মার্চ মাসে ক্যান্ডিতে আন্ডার গ্রাউন্ড বৈঠকের মাধ্যমে এর জন্য আলোচনা অনুষ্ঠিত হয় এবং ভারতের জন্য একটি একক ট্রটস্কিবাদী দলের ভিত্তি তৈরি করে।  ১৯৪১ সালের ২০ এপ্রিল আরেকটি আন্ডার গ্রাউন্ড সম্মেলন অনুষ্ঠিত হয়, যেখানে ৪২ জন প্রতিনিধি উপস্থিত ছিলেন।  ঔপনিবেশিক কর্তৃপক্ষকে এড়িয়ে চলার সময়, গুনবর্ধনে সেই সম্মেলনের নেতৃত্ব দেন যেখানে লঙ্কা সম সমাজ পার্টি একটি নতুন সংবিধান এবং ইশতেহার তৈরি করে, যা উভয়ই প্রতিনিধিরা গ্রহণ করেন।  ১৯৪০ এবং ১৯৪১ সালের সভায় অন্যান্য আটককৃত এলএসএসপি নেতারাও উপস্থিত ছিলেন, যাদের তাদের কারারক্ষী সাহায্য করেছিলেন; কারারক্ষী পরে ৭ এপ্রিল ১৯৪২ সালে তাদের কারাগার থেকে পালাতে সাহায্য করেছিলেন।  বিএলপিআই ১৯৪২ সালের মে মাসে গঠিত হয় এবং চতুর্থ আন্তর্জাতিক কর্তৃক অনুমোদিত হয়।  এর মাধ্যমে, গুনবর্ধনে, এসসিসি অ্যান্থোনিপিল্লাই, রবার্ট গুনাওয়ার্দেনা, উইলিয়াম ডি সিলভা এবং ভি. কারালাসিংহামের নেতৃত্বে বর্তমানে প্রকাশিত বিএলপিআই ১৯৪১ সালের মে মাসে শুরু হওয়া ধর্মঘট তরঙ্গ অব্যাহত রাখার উপর দৃষ্টি নিবদ্ধ করে। এগুলো ১৯৪২ এবং ১৯৪৪ সাল পর্যন্ত অব্যাহত ছিল \nপ্রথমদিকে দ্বিতীয় বিশ্বযুদ্ধের সময় গুনবর্ধনে-নেতৃত্বাধীন বিএলপিআই তুলনামূলকভাবে ছোট ছিল। যা উপমহাদেশব্যাপী একটি রাজনৈতিক বিপ্লবী দলের উচ্চ প্রত্যাশার তুলনায় এটি একটি বিরাট বৈপরীত্য। যদিও বিএলপিআই-এর পুরো নাম, বলশেভিক-লেনিনিস্ট পার্টি অফ ইন্ডিয়া, সিলন অ্যান্ড বার্মা, ইঙ্গিত দেয় যে এটি বার্মারও প্রতিনিধিত্ব করে, তবুও সেখানে কোনও দলের প্রতিনিধিত্ব ছিল না।  তবে কলকাতার পার্টি ঘাঁটিতে প্রকাশিত তাদের দলীয় প্রকাশনা স্পার্ক চালু করে বিএলপিআই পরবর্তীতে সাফল্য পায়।  রাজনৈতিক দমন-পীড়নের কারণে প্রকাশনাটি বোম্বেতে স্থানান্তরিত হয় এবং এর নাম পরিবর্তন করে নিউ স্পার্ক রাখা হয়।  তারা ভারতীয় শ্রমিকদের উদ্দেশ্যে ট্রটস্কির খোলা চিঠি এবং অন্যান্য লেখা প্রকাশ করে। লেসলি গুনবর্ধনে দলীয় প্রকাশনাগুলিতে একজন গুরুত্বপূর্ণ অবদানকারী ছিলেন। তিনি কে. তিলক ছদ্মনামে লিখতেন।  দ্বিতীয় বিশ্বযুদ্ধের বাকি সময়গুলিতে, বিএলপিআই বেশ কয়েকটি শহরে ট্রেড ইউনিয়ন এবং ছাত্র আন্দোলনকে প্রভাবিত করতে সক্ষম হয়েছিল। ট্রামওয়ে শ্রমিকদের মধ্যে উল্লেখযোগ্য সদস্যপদ রেকর্ড করা হয়েছে, সেইসাথে বাকিংহাম এবং কর্ণাটক মিলের শ্রমিকদের মধ্যেও। \n\n\n=== ভারত ছাড়ো আন্দোলন ===\n১৯৪২ সালের এপ্রিল থেকে গুনবর্ধনে মূলত ভারত ছাড়ো আন্দোলনের উপর তার প্রচেষ্টাকে কেন্দ্রীভূত করেন। এটি ভারতের ব্রিটিশ শাসনের অবসানের দাবিতে পরিচালিত একটি আন্দোলন।  যুদ্ধের বছরগুলোতে তিনি সিলন এবং ভারতে উভয় স্থানেই অধরা ছিলেন।  ১৯৫৩ সালে, বৃক্ষরোপণ শ্রমিক ইউনিয়ন সংগঠিত করার কারনে হোবানকে নির্বাসনের হুমকি দেওয়া হলে গুনবর্ধনে কর্তৃপক্ষের হাত থেকে তাকে আশ্রয় দিয়েছিলেন।  ভারত ছাড়ো আন্দোলনের পর, দক্ষিণ-এশীয় সমাজতান্ত্রিক নেতাদের মধ্যে আশার আলো দেখা দেয়। গুনবর্ধনে, কে. তিলক ছদ্মনামে, লিখেছেন যে \"তরুণ বলশেভিক-লেনিনবাদী দল ... এখন সম্প্রসারণের প্রথম বাস্তব সুযোগের মুখোমুখি ... পরিস্থিতি পরিবর্তিত হচ্ছে এবং নিঃসন্দেহে, ভারতের সমস্ত দল এবং রাজনৈতিক গোষ্ঠীর মধ্যে, বিএলপিআইই এই পরিবর্তনে সবচেয়ে বেশি লাভবান হবে।\" \n\n\n==== প্রাথমিক দলীয় বিভক্তি ====\nদ্বিতীয় বিশ্বযুদ্ধের শেষের দিকে এলএসএসপি দুটি ভাগে বিভক্ত হয়: এনএম পেরেরা এবং ফিলিপ গুনাওয়ার্দেনার নেতৃত্বে একটি এলএসএসপি উপদল; এবং বলশেভিক সামসমাজ পার্টি (বিএসপি), বিএলপিআই-এর সিলোনীয় শাখা। এটির নেতৃত্বে ছিলেন গুনবর্ধনে, কলভিন আর. ডি সিলভা, এডমন্ড সামারাক্কোডি এবং বার্নার্ড সোয়েসা।  ১৯৫০ সালে বিএসপি এবং এলএসএসপি একীভূত হয় \n\n\n== শ্রীলঙ্কায় ফেরত ==\n\n\n=== স্বাধীনতা ===\n\nযুদ্ধ শেষ হওয়ার পর, এলএসএসপি-এর নিষেধাজ্ঞার অবসান ঘটে এবং লেসলি স্বাধীনতা আন্দোলনে আরও কাজ করার জন্য সিলনে ফিরে যেতে সক্ষম হন। লঙ্কা সম সমাজ পার্টির নেতৃত্বাধীন শ্রীলঙ্কার স্বাধীনতা আন্দোলন সফল হয় ১৯৪৮ সালের ৪ ফেব্রুয়ারি তারিখে সিলনকে সিলন অধিরাজ্য হিসেবে স্বাধীনতা দেওয়া হয়।  ব্রিটিশ কমনওয়েলথের মধ্যে আধিপত্যের মর্যাদা পরবর্তী ২৪ বছর ধরে ২২ মে ১৯৭২ পর্যন্ত বজায় ছিল। এরপর এটি একটি প্রজাতন্ত্রে পরিণত হয় এবং শ্রীলঙ্কার গণতান্ত্রিক সমাজতান্ত্রিক প্রজাতন্ত্রের নামকরণ করা হয়। \n\n\n=== নির্বাচনী সূচনা ===\n১৯৫২ সালের সংসদীয় নির্বাচনে কলম্বো নর্থের জন্য গুনবর্ধনে এলএসএসপির প্রার্থী হিসেবে দাঁড়িয়েছিলেন কিন্তু ইউনাইটেড ন্যাশনাল পার্টির প্রার্থী সিরিল ইএস পেরেরার কাছে পরাজিত হন।  ১৯৫৬ সালের সংসদ নির্বাচনে তিনি পানাদুরার জন্য এলএসএসপির প্রার্থী হিসেবে দাঁড়িয়েছিলেন। তিনি নির্বাচনে জয়লাভ করেন এবং সংসদে প্রবেশ করেন।  তিনি ১৯৬০ সালের মার্চ, ১৯৬০ সালের জুলাই, ১৯৬৫ এবং ১৯৭০ সালের সংসদীয় নির্বাচনে পুনঃনির্বাচিত হন।\n\n\n== লঙ্কা সম সমাজ পার্টির বিকাশ ==\n১৯৪০-এর দশকের শেষ থেকে ১৯৬০-এর দশক পর্যন্ত, লঙ্কা সম সমাজ পার্টি শ্রীলঙ্কায় বিরোধী দল হিসেবে কাজ করেছিল, একই সাথে চতুর্থ আন্তর্জাতিকের শ্রীলঙ্কা শাখা হিসেবে স্বীকৃত ছিল, যা ট্রটস্কিবাদ এবং স্ট্যালিনবাদ-বিরোধী একটি সংগঠন।  এর মাধ্যমে, গুনবর্ধনে ব্যাংকিং, শিক্ষা, শিল্প, মিডিয়া এবং বাণিজ্য ক্ষেত্রের সংস্থাগুলিকে জাতীয়করণ করে সিলনের প্রাক্তন ব্রিটিশ উপনিবেশকে একটি সমাজতান্ত্রিক প্রজাতন্ত্রে সংস্কার করার চেষ্টা করেছিলেন।  ১৯৫৯ সালে, উত্তরাধিকারের মাধ্যমে শ্রীলঙ্কার বৃহত্তম জমির মালিকদের একজন হওয়া সত্ত্বেও এবং ধনী প্রতিষ্ঠিত সংসদ সদস্যদের বিরোধিতা সত্ত্বেও গুনবর্ধনে দেশে উত্তরাধিকার কর পুনরায় চালু করেন। \nক্রমবর্ধমান জনপ্রিয়তার সাথে সাথে, এলএসএসপি দল হিসেবে আরও বৃদ্ধি পেতে চাইছিল। ১৯৬৪ সালে, দলটি একটি সম্মেলনের আয়োজন করে যেখানে বেশিরভাগ প্রতিনিধি শ্রীলঙ্কা ফ্রিডম পার্টি (SLFP), একটি পেটি বুর্জোয়া দলেরর শ্রেণীবিভাগ মনোনীত করেন, যার ফলে এর সাথে জোটের সম্ভাবনা ক্ষীণ হয়ে যায়।  গুনবর্ধনে এবং কলভিন আর. ডি সিলভা এই সিদ্ধান্তের বিরোধিতা করেছিলেন, কিন্তু তারা এলএসএসপি-র সাথেই ছিলেন।   এডমন্ড সামারাক্কোডি এবং বালা ট্যাম্পোর নেতৃত্বে আরেকটি দল, গুনবর্ধনের দল থেকে বিভক্ত হয়ে বিপ্লবী লঙ্কা সম সমাজ পার্টি গঠন করে।  পরবর্তীতে ১৯৬৪ সালে, এলএসএসপি বিশ্বের প্রথম মহিলা প্রধানমন্ত্রী সিরিমাভো বন্দরনায়েকের সাথে একটি জোট গঠন করে। তিনি তখন পর্যন্ত আনুষ্ঠানিকভাবে সংখ্যালঘুদের সাথে শাসন করেছিলেন, সংখ্যাগরিষ্ঠতার জন্য একটি আসন কম পেয়েছিলেন।  এই মৌলিক পরিবর্তনের ফলে চতুর্থ আন্তর্জাতিক থেকে এলএসএসপি বহিষ্কৃত হয়, এবং বিপ্লবী লঙ্কা সম সমাজ পার্টি তার স্থলাভিষিক্ত হয়।  নির্বাচনের পর, কলভিন আর. ডি সিলভার সাথে গুনবর্ধনে মন্ত্রিসভা পদ গ্রহণ করতে অস্বীকৃতি জানান। \nবেশ কয়েকজন সদস্যের পদত্যাগের কারণে ১৯৬৫ সালে জোট সরকারের পতন ঘটে।  তবে সেই বছর অনুষ্ঠিত সাধারণ নির্বাচনে এলএসএসপি-এর জয়ী ভোটের সংখ্যা বৃদ্ধি পায়।  নির্বাচনের পর, দলের সমর্থকরা ইউএনপির নেতৃত্বে নতুন সাত-দলীয় জোটের দ্বারা সমন্বিত নির্যাতনের শিকার হন।  ১৯৬৮ সালে, গুনবর্ধনে এলএসএসপিকে এসএলএফপি এবং শ্রীলঙ্কার কমিউনিস্ট পার্টি (সিপিএসএল) এর সাথে যুক্তফ্রন্টে যোগদানের জন্য সংগঠিত করেন।  সেই বছরের যৌথ মে দিবসের সমাবেশকে শ্রীলঙ্কায় অনুষ্ঠিত হওয়া সর্ববৃহৎ সমাবেশ বলে মনে করা হয়। \n\n\n== লঙ্কা সম সমাজ সরকার (১৯৭০-১৯৭৫) ==\n\n১৯৭০ সালের মধ্যে, গুনবর্ধনে বিশ্বাস করেছিলেন যে তিনি এসএলএফপি জোটের মাধ্যমে তার মতামত সবচেয়ে ভালোভাবে বাস্তবায়ন করতে পারবেন এবং এসএলএফপি-নেতৃত্বাধীন যুক্তফ্রন্ট সরকারে যোগদান করেন। সেই বছর, SLFP, এলএসএসপি এবং এর প্রতিদ্বন্দ্বী, শ্রীলঙ্কার কমিউনিস্ট পার্টির সমন্বয়ে গঠিত যুক্তফ্রন্ট ভূমিধস ভোটে ক্ষমতায় আসে।  প্রতিনিধি পরিষদে এলএসএসপির ১৮ জন এমপি ছিলেন। গুনবর্ধনে যোগাযোগ ও পরিবহন মন্ত্রী হন।   জুলাই মাসের মধ্যে, তিনি ব্রিটিশ-প্রণীত সংবিধানকে সিলোনীদের দ্বারা প্রণীত সংবিধান দিয়ে প্রতিস্থাপনের জন্য একটি সাংবিধানিক পরিষদ আহ্বান করার জন্য কাজ করেছিলেন।  সরকারি মন্ত্রণালয়ের স্থায়ী সচিবদের নিজ নিজ বিভাগে দক্ষতা থাকা বাধ্যতামূলক নীতিমালা চালু করা হয়েছিল। উদাহরণস্বরূপ, গৃহায়ন মন্ত্রণালয়ে কর্মরতদের প্রশিক্ষিত প্রকৌশলী হতে হত, এবং স্বাস্থ্য মন্ত্রণালয়ে কর্মরতদের চিকিৎসা অনুশীলনকারী হতে হত। সকল সরকারি কর্মচারীকে শ্রমিক পরিষদে যোগদানের অনুমতি দেওয়া হয়েছিল এবং স্থানীয় স্তরে, সরকারি প্রশাসনে জনগণের মতামত গ্রহণের জন্য গণ কমিটি গঠন করা হয়েছিল; এটি এলএসএসপি ব্যবস্থাপনা কাঠামো থেকে আনা হয়েছিল।  এই পরিবর্তনগুলির উদ্দেশ্য ছিল দেশের প্রতিষ্ঠানগুলি থেকে ব্রিটিশ উপনিবেশবাদ এবং বিদেশি প্রভাবের উপাদানগুলি অপসারণ করা। \n১৯৫ ডলার বাজেট ঘাটতির সম্মুখীন জ্বালানি ও খাদ্য আমদানির ক্রমবর্ধমান খরচ এবং নারকেল, রাবার এবং চা রপ্তানি থেকে রাজস্ব হ্রাসের ফলে সৃষ্ট মিলিয়ন ডলারের ক্ষতির কারণ হিসেবে সরকার অর্থনীতিকে কেন্দ্রীভূত করার এবং মূল্য নিয়ন্ত্রণ বাস্তবায়নের চেষ্টা করেছিল।   গুনবর্ধনে এবং অন্যান্য দলের সদস্যরা সিরিমাভো বন্দরনায়েকে ব্রিটিশ, ভারতীয় এবং পাকিস্তানি বংশোদ্ভূত বিদেশি ব্যাংকগুলিকে জাতীয়করণের জন্য চাপ দেন, যা ঋণের প্রয়োজনীয়তাকে প্রভাবিত করবে।  এই সময়কালে, যুক্তফ্রন্ট সরকার অন্যান্য সমাজতান্ত্রিক দেশগুলিকে আনুষ্ঠানিকভাবে স্বীকৃতি প্রদান করে, বিশেষ করে পূর্ব জার্মানি, উত্তর কোরিয়া, উত্তর ভিয়েতনাম এবং দক্ষিণ ভিয়েতনামের জাতীয় মুক্তিফ্রন্ট । \nভারত মহাসাগরে একটি অ্যাংলো-মার্কিন যোগাযোগ কেন্দ্রের উন্নয়নের বিরোধিতা করে সরকারের অবস্থানকে সমর্থন করেন গুনবর্ধনে, এই অঞ্চলটিকে \"নিরপেক্ষ, পারমাণবিক-মুক্ত অঞ্চল\" হিসেবে বজায় রাখার পক্ষে মত দেন।  ডিসেম্বরে, ব্যবসায়িক উদ্যোগ অধিগ্রহণ আইন পাস করা হয়, যা রাজ্যকে ১০০ জনেরও বেশি কর্মচারী সহ যেকোনো ব্যবসাকে জাতীয়করণ করার অনুমতি দেয়। দৃশ্যত এই পদক্ষেপের লক্ষ্য ছিল চা এবং রাবার উৎপাদনের উপর বিদেশি নিয়ন্ত্রণ হ্রাস করা। কিন্তু এটি শিল্প এবং উন্নয়নে দেশি এবং বিদেশি উভয় বিনিয়োগকেই বাধাগ্রস্ত করে।  \nদেশের অর্থনৈতিক সমস্যা সমাধানের জন্য গুনবর্ধনে এবং সরকারের অন্যান্য বামপন্থী উপাদানের প্রচেষ্টা সত্ত্বেও, বেকারত্ব এবং মুদ্রাস্ফীতি নিয়ন্ত্রণে ছিল না।  ১৬ মাস ক্ষমতায় থাকার পর, ১৯৭১ সালে জঙ্গি বামপন্থী যুবকদের জনতা বিমুক্তি পেরামুনা বিদ্রোহের মাধ্যমে যুক্তফ্রন্ট সরকার প্রায় পতনের মুখে পড়ে। এলএসএসপি-এর বিপরীতে, জেভিপি বিশ্বাস করত যে সমাজতন্ত্র সামরিকভাবে সর্বোত্তমভাবে বাস্তবায়িত হবে। জনতা বিমুক্তি পেরামুনা (পিপলস লিবারেশন ফ্রন্ট) এর জঙ্গি অবস্থান সম্পর্কে সচেতন থাকা সত্ত্বেও প্রশাসন প্রাথমিকভাবে তাদের একটি আসন্ন হুমকি হিসেবে স্বীকৃতি দিতে ব্যর্থ হয় এবং তাদের আদর্শবাদী হিসেবে উড়িয়ে দেয়।  ৬ মার্চ জঙ্গিরা কলম্বোতে মার্কিন দূতাবাসে আক্রমণ করে,  যার ফলে ১৭ মার্চ জরুরি অবস্থা ঘোষণা করা হয়। এপ্রিলের গোড়ার দিকে বিভিন্ন পুলিশ থানায় আক্রমণগুলো একটি সুপরিকল্পিত বিদ্রোহের প্রমাণ দেয় যা মোকাবেলা করার জন্য সিলনের ছোট সেনাবাহিনী অপ্রস্তুত ছিল। এলএসএসপির নিরপেক্ষ পররাষ্ট্র নীতি এবং \" জোটনিরপেক্ষ আন্দোলনের \" সদস্য হিসেবে গুনবর্ধনের দীর্ঘমেয়াদী অবস্থানের কারণে সরকার তার মিত্রদের সাহায্যের আহ্বান জানিয়ে মূলত রক্ষা পায়। সোভিয়েত ইউনিয়ন সিলোন সরকারকে সমর্থন করার জন্য বিমান পাঠিয়েছিল; অস্ত্র ও সরঞ্জাম এসেছিল ব্রিটেন, সংযুক্ত আরব প্রজাতন্ত্র, মার্কিন যুক্তরাষ্ট্র এবং যুগোস্লাভিয়া থেকে; চিকিৎসা সরবরাহ করেছিল পূর্ব ও পশ্চিম জার্মানি, নরওয়ে এবং পোল্যান্ড; ভারত থেকে টহল নৌকা পাঠানো হয়েছিল;  এবং ভারত ও পাকিস্তান উভয়ই সৈন্য পাঠিয়েছিল।  ১ মে তারিখে সরকার তাদের আক্রমণ স্থগিত করে এবং সাধারণ ক্ষমা ঘোষণা করে, যার ফলে হাজার হাজার আত্মসমর্পণ করে। পরের মাসে দ্বিতীয়বার সাধারণ ক্ষমা ঘোষণা করা হয়। সংঘর্ষের পর দেশটির প্রথম পদক্ষেপগুলির মধ্যে একটি ছিল উত্তর কোরিয়ার কূটনীতিকদের বহিষ্কার করা, কারণ সন্দেহ করা হয়েছিল যে তারা চরম অসন্তোষ উস্কে দিয়েছে। \n১৯৭২ সালের মে মাসে, একটি নতুন সংবিধান অনুমোদিত হওয়ার পর সিলনকে শ্রীলঙ্কা প্রজাতন্ত্র দ্বারা প্রতিস্থাপিত করা হয়।   যদিও দেশটি কমনওয়েলথ অফ নেশনসের মধ্যে থেকে যায়, রানী দ্বিতীয় এলিজাবেথকে আর এর সার্বভৌম হিসেবে স্বীকৃতি দেওয়া হয়নি।  এর শর্তাবলী অনুসারে, ১৯৭১ সাল থেকে স্থগিত সিনেট  আনুষ্ঠানিকভাবে বিলুপ্ত করা হয়,  এবং নতুন এককক্ষ বিশিষ্ট জাতীয় রাজ্য পরিষদ তৈরি করা হয়, যা নির্বাহী, বিচার বিভাগ এবং আইনসভা শাখার ক্ষমতাকে একটি কর্তৃপক্ষের মধ্যে একত্রিত করে।  সংবিধান বৌদ্ধধর্মের শ্রেষ্ঠত্বকে স্বীকৃতি দিয়েছে, যদিও এটি বৌদ্ধ, খ্রিস্টান, হিন্দু এবং ইসলাম ধর্মের জন্য সমান সুরক্ষার নিশ্চয়তা দিয়েছে।  গুনবর্ধনের প্রচেষ্টা সত্ত্বেও, এটি অবিচ্ছেদ্য অধিকারের একটি সনদ প্রদান করতে ব্যর্থ হয়েছিল,   সিংহলীকে একমাত্র সরকারী ভাষা হিসেবে স্বীকৃতি দিয়েছিল,  এবং এতে \"ফেডারেলিজমের কোন উপাদান\" ছিল না।  গুনবর্ধনে পার্লামেন্টে \" একমাত্র সিংহলী আইন\"-এর তীব্র বিরোধিতা করেছিলেন। এই সময়কালে, সরকার কৃষি সমবায় প্রতিষ্ঠা এবং ব্যক্তিগতভাবে অধিকৃত জমির আকার সীমিত করার জন্য ভূমি পুনর্বণ্টন কর্মসূচি প্রণয়ন করে। \n১৯৭৩ সালের তেল সংকট শ্রীলঙ্কার অর্থনীতির উপর এক মর্মান্তিক প্রভাব ফেলেছিল।  অস্ট্রেলিয়া, কানাডা, চীন, ডেনমার্ক, হাঙ্গেরি এবং বিশ্বব্যাংকের বিদেশি সাহায্য, পণ্য এবং আর্থিক সাহায্যের উপর নির্ভরশীল থাকা সত্ত্বেও, সরকার ভোগ্যপণ্যের আমদানি সীমিত করার জন্য কঠোরতা কর্মসূচি শিথিল করে। মার্কিন যুক্তরাষ্ট্র সাহায্য অনুদান বন্ধ করে দেয়, যার জন্য কোনও পরিশোধের প্রয়োজন হয় না, এবং বিদেশি ঋণ প্রদানের নীতিতে পরিবর্তিত হয়।  শ্রীলঙ্কান রুপির অবমূল্যায়ন, মুদ্রাস্ফীতি এবং উচ্চ কর সহ অর্থনৈতিক প্রবৃদ্ধির গতি কমিয়ে দেয়, ফলস্বরূপ আরও উচ্চতর কর এবং কঠোরতা ব্যবস্থার মাধ্যমে ঘাটতি মোকাবেলার জন্য চক্রাকার চাপ তৈরি করে।  ১৯৭৩ থেকে ১৯৭৪ সালের মধ্যে অনিয়ন্ত্রিত মুদ্রাস্ফীতির ফলে অর্থনৈতিক অনিশ্চয়তা এবং জনসাধারণের অসন্তোষ দেখা দেয়।  ১৯৭৪ সালে, বন্দরনায়েকে শেষ স্বাধীন সংবাদপত্র গোষ্ঠী, দ্য সান, বন্ধ করে দিতে বাধ্য হন, কারণ তিনি বিশ্বাস করেন যে তাদের সমালোচনা অস্থিরতাকে আরও বাড়িয়ে তুলছে।   এর ফলে, অন্যান্য কারণের সাথে, যুক্তফ্রন্ট জোটে ফাটল দেখা দেয়, যার প্রধান কারণ ছিল ১৯৭৪ এবং ১৯৭৫ জুড়ে ট্রেড ইউনিয়নের উপর লঙ্কা সম সমাজ পার্টির অব্যাহত প্রভাব এবং ধর্মঘটের হুমকি। যখন নতুন বাজেয়াপ্ত জমিগুলি লঙ্কা সম সমাজ পার্টির নিয়ন্ত্রণে কৃষি ও ভূমি মন্ত্রণালয়ের অধীনে ন্যস্ত করা হয়, তখন তারা বাগান শ্রমিকদের ঐক্যবদ্ধ করবে এই আশঙ্কায় বন্দরনায়েকে তাদের সরকারি জোট থেকে বহিষ্কার করেন। \nপরবর্তীকালে ভাঙন সত্ত্বেও, গুনবর্ধনে দলীয় কর্মসূচির কিছু অংশ উল্লেখযোগ্যভাবে এগিয়ে নিতে সক্ষম হন: বিদেশি মালিকানাধীন বাগান জাতীয়করণ করা হয়, স্থানীয় মালিকানা সীমিত করা হয়, রাজ্য কর্পোরেশন এবং সরকারি বিভাগগুলিতে গণতান্ত্রিকভাবে নির্বাচিত শ্রমিক পরিষদ প্রতিষ্ঠিত হয় তার মন্ত্রণালয়ের (এবং একজন সহানুভূতিশীল, টিবি সুবাসিংহের) অধীনে, এবং ধনী ও দরিদ্রের মধ্যে ব্যবধান কমানোর ব্যবস্থা নেওয়া হয়।  সমসমাজ যুব লীগ এবং দলের সাথে সম্পর্কিত অন্যান্য সংস্থাগুলির কংগ্রেস ( লেনিনবাদী মডেলে দলের সদস্যপদ এখনও একটি ছোট ক্যাডারের মধ্যে সীমাবদ্ধ ছিল) এই সময়ে অভূতপূর্ব বৃদ্ধি লক্ষ্য করা গেছে।  নেতৃত্ব সালভাদোর আলেন্দের চিলিকে সংসদীয় পদ্ধতিতে বিপ্লবের মডেল হিসেবে দেখেছিলেন।  এই সময়কালে, গুনবর্ধনে সশস্ত্র বাহিনীর আন্দোলনের ( Movimento das Forças Armadas অধিনায়কদের সাথে যোগাযোগ স্থাপন করেন। ১৯৭৪ সালের এপ্রিলের কার্নেশন বিপ্লবের পর পর্তুগালের (MFA) রাষ্ট্রপতি; তিনি ইউরোকমিউনিজম এবং শ্রীলঙ্কায় এর প্রয়োগের একজন তাত্ত্বিকও হয়ে ওঠেন, \"আমরা কি এইভাবে সমাজতন্ত্রে পৌঁছাতে পারি?\" শিরোনামে একটি পুস্তিকা লিখেছিলেন। \n\n\n=== পরিবহন মন্ত্রী (১৯৭০-৭৫) ===\n১৯৭০ সালের নির্বাচনের পর, যেখানে যুক্তফ্রন্ট (UF) নিরঙ্কুশ বিজয় লাভ করে, সিলন পরিবহন বোর্ডের কর্মীরা স্বতঃস্ফূর্তভাবে শ্রমিক কমিটি প্রতিষ্ঠা করে এবং প্রতিষ্ঠানের পরিচালনার দায়িত্ব গ্রহণ করে।  এই সময়কাল থেকেই সিটিবি'র একটি প্রতিষ্ঠান হিসেবে সবচেয়ে সফল বছর শুরু হয়।  গুনবর্ধনে যে পাঁচ বছরের মধ্যে শেষ দুই বছর ধরে সেখানে ছিল, সিটিবি লাভে পরিচালিত হয়েছিল, যদিও এমন একটি পরিষেবা প্রদান করেছিল যা আগে বা পরবর্তীতে কখনও দেখা যায়নি।  কর্মচারী পরিষদের ব্যবস্থাপনায় তাঁর ভূমিকা ছাড়াও, যার একটি পরিষদ যথাযথভাবে গঠিত হওয়ার পর শ্রমিক কমিটিগুলিতে রূপান্তরিত হয়েছিল, কমিউটার সংগঠনগুলিকে একটি উপদেষ্টা ভূমিকায় অন্তর্ভুক্ত করা হয়েছিল।  পরিষেবাগুলি সম্প্রসারিত করা হয়েছিল এবং দক্ষতা উন্নত করার জন্য ব্যবস্থা নেওয়া হয়েছিল, যার মধ্যে বাসের ধরণগুলিকে যুক্তিসঙ্গত করাও অন্তর্ভুক্ত ছিল। প্রধান সরবরাহকারী টাটা এবং অশোক লেল্যান্ডের কার্টেলাইজেশনের ক্ষতিপূরণ দিতে সিটিবি ইসুজু থেকে বাস কেনা শুরু করে এবং হাঙ্গেরি থেকে ইকারাস বাসও কিনে।  বেশ কয়েকটি নতুন বাস স্ট্যান্ড এবং বাস ডিপো স্থাপিত হয়েছিল। সেন্ট্রাল বাস স্টেশনে একটি আধুনিক, বহুতল বাস স্টেশন নির্মাণের পরিকল্পনা করা হয়েছিল, যেখানে হোটেল এবং সিনেমা হল থাকবে, কিন্তু তা কখনও সম্পন্ন হয়নি।  গুনবর্ধনে স্থানীয় শিল্প গড়ে তোলার জন্যও ব্যবস্থা গ্রহণ করেন এবং সিটিবি ফাউন্ড্রি এবং কর্মশালা দিয়ে সুসজ্জিত হয়: ওয়েরাহেরা কেন্দ্রীয় কর্মশালা দক্ষিণ এশিয়ার বৃহত্তম হয়ে ওঠে।  কর্মীরা অনেক অনুপযুক্ত বৈশিষ্ট্যগুলি চিহ্নিত করার পর এবং অন্যান্য কর্মীদের মেশিনগুলির সাথে হস্তক্ষেপ করার অভিযোগ পাওয়া যাওয়ার পর টিকিট মেশিনগুলির স্থানীয় পরিবর্তন শুরু হয়; এই পরিবর্তনের জন্য একটি নতুন কর্মশালা অধিগ্রহণ করা হয়েছিল।  ১৯৭৪ সালে তিনি বাসের চ্যাসিস এবং স্থানীয়ভাবে তৈরি বাস এবং গাড়ির প্রোটোটাইপ তৈরির কাজ শুরু করেন, যা ওয়েরাহেরা থেকে তৈরি করা হয়েছিল।  ১৯৭১ সালের জনতা বিমুক্তি পেরামুনা (জেভিপি) বিদ্রোহে, সিটিবির সদস্যরা বাস ডিপো, বাস স্টপ এবং ওয়ার্কশপ পাহারা দেওয়ার জন্য সিটিবির কর্মচারীদের নিয়ে ২,০০০ সদস্যের একটি শক্তিশালী আধাসামরিক বাহিনী, হানসা রেজিমেন্ট গঠন করে। তারা CANTAB নামে একটি গোপন গোয়েন্দা সংস্থাও গঠন করে, যার এজেন্টরা ছিল CTB-এর কর্মচারী, যারা JVP ইউনিটগুলির শক্তি এবং বন্টনের সঠিক প্রতিবেদন সরবরাহ করত। \n\n\n==== রেল নেটওয়ার্ক ====\nগুনবর্ধনের ক্ষমতা গ্রহণের সময়, বেশিরভাগ রেলপথ ব্রিটিশ ঔপনিবেশিক আমলে বিকশিত হয়েছিল, প্রথম লাইন (কলম্বো থেকে ক্যান্ডি পর্যন্ত) ১৮৬৭ সালের ২৬ এপ্রিল খোলা হয়েছিল  চা, রাবার এবং নারকেল বাগানে উৎপাদিত পণ্য কলম্বোর প্রধান বন্দরে পরিবহনের জন্য একটি সাশ্রয়ী উপায় হিসেবে রেলপথ চালু করা হয়েছিল।  ১৯৫০-এর দশকের পর শ্রীলঙ্কার অর্থনীতি বৃক্ষরোপণ কৃষির পরিবর্তে শিল্পের উপর কেন্দ্রীভূত হয়।  গুনবর্ধনেের ক্ষমতায় থাকাকালীন, শিল্পোন্নত দেশে সহজে স্থানান্তর নিশ্চিত করার জন্য সড়ক যোগাযোগ ব্যবস্থা দ্রুতগতিতে বৃদ্ধি পায়; পণ্য পরিবহনের দ্রুততর মাধ্যম লরি চালু হওয়ার সাথে সাথে রেলপথে পণ্য পরিবহনের পরিমাণ হ্রাস পায়। \nগুনবর্ধনের জন্য রেলপথ একটি বড় চ্যালেঞ্জ হিসেবে কাজ করেছিল। এর নেটওয়ার্ক জনসংখ্যা এবং পরিষেবা কেন্দ্রের চেয়ে বৃক্ষরোপণ এলাকার উপর বেশি কেন্দ্রীভূত ছিল এবং শিল্পায়নের দিকে অগ্রসর হওয়ার ফলে রেলওয়ে বড় ক্ষতির সম্মুখীন হয়েছিল।  এর প্রতিহত করার জন্য, গুনবর্ধনে ১৯৭৪ সালে পুত্তালাম থেকে আরুভাকালু পর্যন্ত উপকূলীয় রেখা সম্প্রসারণ করেন এবং সেখানকার সিমেন্ট কারখানার সেবা প্রদান করেন। \n\n\n=== যোগাযোগমন্ত্রী (১৯৭০-৭৭) ===\n১৯৭১ সালের ফেব্রুয়ারিতে, লাহোরে একটি ভারতীয় বিমান ছিনতাই এবং পরে উড়িয়ে দেওয়ার পর ভারত পাকিস্তানি বিমানের অবতরণ এবং আকাশসীমার উপর দিয়ে উড়ার অধিকার প্রত্যাহার করে নেয়।  গুনবর্ধনের অধীনে শ্রীলঙ্কা পাকিস্তান সরকারের অনুরোধে পাকিস্তান ইন্টারন্যাশনাল এয়ারলাইন্স (পিআইএ) কে উপরোক্ত অধিকার প্রদান করে।  মার্চ এবং এপ্রিল মাসে, পিআইএ বিমানগুলি কাতুনয়ে আন্তর্জাতিক বিমানবন্দরে ১৪০টিরও বেশি জ্বালানি ভরার অবতরণ করেছে।  ১৯৭১ সালের মার্চ মাসে, পাকিস্তানি বিমান বাহিনীর ১৬টি পূর্বমুখী এবং ১৫টি পশ্চিমমুখী সামরিক বিমান অবতরণ করে।  তৎকালীন পূর্ব ও পশ্চিম পাকিস্তানের মধ্যে সম্পর্কের ক্ষেত্রে গুরুতর টানাপোড়েন থাকায় এগুলো অত্যন্ত গুরুত্বপূর্ণ ছিল।  গুনবর্ধনে জোর দিয়ে বলেন যে, আওয়ামী লীগ নেতা মুজিবুর রহমান যখন পাকিস্তান সরকারের সাথে আলোচনায় জড়িত ছিলেন, তখনই কেবল বিমানগুলি চালানো হয়েছিল, তিনি জোর দিয়ে বলেন যে মার্চ থেকে সেপ্টেম্বর পর্যন্ত \"নির্ধারিত বিমান ছাড়া কার্যত কোনও বিমান ছিল না\"। তিনি পশ্চিম পাকিস্তান থেকে পূর্ব পাকিস্তানে সৈন্য পরিবহনে শ্রীলঙ্কা সরকারের সহায়তা করায় জড়িত থাকার বিষয়টি অস্বীকার করেন। \n\n\n=== যুক্তফ্রন্ট জোটের অবসান ===\n১৯৭৪ ও ১৯৭৫ সাল জুড়ে ট্রেড ইউনিয়নের উপর এলএসএসপি-এর অব্যাহত প্রভাব এবং ধর্মঘটের হুমকির ফলে মূলত যুক্তফ্রন্ট জোটে ফাটল দেখা দেয়। যখন নতুন বাজেয়াপ্ত জমিগুলি এলএসএসপি-এর নিয়ন্ত্রণে কৃষি ও ভূমি মন্ত্রণালয়ের অধীনে ন্যস্ত করা হয়েছিল, তখন আশঙ্কা করা হয়েছিল যে তারা বাগান শ্রমিকদের ঐক্যবদ্ধ করবে, প্রধানমন্ত্রী বন্দরনায়েকে তাদের সরকারি জোট থেকে বহিষ্কার করেছিলেন।  ১৯৭৫ সালের ২ সেপ্টেম্বর গুনবর্ধনে সহ সরকারের সকল এলএসএসপি মন্ত্রীদের বরখাস্ত করা হয় এবং যুক্তফ্রন্ট ভেঙে দেওয়া হয়।  ১৯৭৭ সালের সংসদ নির্বাচনে তিনি অবশেষে পানাদুরা নির্বাচনী এলাকায় ইউনাইটেড ন্যাশনাল পার্টির প্রার্থী ডঃ নেভিল ফার্নান্দোর কাছে পরাজিত হন।\n\n\n== অন্যান্য রাজনৈতিক কর্মকাণ্ড ==\n১৯৪০ এবং ১৯৫০-এর দশকে, এলএসএসপি এবং অন্যান্য বামপন্থী দলগুলি ধারাবাহিক সরকারগুলির সাম্প্রদায়িক রাজনীতির বিরোধিতার নেতৃত্ব দিয়েছিল। ১৯৫৬ সালে এসএলএফপি সরকার কর্তৃক প্রবর্তিত সিংহলী একমাত্র আইনের তীব্র বিরোধিতা করেছিলেন গুনবর্ধনে এবং সিংহলী এবং মার্কসবাদী রাজনীতিবিদদের মধ্যে তিনিই প্রধান ছিলেন যারা এটি করেছিলেন।  আইনটির উপর সংসদীয় বিতর্কের সময়, গুনবর্ধনে ভবিষ্যদ্বাণীপূর্ণভাবে পর্যবেক্ষণ করেছিলেন যে:\n\n  \"তামিলরা যদি মনে করে যে তাদের প্রতি গুরুতর ও অপূরণীয় অবিচার করা হয়েছে, তাহলে মারাত্মক বিপদ রয়েছে। এমনকি দেশের বাকি অংশ থেকেও তাদের বিচ্ছিন্ন হওয়ার সিদ্ধান্ত নেওয়ার সম্ভাবনা রয়েছে।\"\nগুনবর্ধনের বিরোধিতায় 'কেবল সিংহলী আইন' শ্রীলঙ্কার গৃহযুদ্ধের দিকে পরিচালিত করে। ১৯৭৭ সালের সংসদীয় নির্বাচনে গুনবর্ধনে পুনর্নির্বাচনে দাঁড়ালেও ইউএনপি প্রার্থী নেভিল ফার্নান্দোর কাছে পরাজিত হন। \n\n\n== উত্তরাধিকার ==\nগুনবর্ধনে ১৯৮৩ সালের ১১ এপ্রিল মারা যান। তার মৃত্যুতে শহরজুড়ে একটি বিশাল শোভাযাত্রা বের করা হয়। সেখানে হাজার হাজার শোকাহত জনতার ঢল নামে। স্বাধীনতা আন্দোলনে নেতৃত্বের জন্য গুনবর্ধনেকে শ্রীলঙ্কার জাতীয় বীর হিসেবে মনোনীত করা হয় এবং প্রতি বছর শ্রীলঙ্কার স্বাধীনতা দিবসে তার প্রচেষ্টা পালিত হয়। শ্রীলঙ্কা ডাক পরিষেবা তাকে স্মরণ করে এবং ৫ টাকার স্মারক ডাকটিকিটেও তার নাম স্থান পায়।  তার প্রথম চাচাতো ভাই চোলোমোন্ডেলি গুনবর্ধনেও একজন বিশিষ্ট এলএসএসপিআর ছিলেন।  আরেকজন চাচাতো ভাই  ইজি (ইয়ার্ডলি) গুনবর্ধনে ছিলেন সিলন সিভিল সার্ভিসের একজন জ্যেষ্ঠ সদস্য এবং পরবর্তীতে বেশ কয়েকটি মন্ত্রণালয় সহ  প্রধানমন্ত্রীর স্থায়ী সচিব ছিলেন। তিনি ছিলেন শ্রীলঙ্কার রাষ্ট্রপতির অফিসের সচিবের পদে অধিষ্ঠিত প্রথম ব্যক্তি। উত্তরাধিকারের ভিত্তিতে শ্রীলঙ্কার বৃহত্তম জমির মালিকদের একজন হওয়া সত্ত্বেও, মৃত্যুর আগে তিনি তার সমস্ত সম্পদ দাতব্য প্রতিষ্ঠানের কাছে দান করেছিলেন। \n\n\n== নির্বাচনী ইতিহাস ==\n\n\n== রচিত বই ==\nগুনবর্ধনে বেশ কয়েকটি বই লিখেছেন। তিনি কখনও কখনও কে. তিলক এবং ভি.এস. পার্থসারথি ছদ্মনাম ব্যবহার করেছেন:\n\nপ্রথম থেকে চতুর্থ আন্তর্জাতিক (১৯৪৪)\nকমিন্টার্নের উত্থান ও পতন (১৯৪৭) - সিএলআর জেমসের বিশ্ব বিপ্লব দ্বারা অনুপ্রাণিত।\nসমাজতান্ত্রিক দলের সদস্যদের কাছে খোলা চিঠি: সমাজতান্ত্রিক দলের আসন্ন সংকট (১৯৪৭)\nট্রটস্কিবাদ এবং স্ট্যালিনবাদের মধ্যে পার্থক্য (১৯৫৪)\nআমরা কীসের পক্ষে (১৯৫৯)\nলঙ্কা সম সমাজ পার্টির সংক্ষিপ্ত ইতিহাস (১৯৬০)\n\n\n== তথ্যসূত্র ==\n\n\n=== উদ্ধৃতি ===\n\n\n=== গ্রন্থপঞ্জি ==="}