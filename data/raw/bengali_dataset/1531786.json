{"pageid": 1531786, "title": "আবু উবাইদ আল-কাসিম বিন সাল্লাম", "url": "https://bn.wikipedia.org/wiki?curid=1531786", "content": "আবু উবাইদ আল-কাসিম ইবনে সাল্লাম খুরাসানি আল-হারাভি ( আরবি: أبو عبيد القاسم بن سلاّم الخراساني الهروي; আনুমানিক ৭৭০-৮৩৮ খ্রি.) ছিলেন একজন আরব ভাষাতত্ত্ববিদ, কেরাত-বিশেষজ্ঞ এবং অভিধান, উলুমুল কুরআন, হাদিস ও ফিকহের উপর অনেক মানসম্মত বইয়ের লেখক। তিনি বসরায় ইমাম আল-আসমাঈ (মৃ.: ২১৩/৮২৮), ইমাম আবু উবাইদা (মৃ.: ২১০/৮২৫) ও আবু যায়েদ আল-আনসারীর (মৃ.: ২১৪ বা ২১৫/৮৩০-১) মতো অনেক বিখ্যাত মুসলিম পণ্ডিতের অধীনে ভাষাতত্ত্ব অধ্যয়ন করেন। এছাড়াও তিনি আবু আমর আল-শায়বানী (মৃত্যু: ২১০/৮২৫) ও আল-কিসাঈসহ (মৃত্যু: ১৮৯/৮০৫) অন্যান্য অনেকের কাছে কুফায় অধ্যয়ন করেন। \nতিনিই প্রথম তাজবিদের জন্যে একটি লিপিবদ্ধ শাস্ত্র তৈরি করে তাজবিদের নিয়মাবলী প্রণয়ন করেছিলেন এবং তার \"আল-কিরাআত\" নামক বইতে লিপিবদ্ধ করেছিলেন। তিনি প্রায় ২৫ জন ক্বারীর কেরাত সংগ্রহ করেছিলেন, যার মধ্যে ৭ জন প্রসিদ্ধ ক্বারিও ছিলেন।  তিনি মূলত নাযিল হয়ে পরবর্তীতে বাতিল হওয়া কুরআনের আয়াতগুলি নিয়ে বিস্তর লেখালেখি করেছেন। \n\n\n== জীবনী ==\nআবু উবাইদ ১৫৭ হিজরিতে আফগানিস্তানের হেরাতে জন্মগ্রহণ করেছিলেন।  তাঁর পিতা একজন রোমীয় দাস ছিলেন, যিনি পূর্বে হেরাতের একজন ব্যক্তির  অধীনে ছিলেন।  বালক বয়সে আবু উবাইদ জ্ঞান অন্বেষণ শুরু করেন; হাদীস শুনেন এবং সাহিত্য ও ইসলামি ফিকহ অধ্যয়ন করেন। এরপর তিনি প্রায় ১৭৬ হিজরিতে ইরাক সফর করেন।  সেখানে তিনি ইসমাঈল ইবন জাফর, শারিক, ইসমাঈল ইবনে আয়াশ, হুশাইম ইবনে বাশীর, সুফিয়ান ইবনে উয়াইনা, ইবন উলাইয়া, ইয়াজিদ ইবনে হারুন, হাজ্জাজ ইবনে মুহাম্মদ মুসাইসী, আবু মুয়াবিয়া দারীর, সাফওয়ান ইবন ঈসা, আবদুর রহমান ইবন মাহদি, হাম্মাদ ইবনে মাসআদা, মারওয়ান ইবন মু'আবিয়া, আবু বকর ইবন আয়াশ, উমর ইবন ইউনুস এবং ইসহাক আজরাকের নিকট হাদীস শ্রবণ করেন। এছাড়া তিনি ইয়াহইয়া আল-কাত্তান, ইবনে আ'রাবী, আবু জিয়াদ কিলাবী, আবু আমর আশ-শাইবানি, কিসাঈ, ফাররা ও বসরার আল-আসামাঈ, আবু উবাইদা মা'মার ইবনে মুথান্না ও আবু জায়েদ আল-আনসারীর কাছ থেকেও হাদিস গ্রহণ করেন।  তিনি মুহাম্মদ ইবনে হাসান শাইবানী ও বিচারপতি আবু ইউসুফের সঙ্গেও সাক্ষাৎ করেন।\nতাঁর থেকে সাবিত ইবনে আমর ইবনে হাবিব, আলী ইবনে মুহাম্মদ ইবনে ওয়াসিব মাশআরি, আবু মনসুর নাসর ইবনে দাউদ ইবনে তূর্ক,  মুহাম্মদ ইবনে ইসহাক সাগানী, হাসান ইবনে মুকরিম, আহমদ ইবনে ইউসুফ তাগলিবি, ইবনে আবিদ্দুনিয়া, হারিস ইবনে আবি আসামা, মুহাম্মদ ইবনে ইয়াহইয়া মারওয়াজি, আবু আব্দুর রহমান আহমদ ইবনে সাহল, আহমদ ইবনে আসিম, আলী ইবনে আবি সাবিত, মুহাম্মদ ইবনে ওহব মুনাজি, ইব্রাহিম ইবনে আব্দুল আজিজ ইবনে আব্দুর রহমান আল-বাগাভি ও তাঁর ভাই আলী ইবনে আব্দুল আজিজ, মুহাম্মদ ইবনে ইসমাইল বুখারী, ওকী ইবনে জাররাহ, আব্দুল্লাহ ইবনে আব্দুর রহমান আদ-দারিমি, মুহাম্মদ ইবনে আব্দুল ওহাব আল-ফাররা প্রমুখ। \nআবু উবাইদ আনুমানিক ১৯১ হিজরিতে খোরাসানে ফিরে আসেন, যেখানে তিনি হার্সামা বিন আয়নের (যিনি হারুনুর রশিদের গভর্নর ছিলেন) সন্তানদের শিক্ষাদান করতেন।  পরে তিনি সাবিত ইবনে নাসর ইবনে মালিক খুজাঈর সন্তানকেও শিক্ষা দিতেন। যখন সাবিত ১৯২ হিজরিতে তারসুসের শাসক নিযুক্ত হন, তখন তিনি আবু উবাইদকে তরসুসের কাজি নিযুক্ত করেন।  সেখানে তিনি আঠারো বছর পর্যন্ত কাজি ছিলেন। এ সময় তিনি হাদীস লেখালেখি থেকে বিরত থাকেন। \nএরপর তিনি ২১৩ হিজরিতে ইয়াহইয়া ইবনে মাঈনের সাথে মিসরে সফর করেন এবং সেখান থেকে তিনি বাগদাদে ফিরে আসেন।  বিখ্যাত ইসলামি পণ্ডিত তাহির ইবনে হুসাইন একবার খোরাসানে যাত্রার সময় বাগদাদে কিছুদিনের জন্য অবস্থান করেন, তখন আবু উবাইদ তার কাছে হাদিসশাস্ত্রের জ্ঞান অর্জনের আগ্রহ প্রকাশ করেন। তাহির তাঁর জ্ঞান দেখে মুগ্ধ হন এবং তাকে সঙ্গে নিয়ে যেতে অস্বীকৃতি জানান। তবে ফেরার পথে তাকে সঙ্গে করে সামাররা শহরে নিয়ে আসেন। \nআবু উবাইদ তাহির ইবনে হুসাইনের সান্নিধ্যে থাকেন এবং তার পরে তাঁর ছেলে আব্দুল্লাহ ইবনে তাহিরের সঙ্গেও ছিলেন, যিনি আবু উবাইদকে সম্মান করতেন এবং নিয়মিত ভাতা প্রদান করতেন। আবু উবাইদ যখন কোনো বই লিখতেন, তা আব্দুল্লাহকে উপহার হিসেবে দিতেন এবং আব্দুল্লাহ তা পছন্দ করে তাকে অনেক অর্থ দান করতেন। \n\n\n== মৃত্যু ==\nআবু উবাইদ হিজরি ২১৯ সনে হজ্জ পালন করেন  এবং এরপর ইরাকে ফিরে যাওয়ার ইচ্ছা করেছিলেন। কিন্তু এক স্বপ্নে তাকে সফর থেকে বিরত থাকতে বলা হয়।  ফলে তিনি মক্কায় থেকে যান এবং হিজরি ২২৪ সালের মুহাররমে মক্কাতেই ইন্তেকাল করেন।  তখন আব্বাসীয় খলীফা মু’তাসিম বিল্লাহ মুসলিম বিশ্বের খলিফা ছিলেন।  তখন তার বয়স হয়েছিল ৬৭ বছর এবং তাকে মক্কায় দাফন করা হয়। তার জীবনীকাররা তার পরিবার বা সামাজিক জীবনের বিষয়ে কিছুই উল্লেখ করেননি। \nজীবনীকাররা তাকে এভাবে বর্ণনা করেছেন যে: “আবু উবাইদ মেহেদি দিয়ে মাথা ও দাড়ি রাঙাতেন। তিনি গম্ভীর ও সম্মানজনক চেহারার অধিকারী ছিলেন। আরও উল্লেখ করা হয়েছে, তিনি অত্যন্ত পরহেজগার ছিলেন এবং তিনি রাতকে তিন ভাগ করতেন—এক তৃতীয়াংশ নামাজে কাটাতেন; এক তৃতীয়াংশ ঘুমাতেন এবং বাকি এক তৃতীয়াংশে বই লিখতেন। \n\n\n== নির্বাচিত রচনাবলী ==\nকিতাব আল আমওয়াল  \nআল-কিরাআত\nকিতাব আল নাসিখ ওয়াল মানসুখ \nকিতাবু ফাযাইল আল কুরআন\nকিতাবুল ইমান  \n\n\n== তথ্যসূত্র =="}