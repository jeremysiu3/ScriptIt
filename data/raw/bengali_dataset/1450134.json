{"pageid": 1450134, "title": "থেও আঙ্গেলোপুলোস", "url": "https://bn.wikipedia.org/wiki?curid=1450134", "content": "থেওদোরোস \"থেও\" আঙ্গেলোপুলোস (গ্রিক: Θεόδωρος Αγγελόπουλος; ২৭শে এপ্রিল, ১৯৩৫ – ২৪শে জানুয়ারি, ২০১২) গ্রিক চলচ্চিত্র নির্মাতা, চিত্রনাট্যকার ও চলচ্চিত্র প্রযোজক। তিনি ১৯৭৫ সালের পর থেকে গ্রিক শৈল্পিক চলচ্চিত্র শিল্পজগতে প্রাধান্য বিস্তার করেন। গ্রিসের বাইরেও তিনি বিশ্বের সবচেয়ে প্রভাবশালী ও ব্যাপকভাবে সম্মানিত চলচ্চিত্র নির্মাতাদের একজন ছিলেন। তিনি ১৯৬৭ সালে চলচ্চিত্র নির্মাণ শুরু করেন। ১৯৭০-এর দশকে তিনি আধুনিক গ্রিসের উপরে ধারাবাহিকভাবে কয়েকটি রাজনৈতিক চলচ্চিত্র নির্মাণ করেন।\nমার্কিন চলচ্চিত্র পরিচালক মার্টিন স্করসেজি বলেছেন যে আঙ্গেলোপুলোস একজন ওস্তাদ চলচ্চিত্র নির্মাতা। অতিসূক্ষ্ম নড়াচড়া, দূরত্বের সূক্ষ্ম পরিবর্তন, দীর্ঘ দৃশ্যগ্রহণ ও জটিল, সাবধানে নির্মিত দৃশ্য হল তার চলচ্চিত্রগুলির কিছু বৈশিষ্ট্য। তাঁর চলচ্চিত্র নির্মাণ পদ্ধতিকে প্রায়শই \"নিরন্তর প্রবাহের ন্যায়\" ও \"সম্মোহক\" হিসেবে বর্ণনা করা হয়েছে। আঙ্গেলোপুলোস বলেছেন যে তাঁর দৃশ্যগ্রহণে \"দেশ-কাল একাকার হয়ে যায়\", আর ঘটনা বা সঙ্গীতের ভেতরে যতিগুলি সামগ্রিক আবহ সৃষ্টির জন্য গুরুত্বপূর্ণ।\n১৯৯৮ সালে তাঁর চলচ্চিত্র ইটার্নিটি অ্যান্ড আ ডে সে বছরের কান চলচ্চিত্র উৎসবের ৫১ তম সংস্করণে পাল্ম দর অর্থাৎ সোনালী পামপাতা জেতে। তাঁর চলচ্চিত্রগুলি বিশ্বের বহু উচ্চমার্গীয় চলচ্চিত্র উৎসবে প্রদর্শিত হয়ে থাকে।\n\n\n== তথ্যসূত্র =="}