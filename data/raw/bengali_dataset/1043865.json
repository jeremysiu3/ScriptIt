{"pageid": 1043865, "title": "মেহেদী হাসান রয়েল", "url": "https://bn.wikipedia.org/wiki?curid=1043865", "content": "মেহেদী হাসান রয়েল (জন্ম: ১ জানুয়ারি ১৯৯৮; মেহেদী হাসান নামে সুপরিচিত) হলেন একজন বাংলাদেশী পেশাদার ফুটবল খেলোয়াড়। তিনি বর্তমানে বাংলাদেশের পেশাদার ফুটবল লিগের শীর্ষ স্তর বাংলাদেশ প্রিমিয়ার লিগের ক্লাব ঢাকা আবাহনী এবং বাংলাদেশ জাতীয় দলের হয়ে একজন আক্রমণভাগের খেলোয়াড় হিসেবে খেলেন। তিনি মূলত একজন কেন্দ্রীয় আক্রমণভাগের খেলোয়াড় হিসেবে খেললেও মাঝেমধ্যে ডান পার্শ্বীয় আক্রমণভাগের খেলোয়াড় হিসেবে খেলে থাকেন।\nবাংলাদেশী ফুটবল ক্লাব দিপালীর যুব পর্যায়ের হয়ে খেলার মাধ্যমে রয়েল ফুটবল জগতে প্রবেশ করেছেন এবং পরবর্তীকালে বিজেএমসি এবং বাড্ডার যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৭–১৮ মৌসুমে, বাংলাদেশী ক্লাব বিজেএমসির হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি মাত্র ১ মৌসুম অতিবাহিত করেছেন; বিজেএমসির হয়ে তিনি ১৪ ম্যাচে অংশগ্রহণ করেছেন। পরবর্তীকালে, তিনি মুক্তিযোদ্ধা সংসদের হয়ে খেলেছেন। ২০২১–২২ মৌসুমে, তিনি মুক্তিযোদ্ধা সংসদ হতে বাংলাদেশী ক্লাব ঢাকা আবাহনীতে যোগদান করেছেন।\n২০১৫ সালে, রয়েল বাংলাদেশ অনূর্ধ্ব-১৯ দলের হয়ে বাংলাদেশের বয়সভিত্তিক পর্যায়ে অভিষেক করেছিলেন। বাংলাদেশের বয়সভিত্তিক দলের হয়ে খেলার পর, তিনি ২০২১ সালে বাংলাদেশের হয়ে আন্তর্জাতিক পর্যায়ে অভিষেক করেছেন; বাংলাদেশের জার্সি গায়ে তিনি এপর্যন্ত ৫ ম্যাচে অংশগ্রহণ করেছেন।\n\n\n== প্রারম্ভিক জীবন ==\nমেহেদী হাসান রয়েল ১৯৯৮ সালের ১লা জানুয়ারি তারিখে বাংলাদেশের মাগুরা জেলায় জন্মগ্রহণ করেছেন এবং সেখানেই তার শৈশব অতিবাহিত করেছেন। তিনি মোহাম্মদপুর বরাকটিয়া এস এ দাখিল মাদ্রাসা হতে দাখিল পরীক্ষায় এবং আমিনুর রহমান ডিগ্রি কলেজ থেকে এইচ এস সি পরীক্ষায় উত্তীর্ণ হয়েছেন। তিনি কুষ্টিয়ায় ইসলামী বিশ্ববিদ্যালয়ের আইন বিভাগে অধ্যয়ন করেছেন।\n\n\n== আন্তর্জাতিক ফুটবল ==\nরয়েল বাংলাদেশ অনূর্ধ্ব-১৯ দলের হয়ে খেলার মাধ্যমে বাংলাদেশের প্রতিনিধিত্ব করেছেন। বাংলাদেশের বয়সভিত্তিক দলের হয়ে তিনি মাত্র ১ ম্যাচে অংশগ্রহণ করেছেন।\n২০২১ সালের ২৭শে মার্চ তারিখে, ২৩ বছর ৩ মাস ২৭ দিন বয়সে, রয়েল নেপালের বিরুদ্ধে ম্যাচে অংশগ্রহণ করার মাধ্যমে আন্তর্জাতিক ফুটবলে বাংলাদেশের হয়ে অভিষেক করেছেন। উক্ত ম্যাচের ৬৯তম মিনিটে আক্রমণভাগের খেলোয়াড় সুমন রেজার বদলি খেলোয়াড় হিসেবে তিনি মাঠে প্রবেশ করেন; ম্যাচে তিনি ৩ নম্বর জার্সি পরিধান করে একজন কেন্দ্রীয় আক্রমণভাগের খেলোয়াড় হিসেবে খেলেছেন। ম্যাচটি ০–০ গোলে ড্র হয়েছিল।\n\n\n== পরিসংখ্যান ==\n\n\n=== আন্তর্জাতিক ===\n২৪ মার্চ ২০২২ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে মেহেদী হাসান রয়েল  (ইংরেজি)  \nট্রান্সফারমার্কেটে মেহেদী হাসান রয়েল (ইংরেজি) \nইএসপিএন এফসিতে মেহেদী হাসান রয়েল (ইংরেজি) \nন্যাশনাল-ফুটবল-টিমস.কমে মেহেদী হাসান রয়েল (ইংরেজি)"}