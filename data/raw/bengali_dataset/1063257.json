{"pageid": 1063257, "title": "উদ্বেগজনক প্রকারণ", "url": "https://bn.wikipedia.org/wiki?curid=1063257", "content": "উদ্বেগজনক প্রকারণ পরিভাষাটি দিয়ে গুরুতর তীব্র শ্বাসযন্ত্রীয় রোগলক্ষণসমষ্টি সৃষ্টিকারী করোনাভাইরাস ২ (সার্স-কোভি-২) নামক ভাইরাসের একটি প্রকারণ বা শ্রেণীকে বোঝায় যখন ভাইরাসটির গ্রাহক বন্ধন অধিক্ষেত্রে পরিব্যক্তির (যেমন এন৫০১ওয়াই) ফলে এর আরবিডি-এইচএসিই২ জটিল সমবায়ে বন্ধন আসক্তি তাৎপর্যপূর্ণভাবে বৃদ্ধি পায় (বংশাণুগত তথ্য) এবং একই সাথে মানব জনসমষ্টিতে এটি অধিকতর দ্রুত ছড়িয়ে পড়ে (রোগবিস্তারবৈজ্ঞানিক তথ্য)।\nউদ্বেগজনক প্রকারণ হিসেবে শ্রেণীবদ্ধ হবার পূর্বে প্রকারণটিকে \"আগ্রহজনক প্রকারণ\" হিসেবে চিহ্নিত করা হতে পারে। উদ্বেগজনক প্রকারণ হিসেবে মূল্যায়িত হবার সময়ে বা তার পরে প্রকারণটির উপরে সাধারণত প্যাঙ্গোলিন নামকরণ পদ্ধতির একটি বংশের নাম নিযুক্ত করা হয় এবং নেক্সটস্ট্রেইন ও জিসেইড ব্যবস্থাগুলির ক্লেডের সাথে সংযুক্ত করা হয়।\nকোভিড-১৯ বৈশ্বিক মহামারীর সময়ে সার্স-কোভি-২ ভাইরাসটির পরিব্যক্তি পরিলক্ষিত হয়, যাদের মধ্যে ভাইরাসটির বংশাণুসমগ্রের কিছু বিশেষ বিন্দুতে পরিব্যক্তির কয়েকটি সমবায় অন্যান্য সমবায় অপেক্ষা বেশি উদ্বেগজনক হিসেবে প্রমাণিত হয়। মূলত সংবহনযোগ্যতা ও প্রকোপ (virulence) বৃদ্ধি এবং পলায়নী পরিব্যক্তিসমূহের\nউদ্ভবের সম্ভাবনা এই উদ্বেগের কারণ।\n\n\n== কোভিড-১৯ সংক্রান্ত মানদণ্ড ==\nএকাধিক জাতীয় ও আন্তর্জাতিক স্বাস্থ্য সংস্থা (যেমন মার্কিন যুক্তরাষ্ট্রের সেন্টার্স ফর ডিজিজ কন্ট্রোল অ্যান্ড প্রিভেনশন (সিডিসি), যুক্তরাজ্যের পাবলিক হেলথ ইংল্যান্ড (পিএইচই) ও কোভিড-১৯ জিনোমিক্স ইউকে কনসোর্টিয়াম এবং কানাডার কানাডিয়ান কোভিড জিনোমিক্স নেটওয়ার্ক (ক্যানকোজেন) নিচের সবগুলি বা কিছু মানদণ্ড ব্যবহার করে সার্স-কোভি-২ ভাইরাসের প্রকারণগুলির মূল্যায়ন করে থাকে:\n\nবর্ধিত সংবহনযোগ্যতা\nবর্ধিত রুগ্নতা\nবর্ধিত মরণশীলতা\n\"দীর্ঘ কোভিড\"-এর বর্ধিত ঝুঁকি\nরোগনির্ণয় পরীক্ষাসমূহে শনাক্ত হওয়া এড়ানোর ক্ষমতা\nভাইরাস নিরোধক ঔষধসমূহের বিরুদ্ধে ঝুঁকিপ্রবণতা হ্রাস (যদি ও যখন এ ধরনের ঔষধ লভ্য থাকে)\nবিনষ্টকারী প্রতিরক্ষিকাসমূহের (অ্যান্টিবডি) বিরুদ্ধে ঝুঁকিপ্রবণতা হ্রাস, যেগুলি আরোগ্যমূলক (যেমম স্বাস্থ্য পুনরুদ্ধারকৃত রোগীর রক্তরস কিংবা একক-অনুকৃতি প্রতিরক্ষিকা) হতে পারে কিংবা গবেষণাগারের পরীক্ষায় ব্যবহৃত হতে পারে\nসহজাত অনাক্রম্যতা এড়ানোর ক্ষমতা (যেমন পুনঃসংক্রমণ ঘটানো)\nটিকাপ্রাপ্ত ব্যক্তিদের সংক্রমণ করার ক্ষমতা\nবিশেষ কিছু অসুস্থতার বর্ধিত ঝুঁকি, যেমন বহুতান্ত্রিক প্রদাহমূলক সংলক্ষণ বা দীর্ঘ-মেয়াদী কোভিড\nবিশেষ জনতাত্ত্বিক বা রোগীর দলের প্রতি আকর্ষণ বৃদ্ধি, যেমন শিশু বা অনাক্রম্যতা হ্রাসপ্রাপ্ত ব্যক্তিদের জন্য\n\n\n== পরিভাষা ==\nকোনও প্রকারণ উপরের এক বা একাধিক মানদণ্ড পূরণ করলে সেটিকে ঐসব বৈশিষ্ট্য যাচাইকরণ ও বৈধকরণের সাপেক্ষে \"আগ্রহজনক প্রকারণ\" (Variants of interest) বা \"অনুসন্ধানাধীন প্রকারণ\" (Variant under investigation, সংক্ষেপে VUI) নামকরণ করা হতে পারে। বৈধকৃত হবার পরে আগ্রহজনক প্রকারণগুলিকে নজরদারি পালনকারী সংস্থা যেমন মার্কিন সিডিসি বা বিশ্ব স্বাস্থ্য সংস্থা \"উদ্বেগজনক প্রকারণ\" নামকরণ করতে পারে। এ সংশ্লিষ্ট আরেকটি শ্রেণী হল \"উচ্চ পরিণামবিশিষ্ট প্রকারণ\" (Variant of high consequence)। মার্কিন স্বাস্থ্য সংস্থা সিডিসি এই পরিভাষাটি সেইসব বিশেষ প্রকারণের জন্য ব্যবহার করে, যদি স্পষ্ট সাক্ষ্যপ্রমাণ পাওয়া যায় যে প্রকারণটির জন্য প্রতিরোধমূলক বা হস্তক্ষেপমূলক সমাধানের কার্যকারিতা তাৎপর্যমূলকভাবে হ্রাস পেয়েছে।\n\n\n== তথ্যসূত্র =="}