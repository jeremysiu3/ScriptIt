{"pageid": 1112774, "title": "শহীদ তরিক উল্ল্যাহ বীর বিক্রম স্টেডিয়াম", "url": "https://bn.wikipedia.org/wiki?curid=1112774", "content": "শহীদ তরিক উল্ল্যাহ বীর বিক্রম স্টেডিয়াম বাংলাদেশের একটি উপজেলা পর্যায়ের স্টেডিয়াম। এটি নোয়াখালী জেলার সেনবাগ উপজেলায় নোয়াখালী-ফেনী মহাসড়কের পাশে ছমিরমুন্সিরহাট পাড়ার আগে কাবিলপুর ইউনিয়নের আজিজপুর গ্রামে অবস্থিত। ক্রীড়া স্থাপনাটি নোয়াখালী জেলার তৃতীয় স্টেডিয়াম। এটি বাংলাদেশের স্বাধীনতা যুদ্ধের বীর মুক্তিযোদ্ধা তরিকউল্লাহ'র নামে নামকরণ করা হয়েছে। সেনবাগ উপজেলা স্টেডিয়াম নামেও পরিচিত, ক্রীড়াস্থলটি বাংলাদেশের বেশিরভাগ স্টেডিয়ামের মতই এটিও জাতীয় ক্রীড়া পরিষদের নিয়ন্ত্রণাধীন ক্রীড়া স্থাপনা ও উপজেলা ক্রীড়া সংস্থার তত্ত্বাবধানে রয়েছে।\n\n\n== নির্মাণ ==\nজাতীয় ক্রীড়া পরিষদ বিশেষ প্রকল্পের মাধ্যমে বাংলাদেশের ১১টি উপজেলায় পূর্ণাঙ্গ স্টেডিয়াম নির্মাণের উদ্যোগ নেয়। এটি সেগুলির মধ্যে একটি। ২০০৩ সালে স্টেডিয়ামটি নির্মাণের জন্য ভূমি অধিগ্রহণ ও নির্মাণ শুরু হয়। ২০০৩ হতে ২০০৬ পর্যন্ত ধাপে ধাপে ৫ কোটি ৭৯ লাখ ১৩ হাজার টাকা ব্যয়ে স্টেডিয়ামটির বিভিন্ন অংশের নির্মাণকার্য চলে; ২০০৭ সালে এটির উদ্বোধন করা হয়। তবে স্টেডিয়ামটি একটি অসম্পূর্ণ ক্রীড়া স্থাপনা।\n\n\n== কাঠামো ও আয়োজন ==\nস্টেডিয়ামটির আয়োতন ১০.৩০ একর। নির্ধারিত সীমা ও মাঠ থাকলেও এটি একটি অসম্পূর্ণ ক্রীড়া স্থাপনা। স্টেডিয়ামের মূল মাঠের চারদিকে গ্যালারী নেই, প্রবেশ পথের সাথে কিছু অংশে দুটি গ্যালারী আছে। এর ধারণক্ষমতা ৫,০০০। অসম্পূর্ণ হলেও স্টেডিয়ামটিতে বিদ্যালয় ভিত্তিক আঞ্চলিক এবং উপজেলা ফুটবল লিগের খেলা হয়ে থাকে।  ২০০৮ সালে চেয়ারম্যান গোল্ডকাপ ও ২০১২ বঙ্গবন্ধু ফুটবল টুর্নামেন্ট -এ স্টেডিয়ামে আয়োজিত উল্লেখযোগ্য প্রতিযোগিতা।\n\n\n== আরও দেখুন ==\nশহীদ ভুলু স্টেডিয়াম\nবেগমগঞ্জ উপজেলা স্টেডিয়াম\n\n\n== তথ্যসূত্র ==\n\n\n== বহিঃসংযোগ ==\nসেনবাগ উপজেলায় খেলাধুলা ও বিনোদন"}