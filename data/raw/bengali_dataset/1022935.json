{"pageid": 1022935, "title": "টিপ্পানি", "url": "https://bn.wikipedia.org/wiki?curid=1022935", "content": "টিপ্পানি হল ঐতিহ্যবাহী লোক নৃত্যের একটি রূপ, এটি ভারতের গুজরাতের সৌরাষ্ট্রের চোরওয়াড় এবং বেরাবল অঞ্চল থেকে উদ্ভূত হয়েছিল। এটি ‘মাতলা নাচ’ বা ‘টিপ্পানি নৃত্য’ নামেও পরিচিত। এই নৃত্যরূপটি হোলি ও দিওয়ালি জাতীয় হিন্দু উৎসব বা গুজরাতি সম্প্রদায়ের বিবাহ অনুষ্ঠানের সময় অনুশীলন করা হয়। ভারতের সমসাময়িক সময়ে টিপ্পানি নৃত্যের একটি সম্মানিত অবস্থান রয়েছে। গুজরাতিরা তাদের পারিবারিক বিবাহ অনুষ্ঠানের অংশ হিসাবে এই নৃত্যটি সম্পাদন করে। এই নৃত্যরূপটি আমেরিকা যুক্তরাষ্ট্রের ভার্জিনিয়ার এশিয়ান আমেরিকান সোসাইটি দ্বারা পরিবেশিত হয়েছিল।\n\n\n== ব্যুৎপত্তি ==\nএই নৃত্যের জন্য প্রয়োজনীয় টিপ্পানি প্রায় ১৭৫ সেন্টিমিটার দীর্ঘ দুটি কাঠি দিয়ে তৈরি। বিপরীতে সারিগুলিকে আরও শক্তিশালী করার জন্য এগুলি নীচের প্রান্তে গার্বো নামক একটি কাঠের বা লোহার বর্গের সাথে যুক্ত। প্রাচীনকালে ঘর বা মেঝের ভিত্তিতে চাপ দিয়ে চুন প্রবেশ করাতে এটি ব্যবহৃত হত। এই নাচের সূচনা হয়েছিল কোলি সম্প্রদায়ের মহিলা শ্রমিকদের মধ্যে।  তারা পাথর ভাঙা এবং জমি সমতল করার সময় কাজের একঘেয়েমি এড়ানোর জন্য লোক সঙ্গীত গাইত। \nকাজকে আকর্ষণীয় করতে এবং তাদের ভারী কাজের বোঝা স্বচ্ছন্দ করতে তারা এই নৃত্যটি সম্পাদন করত।\n\n\n== নৃত্য ==\nনৃত্যটি বিশেষভাবে মহিলারাই পরিবেশন করে। লোক গানের সঙ্গে সঙ্গে মহিলাদের দুটি বিপরীতে সারি মেঝেতে টিপ্পানি ঠুকে নৃত্য করে।  তুরি  এবং  থালি  (কাঁসার থালা) সংগীত তৈরি করতে ব্যবহৃত হয়। জাঞ্জ, [তাল (বাদ্যযন্ত্র)|[মঞ্জিরা]], তবলা, ঢোল এবং সানাই হল সংগীতের জন্য ব্যবহৃত প্রধান বাদ্যযন্ত্র। এটি উৎসব এবং বিবাহের সময় প্রদর্শিত হয়।\nএকই তালে টিপ্পানি মাটিতে ঠুকে এবং গান গেয়ে নাচ শুরু হয় ধীরে লয়ে। ক্রমশ লয় দ্রুত হতে থাকে, নৃত্যশিল্পীরা পর্যায়ক্রমে টিপ্পানি দিয়ে মাটিতে আঘাত করে, এবং তারপরে নৃত্যভঙ্গিমা শুরু করে। নাচের সমাপ্তির দিকে, সমস্ত মহিলা সারিবদ্ধ হয়ে যায় এবং খুব দ্রুত সশব্দে মাটিতে আঘাত করে। নৃত্য রূপটির বিশেষ বৈশিষ্ট্য হল গতিময়তা এবং সুরের মূর্ছনায় গতিময় পদবিন্যাস ও টিপ্পানির ক্রমবর্ধমান চলন। \n\n\n== তথ্যসূত্র =="}