{"pageid": 1391771, "title": "সিদ্ধেশ্বর মুখোপাধ্যায়", "url": "https://bn.wikipedia.org/wiki?curid=1391771", "content": "সিদ্ধেশ্বর মুখোপাধ্যায় (১৯১২ – ৮ জুলাই ১৯৯৯) ছিলেন বিশ শতকের বাংলার বিশিষ্ট সংগীতশিল্পী। তিনি বিখ্যাত সঙ্গীতশিল্পী মানবেন্দ্র মুখোপাধ্যায়ের পিতৃব্য এবং রত্নেশ্বর মুখোপাধ্যায় ও সত্যেশ্বর মুখোপাধ্যায়ের অনুজ ছিলেন।\n\n\n== সংক্ষিপ্ত জীবনী ==\nসিদ্ধেশ্বর মুখোপাধ্যায়ের জন্ম  ব্রিটিশ ভারতের অধুনা  বাংলাদেশের বরিশাল জেলার উজিরপুরে ১৯১২ খ্রিস্টাব্দের দোলপূর্ণিমা তিথিতে। পিতা গজেন্দ্রনাথ মুখোপাধ্যায় ছিলেন সঙ্গীতরসিক। মাতা সুশীলাসুন্দরী দেবী। তার ডাক নাম ছিল মধু।  সিদ্ধেশ্বরেরা ছিলেন দশ ভাই। কিন্তু সিদ্ধেশ্বর, রত্নেশ্বর এবং সত্যেশ্বর সঙ্গীত চর্চা করতেন। পিতার কাছেই সিদ্ধেশ্বরের প্রথম সঙ্গীত শিক্ষা। পরে অবশ্য বিখ্যাত বহু ওস্তাদের কাছে তালিম নেন। নয় বৎসর বয়সেই কংগ্রেসের অধিবেশনে মহাত্মা গান্ধীর উপস্থিতিতে সঙ্গীত পরিবেশন করেন। কৈশোরেই স্বাধীনতা সংগ্রামীদের জন্য গান গেয়ে তাদের উদ্বুদ্ধ করতেন এবং এই কারণে তিনি কারারুদ্ধও হয়েছেন।  দেশভাগের পর তারা কলকাতায় চলে আসেন। ডাকবিভাগে চাকরির পাশাপাশি সঙ্গীত চর্চা করেছেন। মুজফফরপুরে তার  আলাপ হয় কাজী নজরুলের সঙ্গে। তার অন্যতম ছাত্র, ঘনিষ্ঠ সঙ্গী ও বিশেষ স্নেহভাজন হয়ে ওঠেন সিদ্ধেশ্বর।নজরুল গীতির শিল্পী হিসাবে খ্যাত ও পরিচিত হলেও তিনি টপ্পা, গজল, ভজন, কীর্তন গানের দক্ষ শিল্পী ও শিক্ষক ছিলেন। ১৯৩১ খ্রিস্টাব্দে  নজরুলের তত্ত্বাবধানে তার প্রথম নজরুল গীতি তোমার বীণার মূর্ছনাতে প্রকাশিত হয়। ১৯৪০ খ্রিস্টাব্দে রবীন চট্টোপাধ্যায়ের সুরে এবং  হীরেন বসুর কথায় বৃন্দাবন পথযাত্রী গানটি তাকে জনপ্রিয়তা দেয়। ১৯৩২ খ্রিস্টাব্দ হতে তিনি  আকাশবাণীর কলকাতা কেন্দ্রের সঙ্গে যুক্ত হন। তিনি\nসুরারোপ করেছেন বেশ কিছু বাংলা ছবিতে। রিক্তা ছবির সুরকার ও নেপথ্য গায়কও ছিলেন। ১৯৪১ খ্রিস্টাব্দের ৭ আগস্ট রবীন্দ্র-প্রয়াণের দিন  বীরেন্দ্রকৃষ্ণ ভদ্রের আহ্বানে আকাশবাণীতে বন্দে মাতরম্ গেয়েছিলেন তিনি।   \nরবীন্দ্রভারতী বিশ্ববিদ্যালয় তাকে সাম্মানিক ডক্টরেট উপাধিতে ভূষিত করে।\n\n\n== জীবনাবসান ==\nখ্যাতনামা শিল্পী সিদ্ধেশ্বর মুখোপাধ্যায় ১৯৯৯ খ্রিস্টাব্দের ৮ জুলাই কলকাতায় প্রয়াত হন। কৃষ্ণা মজুমদার শিল্পীর কন্যা। \n\n\n== তথ্যসূত্র =="}