{"pageid": 1345681, "title": "গানদ্রুং", "url": "https://bn.wikipedia.org/wiki?curid=1345681", "content": "গানদ্রুং  ইন্দোনেশিয়ার একটি ঐতিহ্যবাহী নৃত্য । এটি বালি, লম্বক এবং পূর্ব জাভা  বালিনী, সাসাক ইত্যাদি অঞ্চলে জনপ্রিয়। অঞ্চলভেদে গানদ্রুং নাচের অনেক বৈচিত্র্য দেখা যায়।  জাভার পূর্ব উপদ্বীপের বানিউওয়াঙ্গি অঞ্চলের   গানদ্রুং নাচ সর্বাপেক্ষা জনপ্রিয়। এই অঞ্চলিক নৃত্য এতটাই জনপ্রিয় যে এই অঞ্চলকে প্রায়শই কোটা গানদ্রং বা \" গানদ্রুং শহর\" হিসাবে উল্লেখ করা হয়।  মূলত এটি ধান ও উর্বরতার দেবী  শ্রীকে উৎসর্গ করা একটি আচারিক নৃত্য।  বর্তমানে এই নৃত্য সাম্প্রদায়িক এবং সামাজিক অনুষ্ঠানে সামাজিক নৃত্য হিসাবে পরিবেশিত হয়। এই নৃত্য পর্যটকদের কাছে স্থানীয় অঞ্চলের আকর্ষণ হিসাবে পরিবেশিত হয়। বানুওয়াঙ্গীতে প্রতি বছর গানদ্রং সেউ উৎসব অনুষ্ঠিত হয়।\nগানদ্রুং একটি জাভানিজ শব্দ যার অর্থ ভালোবাসা । এই নৃত্যটি ধান ও উর্বরতার দেবী শ্রীর প্রতি মানুষের স্নেহ প্রকাশ করার একটি ধর্মীয় রীতি হিসাবে উদ্ভূত হয়েছিল।  তাই এই নৃত্য ফসলি জমির উর্বরতার সাথে জড়িত।   মুসলিম জাভানিজ এবং সাসাকদের মধ্যে এই নৃত্য তার প্রকৃত আচার-অনুষ্ঠানের অর্থ হারিয়েছে। নাচটি একটি সামাজিক নৃত্যে বিকশিত হয়েছে যা একটি মেয়ের বর্ণনা করে যে তার প্রেমের সঙ্গী খুঁজছে। এইভাবে নৃত্যটি তার মুল বস্তু থেকে বিচ্যুত হয়েছে এবং ধানের দেবীর সাথে তার সংযোগ হারিয়েছে।\nগানদ্রুং নৃত্য সাধারণত সারারাত ধরে পরিবেশিত হয়। রাত নটার সময় নৃত্য পরিবেশন শুরু হয় এবং ভোরের ঠিক আগে শেষ হয়।  এটি পর্যটক আকর্ষণ করার একটি পদ্ধতিও বটে।  উদাহরণস্বরূপ বালিতে বা বানিউওয়াঙ্গির গ্রাজাগান উপসাগরে এই নৃত্য দেখার জন্য অনেক পর্যটক আসেন । এটি সাম্প্রদায়িক এবং সামাজিক অনুষ্ঠানে যেমন খতনা বা বিবাহের মতো অনুষ্ঠানে সামাজিক নৃত্য হিসাবেও প্রদর্শিত হয়।\nগানদ্রুং নৃত্যের প্রধান শিল্পীর ভুমিকায় সাধারণত একজন অবিবাহিত মহিলা বা একজন ট্রান্সভেসাইট  (একজন পুরুষ যে মহিলা নর্তকের ভূমিকায় অভিনয় করে) -কে দেখা যায়।  নর্তকী ঐতিহ্যবাহী পোশাক, একটি হাতপাখা, শাল এবং আলংকারিক মস্তক পরিধেয় সহযোগে নাচের জন্য সজ্জিত হয়। প্রায়শই একটি নৃত্য পরিবেশনে একাধিক গানদ্রুং নৃত্যশিল্পী অংশগ্রহণ করেন।\nনৃত্য পরিবেশনার শুরুতে মঞ্চের পাশে এক বা একাধিক শিল্পী গেমলান বাদ্যসমুহের দ্বারা বেষ্টিত হয়ে নিজের স্থানে স্থিত থাকেন। সঙ্গীত শুরু হলে, শিল্পী নাচতে শুরু করে এবং অঙ্গ সঞ্চালনার সাথে মঞ্চের কেন্দ্র অভিমুখে গমন করে। গানদ্রুং নৃত্য শিল্পীরা যখন কোনো উতসাহী দর্শককে দেখতে পায় যে তাদের সাথে সে নাচতে ইচ্ছুক, তখন সে তার শাল তার দিকে ছুড়ে মঞ্চে আসার জন্য আহ্বান জানায়।  নৃত্যশিল্পী এবং শ্রোতা সদস্য তারপর একসঙ্গে নাচ প্রদর্শন করেন। যদি পরিবেশনে একাধিক নৃত্যশিল্পী থাকে তবে প্রতি নৃত্যশিল্পী আলাধা আলাধাভাবে দর্শকদের মধ্যে একজনকে তার সংগী হওয়ার জন্য বেছে নেয়। যে দর্শক বা দর্শকগণ গানদ্রুং  নাচে অংশগ্রহণ করেন তাদের সাধারণত প্রশংসার চিহ্ন হিসাবে অল্প পরিমাণ অর্থ  দেওয়া হয়।\n\n\n== তথ্যসূত্র =="}