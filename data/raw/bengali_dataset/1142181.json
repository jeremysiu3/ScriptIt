{"pageid": 1142181, "title": "বেউলা বন্ডি", "url": "https://bn.wikipedia.org/wiki?curid=1142181", "content": "বেউলা বন্ডি (ইংরেজি: Beulah Bondi; ৩ মে ১৮৮৯ - ১১ জানুয়ারি ১৯৮১) একজন মার্কিন চরিত্রাভিনেত্রী ছিলেন। তাকে প্রায়ই মাতৃস্থানীয় চরিত্রে অভিনয় করতে দেখা গেছে, যদিও তিনি অন্যান্য অসংখ্য চরিত্রে অভিনয় করেছেন। তিনি শিশু অবস্থায় মঞ্চে তার অভিনয় জীবন শুরু করেন। ১৯২৫ সালে ব্রডওয়ে মঞ্চে  স্ট্রিট সিন নাটক দিয়ে নিজেকে অভিনেত্রী হিসেবে প্রতিষ্ঠা করেন এবং এই নাটকের ১৯৩১ সালের চলচ্চিত্র সংস্করণেও একই চরিত্রে অভিনয় করেন।\n১৯৩০-এর দশকের তিনি অসংখ্য চলচ্চিত্রে পার্শ্ব চরিত্রে অভিনয় করেন এবং তন্মধ্যে দ্য গর্জিয়াস হাসি (১৯৩৬) ও অভ হিউম্যান হার্টস (১৯৩৮) চলচ্চিত্রে অভিনয় করে শ্রেষ্ঠ পার্শ্ব অভিনেত্রী বিভাগে একাডেমি পুরস্কারের মনোনয়ন লাভ করেন। তিনি অভ হিউম্যান হার্টস, ভিভাশাস লেডি, মিস্টার স্মিথ গোজ টু ওয়াশিংটন (১৯৩৯) ও ইট্‌স আ ওয়ান্ডারফুল লাইফ চলচ্চিত্রে জেমস স্টুয়ার্টের মায়ের ভূমিকায় অভিনয় করেন। ১৯৩০-এর দশক থেকে ১৯৫০-এর দশক পর্যন্ত হলিউডে তিনি তার কর্মজীবনের শীর্ষে অবস্থান করলেও তিনি অবসরে যাননি। তিনি শেষ জীবন পর্যন্ত অভিনয় চালিয়ে যান এবং ১৯৭৬ সালে ৮৭ বছর বয়সে দ্য ওয়ালটন্স-এ অতিথি চরিত্রে অভিনয় করে একটি প্রাইমটাইম এমি পুরস্কার অর্জন করেন।\n\n\n== প্রারম্ভিক জীবন ==\nবন্ডি ১৮৮৯ সালের ৩রা মে ইলিনয় অঙ্গরাজ্যের শিকাগো শহরে জন্মগ্রহণ করেন। তার পিতা আব্রাহাম ও. বন্ডি একজন লেখক ও আবাসন ব্যবসায়ের সাথে জড়িত ছিলেন এবং মাতা ইভা সুজানা (জন্মনাম: মার্বেল)। যখন তার বয়স তিন, তার পরিবার ইন্ডিয়ানা অঙ্গরাজ্যের ভালপারাইসোয় চলে যান। বন্ডি সাত বছর বয়সে ভালপারাইসোর মেমোরিয়াল অপেরা হাউজে লিটল লর্ড ফন্টলেরয় নাটকে সড্রিক এরল চরিত্রে অভিনয়ের মধ্য দিয়ে মঞ্চে তার অভিনয় জীবন শুরু করেন। তিনি ১৯০৭ সালে ফ্রান্সেস শিমার একাডেমি (পরবর্তীকালে শিমার কলেজ) থেকে পড়াশোনা সমাপ্ত করেন, এবং পরবর্তীকালে ভালপারাইসো বিশ্ববিদ্যালয় থেকে বাগ্মিতা বিষয়ে ১৯১৬ সালে স্নাতক এবং ১৯১৮ সালে স্নাতকোত্তর ডিগ্রি অর্জন করেন।\n\n\n== মৃত্যু ==\nবন্ডি ১৯৮১ সালের ১১ই জানুয়ারি ৯১ বছর বয়সে তার বিড়ালের উপর হোঁচট খেয়ে পড়ে পাঁজরে আঘাত পেয়ে মৃত্যুবরণ করেন।\n\n\n== বেতার উপস্থিতি ==\n\n\n== তথ্যসূত্র ==\n\n\n== আরও পড়ুন ==\nইয়াং, জর্ডান আর. (১৯৮৬) [১৯৭৫]। \"Beulah Bondi\"। Reel Characters : Great Movie Character Actors (softcover) (৬ষ্ঠ সংস্করণ)। বেভারলি হিলস, ক্যালিফোর্নিয়া: মুনস্টোন প্রেস। পৃষ্ঠা ৫৭–৭০। আইএসবিএন 978-0-940410-79-4। \nঅ্যালিস্টেয়ার, রুপার্ট (২০১৮)। \"Beulah Bondi\"। The Name Below the Title : 65 Classic Movie Character Actors from Hollywood's Golden Age (softcover) (১ম সংস্করণ)। গ্রেট ব্রিটেন: স্বাধীনভাবে প্রকাশিত। পৃষ্ঠা ৪৭–৪৯। আইএসবিএন 978-1-7200-3837-5। \n\n\n== বহিঃসংযোগ ==\n\nঅলমুভিতে বেউলা বন্ডি\nইন্টারনেট ব্রডওয়ে ডেটাবেজে বেউলা বন্ডি  (ইংরেজি)\nইন্টারনেট মুভি ডেটাবেজে বেউলা বন্ডি (ইংরেজি)\nফাইন্ড এ গ্রেইভে বেউলা বন্ডি (ইংরেজি)\nGreat Character Actors"}