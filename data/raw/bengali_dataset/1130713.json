{"pageid": 1130713, "title": "রাজিন্দর কৌর বুলারা", "url": "https://bn.wikipedia.org/wiki?curid=1130713", "content": "রাজিন্দর কৌর বুলারা (জন্ম ১৯৪৬) শিরোমণি আকালি দল (মান) গোষ্ঠীর একজন রাজনীতিবিদ এবং নবম লোকসভার সদস্য ছিলেন।\n\n\n== জন্ম ও পারিবারিক পরিচিতি ==\nরাজিন্দর কৌর ১৯৪৬ সালের ১০ জুন অবিভক্ত ভারতের লাহোর জেলার রাজা জঙ্গে জন্মগ্রহণ করেন। তার পিতার নাম সর্দার হার্সা সিং সান্ধু।\n\n\n== শিক্ষা জীবন ==\nতিনি ফিরোজপুরের দেব সমাজ কলেজ ফর উইমেনে পড়াশোনা করেন এবং কলা ও শিক্ষা বিষয়ে স্নাতক ডিগ্রি অর্জন করেছেন।\n\n\n== রাজনৈতিক জীবন ==\n১৯৮৪ সালে সংগঠিত শিখ-বিরোধী দাঙ্গার পর কৌর ত্রাণ কাজে অংশ নেন। ১৯৮৯ সালে অনুষ্ঠিত ভারতীয় সাধারণ নির্বাচনে তিনি লুধিয়ানা থেকে শিরোমনি আকালি দলের (মান) প্রার্থী হন। তিনি ভারতীয় জাতীয় কংগ্রেসের প্রার্থী গুরচরণ সিং গালিবকে ১,৩৩,৭২৯ ভোটের ব্যবধানে পরাজিত করে নবম লোকসভার সদস্য নির্বাচিত হন। সংসদ সদস্য হিসেবে তিনি শিল্প মন্ত্রণালয় সম্পর্কিত পরামর্শক কমিটির সদস্য ছিলেন। তিনি লুধিয়ানা পশ্চিম থেকে ২০০২ সালের পাঞ্জাব বিধানসভা নির্বাচনে প্রতিদ্বন্দ্বিতা করেছিলেন কিন্তু মোট প্রদত্ত ভোটের মাত্র ৩.৩০% অর্জন করেন।\n\n\n== ব্যক্তিগত জীবন ==\nরাজিন্দর সর্দার রাজিন্দর পাল সিং গিলকে ১৯৬৭ সালের ১৭ নভেম্বর বিয়ে করেন; যিনি পেশায় পাঞ্জাব কৃষি বিশ্ববিদ্যালয়ের একজন অধ্যাপক ছিলেন। তাকে জঙ্গিবাদের সাথে সম্পৃক্ততার মিথ্যা অভিযোগে অভিযোগে পুলিশ এনকাউন্টারে হত্যা করা হয়েছিল। তাদের দুটি সন্তান রয়েছে।\n\n\n== তথ্যসূত্র =="}