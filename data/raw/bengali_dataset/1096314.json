{"pageid": 1096314, "title": "প্রতাপচন্দ্র মজুমদার (চিকিৎসক)", "url": "https://bn.wikipedia.org/wiki?curid=1096314", "content": "প্রতাপচন্দ্র মজুমদার ( ১৮৫১ ― ২২ অক্টোবর ১৯২২) ছিলেন একজন খ্যাতনামা হোমিওপ্যাথিক  চিকিৎসক এবং কলকাতা হোমিওপ্যাথিক মেডিকেল কলেজ ও হাসপাতালের অন্যতম প্রতিষ্ঠাতা। তিনি সম্পর্কে বিখ্যাত কবি দ্বিজেন্দ্রলাল রায়ের শ্বশুরমহাশয়।\n\n\n== জীবনী ==\nপ্রতাপচন্দ্র মজুমদারের জন্ম ব্রিটিশ ভারতের অধুনা পশ্চিমবঙ্গের নদিয়া জেলার চাপড়া থানার অন্তর্গত বড় আন্দুলিয়ায়। তিনি কলকাতা মেডিক্যাল কলেজ থেকে ১৮৭৮ খ্রিস্টাব্দে এল এম এস ডিগ্রি লাভ করে চিকিৎসা ব্যবসা আরম্ভ করেন। কিন্তু তিনি ভারতে হোমিওপ্যাথিক চিকিৎসার প্রথম প্রচারক  রাজেন্দ্রচন্দ্র দত্ত,  মহেন্দ্রলাল সরকার  প্রমুখ পূর্বসূরিদের অনুসরণে এবং ডা বিহারীলাল ভাদুড়ীর (যার অল্পবয়স্কা বিধবা কন্যাকে তিনি বিবাহ করেন) পরামর্শে ১৮৮০ খ্রিস্টাব্দে অ্যালোপ্যাথিক ছেড়ে হোমিওপ্যাথিক মতে চিকিৎসায় ব্রতী হন। বেশ কিছুদিন তিনি জার্মানির হোমিওপ্যাথিক চিকিৎসক  লিওপোল্ড সালজারের সহকারী হিসাবে থেকে  অভিজ্ঞতা লাভ করেন এবং অল্প সময়েই প্রভূত সাফল্য অর্জন করেন। তিনি দেশজ ওষুধের ব্যবহার শুরু করেন। তিনি  বাংলা ও ইংরাজীতে  চিকিৎসাশাস্ত্রের উপর গ্রন্থ রচনা করেন। তিনি ভারতের দ্বিতীয় প্রাচীন  হোমিওপ্যাথিক চিকিৎসার পত্রিকা― \"ইন্ডিয়ান হোমিওপ্যাথিক রিভিউ\" এর সম্পাদনা করেন। ১৮৮১ খ্রিস্টাব্দে ডা ডি এন রায়ের সহযোগিতায় কলকাতা হোমিওপ্যাথিক মেডিকেল কলেজ ও হাসপাতাল প্রতিষ্ঠা করেন। ১৮৯১ খ্রিস্টাব্দের জুনে চিকিৎসক হিসাবে আমন্ত্রিত হয়ে তিনি  যুক্তরাষ্ট্রে ইন্টারন্যাশনাল হোমিওপ্যাথিক কংগ্রেসে যোগ দেন এবং সহ-সভাপতি পদে ব্রতী হন। পরে যুক্তরাষ্ট্র হতে সাম্মানিক এম ডি ডিগ্রি লাভ করেন। \nখ্যাতনামা হোমিওপ্যাথিক চিকিৎসক প্রতাপচন্দ্র মজুমদার ১৯২২ খ্রিস্টাব্দের ২২ শে অক্টোবর কলকাতায় প্রয়াত হন। মৃত্যুর পর তাঁর সুযোগ্য পুত্র ডা জিতেন্দ্রনাথ মজুমদার ১৯২৬ খ্রিস্টাব্দে কলকাতায় \"প্রতাপচন্দ্র মেমোরিয়াল হোমিওপ্যাথিক মেডিকেল কলেজ ও হাসপাতাল প্রতিষ্ঠা\" করেন। তাঁর প্রণীত গ্রন্থের নাম হোমিওপ্যাধিক চিকিৎসা প্রকরণ। \n\n\n== তথ্যসূত্র =="}