{"pageid": 1471879, "title": "আফগানিস্তানে সুফিবাদ", "url": "https://bn.wikipedia.org/wiki?curid=1471879", "content": "আফগানিস্তানে সুফিবাদকে ইসলামের একটি গুরুত্বপূর্ণ দিক হিসেবে বিবেচনা করা হয়। যদিও অধিকাংশ মানুষ সুফিবাদের অনুসারী নয়, সুফিরা উভয় নগর ও গ্রামীণ সমাজে যথেষ্ট প্রভাব রাখে। সুফিবাদ প্রায় ১৩০০ বছর ধরে এই দেশে রয়েছে, ফলে আফগানিস্তানকে \"সুফি সাধুদের আবাসস্থল\" হিসেবে স্বীকৃতি দেওয়া হয়েছে। ১৯৯৬ থেকে ২০০১ সাল পর্যন্ত তালেবান শাসনের সময় সুফিবাদকে দমন করা হয়েছিল, তবে পরবর্তীতে এটি পুনরায় গুরুত্বপূর্ণ হয়ে ওঠে।\n\nআফগান সমাজ ও রাজনীতির ওপর সুফিবাদ দীর্ঘদিন ধরে প্রভাব রেখেছে। আজ, এই ঐতিহ্যের গুরুত্ব সম্পর্কে খুব কম মানুষই সচেতন। বর্তমানে সুফিরা কি দেশের স্থিতিশীলতায় একটি গুরুত্বপূর্ণ অবদান রাখতে পারে?\n— মারিয়ান ব্রেহমার, ২০১৫\n\n\n== প্রভাব ==\nআফগানিস্তানের ইতিহাসের সাথে সুফিবাদ গভীরভাবে জড়িত, কারণ আফগান রাজারা ঐতিহ্যগতভাবে একজন মহান সুফি পীরের উপস্থিতিতে অভিষিক্ত হতেন। সুফিরা অনেক রাজনৈতিক শাসকের বিরুদ্ধে বিদ্রোহেও জড়িত ছিলেন। ১৯১৯ সালে, রাজা আমানউল্লাহর অধীনে, সুফিরা সমাজে তাদের অবস্থানকে হুমকির মুখে পড়তে দেখে। অনেক সুফি এবং অ-সুফি মুসলিম একত্রিত হয়ে রাজা আমানউল্লাহকে উৎখাত করার চেষ্টা করেছিলেন।\n\n\n== সুফি আচার-অনুষ্ঠান ==\nকাওয়ালি, একটি ভক্তিমূলক সুফি সঙ্গীত, যা সমগ্র দেশে গাওয়া হয়। অন্যান্য সুফি প্রথার মধ্যে রয়েছে জিকির এবং ইসলাম প্রচারের জন্য বিভিন্ন খানকাহ নির্মাণ। আফগানিস্তানে নকশবন্দি তরীকা অন্যতম প্রধান সুফি তরিকাগুলোর মধ্যে একটি। নকশবন্দি তরীকার মুজাদ্দিদিয়া শাখা বর্তমান সময়েও প্রভাবশালী বলে মনে করা হয়। পীর সাইফুর রহমান এই তরীকার একজন বিশিষ্ট সুফি ছিলেন। নকশবন্দি তরীকার অন্যান্য শাখার মধ্যে আনসারি, দাহবিদি, পারসাই এবং জুয়েবারি উল্লেখযোগ্য। আফগানিস্তানে অন্যান্য অনুসৃত সুফি তরীকার মধ্যে কাদেরিয়া এবং চিশতিয়া তরীকা উল্লেখযোগ্য।\nআফগানিস্তানে সুফিরা মাওলিদ উদযাপন করে। হযরত মুহাম্মদ (সাঃ) বিভিন্ন ধন-সম্পদ যেমন মুওয়ে মুবারক (মুহাম্মদের চুল মুবারক), খিরকা শরীফ, ইত্যাদি আফগানিস্তানের সুফিদের জন্য পবিত্র বস্তু এবং তারা এই ধন-সম্পদের চারপাশে মাজার তৈরি করেছেন।\n\n\n=== বিশ্বাস ===\nআফগানিস্তানের মানুষ সুফি মাজারগুলোকে তাদের মানসিক ভার লাঘব করার স্থান হিসেবে গণ্য করে, যেখানে তারা সুফি পীরের পায়ের কাছে তাদের সমস্যাগুলি ভাগ করে নেয়, বিশ্বাস করে যে ওই পীর তাদের পক্ষ থেকে আল্লাহর কাছে সুপারিশ করতে পারেন। এটা দৃঢ়ভাবে বিশ্বাস করা হয় যে সুফি পীরের দোয়া দারিদ্র্য দূর করতে, রোগ নিরাময় করতে, প্রিয়জনের সাথে সম্পর্ক উন্নত করতে এবং জীবনের বিভিন্ন কষ্ট থেকে মুক্তি দিতে পারে। যখন মানুষ তাদের সকল প্রচেষ্টা ব্যর্থ হওয়ার পরে অসহায় হয়ে পড়ে, তখন তারা সুফি পীরের শরণাপন্ন হয়। সুফি পীরদের আল্লাহর প্রতিনিধি হিসেবে বিবেচনা করা হয়, যারা আল্লাহর সাথে তাদের সম্পর্ক তৈরি করতে পারে এবং তাদের সমস্ত ইচ্ছা - পীরের মাধ্যমে - সরাসরি আল্লাহর কাছে শোনা এবং পূর্ণ হতে পারে।\n\n\n== আফগানিস্তানে সুফি অনুশীলনের দমন ==\nআফগানিস্তানে তালেবান শাসনামলে (১৯৯৬ থেকে ২০০১ সাল) সুফিবাদ কঠিন সময়ের সম্মুখীন হয়। বলা হয় যে তালেবানরা অনেক সুফিকে নির্যাতন করেছিল এবং তাদের বাদ্যযন্ত্রগুলো ধ্বংস করেছিল। এর ফলে সুফিরা বহু বছর ধরে গোপনে তাদের কার্যক্রম চালাতে বাধ্য হয়।\n১৫ মার্চ ২০১২ সালে, ১১ জন আফগান সুফি নিহত হন। ২০১৮ সালে, মাওলিদ উদযাপনের সময় আত্মঘাতী বোমা হামলার শিকার হন প্রায় ৫০ জন ধর্মীয় পণ্ডিত।\n\n\n== স্বীকৃতি ==\nআফগানিস্তানের প্রাক্তন রাষ্ট্রপতি সিবঘাতুল্লাহ মুজাদ্দেদি একজন সুফি শায়খ ছিলেন। আফগানিস্তানের সুফিরা তাদের অলৌকিক ক্ষমতার জন্য পরিচিত। সুফি মাজারে (জিয়ারত) তীর্থযাত্রা আফগানিস্তানের সর্বত্র স্বীকৃত।\n\n\n== আফগানিস্তানের উল্লেখযোগ্য সুফিদের তালিকা ==\nআফগানিস্তান অনেক সুফির জন্মস্থান, যেমন:\n\nহাকিম সানাই (গজনি)\nজামী (হেরাত)\nশায়খ মোহাম্মদ রোহানি\nখাজা আবদুল্লাহ আনসারি\nসিবঘাতুল্লাহ মুজাদ্দেদি\nআহমেদ গিলানি\nআবু বকর মুজাদ্দেদি\nরুমি\nআহমদ রেজা খান বেরেলভী\n\n\n== তথ্যসূত্র ==\n\nটেমপ্লেট:আফগানিস্তানে ধর্ম"}