{"pageid": 1358479, "title": "বহুমতধারী দল", "url": "https://bn.wikipedia.org/wiki?curid=1358479", "content": "বহুমতধারী দল (ইংরেজি পরিভাষায় বিগ টেন্ট দল বা ক্যাচ-অল পার্টি) বলতে এমন কোনও রাজনৈতিক দলের ক্ষেত্রে ব্যবহৃত হয় যার সদস্যদের রাজনৈতিক ভাবাদর্শের মতপরিসর বিস্তৃত। এই ধরনের দল অন্যান্য ধরনের দলগুলো, যাঁরা একটি নির্ধারিত আদর্শ অনুসরণ করে চলে, সেই ভাবাদর্শের অনুসারী ভোটারদের সন্ধান করে এবং জনগণকে এই ভাবাদর্শের প্রতি আকৃষ্ট করার চেষ্টা করে, তাঁদের বিপরীত।\n\n\n== উদাহরণ ==\n\n\n=== আয়ারল্যান্ড ===\nআয়ারল্যান্ড প্রজাতন্ত্রের দুটি প্রাচীন ও প্রভাবশালী দল ফিনে গেইল (আইরিশ: Fine Gael) ও ফিয়ানা ফাল (আইরিশ: Fianna Fáil)-কে ক্যাচ-অল পার্টি হিসাবে বিবেচনা করা হয় এবং বিভিন্ন সামাজিক শ্রেণী ও রাজনৈতিক ভাবাদর্শের লোকেদের সমন্বয়ে গঠিত। তবে উভয় দলই সাধারণত একই রকম বলে বিবেচিত এবং উদার রক্ষণশীলতাবাদ ভাবাদর্শের সাথে মধ্য-ডানপন্থী অবস্থানে অবস্থান করে। একই ভাবাদর্শের হওয়া সত্ত্বেও তাঁদের পৃথক থাকার কারণগুলো মূলত ঐতিহাসিক কারণে, যাঁরা ১৯২০-এর দশকে ইঙ্গ-আইরিশ চুক্তিকে সমর্থন করেছিল তাঁরা শেষ পর্যন্ত ফিনে গেইল গঠন করে এবং যাঁরা চুক্তির বিরোধিতা করেছিল যাঁরা একটি স্বাধীন আয়ারল্যান্ডের জন্য ফিয়ানা ফাল গঠন করে।\n\n\n=== বাংলাদেশ ===\nবাংলাদেশের অধিকাংশ রাজনৈতিক জোট বিগ টেন্ট এবং জোটগুলোতে বিস্তৃত মতপরিসরের দল দেখা যায়। আওয়ামী লীগের মহাজোট এবং বিএনপির ২০ দলীয় জোট বিস্তৃত দলগুলোকে নিয়ে গঠিত। ২০২৪-এ ছাত্র-জনতার অভ্যুত্থানে নেতৃত্ব প্রদানকারী ছাত্রদের নতুন দল জাতীয় নাগরিক পার্টিও একটি বহুমতধারী দল।\n\n\n=== ভারত ===\nভারতীয় জাতীয় কংগ্রেস ব্রিটিশ সাম্রাজ্যের বিরোধিতাকারী সকল শ্রেণী, বর্ণ ও ধর্মের ভারতীয়দের সমর্থন নিয়ে গঠিত হয়েছিল। ১৯৭৭ সালে ভারতে ক্ষমতায় আসা জনতা পার্টি একটি ক্যাচ-অল পার্টি ছিল, যেটি ভারতে জরুরি অবস্থা (১৯৭৫-১৯৭৭)-র বিরোধিতাকারী বিভিন্ন ভাবাদর্শের লোকদের নিয়ে গঠিত হয়েছিল।\n\n\n== তথ্যসূত্র =="}