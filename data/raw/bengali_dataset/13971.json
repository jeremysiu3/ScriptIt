{"pageid": 13971, "title": "সিস্টেম্‌স স্নায়ুবিজ্ঞান", "url": "https://bn.wikipedia.org/wiki?curid=13971", "content": "সিস্টেম্‌স স্নায়ুবিজ্ঞান (ইংরেজি: Systems neuroscience) স্নায়ুবিজ্ঞানের একটি শাখা যেখানে সাধারণত জেগে থাকা, আচরণশীল জীবসমূহের স্নায়ুবর্তনীর কর্মপদ্ধতি গবেষণা করা হয়। স্নায়ুকোষ বা নিউরনসমূহ পরস্পর সংযুক্ত হয়ে নিউরাল নেটওয়ার্ক গঠনের মাধ্যমে কীভাবে সমন্বিতভাবে একই কাজ (যেমন - দর্শন) সম্পাদন করে, তা এই গবেষণা ক্ষেত্রের আলোচ্য বিষয়।\nবিশ্লেষণের এই স্তরে স্নায়ুবিজ্ঞানীরা বোঝার চেষ্টা করেন কীভাবে বিভিন্ন স্নায়ুবর্তনী ইন্দ্রিয়গত তথ্য প্রক্রিয়া ও বিশ্লেষণ করে, কীভাবে বহিস্থ জগৎ সম্পর্কে ধারণা সৃষ্টি করে, সিদ্ধান্ত নেয় এবং অঙ্গ-প্রত্যঙ্গ নাড়ায়। মস্তিষ্কের আণবিক ও কোষীয় স্তরের স্নায়ুবিজ্ঞান এবং আচরণমূলক ও বোধগত স্নায়ুবিজ্ঞানে আলোচিত উচ্চস্তরের বিভিন্ন মানসিক ক্রিয়া যেমন ভাষা, স্মৃতি, আত্মসচেতনতা, ইত্যাদির মধ্যবর্তী স্থানের যে বিষয়বস্তু, তা-ই সিস্টেম্‌স স্নায়ুবিজ্ঞানীদের গবেষণার বিষয়।"}