{"pageid": 1384446, "title": "জীবনরক্ষক ব্যবস্থা", "url": "https://bn.wikipedia.org/wiki?curid=1384446", "content": "জীবনরক্ষক ব্যবস্থা বলতে এমন কতগুলি উপকরণ ও সরঞ্জাম সামগ্রীর সমবায়কে নির্দেশ করা হয়, যা কোনও পরিবেশ বা পরিস্থিতিতে মানুষের জীবন ধারণ করতে বা মানুষকে বাঁচিয়ে রাখতে অত্যাবশ্যক এবং যার অনুপস্থিতিতে জীবন ধারণ করা অসম্ভব। সাধারণত মহাকাশ বা গভীর সমুদ্রের তলদেশে, ইত্যাদি জীবনধারণের জন্য প্রতিকূল বা সংকটজনক পরিবেশে, কিংবা মৃত্যুর উচ্চ ঝুঁকিতে থাকা রোগীর জন্য ব্যবহৃত ব্যবস্থাগুলিকে এই নাম দেওয়া হয়।\nমানব মহাকাশযাত্রার প্রেক্ষিতে জীবনরক্ষক ব্যবস্থাগুলি মহাকাশচারীদেরকে বাতাস বা অক্সিজেন, পানি ও খাবারের যোগান দেয় এবং দেহের বর্জ্য পদার্থের (যেমন মলমূত্র) ব্যবস্থা করে। মার্কিন মহাকাশ সংস্থা ও বেসামরিক মহাকাশযাত্রা ব্যবসা প্রতিষ্ঠানগুলি অপেক্ষাকৃত ব্যাপক একটি পরিভাষা ব্যবহার করে, যা হল পরিবেশ নিয়ন্ত্রণ ও জীবনরক্ষক ব্যবস্থা (Environmental control and life-support system, সংক্ষেপে ECLSS) এই ব্যবস্থাটি উপরের সুবিধাগুলি ছাড়াও দেহের তাপমাত্রা ঠিক রাখা, দেহের উপরে চাপ গ্রহণযোগ্য মাত্রায় বজায় রাখা, ইত্যাদি সুবিধা প্রদান করে। এছাড়া বিকিরণ ও অতিক্ষুদ্র উল্কাখণ্ডের মত বহিঃস্থ সমস্যাগুলির বিরুদ্ধে প্রতিরক্ষা প্রদানও আবশ্যক হতে পারে। জীবনরক্ষক ব্যবস্থার গঠন উপাদানগুলি অতীব গুরুত্বপূর্ণ নিরাপত্তা ব্যবস্থা হয়ে থাকে, এবং এগুলিকে নিরাপত্তা প্রকৌশলের বিভিন্ন কৌশল ব্যবহার করে নকশা ও নির্মাণ করা হয়।\nডুবোসাঁতারের জন্য কৃত্রিম শ্বাসযন্ত্রটিকে একটি জীবনরক্ষক সরঞ্জাম হিসেবে গণ্য করা হয়। আর সম্পৃক্ততা ডুবসাঁতার ব্যবস্থাকে একটি জীবনরক্ষক ব্যবস্থা হিসেবে ধরা হয়; যেসব কর্মী এটি পরিচালনার দায়িত্বে থাকে, তাদেরকে জীবনরক্ষক কারিগর বলা হয়। এই ধারণাটি ডুবোজাহাজ, মনুষ্যবাহী ডুবোযান ও আকাশ থেকে ঝাঁপ দেওয়ার সুট বা বিশেষ পোশাকের ক্ষেত্রেও প্রযোজ্য, যেখানে ব্যবহারকারীরা বহিঃস্থ চাপ ও তাপমাত্রা থেকে অন্তরিত থাকে এবং তাদের শ্বাসপ্রশ্বাসের গ্যাসটিকে শ্বাসগ্রহণের যোগ্য থাকতে হয়।\nচিকিৎসাক্ষেত্রে জীবনরক্ষক ব্যবস্থার মধ্যে আছে হৃদ-ফুস্ফুস যন্ত্র, কৃত্রিম শ্বাসযন্ত্র এবং বৃক্ক ঝিল্লি-বিশ্লেষণ (কিডনি ডায়ালাইসিস) সরঞ্জাম।\n\n\n== তথ্যসূত্র =="}