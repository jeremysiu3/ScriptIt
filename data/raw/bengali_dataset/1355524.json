{"pageid": 1355524, "title": "স্বজনতোষী পুঁজিবাদ সূচক", "url": "https://bn.wikipedia.org/wiki?curid=1355524", "content": "স্বজনতোষী পুঁজিবাদ সূচক (ইংরেজি: Crony-capitalism index) হল ব্রিটিশ সাময়িকী দি ইকোনমিস্ট দ্বারা প্রকাশিত একটি সূচক যেটিতে পুঁজিবাদী অর্থনীতির অধিকারী কোনও দেশ বা নগরীর জনগণের জীবিকা স্বজনতোষী পুঁজিবাদ দ্বারা কতটুকু প্রভাবিত হয়, সেটি গণনা করার দাবি করা হয়। মর্গান স্ট্যানলি বিনিয়োগ ব্যবস্থাপনা বিভাগের রুচির শর্মা, ভারতীয় চিন্তাকেন্দ্র সেন্টার ফর পলিসি রিসার্চ-এর অদিতি গান্ধী ও মাইকেল ওয়াল্টন এবং অন্যান্য অর্থনীতিবিদদের গবেষণাকর্মের উপর ভিত্তি করে ২০১৪ সালে স্বজনতোষী পুঁজিবাদ পরিমাপের এই পদ্ধতিটি সৃষ্টি করা হয়।\n\n\n== লক্ষ্য ==\nসূচকটির লক্ষ্য হল অনুপার্জিত আয় অন্বেষীদের সংখ্যার প্রবণতা পরিমাপ করা। এর পেছনে যে পূর্বানুমানটি কাজ করছে, তা হল সরকারি কর্মকর্তাদের দ্বারা নির্ধারিত অনুকূল রাজনৈতিক নীতিসমূহের বদৌলতে বিত্তবান ও শক্তিশালী শিল্পপতিরা (স্বজনতোষী পুঁজিপতিরা) তাদের সম্পদ বৃদ্ধি করছে। তারা এমন সব খাতে ব্যবসা করে, যেগুলিতে ব্যবসা করতে সরকারি অনুমোদন ও সরাসরি পৃষ্ঠপোষকতার প্রয়োজন হয়, তাই ব্যবসায়ীরা সরকারের সাথে ঘনিষ্ঠ সম্পর্ক স্থাপন করে, তদবির (লবিইং) করে, এমনকি ঘুষ দিয়ে ও আইনের ফাঁকফোকর গলে নিজেদের স্বার্থ উদ্ধার করে। তারা এই দুর্নীতিমূলক সম্পর্ক কাজে লাগিয়ে উৎপাদিত পণ্য বা সেবার দাম অন্যায্যভাবে বাড়িয়ে বিক্রয় করতে পারে, ফলে সাধারণ মানুষকে স্বাভাবিকের চেয়ে বেশি দামে এগুলি ক্রয় করতে হয়। এর ফলে ঐসব স্বজনতোষী পুঁজিপতিরা সমগ্র সমাজের জন্য অধিক সম্পদ তৈরি তো করছেই না, বরং জনগণের শ্রমের ফসল থেকে স্বাভাবিকের চেয়ে বেশি অংশ  নিজেরাই নিয়ে চলে যাচ্ছে।\n\n\n== পদ্ধতি ==\nদি ইকোনমিস্ট দশটি শিল্প নির্বাচন করেছে যেগুলি হয় একচেটিয়া কারবারের ঝুঁকিতে থাকে, বা যেগুলি চালাতে বিশেষ সরকারি অনুমতিপত্র লাগে বা যেগুলি সরকারের পৃষ্ঠপোষকতার উপর উচ্চমাত্রায় নির্ভরশীল। এগুলি হল জুয়াশালার ব্যবসা (ক্যাসিনো); কয়লা, পাম তেল ও কাঠের ব্যবসা; প্রতিরক্ষাজনিত ক্রয়; আমানত-গ্রহণকারী ব্যাংকিং ও বিনিয়োগ ব্যাংকিং; অবকাঠামো ও নলপথ (পাইপলাইন); সমুদ্রবন্দর ও বিমানবন্দর; স্থাবর সম্পত্তি ও নির্মাণ; ইস্পাত ও অন্যান্য ধাতু; খনন ও অন্যান্য কাঁচামাল-জাতীয় দ্রব্য; উপযোগিতা প্রদানকারী প্রতিষ্ঠান ও টেলিযোগাযোগ সেবা প্রতিষ্ঠান। তারপর এইসব অধিকতর অনুপার্জিত আয়ের অধিকারী খাতগুলিতে বিশ্বের শতকোটিপতিদের মধ্যে যারা সক্রিয়ভাবে সংযুক্ত আছে, তাদের মোট সম্পদ ‘’ফোর্বস’’ সাময়িকী থেকে গণনা করা হয়। এরপর শতকোটিপতিদের সম্পদের সাথে স্থূল বা মোট অভ্যন্তরীণ আয়ের অনুপাতটি গণনা করা হয়। যদি এই অনুপাতটি উচ্চ হয়, তাহলে স্বজনতোষী পুঁজিবাদজনিত কারণে দুঃখদুর্দশা বেশি হবার সম্ভাবনা থাকে।\n\n\n== ফলাফল ==\n\n\n=== ২০২৩ ===\n২০২৩ সালে এসে স্বজনতোষী পুঁজিপতিদের সম্পদমূল্য দাঁড়ায় ৩ লক্ষ কোটি ডলার, যা ছিল বৈশ্বিক স্থূল অভ্যন্তরীণ উৎপাদনের (জিডিপি) ৩%। এর ২৫ বছর আগে এগুলি যথাক্রমে ৩১ হাজার ৫০০ কোটি টাকা ও বৈশ্বিক জিডিপি-র মাত্র ১% ছিল। স্বজনতোষী পুঁজিপতিদের সম্পদ বৃদ্ধির ৬৫%-ই ভারত, চীন, যুক্তরাষ্ট্র ও রাশিয়াতে ঘটেছে। দি ইকোনমিস্টের মতে বিশ্বের ৩০০ জনেরও বেশি শতকোটিপতির সম্পদের বড় অংশ রাষ্ট্রের সাথে ঘনিষ্ঠ লেনদেনের মাধ্যমে অর্জিত হয়েছে। \n\n\n== সমালোচনা ==\nসূচকটিকে এই বলে সমালোচনা করা হয় যে এটির নামকরণ যথার্থ নয়, কেননা স্বজনতোষী পুঁজিবাদ বলতে যা বোঝায়, সেটি এই সূচকটি আদতে গণনা করে না। যেমন এটিতে কিছু খুবই গুরুত্বপূর্ণ খাত বা পরিস্থিতি ধর্তব্যেই নেওয়া হয় না। এইসব খাত বা পরিস্থিতির মধ্যে দক্ষিণ কোরিয়ায় চায়েবোল ব্যবসাগুলি, জাপানের জাইবাৎসু ব্যবসাগুলি, কিংবা মার্কিন যুক্তরাষ্ট্রের আইনসভা কংগ্রেসে মার্কিন ব্যবসা প্রতিষ্ঠানগুলির তদবির বা লবিইং, বিশেষ করে গুগল, ফেসবুক, অ্যাপল ও অন্যান্য  প্রযুক্তি দানব কোম্পানিগুলি যে তদবির ও উপঢৌকনের মাধ্যমে সরকারের কাছে থেকে অনুকূল নীতি ও করপ্রদান পদ্ধতি লেনদেন করে নেয়, সে ব্যাপারগুলি অন্তর্ভুক্ত।\n\n\n== আরও দেখুন ==\n\nপুঁজিবাদ\nশিল্পজোট\nকর্পোরেশনের কল্যাণ\nকর্পোরেশনবাদ\nঅর্থনৈতিক হস্তক্ষেপবাদ\nসরকারের ব্যর্থতা\nসরকারি-মালিকানাধীন কর্পোরেশন\n\n\n== তথ্যসূত্র ==\n\n\n== বহিঃসংযোগ ==\nCPI (দুর্নীতি উপলব্ধি সূচক)\nThe new age of crony capitalism (“স্বজনতোষী পুঁজিবাদের নতুন যুগ”)"}