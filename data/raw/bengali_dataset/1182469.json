{"pageid": 1182469, "title": "হিমাচল প্রদেশ রাজ্য আইন, ১৯৭০", "url": "https://bn.wikipedia.org/wiki?curid=1182469", "content": "হিমাচল প্রদেশ রাজ্য আইন, ১৯৭০ হলো ভারতের সংসদের একটি আইন, যার দ্বারা হিমাচল প্রদেশকে ভারতের একটি পূর্ণ রাজ্যের মর্যাদা দেওয়া হয়েছিল। এই আইন অনুসারে, ১৯৭১ সালের ২৫ জানুয়ারিতে তৎকালীন কেন্দ্রশাসিত অঞ্চল হিমাচল প্রদেশ ভারতের ১৮তম রাজ্যে পরিণত হয়। \n\n\n== ইতিহাস ==\nভারতের স্বাধীনতার পর ১৯৪৮ সালের ১৫ ই এপ্রিলে ব্রিটিশ ভারতের পাঞ্জাব প্রদেশের উত্তর-পূর্বাঞ্চলে পশ্চিম-হিমালয়ের প্রবর্তক অঞ্চলে অবস্থিত ২৮টি ক্ষুদ্র পার্বত্য দেশীয় রাজ্যগুলোকে (সামন্ত/করদ রাজ্য ও জাইলদার সহ) একত্রিত করে চিফ কমিশনার শাসিত হিমাচল প্রদেশ গঠন করা হয়। এগুলো হিমাচল প্রদেশ (প্রশাসন) আদেশ, ১৯৪৮-এর অধীনে অতিরিক্ত-প্রাদেশিক এখতিয়ার আইন, ১৯৪৭ (পরে ১৯৫০ সালের এও-এর মাধ্যমে বিদেশি এখতিয়ার আইন, ১৯৪৭ নামে নামকরণ করা হয়) এর অধীনে সিমলা হিলস রাজ্য এবং চারটি পাঞ্জাব দক্ষিণ পার্বত্য রাজ্য হিসাবে পরিচিত ছিল। ১৯৫৪ সালের ১ জুলাই হিমাচল প্রদেশ ও বিলাসপুর (নতুন রাজ্য) আইন, ১৯৫৪ দ্বারা বিলাসপুর রাজ্যটি হিমাচল প্রদেশে একীভূত হয়।\n১৯৫০ সালের ২৬ জানুয়ারি ভারতের সংবিধান কার্যকর হওয়ার মাধ্যমে প্রদেশটির পরিচালনায় একজন লেফটেন্যান্ট গভর্নর নিযুক্ত হওয়ার পর হিমাচল প্রদেশ একটি পার্ট 'সি' রাজ্যে পরিণত হয়। ১৯৫২ সালে রাজ্যের বিধানসভা নির্বাচন হয়। এরপর ১৯৫৬ সালের ১ নভেম্বরে হিমাচল প্রদেশকে একটি কেন্দ্রশাসিত অঞ্চলে পরিণত হয়। ১৯৬৬ সালের পাঞ্জাব পুনর্গঠন আইনের মাধ্যনে পাঞ্জাব রাজ্যের কিছু এলাকা, যথা, সিমলা, কাংড়া, কুলু এবং লাহুল ও স্পিতি জেলা, লোহারা, অম্ব এবং উনা কানুনগো সার্কেল, সান্তোখগড় কানুনগো সার্কেলের কিছু এলাকা এবং কেন্দ্রশাসিত অঞ্চলে উনা তহসিলের কিছু নির্দিষ্ট এলাকা, পাশাপাশি পূর্ববর্তী পেপসু রাজ্যের কান্দাঘাট এবং নালাগড় তহসিল, পাঠানকোট জেলার ধর কালান কানুনগো সার্কেলের কিছু অংশ ১৯৬৬ সালের ১ নভেম্বরে হিমাচল প্রদেশের সাথে একীভূত করা হয়েছিল।  ১৯৭০ সালের ১৮ ডিসেম্বর হিমাচল প্রদেশ রাজ্য আইন ভারতীয় সংসদে পাস হয় এবং ১৯৭১ সালের ২৫ জানুয়ারিতে ভারতের ১৮তম পূর্ণ রাজ্য হিসেবে নতুন হিমাচল প্রদেশ আত্মপ্রকাশ করার মাধ্যমে আইনটি কার্যকর হয়। ড. যশবন্ত সিং পারমার নবগঠিত রাজ্যের মুখ্যমন্ত্রীর দ্বায়িত্ব গ্রহণ করেন।\n\n\n== তথ্যসূত্র ==\n\nVerma, V. (১৯৯৫)। The Emergence of Himachal Pradesh: A Survey of Constitutional Developments। Indus Publishing। আইএসবিএন 81-7387-035-7। সংগ্রহের তারিখ ১৫ জুন ২০১১।"}