{"pageid": 1166755, "title": "কি ও কী", "url": "https://bn.wikipedia.org/wiki?curid=1166755", "content": "কি ও কী বাংলা ভাষায় ব্যবহৃত শব্দদ্বয়, যেখানে \"কি\" ক্রিয়াবিশেষণ (অব্যয়) এবং \"কী\" সর্বনাম পদ হিসেবে কাজ করে। উভয়ই প্রশ্নবোধক বা বিস্ময়সূচক বাক্যে ব্যবহৃত হয়। সমোচ্চারিত শব্দ হওয়ায় প্রায়শই লেখা ও পড়ার সময় শব্দদ্বয়ের বানান ও অর্থ নিয়ে ব্যবহারকারীদের অসুবিধা সৃষ্টি হয়। অনেকে ভিন্ন অর্থ প্রকাশের জন্য কেবল একটি শব্দই ব্যবহার করেন।\n\n\n== পার্থক্য ও ব্যবহার ==\n\"হ্যাঁ\" বা \"না\" দিয়ে যেসকল প্রশ্নের উত্তর দেওয়া যায়, সেসকল ক্ষেত্রে \"কি\" ব্যবহৃত হয় এবং \"হ্যাঁ\" বা \"না\" দিয়ে যেসকল প্রশ্নের উত্তর দেওয়া যায় না, বিশদ বিবরণ দিতে হয়, সেসকল ক্ষেত্রে \"কী\" ব্যবহৃত হয়। \"কি\"-এর উত্তরে ক্রিয়াবিশেষণ এবং \"কী\"-এর উত্তরে বিশেষ্য বা সর্বনাম পদ পাওয়া যায়।\n\nতুমি কি খাবে?\nতুমি কী খাবে?\nপ্রথম প্রশ্নে জিজ্ঞাসা করা হয়েছে সে খাবে কি-না, যার উত্তর হতে পারে \"হ্যাঁ, খাবো\" অথবা \"না, খাবো না\", যেখানে দ্বিতীয় প্রশ্নে জিজ্ঞাসা করা হয়েছে সে কোন খাবারটি খাবে, যার উত্তর কোনো খাদ্যপণ্যের নাম হতে পারে।\nবিস্ময়সূচক বাক্যে কিংবা হর্ষ বিষাদ বুঝাতে হলে কী ব্যবহার হবে।\n\nকী সুন্দর কথা বলেছে!\nকী মধুর!\n\n\n== রূপভেদ ==\nকি: নাকি, কি-না, বৈকি ইত্যাদি।\nকী: কীসের, কীভাবে ইত্যাদি।\n\n\n== তথ্যসূত্র =="}