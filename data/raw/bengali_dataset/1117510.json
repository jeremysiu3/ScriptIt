{"pageid": 1117510, "title": "মুন্সীগঞ্জ জেলা ইনডোর স্টেডিয়াম", "url": "https://bn.wikipedia.org/wiki?curid=1117510", "content": "মুন্সীগঞ্জ জেলা ইনডোর স্টেডিয়াম ২০২১ সালে প্রতিষ্ঠিত বাংলাদেশের একটি জেলা পর্যায়ের ইনডোর খেলাধুলা ও প্রশিক্ষণ আয়োজনের স্টেডিয়াম। এটি মুন্সীগঞ্জ জেলায় মুন্সীগঞ্জ পৌরসভার মাঠপাড়া এলাকায় সার্কিট হাউজ ও মুন্সীগঞ্জ জেলা সুইমিংপুলের মাঝে অবস্থিত। এটি সাধারণত জেলার ব্যাডমিন্টন, বাস্কেটবল, টেবিল টেনিস খেলার জন্য নির্মিত ভেন্যু। বাংলাদেশের বেশিরভাগ স্টেডিয়ামের মতই এটিও জাতীয় ক্রীড়া পরিষদের নিয়ন্ত্রণাধীন ক্রীড়া স্থাপনা ও স্থানীয় মুন্সীগঞ্জ জেলা ক্রীড়া সংস্থার তত্ত্বাবধানে রয়েছে।\n\n\n== ইতিহাস ==\n২০১৮-১৯ অর্থবছরে বাংলাদেশের  যুব ও ক্রীড়া মন্ত্রণালয় মুন্সীগঞ্জে ইনডোর স্টেডিয়াম নির্মাণ, সুইমিংপুলের ছাউনি ও গ্যালারী নির্মাণ, টেনিস কমপ্লেক্স নির্মাণ ও মুন্সীগঞ্জ স্টেডিয়াম উন্নয়নে ২০ কোটি ৩৩ লাখ টাকার পরিকল্পনা করেছিল। ২০১৮ সালের মার্চ-এপ্রিলে জাতীয় ক্রীড়া পরিষদের উদ্যোগে মুন্সীগঞ্জ জেলা সুইমিংপুল সংস্কারসহ শহরের মাঠপাড়ায় ক্রীড়াস্থাপনাটির নির্মাণ শুরু হয়, ২০১৯ সালের ডিসেম্বরে এটির নির্মাণকাজ শেষ হয়। ২০২১ সালের ১৭ ফেব্রুয়ারি স্টেডিয়ামটি উদ্বোধন ও  ব্যবহারের জন্য উন্মুক্ত করা হয়, একই সাথে জেলা ক্রীড়া সংস্থার কাছে দেখভালের জন্য হস্তান্তর করা হয়। সুইমিংপুল সংস্কারসহ সম্পূর্ণ প্রকল্পটি নির্মাণে ১১ কোটি ৮৩ লাখ টাকা ব্যয় হয়।\n\n\n== বিশেষত্ব ==\nমুন্সীগঞ্জ জেলা ইনডোর স্টেডিয়াম মূলত জেলা ও আঞ্চলিক পর্যায়ের ব্যাডমিন্টন, বাস্কেটবল, টেবিল টেনিস, কারাতেসহ সকল প্রকার ইনডোর খেলা আয়োজনের উপযোগী। এছাড়াও স্টেডিয়ামে শরীর চর্চা ও গঠনের জন্য একটি ব্যায়ামাগার রয়েছে। একসাথে ৪০০ জন দর্শক বসে এখানে খেলা দেখতে পারেন। \n\n\n== আয়োজন ==\nউদ্বোধনের দিনে মুজিববর্ষ ব্যাডমিন্টন প্রতিযোগিতা ছিল স্টেডিয়ামটিকে আয়োজিত প্রথম কোন ক্রীড়ানুষ্ঠান। \n\n\n== তথ্যসূত্র =="}