{"pageid": 1513873, "title": "করতোয়া সেতু", "url": "https://bn.wikipedia.org/wiki?curid=1513873", "content": "চতুর্থ চীন-বাংলাদেশ মৈত্রী সেতু, যা করতোয়া সেতু নামেই অধিক পরিচিত, পঞ্চগড় জেলার দেবীগঞ্জে করতোয়া নদীর উপর নির্মিত বাংলাদেশের একটি সড়ক সেতু। ১৯৯৮ সালের ১৪ ফেব্রুয়ারি তৎকালীন প্রধানমন্ত্রী শেখ হাসিনা এই সেতুর উদ্বোধন করেন। বাংলাদেশ-চীন কূটনৈতিক সম্পর্ক স্থাপনের পর থেকে চীন সরকার চায়নাএইড কাঠামোর আওতায় বাংলাদেশে আটটি সেতুর মধ্যে এটি চতুর্থ। ৫৭৭.৪০ মিটার দীর্ঘ এই সেতুটি করতোয়া নদীর উপর নির্মিত প্রথম সড়ক সেতু।\n\n\n== ইতিহাস ==\nসেতুটি নির্মাণের আগে নীলফামারী জেলার সাথে পঞ্চগড় জেলার এবং দেবীগঞ্জ উপজেলার সাথে পঞ্চগড় জেলা শহরের যোগাযোগ ব্যবস্থা খারাপ ছিল। বর্ষাকালে নদীর ঐপাড়ের ৬ টি ইউনিয়নের বাসিন্দাদের চিকিৎসা সহ নাগরিক সেবা নিতে নৌকায় করে খরস্রোতা করতোয়া পাড়ি দিয়ে দেবীগঞ্জ উপজেলা সদরে আসতে হতো।\nযুগের সাথে তাল মিলিয়ে ও স্থানীয় জনগণের কষ্ট লাঘবের কথা চিন্তা করে সামরিক শাসক হুসেইন মোহাম্মদ এরশাদের আমলে ১৯৮৮ সালে করতোয়া সেতু নির্মাণের ভিত্তিপ্রস্তর স্থাপন হলেও পরবর্তীতে নির্মাণ কাজ বন্ধ হয়ে যায়। পরে ১৯৯৫ সালের ৩১ ডিসেম্বর তৎকালীন প্রধানমন্ত্রী বেগম খালেদা জিয়া সেতুটির পুনরায় ভিত্তিপ্রস্তর স্থাপন করেন।\n\nবাংলাদেশ ও চীনের মধ্যকার বন্ধুত্বের নিদর্শন হিসেবে ১৯৯৭ সালে খরস্রোতা করতোয়া নদীর উপর চতুর্থ চীন-বাংলাদেশ মৈত্রী সেতুর নির্মাণ কাজ শুরু হয় এবং ১৯৯৮ সালের ১৪ ফেব্রুয়ারি সেতুটি আনুষ্ঠানিকভাবে উদ্বোধন করা হয়।\nসেতুটি উদ্বোধনের পর দেবীগঞ্জ উপজেলার মানুষের যাতায়াত ব্যবস্থা সহজ হওয়ায় শিক্ষা, স্বাস্থ্য সেবা সহ নাগরিক সুযোগ-সুবিধা নিশ্চিত হয়েছে এবং অর্থনৈতিক ক্ষেত্রে এসেছে আমূল পরিবর্তন। এছাড়া এই সেতু থেকে সরকার প্রতিবছর মোটা অংকের রাজস্ব আদায় করতে পারছে।\nকরতোয়া সেতু উদ্বোধনের পর থেকে দেবীগঞ্জবাসীর বিকেলের অবসর সময় কাটানোর স্থানে পরিণত হয় সেতুর দুই পাড়। এবং ২০০৯ সালে পঞ্চগড়ের তৎকালীন জেলা প্রশাসক বনমালী ভৌমিক করতোয়া সেতুর পূর্ব প্রান্তে ডিসি পার্ক নামে একটি শিশু পার্ক নির্মাণ করেন। বর্তমানে দেবীগঞ্জ উপজেলাসহ পাশ্ববর্তী জেলা ও উপজেলার মানুষের কাছে জনপ্রিয় পর্যটন কেন্দ্র হিসেবে পরিচিতি লাভ করেছে ডিসি পার্ক।\nসেতুটি দেশের একমাত্র চর্তুদেশীয় স্থলবন্দর বাংলাবান্ধা ও পঞ্চগড় জেলা শহরের সঙ্গে সারাদেশের যোগাযোগের অন্যতম মাধ্যম হিসেবে পরিচিত।\n\n\n== আরও দেখুন ==\nতিস্তা সড়ক সেতু\nতিস্তা ব্যারেজ\n\n\n== তথ্যসূত্র =="}