{"pageid": 1015236, "title": "বাংলাদেশী ১০ পয়সা", "url": "https://bn.wikipedia.org/wiki?curid=1015236", "content": "দশ পয়সা হল বাংলাদেশী টাকার ছোট শ্রেণীর মুদ্রা। দশ পয়সার ধাতব মূদ্রা সর্বপ্রথম প্রকাশিত হয় ১৯৭৩ সালে। বর্তমানে বাংলাদেশে দশ পয়সার ব্যবহার নেই।\n\n\n== ইতিহাস ==\nবাংলাদেশে ১৯৭১ সালে মহান মুক্তিযুদ্ধ হওয়ার আগ পর্যন্ত পাকিস্তানি রুপি ছিল দেশটির প্রচলিত মুদ্রা। বাংলাদেশ স্বাধীনতা অর্জনের পর ১৯৭২ সালের ৪ঠা মার্চ সর্বপ্রথম বাংলাদেশী মুদ্রার প্রচলন শুরু হয়। সরকারি মুদ্রার নাম রাখা হয় টাকা, পরবর্তীতে টাকাকে প্রকাশের চিহ্ন বা সংকেত হিসাবে \"৳\" কে নির্ধারণ করা হয়। টাকার সর্বনিম্ন একক নির্ধারণ করা হয় এক টাকা। আর এক টাকার শতাংশকে পয়সা নামে অভিহিত করা হয়। অর্থাৎ ৳১ সমান ১০০ পয়সা। ১৯৭৩ সালে ৫ পয়সা, ১০ পয়সা, ২৫ পয়সা ও ৫০ পয়সার প্রচলন শুরু হয়।\n\n\n=== নকশা ===\nদশ পয়সার মুদ্রার ক্ষেত্রে ১৯৭৩ সালের প্রথম প্রচলনের পর থেকে এই মুদ্রার তিন ধরনের নকশা দেখা যায়। তিন ধরনের নকশার প্রতিটির অভিমুখদিকে ছিল বাংলাদেশের জাতীয় প্রতীক। জাতীয় প্রতীকের কেন্দ্রে রয়েছে পানিতে ভাসমান একটি শাপলা ফুল, শাপলা ফুলটিকে বেষ্টন করে আছে ধানের দুটি শীষ। চূড়ায় পাটগাছের পরস্পরযুক্ত তিনটি পাতা এবং পাতার উভয় পার্শ্বে দুটি করে মোট চারটি তারকা।\n১৯৭৩ সালে ২৩ মিলিমিটার ব্যাসের এই কয়েনের ওজন ছিল ১.৯৮ গ্রাম। এর এক পাশে পানপাতা ও অন্য পাশে ছিল শাপলা ফুল। ১৯৭৪ সালে নকশা বদলে এক পাশে সবুজ বিপ্লব স্লোগান এবং সংশ্লিষ্ট লোগো ব্যবহার করা হয়। ১৯৭৭ সালে নকশা পুনরায় পরিবর্তন করে এক পাশে দুই সন্তানবিশিষ্ট একটি পরিবারের ছবি আনা হয়। ১৯৮১ সালে এই মুদ্রার ব্যাস কমিয়ে ২২ মিলিমিটার এবং ওজন কমিয়ে ১.৩৯ গ্রাম করা হয়।\n\n\n== আরো পড়ুন ==\nবাংলাদেশী টাকা\nবাংলাদেশের অর্থনীতি\nপয়সা\n\n\n== তথ্যসূত্র =="}