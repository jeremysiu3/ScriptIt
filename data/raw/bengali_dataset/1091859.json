{"pageid": 1091859, "title": "ফারুখ চৌধুরী", "url": "https://bn.wikipedia.org/wiki?curid=1091859", "content": "ফারুখ চৌধুরী (হিন্দি: फारुख चौधरी, ইংরেজি: Farukh Choudhary; জন্ম: ৮ নভেম্বর ১৯৯৬) হলেন একজন ভারতীয় পেশাদার ফুটবল খেলোয়াড়। তিনি বর্তমানে ভারতের পেশাদার ফুটবল লীগের শীর্ষ স্তর ইন্ডিয়ান সুপার লিগের ক্লাব জামশেদপুর এবং ভারত জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে কেন্দ্রীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।\nভারতীয় ফুটবল ক্লাব কেন্দ্রীয় ব্যাংকের যুব পর্যায়ের হয়ে খেলার মাধ্যমে ফারুখ ফুটবল জগতে প্রবেশ করেছেন এবং পরবর্তীকালে পুনের যুব দলের হয়ে খেলার মাধ্যমে তিনি ফুটবল খেলায় বিকশিত হয়েছেন। ২০১৫–১৬ মৌসুমে, ভারতীয় ক্লাব লোনস্টার কাশ্মীরের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; লোনস্টার কাশ্মীরের হয়ে এক মৌসুমে ১৮ ম্যাচে ৬টি গোল করার পর ২০১৬ সালে তিনি কেরল ব্লাস্টার্সে যোগদান করেছেন। কেরল ব্লাস্টার্সে ১ মৌসুম অতিবাহিত করার পর ভারতীয় ক্লাব জামশেদপুরের সাথে চুক্তি স্বাক্ষর করেছেন, যেখানে তিনি ৩৭ ম্যাচে ৩টি গোল করেছেন। মাঝে তিনি এক মৌসুমের জন্য মুম্বইয়ের হয়ে ধারে খেলেছেন। পরবর্তীকালে, তিনি জামশেদপুর এবং মুম্বই সিটির হয়ে খেলেছেন। ২০২১–২২ মৌসুমে, তিনি মুম্বই সিটি হতে ভারতীয় ক্লাব জামশেদপুরে যোগদান করেছেন।\nফারুখ ২০১৮ সালে ভারতের হয়ে আন্তর্জাতিক পর্যায়ে অভিষেক করেছেন; ভারতের জার্সি গায়ে তিনি এপর্যন্ত ১৪ ম্যাচে ১টি গোল করেছেন।\n\n\n== প্রারম্ভিক জীবন ==\nফারুখ চৌধুরী ১৯৯৬ সালের ৮ই নভেম্বর তারিখে ভারতের মহারাষ্ট্রের আম্বরনাথে জন্মগ্রহণ করেছেন এবং সেখানেই তার শৈশব অতিবাহিত করেছেন।\n\n\n== আন্তর্জাতিক ফুটবল ==\n২০১৮ সালের ৫ই সেপ্টেম্বর তারিখে, ২১ বছর, ৯ মাস ও ২৮ দিন বয়সে, ডান পায়ে ফুটবল খেলায় পারদর্শী ফারুখ শ্রীলঙ্কার বিরুদ্ধে অনুষ্ঠিত ২০১৮ সাফ চ্যাম্পিয়নশিপের ম্যাচে অংশগ্রহণ করার মাধ্যমে আন্তর্জাতিক ফুটবলে ভারতের হয়ে অভিষেক করেছেন। তিনি উক্ত ম্যাচের মূল একাদশে অন্তর্ভুক্ত ছিলেন; ম্যাচে তিনি ১৫ নম্বর জার্সি পরিধান করে কেন্দ্রীয় আক্রমণভাগের খেলোয়াড় হিসেবে খেলেছিলেন। ম্যাচটি ভারত ২–০ গোলের ব্যবধানে জয়লাভ করেছিল। ভারতের হয়ে অভিষেকের বছরে ফারুখ সর্বমোট ৫ ম্যাচে অংশগ্রহণ করেছেন। জাতীয় দলের হয়ে অভিষেকের ৩ বছর পর, ভারতের জার্সি গায়ে প্রথম গোলটি করেছেন; ২০২১ সালের ৫ই সেপ্টেম্বর তারিখে, নেপালের বিরুদ্ধে ম্যাচের ৬২তম মিনিটে সুনীল ছেত্রীর অ্যাসিস্ট হতে ভারতের প্রথম গোলটি করার মাধ্যমে তিনি আন্তর্জাতিক ফুটবলে তার প্রথম গোলটি করেছেন।\n\n\n== পরিসংখ্যান ==\n\n\n=== আন্তর্জাতিক ===\n২৩ অক্টোবর ২০২১ পর্যন্ত হালনাগাদকৃত।\n\n\n== তথ্যসূত্র ==\n\n\n== বহিঃসংযোগ ==\nসকারওয়েতে ফারুখ চৌধুরী  (ইংরেজি)  \nট্রান্সফারমার্কেটে ফারুখ চৌধুরী (ইংরেজি) \nওয়ার্ল্ডফুটবল.নেটে ফারুখ চৌধুরী (ইংরেজি) \nইএসপিএন এফসিতে ফারুখ চৌধুরী (ইংরেজি) \nন্যাশনাল-ফুটবল-টিমস.কমে ফারুখ চৌধুরী (ইংরেজি)"}