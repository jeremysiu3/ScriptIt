{"pageid": 1003002, "title": "৫৭০ (চলচ্চিত্র)", "url": "https://bn.wikipedia.org/wiki?curid=1003002", "content": "৫৭০ একটি আসন্ন বাংলা ভাষার বাংলাদেশী ঐতিহাসিক বিয়োগান্তক চলচ্চিত্র। সিনেবাজ ফিল্মসের প্রযোজনায় চলচ্চিত্রটির রচনা, চিত্রনাট্য ও পরিচালনা করেছেন আশরাফ শিশির। এটির চিত্রনাট্য ১৯৯৬ সালের শেখ মুজিব হত্যা মামলার সাক্ষ্য ও গুরুত্বপূর্ণ তথ্য-উপাত্তের ভিত্তিতে রচিত হয়েছে। চলচ্চিত্রটি বাংলাদেশের প্রথম রাষ্ট্রপতি শেখ মুজিবুর রহমানকে সপরিবারে হত্যা ও তাকে দাফন করা পর্যন্ত ৩৬ ঘণ্টা সময়ের বাস্তবিক ঘটনাকে চিত্রায়িত করেছে।  চরিত্রগুলি সরাসরি বাস্তব ঘটনা হতে গৃহীত। বিভিন্ন বাস্তব চরিত্রের উল্লেখযোগ্য রূপদান করেছেন মাসুম আজিজ, স্বাধীন খসরু, বাপ্পি চৌধুরী, সুমনা সোমা, কাজী রাজু, এলিনা শাম্মী, সানসি ফারুক, দুখু সুমন প্রমুখ।\n\n\n== পটভূমি ==\nনিহত হওয়ার পূর্বে শেখ মুজিবুর রহমান ঢাকার ধানমন্ডি আবাসিক এলাকার ৩২ নম্বর সড়কের ১০ নম্বর বাড়িতে সবপরিবারে বাস করতেন। ১৯৭৫ সালে ১৫ আগস্ট তাকে সপরিবারে হত্যার পর হেলিকপ্টারে করে একদল সৈনিক শেখ মুজিবের পৈতৃক ভিটায় তার মরদেহ বহন করে নিয়ে যায় এবং দাফন করে। শেখ মুজিবুর রহমানের মৃত্যু হতে দাফন পর্যন্ত ৩৬ ঘণ্টার বাস্তব ঘটনাসমূহ ৫৭০ চলচ্চিত্রের মূল উপজীব্য।\n\n\n== কুশীলব ==\n৫৭০ চলচ্চিত্রে গুরুত্বপূর্ণ ও প্বার্শচরিত্রে ৩০০ জন অভিনয়শিল্পী কাজ করেছেন, তন্মধ্যে উল্লেখযোগ্য শিল্পী ও চরিত্রসমূহ নিম্নরূপ-\n\n\n== নির্মাণ ==\n২০১৮ সালের আগস্ট হতে ৫৭০ চলচ্চিত্রের প্রাক-নির্মাণ কার্যক্রম শুরু হয়। একটি ত্রয়ী চলচ্চিত্রের শেষ অংশ হিসেবে ৫৭০ নির্মাণ পরিকল্পনা করা হয়। বাস্তব নির্ভর চিত্রনাট্য রচনার জন্য আশরাফ শিশির, ১৯৯৬ সালে দায়ের করা বঙ্গবন্ধু হত্যা মামলার বিভিন্ন সাক্ষ্য ও গুরুত্বপূর্ণ তথ্য-উপাত্ত হতে অধিকাংশ উপাদান গ্রহণ করেছিলেন। চলচ্চিত্রে ইতিহাসের সঠিক রূপায়ণ ও শেখ মুজিবের অনুরূপতা যথাযথ উপস্থাপনের জন্য বঙ্গবন্ধু মেমোরিয়াল ট্রাস্ট হতে সম্মতি নিতে হয়েছিল। এছাড়া, তৎকালীন সেনা ও পুলিশ সদস্যদের পোশাক, পদ, পদবী অনুযায়ী সঠিক উপস্থাপনের জন্য সেনা ও পুলিশের পর্যবেক্ষণ গ্রহণ করা হয়েছিল। নির্মাণ শুরুর পূর্বে সিনেবাজ ফিল্মস চলচ্চিত্রটির প্রযোজনা সহযোগী হিসেবে যুক্ত হয়।\nশেখ মুজিবুর রহমানের মৃতদেহ তার পৈত্রিকভূমি টুঙ্গিপাড়ার নিয়ে যাওয়ার পর তৎকালীন সেনা সদর হতে তাকে এক ঘণ্টার মধ্যে দ্রুত দাফনের তাগিদ ছিল। তার লাশবহনকারি সেনা সদস্যরা তাকে রক্তাক্ত অবস্থায় দাফন করেনি। তারা শেখ মুজিবকে গোসল করিয়ে জানাজা পড়িয়ে দাফন করেছিলেন। শেখ মুজিবের মরদেহ গোসলের জন্য '৫৭০' নামের একটি সাবান ব্যবহার করা হয়েছিল। সেই সাবানের নাম অনুসারে চলচ্চিত্রটির নামকরণ করা হয়।\nএই ছায়াছবির দৃশ্যধারণ মাত্র ২০ কার্যদিবসের মধ্যে সম্পন্ন করা হয়েছিল। ২০২০ সালের ৩ অক্টোবর হতে গাজীপুরের হোতাপাড়ায় চলচ্চিত্রটির চিত্রগ্রহণ শুরু হয় এবং ২৩ অক্টোবর চিত্রগ্রহণ সম্পন্ন হয়।\n\n\n== মুক্তি ==\nচলচ্চিত্রটি প্রাথমিকভাবে ২০২১ সালের ১৭ মার্চ মুক্তির পরিকল্পনা থাকলেও মুক্তি পায়নি। তবে প্রদর্শনের অনুমতির জন্য চলচ্চিত্রটিকে ৬ মাস অপেক্ষা করতে হয়। চলচ্চিত্রে বিভিন্ন সত্য ঘটনার প্রামাণ্যছবি, সেসময়ের চিত্রযুক্ত খবর উল্লেখ ও দেখানো হয়েছিল। সেখান থেকে শেখ মুজিবের হত্যাকারীদের ছবি বাদ দেওয়ার পর ২০২৪ সালের ১১ ফেব্রুয়ারি বাংলাদেশ চলচ্চিত্র সেন্সর বোর্ড থেকে প্রদর্শনের অনুমতি পায়।\n\n\n== আরো দেখুন ==\nজনপ্রিয় সংস্কৃতিতে শেখ মুজিবুর রহমান\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে ৫৭০   (ইংরেজি)\nইউটিউবে '৫৭০' নিয়ে যমুনা টিভি'র প্রতিবেদন\nইউটিউবে '৫৭০' নিয়ে নিউজ টোয়েন্টিফোরে'র প্রতিবেদন"}