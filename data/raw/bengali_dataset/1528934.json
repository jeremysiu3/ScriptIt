{"pageid": 1528934, "title": "সিদি ইলিয়াস মসজিদ", "url": "https://bn.wikipedia.org/wiki?curid=1528934", "content": "সিদি ইলিয়াস মসজিদ ( আরবি : جامع سيدي إلياس) তিউনিসিয়ার স্ফ্যাক্সের  শহরের মদিনার অন্যতম গুরুত্বপূর্ণ এবং প্রাচীন মসজিদ।\n\n\n== অবস্থান ==\nমসজিদটি \"হুমেত আল হিসার\" (আরবিতে আক্ষরিক অর্থে নিষেধাজ্ঞার আবাসস্থল) -এ অবস্থিত। মাহমুদ মেগদিচের মতে এটি \"হারেত এল সোন্না\" বা শ্রমিকদের আবাসস্থল নামেও পরিচিত। এই আবাসিক এলাকাটি মদিনার দক্ষিণ-পশ্চিম অংশে অবস্থিত। এর দক্ষিণে রয়েছে কাসবার প্রধান চত্বর, পশ্চিমে বোর্জ এল কসর রাস্তা, উত্তরে আমিলকার রাস্তা এবং পূর্বে সিদি আব্বাস রাস্তা।  কাসবার সবচেয়ে কাছাকাছি অবস্থিত হওয়ায় মসজিদের আশপাশের এলাকাটি মদিনার অন্যতম গুরুত্বপূর্ণ মহল্লা হিসেবে বিবেচিত। এটি এলাকাটিকে অর্থনৈতিকভাবে গুরুত্বপূর্ণ করে তুলেছে। এছাড়া মদিনার বেশিরভাগ কারিগর বহু দশক ধরে এখানে বসবাস করে আসছেন।\n\n\n== ইতিহাস ==\nদুর্ভাগ্যবশত, এই স্মৃতিস্তম্ভের ইতিহাস ভালোভাবে নথিভুক্ত হয়নি। মিনারের দক্ষিণ দিকে পাওয়া একটি শিলালিপি অনুসারে, হাফসিদ রাজপুত্র আবু ওমর ওসমানের (১৪৮৫-১৪৮৮) শাসনকালে সংস্কার করা হয়েছিল। এটি প্রমাণ করে যে মসজিদটি ১৫শ শতাব্দীতে বিদ্যমান ছিল। ১৮৫৭ সালে বার্ডোর সামরিক বিদ্যালয়ের ছাত্রদের দ্বারা স্থাপিত ধর্মীয় স্মৃতিস্তম্ভের তালিকায় এর ইতিহাসের প্রমাণ পাওয়া যায়।\nবিংশ শতাব্দীতে, সিদি ইলিয়াস মসজিদটি ১৯৬০, ১৯৬৯ এবং ১৯৮৫ সালে ৩ বার সংস্কারের মধ্য দিয়ে যায়। ১৯৬৯ সালের কাজের সময়, মসজিদের কাঠামো শক্তিশালী করার জন্য জিয়েদ প্রাসাদ থেকে স্তম্ভগুলি ফিরিয়ে আনা হয়েছিল।\nজনপ্রিয় সংস্কৃতি অনুসারে, একজন তুর্কি সেনাপতির নাম থেকে সিদি এলিস নামটি এসেছে। তাকে মসজিদের ভিতরে সমাহিত করা হয়েছিল। কিন্তু এই তত্ত্বের কোন প্রত্নতাত্ত্বিক প্রমাণ নেই।\n\n\n== স্থাপত্য ==\nমসজিদটিতে একটি নামাজ কক্ষ, ইমামের জন্য একটি কক্ষ এবং দক্ষিণ-পূর্ব কোণে একটি মিনার রয়েছে। মসজিদটি পূর্ব, উত্তর এবং দক্ষিণ দিকে তিনটি প্রাঙ্গণ দিয়ে ঘেরা।\nপ্রধান প্রবেশপথটি পূর্ব দিকে যা সিদি আব্বেস স্ট্রিট দিয়ে গিয়েছে। প্রবেশপথটি সাধারণত উসমানীয় শৈলীর তুলনায় আলাদাভবে নির্মাণ করা হয়েছে। দরজাটি ৩ মিটার লম্বা এবং ২.৫ মিটার চওড়া। এটি মসজিদের পুরো প্রস্থ (৩০ মিটার) জুড়ে পূর্ব দিকের বারান্দায় প্রবেশাধিকার প্রদান করে।\nমিনারটি মসজিদের সবচেয়ে পুরনো অংশ। এটির প্রতিটি পাশ ৩ মিটার এবং প্রায় ১৪ মিটার উঁচু।এটি দেখতে বর্গাকার আকৃতির। এটি দুটি অংশ নিয়ে গঠিত: ১০.৫ মিটারের ভিত্তি এবং ২.৮ মিটারের একটি ষড়ভুজাকার অংশ যার উপরে একটি গম্বুজ রয়েছে।\n\n\n== তথ্যসূত্র =="}