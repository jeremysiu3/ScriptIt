{"pageid": 1434707, "title": "ম্যারি ডর্সি", "url": "https://bn.wikipedia.org/wiki?curid=1434707", "content": "ম্যারি ডর্সি (ইংরেজি: Mary Dorcey; জন্ম: অক্টোবর ১৯৫০) একজন আইরিশ লেখিকা ও কবি, নারীবাদী ও এলজিবিটি সক্রিয়কর্মী। তার সৃষ্টিকর্মসমূহ নারীবাদী ও কুইয়ার বিষয়বস্তু নিয়ে রচিত, যার মধ্যে বিশেষ করে রয়েছে সমকামী মহিলা ভালোবাসা ও কাম।\nতিনি ১০টি বই প্রকাশ করেছেন, তন্মধ্যে রয়েছে সাতটি কাব্য সংকলন, একটি ছোটগল্প সংকলন, একটি উপন্যাস ও একটি উপন্যাসিকা। তিনি ১৯৯০ সালে আইরিশ সাহিত্যে রুনি পুরস্কার এবং ১৯৯০, ১৯৯৫, ১৯৯৯, ২০০৫ ও ২০০৮ সালে আয়ারল্যান্ডের আর্টস কাউন্সিল থেকে পাঁচটি সাহিত্য পুরস্কার অর্জন করেছেন। ২০১০ সালে কবি নুয়ালা নি ডোমনেইল ও ঔপন্যাসিক ইউজিন ম্যাকেবের মনোনয়নের ভিত্তিতে তিনি আইরিশ অ্যাকাডেমি অব রাইটার্স অ্যান্ড আর্টিস্টস ইসডানার সদস্য নির্বাচিত হন।\nতার কবিতাসমূহ আইরিশ জুনিয়র সার্টিফিকেট ইংরেজি পাঠ্যক্রম এবং ব্রিটিশ ও লেভেল ইংরেজি পাঠ্যক্রমে পড়ানো হয়।\n\n\n== প্রারম্ভিক জীবন ==\nডর্সি ১৯৫০ সালে আয়ারল্যান্ডের কাউন্টি ডাবলিনে জন্মগ্রহণ করেন। তিনি ইংল্যান্ডের ওপেন ইউনিভার্সিটির প্রথম আইরিশ শিক্ষার্থী। এছাড়া তিনি ফ্রান্সের প্যারিসের পারি দিদেরো বিশ্ববিদ্যালয়েও পড়াশোনা করেন। তিনি মার্কিন যুক্তরাষ্ট্র, ইংল্যান্ড, ফ্রান্স, স্পেন ও জাপানে বসবাস করেছেন এবং কাজ করেছেন। বর্তমানে তিনি কাউন্টি উইকলোতে বসবাস করছেন।\n\n\n== কর্মজীবন ==\nডর্সি ১৯৭২ সালে আইরিশ নারীর স্বাধীনতা আন্দোলনে যোগ দেন। তিনি আইরিশ উইমেন ইউনাইটেড, উইমেন ফর র‍্যাডিক্যাল চেঞ্জ ও দ্য মুভমেন্ট ফর সেক্সুয়াল লিবারেশনের প্রতিষ্ঠাতা সদস্য। তার প্রথম কাব্য সংকলন কাইন্ডলিং ১৯৮৭ সালে লন্ডনের নারীবাদী প্রকাশনা সংস্থা অনলিউইমেন প্রেস থেকে প্রকাশিত হয়। তার ছোটগল্প সংকলন আ নয়েজ ফ্রম দ্য উডশেড ১৯৮৯ সালে প্রকাশিত হয়। বইটি আইরিশ সাহিত্যে রুনি পুরস্কার অর্জন করে।\nতিনি বর্তমানে ট্রিনিটি কলেজ ডাবলিনে গবেষণা সহযোগী হিসেবে কর্মরত আছেন, সেখানে তিনি সমকালীন ইংরেজি সাহিত্য বিষয়ক সেমিনার আয়োজন করেন এবং সেন্টার ফর জেন্ডার অ্যান্ড উইমেন্স স্টাডিজের রাইটার ইন রেসিডেন্স হিসেবে দশ বছর যাবত সৃজনশীল লেখনীর কর্মশালা পরিচালনা করছেন। এছাড়া তিনি ইউনিভার্সিটি কলেজ ডাবলিনের স্কুল ফর জাস্টিসের সৃজনশীল লেখনী কোর্সের পাঠদান করেন।\n\n\n=== মূল্য্যায়ন ===\nডর্সি প্রথম আইরিশ নারী যিনি কবিতা ও কথাসাহিত্যে সমকামী পুরুষ ও সমকামী নারীদের জীবন নিয়ে আলোকপাত করেছেন। আইরিশ সাহিত্যে নারীর সাথে নারীর প্রেম ও কামুক সম্পর্ক ডর্সির লেখনীতেই প্রথম ওঠে আসে, উদাহরণস্বরূপ আ নয়েজ ফ্রম দ্য উডশেড (১৯৮৯) ও বায়োগ্রাফি অব ডিজায়ার (১৯৯৭)। এই বই দুটি রবার্ট লিন্ডসির গত একশত বছরের ধ্রুপদী বইয়ের 'সেরা বইয়ের তালিকা'-এ অন্তর্ভুক্ত হয়।\n\n\n== সাহিত্যকর্মের তালিকা ==\n\n\n=== কাব্য সংকলন ===\nকাইন্ডলিং (১৯৮৯; লন্ডন: অনলিউইমেন প্রেস)\nমুভিং ইনটু দ্য স্পেস ক্লিয়ারড বাই আওয়ার মাদার্স (১৯৯১; স্যামন পোয়েট্রি)\nদ্য রিভার দ্যাট ক্যারিজ মি (১৯৯৫; স্যামন পোয়েট্রি)\nলাইক জয় ইন সিজন, লাইক সরো (২০০১; স্যামন পোয়েট্রি)\nপারহাপস দ্য হার্ট ইজ কনস্ট্যান্ট আফটার অল (২০১২; স্যামন পোয়েট্রি)\nটু এয়ার দ্য সোল, থ্রো অল দ্য উইন্ডোজ ওয়াইড (২০১৬; স্যামন পোয়েট্রি)\nলাইফ হোল্ডস ইটস ব্রেথ (২০২২; স্যামন পোয়েট্রি)\n\n\n=== অন্যান্য ===\nআ নয়েজ ফ্রম দ্য উডশেড (ছোটগল্প - ১৯৮৯; লন্ডন: অনলিউইমেন প্রেস)\nস্কার্লেট ও'হারা (উপন্যাসিকা - ১৯৯০; লন্ডন: অনলিউইমেন প্রেস)\nবায়োগ্রাফি অব ডিজায়ার (উপন্যাস - ১৯৯৭; ডাবলিন: পুলবেগ)\n\n\n== পুরস্কার ও স্বীকৃতি ==\n১৯৯০: আইরিশ সাহিত্যে রুনি পুরস্কার\n\n\n== তথ্যসূত্র =="}