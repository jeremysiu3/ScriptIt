{"pageid": 1116762, "title": "ইয়োহানেস ব্রামস", "url": "https://bn.wikipedia.org/wiki?curid=1116762", "content": "ইয়োহানেস ব্রামস (জার্মান: [joˈhanəs ˈbʁaːms]; ৭ মে ১৮৩৩ - ৩ এপ্রিল ১৮৯৭) একজন জার্মান সুরকার, পিয়ানোবাদক এবং কন্ডাক্টর ছিলেন। তিনি হামবুর্গের এক লুথারীয় পরিবারে জন্মগ্রহণ করেন এবং তার পেশাগত জীবনের বেশিরভাগ সময় ভিয়েনায় কাটিয়েছেন। তিনি কখনও কখনও ইয়োহান জেবাস্টিয়ান বাখ এবং লুডভিগ ফান বেটহোফেনের সাথে সঙ্গীতের \"থ্রি বি\"-এর একজন হিসাবে দলবদ্ধ হন, এটি মূলত উনবিংশ শতাব্দীর কন্ডাক্টর হ্যান্স ফন বুলো দ্বারা করা একটি মন্তব্য।\nব্রামস সিম্ফনি অর্কেস্ট্রা, চেম্বার এনসেম্বল, পিয়ানো, অর্গান, কণ্ঠ এবং কোরাসের জন্য সঙ্গীত রচনা করেন। তিনি একজন গুণী পিয়ানোবাদক হিসেবে তাঁর নিজের অনেক কাজের উদ্বোধন করেছিলেন। তিনি তার সময়ের শীর্ষস্থানীয় শিল্পীদের সাথে কাজ করেছিলেন, বিশেষ করে পিয়ানোবাদক ক্লারা শুম্যান এবং বেহালাবাদক জোসেফ জোয়াচিম (তিনজনই ঘনিষ্ঠ বন্ধু ছিলেন)। তাঁর অনেক কাজ আধুনিক কনসার্টের তালিকায় গুরুত্বপূর্ণ জায়গা করে নিয়েছে।\nব্রামসকে তার সমসাময়িক এবং পরবর্তী লেখকদেররা ঐতিহ্যবাদী এবং উদ্ভাবক উভয়ই উল্লেখ করেছেন। তার সঙ্গীত ক্লাসিক্যাল মাস্টারদের কাঠামো এবং রচনা কৌশলের মধ্যে নিহিত। এই কাঠামোর মধ্যে গভীর রোমান্টিক মোটিফ বসানো আছে। যদিও কিছু সমসাময়িক তার সঙ্গীতকে অত্যধিক কেতাবি বলে মনে করেছিল, তবু তার অবদান এবং কারুশিল্প পরবর্তী ব্যক্তিদের দ্বারা প্রশংসিত হয়েছিল। যাদের মধ্যে আর্নল্ড শোয়েনবার্গ থেকে শুরু করে এডওয়ার্ড এলগারের মতো বৈচিত্র্যময় ব্যক্তিবর্গ ছিলেন। ব্রামসের কাজের অধ্যবসায়ী, অত্যন্ত সুনিপুণ নির্মাণ প্রকৃতি ছিল পরবর্তী প্রজন্মের সুরকারদের জন্য সূচনা বিন্দু এবং এক অনুপ্রেরণা।\n\n\n== জীবন ==\nইয়োহানেস ব্রামস ১৮৩৩ সালে জন্মগ্রহণ করেন। তাঁর বাবা, ইয়োহান ইয়াকব ব্রামস (১৮০৬-১৮৭২), ছিলেন একজন হর্ন ও ডবল বেজবাদক এবং তাঁর মা, ইয়োহানা হেনরিকা ক্রিস্টিয়ান নিসেন (১৭৮৯-১৮৬৫), ছিলেন একজন দর্জি। তাঁর বড়ো বোন এলিজাবেথ ১৮৩১ সালে জন্মগ্রহণ করেন এবং তাঁর ছোট ভাই ফ্রিতজ ফ্রিদরিখ ১৮৩৫ সালে জন্মগ্রহণ করেন।"}