{"pageid": 1511783, "title": "দিল্লি লুট (১৭৫৭)", "url": "https://bn.wikipedia.org/wiki?curid=1511783", "content": "দিল্লি লুট ১৭ জানুয়ারি থেকে ২২ ফেব্রুয়ারি ১৭৫৭ পর্যন্ত আফগান রাজা আহমদ শাহ দুররানির অধীনে দুররানি সাম্রাজ্য কর্তৃক পরিচালিত হয়। মুঘল সাম্রাজ্যের রাজধানী দিল্লি ১৮ শতকে আফগানদের একাধিক আক্রমণের সম্মুখীন হয়েছিল।\n৩ মার্চ ১৭০৭ সালে সম্রাট আওরঙ্গজেবের মৃত্যুর মাধ্যমে মুঘল সাম্রাজ্যের পতন শুরু হয়। মারাঠা মারাঠা সাম্রাজ্যের অসংখ্য আক্রমণ এবং উত্তরাধিকার নিয়ে অভ্যন্তরীণ দ্বন্দ্বের মুখোমুখি হয় মুঘলরা। মুহাম্মদ শাহের অধীনে মুঘলদের পতন অব্যাহত থাকে, যার ফলে নাদের শাহের মতো দুঃসাহসিকরা মুঘল অঞ্চলগুলোতে আক্রমণ এবং দিল্লির লুট করার সুযোগ সৃষ্টি হয়। নাদের শাহের মৃত্যুর পর তার পূর্বাঞ্চলীয় অঞ্চলগুলি আহমদ শাহ দুররানি দখল করেন, যিনি দুররানি সাম্রাজ্য গঠন করেন এবং আফগানিস্তানের কান্দাহারে তার ক্ষমতার কেন্দ্রবিন্দু স্থাপন করেন। আফগানদের তিনটি আক্রমণের পর, মুঘলরা কাশ্মীর, পাঞ্জাব এবং সিন্ধু সহ অসংখ্য অঞ্চল হারায়।\n১৭৫৬ সালে ভারত আক্রমণের আমন্ত্রণ পেয়ে আহমদ শাহ তার বাহিনী সংগঠিত করেন এবং ৮০,০০০ সৈন্য নিয়ে পাঞ্জাব দখল করেন। মারাঠাদের হালকা প্রতিরোধকে উপেক্ষা করে তিনি ২৮ জানুয়ারি দিল্লিতে পৌঁছান এবং দ্রুত মুঘল সম্রাট দ্বিতীয় আলমগীরকে তার কাছে আত্মসমর্পণ করতে বাধ্য করেন। পরবর্তীকালে ২২ ফেব্রুয়ারি দিল্লি লুটের ফলে বিপুল ধন-সম্পদ এনে দেয়, যার আনুমানিক মূল্য ৩ কোটি থেকে ৩০ কোটি টাকা পর্যন্ত অনুমান করা হয়েছে। এটি ইতিমধ্যেই দুর্বল হয়ে পড়া মুঘল সাম্রাজ্যের জন্য একটি বড় আঘাত ছিল; কয়েক মাস পরে, পলাশীর যুদ্ধে সুবাহ বাংলা ব্রিটিশদের হাতে পরাজিত হয়।\n\n\n== পটভূমি ==\n\nদুররানি সাম্রাজ্যের শাসক আহমদ শাহ দুররানি তাঁর শাসনামলে ভারতের বিরুদ্ধে বহু অভিযান পরিচালনা করেন। ১৭৪৭ সালে তিনি তাঁর প্রথম আক্রমণ চালান, মুগলদের কাছ থেকে কাবুল ও পেশোয়ার দখল করার পর পাঞ্জাবের দিকে অগ্রসর হন। লাহোরে মোগলদের পরাজিত করার পর, আহমদ শাহ মনুপুরে মোগলদের মুখোমুখি হন, যেখানে তিনি পরাজিত হন।\nতার পরাজয়ের প্রতিশোধ নেওয়ার জন্য আহমদ শাহ ১৭৪৯ সালে সিন্ধু নদী পার হয়ে তার দ্বিতীয় আক্রমণ শুরু করেন। পাঞ্জাবের গভর্নর মঈন-উল-মুলক দিল্লির মুঘল সম্রাটের কাছে জরুরি ভিত্তিতে সাহায্যের আবেদন করেন। শান্তি আলোচনা শুরু করে আহমদ শাহ চাহার মহল, গুজরাট, আওরঙ্গবাদ, পসরুর এবং শিয়ালকোটের রাজস্ব দাবি করেন। মঈন-উল-মুলক এই দাবিগুলি মুঘল সম্রাট আহমদ শাহ বাহাদুরের কাছে পাঠান। সৈন্যবাহিনী পাঠানোর পরিবর্তে আহমদ শাহ বাহাদুর আফগানদের এই ছাড় দেওয়ার অনুমোদন দেন। অসহায় মঈন-উল-মুলকের দাবিগুলি মেনে নেওয়া ছাড়া আর কোনও উপায় ছিল না।\n১৭৫১ সালের নভেম্বরে রাজস্ব প্রদান বন্ধ করে দেওয়ার পর আহমদ শাহ তৃতীয় আক্রমণ শুরু করেন। তিনি প্রথমে চাহার মহলের রাজস্ব দাবি করেন এবং মঈন-উল-মুলক পুরো অর্থ দিতে না পেরে ৯,০০,০০০ টাকা প্রদান করেন এবং আফগানরা ফিরে গেলে আরও বেশি অর্থ দেওয়ার প্রতিশ্রুতি দেন। আহমদ শাহ এই রাজস্ব গ্রহণ করেন এবং অগ্রসর হতে থাকেন।  প্রতিক্রিয়া হিসেবে মঈন-উল-মুলক ৫০,০০০ সৈন্যকে একত্রিত করেন এবং লাহোরের কাছে শাহদারা এলাকায় অবস্থান নেন। আফগানরা তার বাহিনীকে পাশ কাটিয়ে যায়, যার ফলে মুঘলরা লাহোরে ফিরে যায়, সেখানে চার মাস অবরোধ স্থাপন করা হয়। ১৭৫২ সালের মার্চ মাসে যখন মঈন-উল-মুলক তার শিবির স্থানান্তর করার চেষ্টা করছিলেন তখর মঈন-উল-মুলকের বাহিনী পরাজিত হয় এবং তাকে বন্দী করা হয়।  লাহোর লুটপাট করা হয় এবং এর জনগণ গণহত্যার শিকার হয়।  আহমদ শাহ মঈন-উল-মুলককে তার অধীনে পাঞ্জাবের গভর্নর হিসেবে নিযুক্ত করেন এবং ১৭৫২ সালের এপ্রিল মাসে কাশ্মীরের সাথে এই অঞ্চলটি সংযুক্ত করেন। মঈন-উল-মুলক ১৭৫৩ সালের নভেম্বরে তার মৃত্যুর আগ পর্যন্ত পাঞ্জাব শাসন করেন এবং তার  পরবর্তী শাসক হিসাবে স্থলাভিষিক্ত হন মুঘলানি বেগম। ১৭৫৬ সালের মার্চ মাসে মুঘল উজির ইমাদ-উল-মুলক তাকে বন্দী করেন এবং আদিনা বেগকে তার স্থলাভিষিক্ত করেন। মুঘলানি বেগম আফগানদের আরেকটি আক্রমণ পরিচালনা করার জন্য অনুরোধ করেন এবং প্রচুর ধন-সম্পদের প্রতিশ্রুতি দেন।\n\n\n== আক্রমণ ==\n\nইমাদ উল-মুলকের অত্যাচারের কারণে রোহিলকন্দের প্রধান নাজিব উদ-দৌলা এবং নতুন মুঘল সম্রাট দ্বিতীয় আলমগীরের মতো অন্যান্য অভিজাতরাও আহমদ শাহকে আক্রমণ করার জন্য অনুরোধ করেন। আহমদ শাহ আমন্ত্রণ গ্রহণ করেন এবং ১৭৫৬ সালের নভেম্বরে তার চতুর্থ আক্রমণ শুরু করেন। ১৫ তারিখে পেশোয়ার ত্যাগ করেন এবং ২৬ তারিখে ৮০,০০০ সৈন্য নিয়ে এটক অতিক্রম করেন। তিনি ২০ ডিসেম্বর লাহোরে পৌঁছান, সামান্য প্রতিরোধের মধ্যে শহরটি দখল করেন। আহমদ শাহ শহর থেকে কর আদায় করেন এবং তার অভিযান চালিয়ে যান এবং ১০ জানুয়ারি লুধিয়ানা দিয়ে শতদ্রু নদী পার হন, সেসময় তার সেনাপতি জাহান খানের নেতৃত্বে অগ্রবর্তী সেনাবাহিনী সিরহিন্দ, কার্নাল এবং পানিপথ দখল করেন।\nমারাঠারা ১৭৫২ সালে মুঘলদের বিদেশী আক্রমণের থেকে রক্ষা করার জন্য একটি চুক্তি স্বাক্ষর করেছিল, তারা আন্তাজি মানকেশ্বরের নেতৃত্বে ৩,৪০০ সৈন্যের একটি বাহিনী একত্রিত করে এবং নরেলায় আফগানদের সাথে  লড়াই শুরু করে। তবে মারাঠারা পরাজিত হয় এবং ১০০ সৈন্যের ক্ষতি সহ পিছু হটতে বাধ্য হয়। এর ফলে নাজিব উদ-দৌলা আনুষ্ঠানিকভাবে আফগানদের পক্ষে চলে যান এবং ইমাদ-উল-মুলক খুব শীঘ্রই আত্মসমর্পণ করেন। ১৭ জানুয়ারি জাহান খান লুনির দিকে অগ্রসর হন এবং শাহদারা অবরোধ করেন এবং দিল্লির জামে মসজিদে সার্বভৌমত্বের চিহ্ন হিসেবে আহমদ শাহের নাম খুতবায় পড়া হয়। আফগান বাহিনী দিল্লির দিকে অগ্রসর হতে থাকে এবং ২৮ জানুয়ারি শহরের সামনে পৌঁছায়।\n\n\n=== দিল্লি লুটপাট ===\nফতেহপুরী মসজিদে আলমগীরের সাথে সাক্ষাতের সময় আহমদ শাহ দিল্লিতে এক বিশাল আংগিকে প্রবেশ করেন, যা গুলি বর্ষণের মাধ্যমে সম্বর্ধিত হয়। তবে শহরের অনেক বাসিন্দা ইতিমধ্যেই পালিয়ে গিয়েছিলেন বা আত্মগোপন করেছিলেন, রাস্তাগুলি সম্পূর্ণ জনশূন্য ছিল। অনেক মানুষ তাদের বাড়িতে নিজেদের লুকিয়ে রেখেছিল। অন্যান্য মসজিদের খুতবায়ও আহমদ শাহের নাম সন্নিবেশিত হয়েছিল। প্রাথমিকভাবে আফগান সেনাবাহিনীকে শহর লুটপাট না করার নির্দেশ দেওয়া হয়েছিল।\nআলমগীরকে গৃহবন্দি করা হয় এবং দিল্লি শহরের বাইরের বাড়িঘর লুট করা হয়। ২৯শে জানুয়ারি বাজার লুটপাট করা হয় এবং জাহান খানের সৈন্যরা দিল্লির একটি বৃহৎ দুর্গ ফিরোজ শাহ কোটলা থেকে কর আদায় করে। ৩০শে জানুয়ারি আহমদ শাহ তার নামে মুদ্রা তৈরি করেন এবং তার পুত্র তৈমুর শাহ দুররানির সাথে দ্বিতীয় আলমগীরের এক কন্যার বিয়ে সম্পন্ন করেন।\nএরপর আহমদ শাহ সকল হিন্দুকে মাথায় স্বতন্ত্র চিহ্ন পরার নির্দেশ দেন, সেই সাথে অমুসলিমদের পাগড়ি পরা নিষিদ্ধ করেন। মুঘল সম্ভ্রান্তদের উপরও শুল্ক আরোপ করা হয়। তারা এ দাবী প্রত্যাখ্যান করার পর আহমদ শাহ তার নিজস্ব কর আদায়কারীদের পাঠান এবং অতিরিক্ত শুল্ক আদায় করতে বলেন। যাদের বিরুদ্ধে মূল্যবান সামগ্রী লুকানোর সন্দেহ ছিল, তাদের উপর অত্যাচার চালানো হয়, যার মধ্যে পায়ে চাবুক মারাও হত। এর ফলে হাজার হাজার মানুষ মারা যান অথবা পঙ্গু হয়ে পড়েন, আবার অনেকে আত্মহত্যার পথ বেছে নেন। এছাড়াও দিল্লির প্রতিটি পরিবারের উপর কর আরোপ করা হয়।\nইমাদ উল-মুলককে ১ কোটি টাকা মূল্যের সোনা ও অলংকার এবং আরও ৩,০০,০০০ স্বর্ণমুদ্রা দিতে বাধ্য করা হয়। ইন্তিজাম-উদ-দৌলাকে তলব করা হয় এবং তার অনেক সম্পদ বাজেয়াপ্ত করা হয়, যার মধ্যে ১ কোটি টাকারও বেশি এবং তার ১০০ স্ত্রীও অন্তর্ভুক্ত ছিল। প্রয়োজনীয় সম্পদ প্রদানে অক্ষম হয়ে, ইন্তিজাম স্বীকার করেন যে তার বাবা একটি দামী সম্পদ মাটির নিচে পুঁতে রেখেছিলেন এবং তিনি জানান যে একজন বয়স্ক মহিলা শোলাপুরী বেগম সেই ধনের অবস্থান জানতেন।\nলোহার পিন দিয়ে নির্যাতনের হুমকির মুখে ষোলপুরী বেগম অবশেষে ধনের অবস্থান প্রকাশ করেন। তিন দিন ধরে খননকাজ চালানোর পর আফগানরা নগদ ১ কোটি ৫০ লক্ষ টাকারও বেশি নগদ মুদ্রাসহ বিভিন্ন মালামাল উদ্ধার করে, যার মধ্যে ছিল একজন মানুষের আকারের ২০০টি সোনালী মোমবাতি। সম্পদের মধ্যে হীরা, রুবি, মুক্তা এবং পান্নাও ছিল।\n\n\n== ফলাফল ==\nলুটপাটের পর আহমদ শাহ ১৭৫৭ সালের মার্চ পর্যন্ত মারাঠা এবং জাটদের বিরুদ্ধে অভিযান চালিয়ে যান, তখন তিনি আফগানিস্তানে ফিরে যাওয়ার প্রস্তুতি নিতে শুরু করেন। মার্চ মাসে দিল্লিতে ফিরে আসার পর শহরটি আবারও লুট করা হয়। আফগান আক্রমণের ফলে মুঘল সাম্রাজ্যের উপর ভয়াবহ পরিণতি ঘটে, কারণ তাদের বেশিরভাগ সৈন্য, বাংলা সুবাহ আগত সৈন্যদের সাথে আফগানদের বিরুদ্ধে বাধ্যতামূলকভাবে মোতায়েন করা হয়েছিল। মাত্র কয়েক মাস পর আফগান আক্রমণের কারণে দুর্বল হয়ে পড়া বাংলা সুবাহর সেনাবাহিনী পলাশীর যুদ্ধে সম্পূর্ণরূপে পরাজিত হয়, যার ফলে ভারতে ব্রিটিশ শক্তির উত্থান শুরু হয়।\nআহমদ শাহ আফগানিস্তানে যে মোট লুটের মাল নিয়ে গিয়েছিলেন তা নিয়ে বিতর্ক রয়েছে। সমসাময়িক লেখকদের মতে, আফগানরা ৩ থেকে ৩০ কোটি টাকার মালামাল লুট করেছিল। ২৮,০০০-এরও বেশি হাতি, উট এবং খচ্চর আহমদ শাহের লুটের মাল বহন করেছিল, তার সাথে তার ৮০,০০০ সৈন্যও ছিল, যারা যা কিছু নিয়ে গিয়েছিল তা বহন করেছিল। অনেক আফগান অশ্বারোহী তাদের ঘোড়ার ওপর লুট বোঝাই করে পায়ে হেঁটে ফিরে গিয়েছিল। পুরো অভিযান জুড়ে আফগানদের দ্বারা পরিচালিত গণহত্যার ফলে দুই সপ্তাহ ধরে যমুনা নদী রক্তে লাল হয়ে গিয়েছিল।\n\n\n== উদ্ধৃতি ==\n\n\n== তথ্যসূত্র =="}