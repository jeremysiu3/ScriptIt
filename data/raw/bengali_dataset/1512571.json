{"pageid": 1512571, "title": "ঢাকা ওয়ার্কার্স ক্যাম্প", "url": "https://bn.wikipedia.org/wiki?curid=1512571", "content": "ঢাকা ওয়ার্কার্স ক্যাম্প বাংলাদেশের পুরান ঢাকার ১৫০ চক মোগলটুলীতে অবস্থিত একটি ভবন ছিল। চকবাজারের নিকটে অবস্থিত এই ভবনটি পাকিস্তান আমলে প্রগতিশীল রাজনৈতিক ও আন্দোলনকর্মীদের কর্মক্ষেত্র ছিল। এই ভবনটির মালিক রাজনীতিবিদ শওকত আলী ছিলেন, যিনি বাড়িটিতে এক দশক বসবাসের পর ১৯৫০-এর দশকে এটি কিনে নিয়েছিলেন। ব্রিটিশ ভারতীয় আমলে এই ভবনে বঙ্গীয় মুসলিম লীগের শাখা দপ্তর ছিল। পাকিস্তানের স্বাধীনতার পর এই ভবনটি পাকিস্তান মুসলিম লীগ বিরোধী রাজনীতির কেন্দ্রবিন্দুতে পরিণত হয়। সেই সময় ভবনটি গণতান্ত্রিক কর্মী সম্মেলন, সংবিধানের মূলনীতি কমিটি আন্দোলন, খাদ্য আন্দোলন, মেডিকেল কলেজের আন্দোলন ও বাংলা ভাষা আন্দোলনে ভূমিকা রাখে। তখন বাংলাদেশের প্রথম রাষ্ট্রপতি শেখ মুজিবুর রহমান এই ভবনে উঠেছিলেন। হোসেন শহীদ সোহরাওয়ার্দীর পরামর্শে শওকত আলী ১৯৪৯ সালে এই ভবনে আবদুল হামিদ খান ভাসানীকে নতুন দল গঠনের প্রস্তাব দেন এবং পরবর্তীতে একই ভবনে আয়োজিত একটি বৈঠকে পূর্ব পাকিস্তান আওয়ামী লীগ গঠনের সিদ্ধান্ত নেওয়া হয়। পরবর্তীতে ভবনটি পূর্ব পাকিস্তান আওয়ামী লীগ, পূর্ব পাকিস্তান ছাত্রলীগ ও পূর্ব পাকিস্তান গণতান্ত্রিক যুবলীগের দপ্তরে পরিণত হয়েছিল। ১৯৭১ সালে বাংলাদেশের স্বাধীনতা যুদ্ধ চলাকালে মুক্তিবাহিনী যোগাযোগের স্থান ও গোপন ঘাঁটি হিসেবে ভবনটি ব্যবহার করতো। ১৯৭৫ সালে শওকত আলীর মৃত্যুর পর ১৯৭৮ সালে তার পরিবার বাড়িটি বিক্রি করে দেওয়ায় নতুন মালিক ভবনটি ভেঙ্গে হায়দার মার্কেট নামক একটি বিপণিবিতান গড়ে তুলে।\n\n\n== তথ্যসূত্র =="}