{"pageid": 1529090, "title": "সি মিনাক্ষী", "url": "https://bn.wikipedia.org/wiki?curid=1529090", "content": "চাদাম্বি মিনাক্ষী (১২ই সেপ্টেম্বর ১৯০৫ - ৩রা মার্চ ১৯৪০) একজন ভারতীয় ইতিহাসবিদ এবং পল্লব ইতিহাসের বিশেষজ্ঞ ছিলেন। ১৯৩৬ সালে, তিনি মাদ্রাজ বিশ্ববিদ্যালয় থেকে ডক্টরেট ডিগ্রি অর্জনকারী প্রথম মহিলা ছিলেন।\n\n\n== প্রাথমিক জীবন এবং শিক্ষা ==\nমিনাক্ষীর জন্ম ১৯০৫ সালের ১২ই সেপ্টেম্বর মাদ্রাজে। তাঁর বাবা কাদম্বি বালকৃষ্ণন ছিলেন মাদ্রাজ হাইকোর্টের একজন বেঞ্চ ক্লার্ক। তাঁর মায়ের নাম মঙ্গলাম্মাল। মিনাক্ষীর ছোটবেলাতেই বালকৃষ্ণণ মারা যান এবং মঙ্গলাম্মাল পরিবারের দেখাশোনা করেন। ছোটবেলা থেকেই মিনাক্ষী ইতিহাসের প্রতি আগ্রহী ছিলেন এবং মান্নারগুডি, পুদুক্কোত্তাই, ভিল্লুপ্পুরম এবং কাঞ্চিপুরমের মতো ঐতিহাসিক স্থানগুলি পরিদর্শন করেছিলেন।\nস্কুলের পড়াশোনা শেষ করার পর মিনাক্ষী মাদ্রাজের উইমেন'স  কলেজে যোগদান করেন এবং ১৯২৯ সালে স্নাতক ডিগ্রি অর্জন করেন। তিনি মূলত পুরুষদের জন্য মাদ্রাজ ক্রিশ্চিয়ান কলেজ থেকে স্নাতকোত্তর ডিগ্রি অর্জন করতে চেয়েছিলেন কিন্তু মহিলা হওয়ার কারণে তাঁর প্রার্থিতা প্রথমে প্রত্যাখ্যান করা হয়েছিল। তবে, মিনাক্ষী জেদ ধরে রেখেছিলেন এবং কলেজে প্রাণিবিদ্যার অধ্যাপক হিসেবে কর্মরত তাঁর বড় ভাই সি. লক্ষ্মীনারায়ণন তাঁর দায়িত্ব নেওয়ার জন্য লিখিত প্রতিশ্রুতি দিলে কর্তৃপক্ষ নতি স্বীকার করে। মিনাক্ষী অবশেষে তাঁর স্নাতকোত্তর ডিগ্রি সম্পন্ন করেন এবং ১৯৩৬ সালে ডক্টরেট ডিগ্রি অর্জন করেন। \"অ্যাডমিনিস্ট্রেশন অ্যাণ্ড সোশ্যাল লাইফ আণ্ডার দ্য পল্লভস\" শীর্ষক তাঁর ডক্টরেট গবেষণা পত্রটি ১৯৩৮ সালে মাদ্রাজ বিশ্ববিদ্যালয় কর্তৃক প্রখ্যাত ইতিহাসবিদ কে এ নীলকান্ত শাস্ত্রীর ইতিহাস সিরিজের অংশ হিসেবে প্রকাশিত হয়। মাদ্রাজের দৈনিক দ্য হিন্দু বইটিকে \"গবেষণার একটি অত্যন্ত সফল অংশ এবং মূল্যবান সিরিজের সেরাগুলির মধ্যে একটি\" হিসাবে বর্ণনা করে।\n\n\n== কর্মজীবন এবং গবেষণা ==\n১৯৩৬ সালে ডক্টরেট ডিগ্রি অর্জনের পরপরই, মিনাক্ষী চাকরি খুঁজতে শুরু করেন। অল ইণ্ডিয়া রেডিও এবং অন্যান্য সংস্থাগুলি তাঁর আবেদন প্রত্যাখ্যান করেছিল। অবশেষে, ১৯৩৯ সালে, মহীশূর রাজ্যের দেওয়ান স্যার মির্জা ইসমাইল তাঁকে বেঙ্গালুরুর মহারানি কলেজে সহকারী অধ্যাপক হিসেবে চাকরির প্রস্তাব দেন।\n\n\n== মৃত্যু ==\nবেঙ্গালুরুতে চলে আসার কয়েক মাস পর মিনাক্ষী অসুস্থ হয়ে পড়েন এবং ৩৪ বছর বয়সে ১৯৪০ সালের ৩রা মার্চ মারা যান। তাঁর মৃত্যুতে শোক প্রকাশ করে, ইতিহাসবিদ কে এ নীলকান্ত শাস্ত্রী ১৯৪১ সালের জুলাই মাসে তাঁর মাকে লিখেছিলেন:\n\nতার অল্প বয়সে মারা যাওয়াটা কত নিষ্ঠুর। যখনই আমি এটার কথা ভাবি, যন্ত্রণা আমাকে গ্রাস করে।\n\n\n== লেখা ==\nসি মিনাক্ষী (১৯৩৮)। অ্যাডমিনিস্ট্রেশন অ্যাণ্ড সোশ্যাল লাইফ আণ্ডার দ্য পল্লভস। মাদ্রাজ বিশ্ববিদ্যালয়। \nসি মিনাক্ষী (১৯৪০)। কাঞ্চি: অ্যান ইনট্রোডাকশান টু ইটস আর্কিটেকচার। তথ্য ও সম্প্রচার মন্ত্রণালয়, ভারত সরকার। \nসি মিনাক্ষী (১৯৪১)। দ্য হিস্টোরিকাল স্কাল্পচার্স অফ দ্য বৈকুণ্ঠপেরুমাল টেম্পল, কাঞ্চি। আর্কিওলজিক্যাল সার্ভে অফ ইণ্ডিয়া। \n\n\n== তথ্যসূত্র ==\n\nA. Srivathsan (১৫ আগস্ট ২০১০)। \"Scholar extraordinaire\"। The Hindu। ১৮ আগস্ট ২০১০ তারিখে মূল থেকে আর্কাইভ করা।"}