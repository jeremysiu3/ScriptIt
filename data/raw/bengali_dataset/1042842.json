{"pageid": 1042842, "title": "হুয়েই জাতি", "url": "https://bn.wikipedia.org/wiki?curid=1042842", "content": "হুয়েই জাতি (চীনা: 回族; ফিনিন: Huízú; ওয়েড-জাইলস: Hui2-tsu2, শিয়াও-আরচিং: خُوِذُو, টেমপ্লেট:Lang-dng, Xuejzw) হল একটি পূর্ব-এশীয় নৃ-ধর্মীয় গোষ্ঠী যাদের সিংহভাগই চীনাভাষাভাষী মুসলমান নিয়ে গঠিত। এরা চীনের সর্বত্র এবং বিশেষ করে চীনের  উত্তর-পশ্চিম প্রদেশগুলিতে ও চুংইউয়েন অঞ্চলে বসবাস করে। ২০১১ সালের জনগণনা অনুযায়ী চীনে প্রায় ১ কোটি ৫ লক্ষ হুয়েই জাতির লোক বাস করে। এদের সিংহভাগই চীনাভাষাভাষী ও ইসলাম ধর্মাবলম্বী, তবে এদের কিয়দংশ অন্য ধর্ম পালন করে। কাজাখস্তান ও কিরগিজস্তানের ১ লক্ষ ১০ হাজার দুনগান জাতির লোকেরাও হুয়েই নৃগোষ্ঠীগত পরিচয়ের অধীন হিসেবে পরিগণিত হয়।\nহুয়েই জাতির লোকেরা ইসলাম অনুসরণ করে বিধায় এদের সংস্কৃতিতে বেশ কিছু স্বতন্ত্র বৈশিষ্ট্য গড়ে উঠেছে। যেমন মুসলমান হিসেবে তারা ইসলামি খাদ্যগ্রহণ বিধিনিষেধ মেনে চলে এবং শূকরের মাংস ভক্ষণ করে না, যদিও চীনে শূকরের মাংস সবচেয়ে জনপ্রিয় মাংস। এর ফলে হুয়েই জাতির লোকেরা চীনা রন্ধনশৈলীর নিজস্ব প্রকারণ উদ্ভাবন করেছে। হুয়েইদের ঐতিহ্যবাহী পোশাক-পরিচ্ছদও চীনের সংখ্যাগরিষ্ঠ হান জাতির লোকদের চেয়ে ভিন্ন। কিছু হুয়েই পুরুষ সাদা রঙের টুপি (তাকিয়া) এবং কিছু হুয়েই নারী মাথায় ওড়না পরিধান করেন, যা চীনের বাইরেও বহু মুসলমান সংস্কৃতিতে বহুল প্রচলিত। তবে চীনের শিল্পায়ন ও আধুনিকায়নের সাথে সাথে সিংহভাগ হুয়েই তরুণ-তরুণীই মূলধারার আধুনিক পোশাকশৈলী অনুসরণ করে। \n\nহুয়েই জাতির লোকের চীনের ৫৬টি নৃতাত্ত্বিকভাবে সংখ্যালঘু সম্প্রদায় বা গোষ্ঠীর একটি। চীনা সরকারের সংজ্ঞানুযায়ী চীনের ঐতিহাসিক সমস্ত চীনাভাষী মুসলমান সম্প্রদায়গুলিকে একত্রে হুয়েই নাম দেওয়া হয়েছে। তবে এগুলি অন্যান্য নৃতাত্ত্বিকভাবে স্বতন্ত্র মুসলমান সম্প্রদায় যেমন উইগুরদের অপেক্ষা পৃথক। এগুলির বিপরীতে হুয়েই জাতির লোকেরা প্রায় সবাই চীনা ভাষার বিভিন্ন উপভাষায় কথা বলে এবং একই সাথে আরবি ও ফার্সি ভাষার শব্দ ও বাক্যের প্রয়োগ করে। হুয়েই জাতিগোষ্ঠীটি চীনের সংখ্যালঘু গোষ্ঠীগুলির মধ্যে অনন্য এই কারণে যে তারা চৈনিক ভাষা নয়, এমন কোনও ভাষার সাথে সম্পর্কিত নয়।\nহুয়েই জাতির লোকেরা উত্তর-পশ্চিম চীন (নিংশিয়া, কানসু, ছিংহাই, শিনচিয়াং) অঞ্চলে বেশি বসবাস করলেও সারা চীনদেশেই, যেমন মাঞ্চুরিয়া, বেইজিং, শিআন, অন্তর্দেশীয় মঙ্গোলিয়া, হপেই, হাইনান ও ইউন্নান প্রদেশ ও অঞ্চলগুলিতে এদের দেখা মেলে।\n\n\n== তথ্যসূত্র ==\n\n\n== আরও দেখুন ==\nচীনে ইসলাম ধর্ম"}