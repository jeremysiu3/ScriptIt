{"pageid": 1128333, "title": "হেরিটেজ আর্কাইভস", "url": "https://bn.wikipedia.org/wiki?curid=1128333", "content": "হেরিটেজ : বাংলাদেশের ইতিহাসের আর্কাইভস সংক্ষেপে হেরিটেজ আর্কাইভস বাংলাদেশের রাজশাহীতে ব্যক্তি উদ্যোগে প্রতিষ্ঠিত একটি সংগ্রহশালা। বাংলাদেশের ইতিহাস, ঐতিহ্যের উপকরণ সংগ্রহ ও সংরক্ষণের উদ্দেশ্যে রাজশাহী বিশ্ববিদ্যালয়ের ইতিহাস বিভাগের অবসরপ্রাপ্ত অধ্যাপক ড. মাহবুবর রহমান এটি প্রতিষ্ঠা করেন। \n\n\n== পটভূমি ==\nএকান্তই ব্যক্তিগত আগ্রহ থেকে এই সংগ্রহশালাটি প্রতিষ্ঠা করেন ড. মাহবুবুর। তিনি স্থানীয় ইতিহাসের ওপর পিএইচডি করার সময় হতাশ হয়ে পড়েছিলেন। তথ্য সংকটের কারণে তথ্য সংগ্রহে নেমে দেখলেন, কোথাও এক জায়গায় স্থানীয় ইতিহাসের ওপর তথ্য পাওয়া যায় না। রাজশাহী বিশ্ববিদ্যালয়ের ইতিহাস বিভাগের শিক্ষক হওয়ার পর এ সমস্যা আরও দৃঢ়ভাবে অনুভব করতে থাকেন। \n৯০'র দশকে নেদারল্যান্ডসের একটি আর্কাইভসে গিয়ে দেখেন সেখানে পোস্টার, লিফলেট, ব্যানার, ফেস্টুন ও সাময়িকী সংগ্রহ করে রাখা হয়েছে। সেখান থেকেই  তিনি বাংলাদেশেও একটি হেরিটেজ আর্কাইভস গড়ে তোলার সিদ্ধান্ত নেন। সে মোতবেক ১৯৯৮ সাল থেকে নিজের বাসাতেই লিফলেট, ব্যানার, ফেস্টুন ও পোস্টার সংগ্রহ করতে শুরু করেন। \n২০০৬ সালে জমি কিনে একতলা বিল্ডিং তৈরি করে সেখানে সংগ্রহশালা স্থানান্তর করেন। ২০১১ সালে সংস্কৃতি বিষয়ক মন্ত্রণালয়ের মাধ্যমে হেরিটেজ আর্কাইভসের তিনটি ফ্লোর নির্মাণ করা হয়। আর্কাইভসটি একটি ট্রাস্টের মাধ্যমে পরিচালিত হয়।\n\n\n== সংগ্রহ ==\nএই আর্কাইভসের সংগ্রহে ৩০৯৫ শিরোনামে প্রায় ৩০,০০০ সাময়িক পত্রিকা, লিটল ম্যাগাজিন ও গবেষণা জার্নাল এবং ৫২০০ পোস্টার ও ৫০০০ লিফলেট রয়েছে। সংগ্রহশালায় আরও রয়েছে বাংলাদেশের ৬৪ জেলার উপর প্রায় ১০,০০০ গ্রন্থ, স্মরণিকা ও বার্ষিকী, ৪৭১টি এমফিল ও পিএইচডি থিসিস এবং আদিবাসী ও পার্বত্য চট্টগ্রাম সম্পর্কে উল্লেখযোগ্য গ্রন্থ। এখানে জীবনীগ্রন্থের ওপর বিশাল সংগ্রহও রয়েছে।\nআর্কাইভসের একটি অংশ জুড়ে রয়েছে পারিবারিক জাদুঘর। এখানে পারিবারিক জীবনের বিলুপ্ত বা বিলুপ্তপ্রায় সামগ্রী সংরক্ষিত রয়েছে, যেমন: হুকা, হেরিকেন, কূপি, কলের গান, টেলিফোন সেট, রেডিও, কলম, দোয়াত, যাতা, খড়ম, পয়টা, পান বাটা, কাসার বাসনপত্র, মাটির জিনিসপত্র, কৃষি যন্ত্রপাতি, টাইপ রাইটার, সাইক্লোস্টাইল মেশিন, ক্যামেরা, টেপ রেকর্ডার, মুদ্রা, বিয়ের কার্ড, বিয়ের শাড়ি, আমন্ত্রণপত্র, ইত্যাদি।\n\n\n== সুযোগ-সুবিধা ==\nএটি শুক্রবার ব্যতীত প্রতিদিন ৪ ঘণ্টা গবেষকদের জন্য উন্মুক্ত থাকে। হেরিটেজ ভবনে গবেষকদের রাত্রিযাপনের জন্য ২টি গেস্টরুম আছে এবং ৭০ আসন বিশিষ্ট ১টি সেমিনার কক্ষ আছে।\n\n\n== তথ্যসূত্র =="}