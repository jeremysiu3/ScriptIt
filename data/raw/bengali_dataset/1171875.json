{"pageid": 1171875, "title": "সামারিন্দা", "url": "https://bn.wikipedia.org/wiki?curid=1171875", "content": "সামারিন্দা ইন্দোনেশিয়ার বোর্নিও দ্বীপের পূর্ব কালিমান্তান প্রদেশের রাজধানী নগরী। এটি মাহাকাম নদীর তীরে ৭১৮ বর্গকিলোমিটার এলাকা জুড়ে দাঁড়িয়ে আছে। মানব উন্নয়ন সূচক অনুযায়ী সামারিন্দা পূর্ব কালিমান্তানের সেরা নগরী। এটি সমগ্র বোর্নিও দ্বীপের সবচেয়ে জনবহুল নগরী। ২০২০ সালের জনগণনা অনুযায়ী এর জনসংখ্যা ছিল ৮ লক্ষ ২৭ হাজারের কিছু বেশি।\nসামারিন্দা পূর্ব কালিমান্তানের বৃহত্তম রপ্তানিকারক ও পঞ্চম বৃহত্তম আমদানিকারক। পূর্ব কালিমান্তানের ব্যাংকগুলির প্রধান কার্যালয়ের সিংহভাগই এই শহরে অবস্থিত।\n২০২১ সালে সামারিন্দা পোতাশ্রয় পূর্ব বোর্নিও বা পূর্ব কালিমান্তানের ব্যস্ততম যাত্রী বন্দরে পরিণত হয়। সামারিন্দার মালবাহী বাক্স বা কন্টেইনার বন্দরটি পূর্ব কালিমান্তানের ব্যস্ততম; এটি ২০১৯ সালে ২ লক্ষ ৭১ হাজার কুড়ি-ফুট সমতুল্য এককের মালামাল নিয়ন্ত্রণ করে।\nসামারিন্দার বিখ্যাত ঐতিহ্যবাহী পদটি হল আম্পলাং। এছাড়া এটির সারুং সামারিন্দা নামক পোশাকটি বিশেষ খ্যাত। ২০২১ সাল নাগাদ নগরীটিতে নদীর দুই তীর সংযোগকারী তিনটি সেতু ছিল। এগুলি হল মাহাকাম ১নং, ২নং ও ৩নং সেতু। নগরকেন্দ্রটি যে তীরে অবস্থিত, তার বিপরীত তীরটিকে সামারিন্দা সেবারাং নামে ডাকা হয়।\n\n\n== তথ্যসূত্র =="}