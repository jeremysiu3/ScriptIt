{"pageid": 1433740, "title": "ক্লেয়ার কিলরয়", "url": "https://bn.wikipedia.org/wiki?curid=1433740", "content": "ক্লেয়ার কিলরয় (ইংরেজি: Claire Kilroy; জন্ম: ১৯৭৩) একজন আইরিশ লেখিকা। তিনি আয়ারল্যান্ডের ডাবলিনে জন্মগ্রহণ করেন ও বেড়ে ওঠেন। তার প্রথম উপন্যাস অল সামার আইরিশ সাহিত্যে রুনি পুরস্কার অর্জন করেন। তার টেন্ডারওয়্যার বইটি ২০০৭ সালে হিউজ অ্যান্ড হিউজ বর্ষসেরা আইরিশ উপন্যাস এবং কেরি গ্রুপ আইরিশ ফিকশন পুরস্কারের ক্ষুদ্রতালিকায় ছিল।\n\n\n== প্রারম্ভিক জীবন ও শিক্ষা ==\nকিলরয় ১৯৭৩ সালে ডাবলিন শহরে জন্মগ্রহণ করেন এবং শহরের উত্তরের জেলে গ্রাম হাউথে বেড়ে ওঠেন। তিনি স্থানীয় প্রাথমিক বিদ্যালয়ে পড়াশোনা করেন। ৭ বা ৮ বছর বয়সে রচিত তার প্রথম গল্পটি একটি ভূতের গল্প যা একটি বাচ্চাকে নিয়ে আবর্তিত যে একটি ভৌতিক বাড়িতে প্রবেশের সিদ্ধান্ত নেয়। বাড়িটিতে প্রবেশের পর চেইন ও সাদা চাদর পরিহিত একটি অবয়ব তাকে তারা করে। কিলরয় তার মাকে গল্পটি পড়তে দিলে তিনি পাগলের মত হাসতে শুরু করেন; কিলরয় পরে আবিষ্কার করে তিনি চাদর বানানে \"ee\" (Sheet) এর স্থলে \"i\" লিখেছিলেন, যার কারণে তার মা এমনভাবে হেসেছিলেন।\nকিলরয় ট্রিনিটি কলেজ ডাবলিনে ইংরেজি সাহিত্যে পড়াশোনা করেন। তিনি এরপর বিবিসির টেলিভিশন নাট্যক ব্যালিকিসেইনের সহকারী সম্পাদক হিসেবে কাজ করেন এবং একই সময়ে তিনি তার উপন্যাস অল সামার-এর প্রথম পাণ্ডুলিপি লেখার কাজ শেষ করেন। ২০০০ সালে তিনি ট্রিনিটি কলেজ ফিরে আসেন এবং সৃজনশীল লেখনীতে এম.ফিল করেন।\n\n\n== সাহিত্যজীবন ==\nকিলরয়ের প্রথম উপন্যাস অল সামার ২০০৩ সালের মে মাসে ফেবার অ্যান্ড ফেবার থেকে প্রকাশিত হয়। ২০০৪ সালে উপন্যাসটি আইরিশ সাহিত্যে রুনি পুরস্কার অর্জন করে। ২০০৬ সালে কিলরয়ের দ্বিতীয় উপন্যাস টেন্ডারওয়্যার প্রকাশিত হয়। বইটি ২০০৭ সালে হিউজ অ্যান্ড হিউজ বর্ষসেরা আইরিশ উপন্যাস ও কেরি গ্রুপ আইরিশ ফিকশন পুরস্কারের ক্ষুদ্রতালিকায় ছিল। কার্কাস রিভিউস লিখে, \"উপন্যাসটির খুঁত এর আকর্ষণীয় সৌন্দর্যের সাথে আপস করে না।\"\nকিলরয়ের তৃতীয় উপন্যাস অল নেমস হ্যাভ বিন চেঞ্জড ২০০৯ সালে প্রকাশিত হয়। তার শিক্ষা প্রতিষ্ঠান ট্রিনিটি কলেজের পটভূমিতে রচিত উপন্যাসটি পাঁচজন সৃজনশীল লেখনীর শিক্ষার্থী ও তাদের বিখ্যাত শিক্ষকের সাথে তাদের করাল সম্পর্ক নিয়ে আবর্তিত। দি ইন্ডিপেন্ডেন্ট লিখে, \"এই অসাধারণ উপন্যাসের মাধ্যমে দেখা যায় কিলরয় সাহিত্যের আকাশে দক্ষ হয়ে ওঠেছেন।\" তার চতুর্থ উপন্যাস দ্য ডেভল আই নো ২০১২ সালে প্রকাশিত হয়। দ্য নিউ ইয়র্ক টাইমস, দ্য বস্টন গ্লোব ও দি ইন্ডিপেন্ডেন্ট বইটির প্রশংসা করে।\nদ্য ডেভল আই নো-এর দীর্ঘ বিরতির পর ২০২৩ সালে তার পঞ্চম উপন্যাস সোলজার সেইলর প্রকাশিত হয়। দি অবজারভার বইটিকে \"একটি আশ্চর্যজনক উচ্চ পর্যায়ের কাজ\" বলে আখ্যায়িত করে।\n\n\n== প্রভাবিত ==\nকিলরয় জন ব্যানভিল ও ভ্লাদিমির নাবোকভ এই দুজন লেখককে তার অনুপ্রেরণা বলে উল্লেখ করেন। ১৬ বছর বয়সে ললিতা উপন্যাস পড়ার পর তিনি নাবোকভের মত বাক্য লিখতে অনুপ্রাণিত হন। তিনি মার্টিন এমিস, অ্যান্ড্রু ওহাগান ও মাইকেল ফ্রেইনকে তার প্রিয় লেখক বলে উল্লেখ করেন, এবং তার প্রিয় আইরিশ উপন্যাস হল জন ব্যানভিলের অ্যাথিনা।\n\n\n== সাহিত্যকর্মের তালিকা ==\n\n\n=== উপন্যাস ===\nঅল সামার (২০০৩; ফেবার অ্যান্ড ফেবার)\nটেন্ডারওয়্যার (২০০৬; ফেবার অ্যান্ড ফেবার)\nঅল নেমস হ্যাভ বিন চেঞ্জড (২০০৯)\nদ্য ডেভল আই নো (২০১২; ফেবার অ্যান্ড ফেবার)\nসোলজার সেইলর (২০২৩; ফেবার অ্যান্ড ফেবার)\n\n\n=== প্রবন্ধ ===\nএফ ফর ফোন\n\n\n== তথ্যসূত্র =="}