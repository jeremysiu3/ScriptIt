{"pageid": 1027513, "title": "ক্যারল শীল্ডস", "url": "https://bn.wikipedia.org/wiki?curid=1027513", "content": "'ক্যারল শীল্ডস [১৯৩৫-২০০৩] আমেরিকায় জন্মগ্রহণকারী কানাডীয় লেখক। তিনি মোট দশটি উপন্যাস, পাঁচটি ছোটগল্প সংকলন, তিনটি কাব্যগ্রন্থ, আটটি নাটকের রচয়িতা। এছাড়া কানাডীয় সাহিত্যের অগ্রগণ্য লেখক সুজানা মোদিকে নিয়েও রচনা করেছেন একটি আলোচনা গ্রন্থ। ইংরেজি সাহিত্যে গুরুত্বপূর্ণ ব্যক্তিত্ব জেন অস্টেনকে নিয়ে রচনা করেছেন জীবনীগ্রন্থও। উপন্যাস দ্য স্টোন ডায়েরিজ [১৯৯৩] সম্ভবত একমাত্র গ্রন্থ যেটি একই সাথে কানাডার গভর্নর জেনারেল সাহিত্য পুরস্কার [১৯৯৩] এবং আমেরিকার পুলিৎজার পুরস্কার [১৯৯৫] লাভ করেছিল। সমকালের যে তিনজন কানাডীয় সাহিত্যিককে লোরাইন ইয়র্ক তার লিটারারি সেলিব্রিটি ইন কানাডা [টরন্টো, ২০০৭] গ্রন্থে বিশেষ মর্যাদার সাথে আলোকপাত করেছেন তাদের একজন হলেন ক্যারল শীল্ডস।\n\n\n== জীবন ==\nক্যারল ১৯৫৫ সালে স্কটল্যান্ডে যান ব্রিটিশ কাউন্সিলের অর্থায়নে পড়াশোনা করতে। সেখানে তার সাথে পরিচয় হয় প্রকৌশলবিদ্যার কানাডীয় ছাত্র ডোনাল্ড হাফ শিল্ডসের সাথে। ১৯৫৭ সালে তারা বিয়ে করে স্থায়ীভাবে কানাডায় চলে আসেন। ক্যারল শীল্ডস ১৯৯৬ থেকে ২০০০ সাল পর্যন্ত উইনিপেগ বিশ্ববিদ্যালয়ের চ্যান্সেলর ছিলেন। মোট পনেরবার সম্মানসূচক ডক্টরেট ডিগ্রি পেয়েছেন তিনি। ২০১৬ সালের ৮ সেপ্টেম্বর ম্যানিটোবা বিশ্ববিদ্যালয় ক্যারলের আবক্ষ মূর্তি উন্মোচন করে। উইনিপেগের ঐতিহাসিক কিংস পার্কে ২০০৮-২০০৯ সালে ক্যারল শীল্ডস মেমোরিয়াল ল্যাবিরিন্থ তৈরি করা হয়। উল্লেখ করা যেতে পারে যে, ক্যারলের ‘ল্যারিস পার্টি’র মূল চরিত্র ল্যারিও কিন্তু গোলকধাঁধা নির্মাণের একজন শিল্পী। \nক্যারলের উপন্যাস ল্যারি’স পার্টি ১৯৯৮ সালে ‘অরেঞ্জ প্রাইজ ফর ফিকশান’ পুরস্কার লাভ করে। ক্যারলের শেষ উপন্যাস আনলেস ২০০২ সালে স্কোশিয়া ব্যাংক গিলার পুরস্কার, গর্ভনর জেনারেল সাহিত্য পুরস্কার, বুকার পুরস্কার এবং অরেঞ্জ প্রাইজ ফর ফিকশানের জন্য শর্টলিস্টেড হয়। ক্যারল রচিত জেন অস্টেনের জীবনগ্রন্থটি ২৫ হাজার ডলার মূল্যের চার্লস টেইলর পুরস্কার লাভ করেছিল। \n\n\n== গ্রন্থাবলী ==\nস্মল সেরেমোনিজ (১৯৭৬)\nসুজানা মোদি : ভয়েজ অ্যান্ড ভিশন (১৯৭৬)\nদ্য বক্স গার্ডেন (১৯৭৭)\nদ্য রিপাবলিক অব লাভ (১৯৯২)\nদ্য স্টোন ডায়েরিজ (১৯৯৩)\nল্যারিজ পার্টি (১৯৯৭)\n\n\n== পুরস্কার ==\nগভর্নর জেনারেল সাহিত্য পুরস্কার [১৯৯৩]\nপুলিৎজার পুরস্কার [১৯৯৫]\nস্কোশিয়া ব্যাংক গিলার পুরস্কার\n\n\n== চলচ্চিত্রায়ন ==\nক্যারলের উপন্যাস সোয়ান সিনেমাতেও রূপ লাভ করেছিল তার জীবদ্দশাতেই—১৯৯৬ সালে। ১৯৯২ সালে প্রকাশিত ক্যারলের উপন্যাস দ্য রিপাবলিক অব লাভ ২০০৩ সালে চিত্রায়ন হয়। পরিচালনায় ছিলেন দীপা মেহতা।\n\n\n== তথ্যসূত্র =="}