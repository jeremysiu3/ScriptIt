{"pageid": 1524809, "title": "কাসর হায়র শারকি", "url": "https://bn.wikipedia.org/wiki?curid=1524809", "content": "কাসর আল-হায়র আল-শারকি ( আরবি: قصر الحير الشرقي অর্থ: পূর্ব আল-হায়র প্রাসাদ' বা 'পূর্ব দুর্গ' ) সিরিয়ার মরুভূমির মাঝখানে অবস্থিত একটি দুর্গ ( কাসর )। এটি উমাইয়া খলিফা হিশাম ইবনে আব্দুল মালিক ৭২৮-২৯ খ্রিস্টাব্দে নির্মাণ করেছিলেন। এ এলাকায় মরুভূমির প্রাণীকুল প্রচুর ছিল। এটি স্পষ্টতই সামরিক এবং শিকারের ঘাঁটি হিসেবে ব্যবহৃত হত। প্রাসাদটি কাসর আল-হায়র আল-ঘারবির  মত দেখতে একই।  এক বছর আগে  এখানে নিকটে দুর্গ প্রাসাদ নির্মাণ করা হয়েছিল। এটি তথাকথিত মরুভূমির দুর্গগুলির মধ্যে একটি।\n\n\n== অবস্থান ও সিরিয়ার গৃহযুদ্ধ ==\nকসর আল-হায়র আল-শারকি আল-সুখনা থেকে ২৮ কিলোমিটার (১৭ মাইল) এবং সার্জিওপোলিস (রুসাফা) থেকে ১০০ কিলোমিটার (৬২ মাইল) দূরে অবস্থিত।  বিশ্রি পর্বতের কাছে পালমিরান মধ্য পর্বতমালার নিকটে এটির অবস্থান ছিল।\nসিরিয়ার গৃহযুদ্ধের সময়, ২০১৩ সালে কসর আল-হায়র আল-শারকি সশস্ত্র গোষ্ঠীদের দ্বারা দখল করা হয়েছিল। তারপর আইএসআইএস এটি দখল করে। দুর্গটি লুটপাট ও ভাঙচুরের মাধ্যমে ক্ষতিগ্রস্ত হয়েছে। দর্শনার্থীদের জন্য তৈরি ঘরেও চুরি সংঘটিত হয়। সিরিয়ার সেনাবাহিনী ২২ আগস্ট ২০১৭ তারিখে দুর্গটি পুনরুদ্ধার করে।\n\n\n== স্থাপত্য ==\nঅন্যান্য উমাইয়া স্থাপত্যের মতো, এর নির্মাণ শৈলী বাইজান্টাইন এবং সাসানীয় স্থাপত্য দ্বারা প্রভাবিত ছিল।\nপ্রাসাদটি একটি বৃহৎ খোলা উঠোন নিয়ে গঠিত যা পুরু প্রাচীর এবং দুর্গ দ্বারা বেষ্টিত সিরিয়ায় প্রাসাদের তালিকা রয়েছে। ধ্বংসাবশেষ তিনটি প্রধান উপাদান নিয়ে গঠিত, যা ছোট ঘের, বৃহৎ ঘের এবং বাইরের ঘের নামে পরিচিত। এটির প্রতিটির আকৃতি এবং কার্যকারিতা ভিন্ন। প্রাসাদে কক্ষ, খিলান এবং স্তম্ভের অবশেষ রয়েছে।  এটিকে দেখতে একটি বিশাল রাজকীয় কমপ্লেক্সের অংশ বলে মনে হয়। প্রাসাদের মধ্যে ছোট কাঠামো, একটি অভ্যর্থনা হল, একটি মসজিদ, একটি বড় স্নানাগার, বাগান, প্রাঙ্গণ এবং একটি জটিল জল নিয়ন্ত্রণ ব্যবস্থা অন্তর্ভুক্ত ছিল। প্রাসাদের কাঠামো সূক্ষ্ম দানাদার চুনাপাথর দিয়ে তৈরি করা হয়েছে বলে মনে করা হয়। এটির রঙ তৈলস্ফটিকের মতো। এই কাঠামোগুলো জটিল এবং দৃষ্টিনন্দন। পাথরের পাশাপাশি, এই দুর্গুগুলোতে ইট ও স্টুকো ব্যবহার করে তৈরি চমৎকার নকশাও দেখা যায়। বৃহত্তর প্রাসাদটি কয়েক তলা বিশিষ্ট। প্রাসাদে একটি বিশাল গেট এবং অনেকগুলি দুর্গ রয়েছে। প্রতিরক্ষামূলক ব্যবস্থা হিসেবে দুর্গুগলি তৈরি করা হয়নি। জলপাই বাগানও ছিল। প্রাসাদগুলিতে ৫,৭০০ মিটার (৬,২০০ গজ) লম্বা খাল দিয়ে নিকটবর্তী বাইজেন্টাইন গির্জা থেকে জল সরবরাহ করা হত।\nকসর আল-হায়র আল-শারকি চতুর্দশ শতাব্দীর শুরুতে পরিত্যক্ত হয়েছিল। ফলে প্রাথমিক ইসলামিক যুগে নগর জীবন, বিন্যাস এবং পরিকল্পনা অধ্যয়নের জন্য একটি অভূতপূর্ব সুযোগ তৈরি হয়। ১৯৬৪ থেকে ১৯৭১ সালের মধ্যে ছয়টি মৌসুমে প্রখ্যাত ইসলামিক শিল্প ইতিহাসবিদ ওলেগ গ্রাবার এই স্থানটি খনন করেছিলেন। প্রত্নতাত্ত্বিক অনুসন্ধানে এখানে পরিবেশগত পরিবর্তন, অলংকরণশৈলী, সিরামিক ও মুদ্রাসহ নানা ঐতিহাসিক নিদর্শন পাওয়া যায়। ফলে গবেষকদের জন্য অত্যন্ত গুরুত্বপূর্ণ তথ্য  পাওয়া সহজ হয়। এই প্রাসাদের কিছু সাজানো অংশ দামেস্কের জাতীয় জাদুঘরে সংরক্ষিত হয়েছে।  দেইর এজ-জোর জাদুঘরে গেটটি পুনর্নির্মাণ করা হয়েছে।\n\n\n=== বিশ্ব ঐতিহ্যের মর্যাদা ===\nএই স্থানটি ৮ জুন ১৯৯৯ সালে ইউনেস্কোর বিশ্ব ঐতিহ্য সম্ভাব্য তালিকায়  সাংস্কৃতিক বিভাগে অন্তর্ভুক্ত করা হয়।\n\n\n== গ্যালারি ==\n\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== আরও দেখুন ==\nসিরিয়ায় প্রাসাদের তালিকা\nমরুভূমির দুর্গ\n\n\n== তথ্যসূত্র ==\n\n\n== বহিঃসংযোগ =="}