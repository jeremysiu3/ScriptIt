{"pageid": 1098568, "title": "হংকং শিল্পকলা জাদুঘর", "url": "https://bn.wikipedia.org/wiki?curid=1098568", "content": "হংকং শিল্পকলা জাদুঘর (এইচকেএমওএ) হলো হংকংয়ের প্রথম এবং প্রধান শিল্প যাদুঘর যা টিসিম শা টিসুইয়ের সালিসবেরি সড়কে অবস্থিত। এটি হংকং সরকারের অবসর ও সাংস্কৃতিক পরিষেবা বিভাগ দ্বারা পরিচালিত হয়। এইচকেএমওএ-তে ১৭,০০০টিরও বেশি আইটেমের একটি শিল্প সংগ্রহ রয়েছে। স্থায়ী প্রদর্শনীর জন্য এখানে প্রবেশমূল্য বিনামূল্যে। এই জাদুঘরের অন্যতম প্রতিদ্বন্দ্বী হলো বেসরকারী-পরিচালিত হংকং শিল্পকলা কেন্দ্র। এই দুটি জাদুঘরকে হংকংয়ের শীর্ষ দুটি শিল্প জাদুঘর হিসেবে বিবেচনা করা হয়।\nসেন্ট্রালের হংকং পার্কে ফ্ল্যাগস্টাফ হাউস মিউজিয়াম অফ টি ওয়্যার নামে  এইচকেএমওএ-এর একটি বর্ধিত শাখা রয়েছে।\n\n\n== ইতিহাস ==\nজাদুঘরটি ১৯৬২ সালের ২রা মার্চ আরবান কাউন্সিল কর্তৃক সেন্ট্রালের সিটি হলে শহর জাদুঘর ও শিল্পকলা গ্যালারি হিসাবে প্রতিষ্ঠিত হয়। এটি ১৯৭৫ সালের জুলাই মাসে হংকং ইতিহাস জাদুঘর এবং হংকং শিল্পকলা জাদুঘরে বিভক্ত হয়।\nইতিহাস জাদুঘর ১৯৮৩ সালে কাউলুন পার্কে স্থানান্তরিত হয়। ১৯৯১ সালে সিটি হল ছাড়ার আগে, শিল্পকলা জাদুঘর হাই ব্লকের ৮ম (পিছনের অংশ), নবম, দশম এবং ১১ তলায় ছিল। এই তলায় এখন একটি গণ গ্রন্থাগার রয়েছে। ১৯৯১ সালে এটি হংকং সাংস্কৃতিক কেন্দ্র এবং হংকং মহাকাশ জাদুঘরের কাছে, টিসিম শা টিসুইয়ের ১০ স্যালিসবেরি সড়কের বর্তমান প্রাঙ্গণে স্থানান্তরিত করা হয়।\n১৯৯২ সালের ১১ই সেপ্টেম্বর গভর্নর ক্রিস প্যাটেন আনুষ্ঠানিকভাবে নতুন জাদুঘরটি উদ্বোধন করেন।\nজাদুঘরটি $৪০০ মিলিয়ন সম্প্রসারণ এবং সংস্কার কাজের জন্য ২০১৫ সালের ৩রা আগস্ট বন্ধ হয়ে যায়। এটি ২০১৯ সালের ৩০শে নভেম্বর এটি পুনরায় চালু করা হয়।\n\n\n== প্রদর্শনী ==\nজাদুঘরটি নিয়মিত প্রদর্শনী পরিবর্তন করে। জাদুঘরের প্রদর্শনীগুলি মূলত হংকং, চীন এবং বিশ্বের অন্যান্য অংশের চিত্রকলা, চারুলিপি এবং ভাস্কর্য নিয়ে। এটি অন্যান্য জাদুঘরের সাথেও সহযোগিতামূলক কাজ করে।\n১৯৭৫ সাল থেকে, জাদুঘরটি সমসাময়িক হংকং শিল্পীদের কাজ নিয়ে হংকং শিল্প দ্বিবার্ষিক প্রদর্শনীর আয়োজন করেছে। ২০০৯ সালে এটির নাম পরিবর্তন করে হংকং সমসাময়িক শিল্প দ্বিবার্ষিক পুরস্কার নামকরণ করা হয়।\n\n\n== পরিবহন ==\nজাদুঘরটি ম্যাস ট্রানজিট রেলওয়ের (এমটিআর) পূর্ব টিসিম শা টিসুই স্টেশন এবং টিসিম শা টিসুই স্টেশন, উভয়ের কাছকাছি হাঁটার দূরত্বের মধ্যে রয়েছে। এটি এমনকি টিসিম শা টিসুই ফেরি পিয়ার-এর কাছাকাছি, যা ওয়ান ছাই এবং সেন্ট্রালকে পরিষেবা প্রদান করে।\n\n\n== আরও দেখুন ==\nহংকং বিজ্ঞান জাদুঘর\nহংকংয়ের জাদুঘরের তালিকা\n\n\n== তথ্যসূত্র ==\n\n\n== বহিঃসংযোগ ==\nদাপ্তরিক ওয়েবসাইট"}