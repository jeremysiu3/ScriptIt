{"pageid": 1344429, "title": "কল্পনা দাশ", "url": "https://bn.wikipedia.org/wiki?curid=1344429", "content": "কল্পনা দাশ (৭ই জুলাই ১৯৬৬ - ২৩শে মে ২০১৯) একজন ভারতীয় আইনজীবী এবং পর্বতারোহী ছিলেন। তিনিই প্রথম ওড়িয়া পর্বতারোহী যিনি মাউন্ট এভারেস্টের শিখরে পৌঁছেছিলেন। তিনি মার্কিন যুক্তরাষ্ট্র, কানাডা এবং নেপালের পাঁচ সদস্যের একটি দলের সাথে ২০০৮ সালের ২১শে মে তারিখে মাউন্ট এভারেস্ট জয় করেন।\nতিনি এর আগে দুবার মাউন্ট এভারেস্ট আরোহণের চেষ্টা করেছিলেন, একবার ২০০৪ সালে এবং পরের বার ২০০৬ সালে, কিন্তু খারাপ আবহাওয়া ও স্বাস্থ্যের কারণে তাঁর প্রচেষ্টা ব্যর্থ হয়েছিল।\n\n\n== মৃত্যু ==\n২০১৯ সালের ২৩শে মে, কল্পনা অন্য দুজনের সঙ্গে আবারও এভারেস্টে আরোহণ করেছিলেন, কিন্তু নামতে গিয়ে তিনি অসুস্থ হয়ে পড়েন এবং মাউন্ট এভারেস্টের বারান্দার (একটি ছোট মঞ্চের মতো, যেখানে কিছুটা বিশ্রাম নেওয়া যেতে পারে এবং চূড়ার শ্বাসরুদ্ধকর দৃশ্যগুলি পর্যবেক্ষণ করা যেতে পারে) ঠিক ওপরে মারা যান।\nতাঁর মৃত্যুর কারণ ছিল মাউন্ট এভারেস্টের শিখরের কাছে অস্বাভাবিক ভিড়। নেপাল সরকার এভারেস্ট আরোহণের জন্য কয়েকশ পর্বতারোহীকে অনুমতি প্রদান করায় আরোহণের সংকীর্ণ অংশটি তীব্র আবহাওয়ার কারণে আরও সংকীর্ণ হয়ে পড়েছিল। ২০১৯ সালের এপ্রিল এবং মে মাসে পর্বতারোহণের মরশুমে নেপাল, ইউরোপ, মার্কিন যুক্তরাষ্ট্র এবং ভারত থেকে কমপক্ষে ১১ জন পর্বতারোহী একই সপ্তাহে মারা গিয়ে ছিলেন — তাঁদের মধ্যে অনেকেই কল্পনার মতো প্রবীণ পর্বতারোহী ছিলেন, যাঁদের মধ্যে আছেন মার্কিন যুক্তরাষ্ট্রের উটাহ থেকে ডোনাল্ড ক্যাশ এবং ভারতের অঞ্জলি কুলকার্নি।\nশেরপারা তাঁর মৃতদেহ উদ্ধার করে এবং ভারতে নিয়ে আসে।\n\n\n== অভিযান ==\nদেনালি - ২০১০ সালে, উত্তর আমেরিকার সর্বোচ্চ চূড়া জয়ের প্রচেষ্টা ব্যর্থ হয়েছিল।\nমাউন্ট কিলিমাঞ্জারো - আফ্রিকার সর্বোচ্চ শৃঙ্গ - ৫,৮৯৫ মিটার, ২০১৪ সালের ৯ই অক্টোবর তারিখে সফলভাবে শিখরে আরোহণ করেছিলেন।\nঅ্যাকনকাগুয়া - দক্ষিণ আমেরিকার সর্বোচ্চ শৃঙ্গ - ৬,৯৬২ মিটার, ২০১৫ সালের ১৬ই জানুয়ারি তারিখে সফলভাবে শিখরে আরোহণ।\nএলব্রুস পর্বত - ইউরোপের সর্বোচ্চ শৃঙ্গ - ৫,৬৪২ মিটার, ২০১৫ সালের ৩১শে জুলাই তারিখে সফলভাবে শিখরে আরোহণ।\nকস্চিয়স্কো পর্ব - অস্ট্রেলিয়ার সর্বোচ্চ শৃঙ্গ, ২,২২৮ মিটার, ২০১৫ সালের ৩রা ডিসেম্বর তারিখে সফলভাবে শিখরে আরোহণ।\n\n\n== আরও দেখুন ==\nমাউন্ট এভারেস্টের ভারতীয় শৃঙ্গ - বছর অনুযায়ী\nমাউন্ট এভারেস্টের চূড়ায় চূড়ার সংখ্যা অনুসারে তালিকা\nভারতের মাউন্ট এভারেস্ট রেকর্ডের তালিকা\nমাউন্ট এভারেস্ট রেকর্ডের তালিকা\nমাউন্ট এভারেস্ট আরোহণ করে মারা যাওয়া লোকদের তালিকা\n\n\n== তথ্যসূত্র ==\n\nটেমপ্লেট:ভারতীয় পর্বতারোহীরা"}