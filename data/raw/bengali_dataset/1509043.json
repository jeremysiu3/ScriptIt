{"pageid": 1509043, "title": "বড় বাজার, খুলনা", "url": "https://bn.wikipedia.org/wiki?curid=1509043", "content": "বড় বাজার (পূর্বের নাম সাহেবের হাট) খুলনায় রূপসা নদীর পশ্চিম তীরে অবস্থিত একটি প্রাচীন বাজার। বাজারটি খুলনাসহ বাংলাদেশের দক্ষিণ-পশ্চিমাঞ্চলের অর্থনৈতিক কর্মকাণ্ডে গুরুত্বপূর্ণ ভূমিকা পালন কর আসছে।\n\n\n== ইতিহাস ==\nখুলনা যশোর জেলার মহকুমা থাকাকালীন রূপসা নদীর তীরে একটি ছোট হাট গড়ে ওঠে। তখন হাটের নাম ছিল সাহেবের হাট। অনেকে বলে থাকেন রেনি সাহেব নামক একজন খ্রিস্টান ব্যক্তি এই হাটের জমি দিয়ে হাটটি বসিয়েছিলেন। তাই এটি সাহেবের হাট নামে পরিচিত হয়ে ওঠে। ১৮৮৪ সালে নৌবাহনের ব্যবস্থা, রেলওয়ে স্টেশন, পৌরসভা গঠিত হয় এবং খুলনা একটি স্বতন্ত্র জেলা হিসেবে প্রতিষ্ঠিত হলে হাটের আয়তন বৃদ্ধি পেতে থাকে। কালের বিবর্তনে হাট একটি বাজারে রূপান্তরিত হয়, নাম হয় বড় বাজার। বরিশাল, যশোর, কুষ্টিয়া, ফরিদপুর, রাজশাহী, চাঁদপুর, কুমিল্লা[, নোয়াখালী ও চট্টগ্রামসহ দূর-দূরান্ত থেকেও ব্যবসায়ীরা আসে এই বাজারে আসতেন। ধীরে ধীরে বড় বাজার দক্ষিণ-পশ্চিমাঞ্চলের ব্যবসা-বাণিজ্যের কেন্দ্র হয়ে ওঠে।\nবাজারের স্থানীয় ব্যবসায়ীদের মতে বড় বাজারের সেই আগের ঐহিত্য এখন আর নেই। ২০১৭ সালের তথ্যানুযায়ী এখানে ছোট-বড় মিলিয়ে প্রায় ১০,০০০ দোকান রয়েছে।\n\n\n== সমস্যা ==\nএকসময় বাজারের মধ্যে ২৬ ফুট (৭.৯ মিটার) প্রশস্ত রাস্তা ছিল। বর্তমানে সেই রাস্তার দৈর্ঘ্য ৮–১০ ফুট। ফলে বাজারের মধ্যে বড় যানবাহন চলাচল করতে পারে না।\nঅতীতের তুলনায় বর্তমান বাজারের প্রবেশ পথ অনেক সংকুচিত হয়ে গিয়েছে। পানি নিষ্কাশনের পথ বন্ধ হওয়ার ফলে সামান্য বৃষ্টিতেই বাজারের রাস্তাগুলো নোংরা পানিতে তলিয়ে যায়। বৃষ্টি পানি নামার পর রাস্তায় ময়লা আবর্জনা ও  পঁচা কাঁদার স্তূপ জমে।\n\n\n== তথ্যসূত্র =="}