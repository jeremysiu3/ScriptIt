{"pageid": 1530554, "title": "আল-কাসানি", "url": "https://bn.wikipedia.org/wiki?curid=1530554", "content": "আলাউদ্দিন আল-কাসানি ( আরবি: علاء الدين الكاساني   )  দ্বাদশ শতাব্দীর একজন সুন্নি মুসলিম আইনবিদ ছিলেন। তিনি সুন্নি আইনশাস্ত্রের হানাফি মাযহাবের একজন প্রভাবশালী ব্যক্তিত্ব হয়ে ওঠেন।\nতাকে মালিক আল-উলামা (\"পণ্ডিতদের রাজা\") ডাকনাম দেওয়া হয়েছিল। তার প্রধান গ্রন্থ বাদাই' আল-সানাই' ফি তারতিব আল-শারা' ( আরবি: بدائع الصنائع في ترتيب الشرائع   ) হানাফি ফিকহের অন্যতম গুরুত্বপূর্ণ ইসলামী আইনি গ্রন্থ। \n\n\n== জীবন ==\n\n\n=== প্রাথমিক জীবন এবং বিবাহ ===\nআল-কাসানি ফারগানার কাসান  থেকে এসেছিলেন এবং হানাফী আইনবিদ 'আলাউদ্সাদিন সমারকান্দি (মৃত্যু ১১৪৪) এর ছাত্র ছিলেন। সামারকান্দি তাকে তার মেয়ে ফাতিমা আল-সামারকান্দিকে বিয়ে দেন। ফাতিমা ফিকহে দক্ষ ছিল। বিয়ের উপহার হিসেবে আল-কাসানি তার শ্বশুরের আইনি সংকলন \"তুহফাত আল-ফুকাহা\"-এর একটি ভাষ্য লেখেন।  \"বাদায়ি আস-সানায়ি\" গ্রন্থটি যৌতুক হিসেবে গৃহীত হয়। \n\n\n=== কর্মজীবন ===\nকোনো এক সময় তিনি আনাতোলিয়ায় চলে যান এবং কনিয়া শহরে সেলজুক শাসকের দরবারে কাজ শুরু করেন। সেখানে এক বিতর্কের সময় তিনি এতটাই ক্ষুব্ধ হয়ে পড়েন যে সুলতান মাসউদ প্রথম তাকে দরবারে রাখা অসম্ভব বলে মনে করেন। বিতর্কের বিষয় ছিল ইজতিহাদ। তার প্রতিপক্ষ আল-কাসানিকে মুতাজিলা দর্শনের অনুসারী বলে অভিযোগ করেন। আল-কাসানি যখন তার প্রতিপক্ষকে ঘুষি মারেন, তখন শাসক হস্তক্ষেপ করে তর্ক বন্ধ করেন।\nআল-কাসানি তার আচরণের কারণে দরবারে থাকা অসম্ভব করে ফেলেন। তাই শাসক তার উজিরের পরামর্শে তাকে আলেপ্পোতে নূরউদ্দিন জেনগির কাছে রাষ্ট্রদূত হিসেবে পাঠান। এখানে তিনি হাল্লাবিয়ার মাদ্রাসায় হানাফি আইনের অধ্যাপক রাদি আদ-দ্বীন আস-সারছসির (মৃত্যু ১১৪৯) উত্তরসূরী হিসেবে নিযুক্ত হন।\n\n\n=== পরবর্তী জীবন এবং মৃত্যু ===\nতার অবশিষ্ট জীবন সম্পর্কে খুব বেশি কিছু জানা যায়নি। আলী আল-কারী বর্ণনা করেন যে তিনি তার স্ত্রী ফাতিমার প্রতি গভীরভাবে অনুরক্ত ছিলেন। যখনই তিনি ফতোয়া জারিতে ভুল করতেন, ফাতিমা তাকে সঠিক রায় জানাতেন এবং ভুলের কারণ ব্যাখ্যা করতেন। আল-কাসানি একজন দক্ষ ফকিহ হলেও ফাতিমা তার আইনি মতামত সংশোধন ও সম্পাদনা করতেন।  ফাতিমার মৃত্যুর পর প্রতি বৃহস্পতিবার সন্ধ্যায় তিনি আলেপ্পোর দুর্গে অবস্থিত আব্রাহাম অভয়ারণ্যে তার কবর জিয়ারত করতেন। ১১৯১ সালে আল-কাসানির মৃত্যু হলে তাকে তার স্ত্রীর পাশেই দাফন করা হয়।\n\n\n== শিক্ষক ==\nতিনি আবু আল-মুইন আল-নাসাফি এবং আলাউদ্দিন সামারকান্দির মতো বিশিষ্ট পণ্ডিতদের অধীনে পড়ালেখা করেছেন।\n\n\n== ছাত্রছাত্রীরা ==\nতাঁর শিষ্যদের মধ্যে ছিলেন জামালুদ্দিন গজনভী।\n\n\n== কাজ ==\nআল-কাসানির সর্বাধিক পরিচিত রচনা হল বাদাই' আল-সানাই' ফি তারতিব আল-শারায়ী' ( আরবি: بدائع الصنائع في ترتيب الشرائع   )। বইটি আধুনিক মুদ্রণ সংস্করণে সাত খণ্ডে সংকলিত হয়েছে। বসাধারণভাবে এটি তার শিক্ষক আস-সামরকান্দির তুহফাত আল-ফুকাহা গ্রন্থের ব্যাখ্যা হিসেবে পরিচিত। তবে এটি আসলে একটি পূর্ণাঙ্গ ও সুসংবদ্ধ ফিকহ সংকলন। বইটিতে বিভিন্ন আইনি বিষয়ের ধারাবাহিক ও কাঠামোবদ্ধ আলোচনা উপস্থাপন করা হয়েছে। প্রত্যেক অধ্যায়ের শুরুতে আল-কাসানি একটি রূপরেখা দেন। সেখানে তিনি উল্লেখ করেন যে সংশ্লিষ্ট অধ্যায়ে তিনি কোন বিষয়গুলো নিয়ে আলোচনা করবেন। যদিও গ্রন্থটি বিশ্লেষণধর্মী ও পদ্ধতিগতভাবে সুস্পষ্ট, তবুও দীর্ঘ সময় ধরে এটি হানাফি আইনশাস্ত্রে উল্লেখযোগ্য প্রভাব ফেলেনি। তখন তার সমসাময়িক আল-মারঘিনানির আল-হিদায়া গ্রন্থের মতো এটি ব্যাপক সাড়া ফেলতে পারেনি। ২০শ শতাব্দীর শুরুতে আধুনিক মুদ্রিত সংস্করণ প্রকাশের পরই এই গ্রন্থটি বেশি মনোযোগ পায়। তখন থেকে এটি হানাফি শিক্ষা প্রতিষ্ঠানগুলোতে কেন্দ্রীয় গুরুত্ব পেয়েছে।\nবাদাই আল-কাসানী ছাড়াও তিনি একটি কুরআনের তাফসীরও লিখেছেন। তাফসীরটি পাণ্ডুলিপি হিসেবে সংরক্ষিত আছে।\n\n\n== আরো দেখুন ==\n\n\n== তথ্যসূত্র =="}