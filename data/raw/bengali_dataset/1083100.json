{"pageid": 1083100, "title": "গোলাম সাব্বির সাত্তার", "url": "https://bn.wikipedia.org/wiki?curid=1083100", "content": "গোলাম সাব্বির সাত্তার (তাপু) হলেন রাজশাহী বিশ্ববিদ্যালয়ের ২৪ তম উপাচার্য এবং ভূতত্ত্ব ও খনিবিদ্যা বিভাগের অধ্যাপক। তিনি ১৯৬২ সালে রাজশাহীতে জন্মগ্রহণ করেন। তিনি ভূগর্ভস্থ পানি ব্যবস্থাপনা, পানি ও মাটির মিথস্ক্রিয়া, মৃত্তিকা পদার্থ বিজ্ঞান, ভূগর্ভস্থ পানির মান পর্যবেক্ষণ, জলবায়ু পরিবর্তন, জলবায়ু পরিবর্তনের সাথে ভূপৃষ্ঠের পানির সম্পর্ক ইত্যাদি নিয়ে গবেষণা করেছেন।\n\n\n== শিক্ষাজীবন ==\nগোলাম সাব্বির সাত্তার (তাপু) ১৯৮০ সালে রাজশাহী কলেজ থেকে ইন্টারমিডিয়েট পাশ করেন। এরপর রাজশাহী বিশ্ববিদ্যালয়ের ভূতত্ত ও খনিবিদ্যা বিভাগ থেকে ১৯৮৪ সালে প্রথম শ্রেণীতে বিএসসি ডিগ্রি ও ১৯৮৫ সালে প্রথম শ্রেনীতে এমএসসি ডিগ্রি অর্জন করেন। এরপর উচ্চতর শিক্ষা অর্জনের জন্য যুক্তরাজ্যে গমন করেন। যুক্তরাজ্যের নিউক্যাসল আপনটাইম বিশ্ববিদ্যালয় থেকে ১৯৯৬ সালে কৃষি বিজ্ঞানে এমফিল ডিগ্রি লাভ করেন। এরপর তিনি জার্মানির ড্রেসড্রেনের টেকনিক্যাল ইউনিভার্সিটি থেকে পরিবেশ ব্যবস্থাপনা ও উন্নয়নে ডিপ্লেমা অর্জন করেন ২০০১ সালে। ২০০৫ সালে তিনি রাজশাহী বিশ্ববিদ্যালয় থেকে হাইড্রোজিওলজিতে পিএইচডি ডিগ্রি লাভ করেন।\n\n\n== কর্মজীবন ==\n১৯৯০ সালে গোলাম সাব্বির সাত্তার তাপু প্রভাষক পদে ভূতত্ত্ব ও খনিবিদ্যা বিভাগে যোগদান করেন। এরপর ২০০৬ সালে অধ্যাপক পদে পদোন্নতি লাভ করেন। ২০০৯ সাল থেকে ২০১২ সাল পর্যন্ত রাজশাহী বিশ্ববিদ্যালয়ের ছাত্র উপদেষ্টা হিসেবে দায়িত্বরত ছিলেন। ছাত্র উপদেষ্টা ছাড়াও তিনি বিভাগীয় সভাপতি, আবাসিক শিক্ষক, সহকারী প্রক্টর, নির্বাচিত সিনেট সদস্য, বিশ্ববিদ্যালয়ের এ্যাথলেটিক্স ও এ্যাকুয়াটিক্স কমিটির সদস্যসহ অন্যান্য কয়েকটি বিশ্ববিদ্যালয় ও প্রতিষ্ঠানে দায়িত্বরত ছিলেন। তিনি জার্মানির ড্রেসড্রেন টেকনিক্যাল ইউনিভার্সিটিতে ভিজিটিং প্রফেসর হিসেবেও কাজ করেছেন। তিনি বাংলাদেশ জিওলজিক্যাল সোসাইটি, বাংলাদেশ এসোসিয়েশন ফর এডভান্সমেন্ট অব সায়েন্স, বাংলাদেশ ন্যাশনাল জিওগ্রাফিক্যাল এসোসিয়েশন,  বাংলাদেশ, হিমালয়ান ইউনিভার্সিটি কনসোর্টিয়াম, জার্মান ইউনিভার্সিটি এলামনাই এসোসিয়েশন, ইত্যাদি প্রতিষ্ঠানের সদস্য। তিনি ৯ আগস্ট, ২০২৪ খ্রিস্টাব্দে উপাচার্যের পদ থেকে পদত্যাগ করেন।\n\n\n== খেলাধুলা ==\nঅধ্যাপক গোলাম সাব্বির সাত্তার তাপু এ্যাডভোকেট আব্দুস সালাম টেনিস কমপ্লেক্সের সভাপতি ছিলেন। এছাড়া বিভিন্ন সাংস্কৃতিক ও সামাজিক প্রতিষ্ঠানের সাথে তিনি কাজ করেছেন।\n\n\n== পরিবার ==\nগোলাম সাব্বির সাত্তার তাপুর বাবা গোলাম সাত্তার এবং মা সুফিয়া খাতুন। তার স্ত্রী অধ্যাপক ডক্টর তাঞ্জিমা ইয়াসমিন রাজশাহী বিশ্ববিদ্যালয়ের প্রাণরসায়ন ও অনুপ্রাণ বিজ্ঞান বিভাগের অধ্যাপক। অধ্যাপক তাপুর বড় ভাই গোলাম মাহবুব সাত্তার একজন মুক্তিযোদ্ধা। তিনি ১৯৭১ সালে পাকিস্তানি বাহিনীর হাতে শহীদ হন। অধ্যাপক তাপু ও অধ্যাপক তাঞ্জিমা ইয়াসমিন দম্পতির একজন পুত্র সন্তান রয়েছে।\n\n\n== তথ্যসূত্র ==\n\n\"রাবি ভিসি গোলাম সাত্তারের পদত্যাগ\" https://www.ittefaq.com.bd/695802/"}