{"pageid": 1013381, "title": "বাংলাদেশ জাতীয় হিন্দু মহাজোট", "url": "https://bn.wikipedia.org/wiki?curid=1013381", "content": "বাংলাদেশ জাতীয় হিন্দু মহাজোট (সংক্ষেপে: বিজেএইচএম) হলো বাংলাদেশ ভিত্তিক একটি অরাজনৈতিক, সামাজিক হিন্দু ধর্মীয় সংগঠন। এটি বাংলাদেশের ছোট-বড় ২৩টি হিন্দু ধর্মীয় সংগঠনের জোট, যা ২০০৬ সালে ১৭ সেপ্টেম্বর প্রতিষ্ঠিত হয়। বিজেএইচএমের মূল লক্ষ্য হিসেবে হিন্দু সমাজকে সুসংহত করা এবং হিন্দুধর্মের রক্ষা ও সেবা করা এবং বাংলাদেশের হিন্দু সমাজের ধর্মীয়, সামাজিক, সাংস্কৃতিক ও রাজনৈতিক অধিকার আদায় করাকে উল্লেখ করা হয়ে থাকে। জোটের বর্তমান সভাপতি ড. প্রভাস চন্দ্র রায় ও নির্বাহী মহাসচিব এবং মুখপাত্র পলাশ কান্তি দে।\n\n\n== পটভূমি ==\nজোটটি বাংলাদেশের ২৩টি ছোট-বড় হিন্দু ধর্মীয় সংগঠনের মহাজোট। এই ২৩টি সংগঠনের সাথে বিভিন্ন জেলার অনেকেই জড়িত রয়েছেন। ২০০৬ সালের ১৭ সেপ্টেম্বর জোটটি প্রতিষ্ঠিত হয়। বাংলাদেশের ৫৭টি জেলায় হিন্দু মহাজোটের পাশাপাশি এর অঙ্গ সংগঠন যুব মহাজোট ও ছাত্র মহাজোট রয়েছে।\n\n\n=== সাত দফা দাবি ===\n২০১৩ সালের ৩০ আগস্ট সংগঠনটি তিন দফা দাবি জানায়। পরবর্তীতে এই তিন দফাসহ ২০২১ সালের ১৭ সেপ্টেম্বরে মোট সাত দফা দাবি জানানো হয়। যার মধ্যে সংখ্যালঘু উন্নয়ন মন্ত্রণালয় প্রতিষ্ঠা, নিজস্ব পৃথক আসন, হিন্দু উত্তরাধিকার আইন পুনর্গঠন, হিন্দুদের পূজায় সরকারী ছুটি ঘোষণার মত বিষয় রয়েছে।\n২০২১ সালে সংগঠনটি প্রতিটি উপজেলায় মডেল মন্দির নির্মাণের দাবি জানায়।\n\n\n== সহযোগী সংগঠন ==\n\nবাংলাদেশ জাতীয় হিন্দু ছাত্র মহাজোট\nবাংলাদেশ জাতীয় হিন্দু যুব মহাজোট\nবাংলাদেশ হিন্দু মহিলা মহাজোট\nবাংলাদেশ হিন্দু স্বেচ্ছাসেবক মহাজোট\n\n\n== বিতর্ক ==\nসংগঠনটির বিরুদ্ধে সাম্প্রদায়িক বিভিন্ন উসকানি, ভারতীয় ভাষায় ব্যানার, বক্তব্য শেষে ভারত মাতা কি জয় স্লোগান, মুক্তিযুদ্ধে শহীদ হিন্দু সদস্যদের সংখ্যা নিয়ে নানা সময়ে বিতর্ক সৃষ্টির অভিযোগ আছে। বর্তমানে হিন্দু উত্তরাধিকার আইন অনুযায়ী যদি কারও পুত্র সন্তান থাকে, তাহলে কন্যা সন্তানরা তাদের উত্তরাধিকার সম্পত্তি পায় না। তবে পুত্র না থাকলে পুত্র রয়েছে এমন কন্যারা মৃত ব্যক্তির সম্পত্তির অংশ পেয়ে থাকে। এই হিন্দু আইন পরিবর্তন করতে চাওয়ার কারণে এই সংগঠনটি মানুষের জন্য ফাউন্ডেশনকে হিন্দুধর্ম ও সমাজবিরোধী আখ্যা দেয়।\nএছাড়া এই সংগঠনের বিরুদ্ধে ডেইলি স্টারের সম্পাদক মাহফুজ আনাম ও \"হিন্দু আইন প্রণয়নে নাগরিক উদ্যোগ\" নিয়েও অপপ্রচার চালানোর অভিযোগ আছে।\n\n\n== তথ্যসূত্র =="}