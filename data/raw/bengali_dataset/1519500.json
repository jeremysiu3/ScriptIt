{"pageid": 1519500, "title": "এন্ট গট নো হোম (উডি গাথরি গান)", "url": "https://bn.wikipedia.org/wiki?curid=1519500", "content": "\"এন্ট গট নো হোম\" (অথবা \"আই এন্ট গট নো হোম ইন দিস ওয়ার্লড অ্যানিমোর\") হল একটি গান এবং এটি উডি গাথরি রচনা করেন। এই গানটি ১৯৪০ সালে \"ডাস্ট বোল বালাডস\" অ্যালবামে মুক্তি পায়, যেখানে গায়ক তার জীবনের কঠিন পরিস্থিতি নিয়ে দুঃখ প্রকাশ করেন। এটি একটি গসপেল গানের উপর ভিত্তি করে তৈরি। অভিবাসী শিবিরে যাতায়াতের সময় গাথরি গানটি শুনেছিলেন, বিভিন্নভাবে এটি \"ক্যান'ট ফিল অ্যাট হোম\" বা \"আই ডোন্ট ফিল অ্যাট হোম ইন দিস ওয়ার্লড এনিমোর\" নামে পরিচিত ছিল। ১৯৩১ সালে কার্টার ফ্যামিলি লোকসঙ্গীত গোষ্ঠী এটিকে জনপ্রিয় করে তোলে।\nএই গানের প্রতিস্পন্দন হিসেবে গাথরি তাঁর নিজের সংস্করণটি লেখেন এবং এটি ধুলো ঝড়ের শরণার্থীদের \"অপ্রশমিত রাগ\"কে আরও কার্যকরভাবে তুলে ধরতে চেষ্টা করেছিল। গানের বার্তা এবং অভিবাসীদের উপর এর প্রভাবের কারণে তিনি ক্ষুব্ধ হয়েছিলেন, কারণ গানটি তাদের অপেক্ষা করতে এবং নম্র হতে বলেছিল। গানটি তাদের কুঁড়েঘর, ক্ষুধা ও রোগ মেনে নিতে এবং প্রতিরোধ না করতে বলেছিল। গাথরির সংস্করণটি মূল গানের মৌলবাদী ধর্মীয় ভাবনার ব্যঙ্গ করে, যেখানে দরিদ্রদের ইহকালে কষ্ট সহ্য করে পরকালে পুরস্কার পাওয়ার কথা বলা হয়েছে।\nগানটির একটি অপ্রকাশিত ভিন্নতা ৪৫তম এবং ৪৭তম মার্কিন যুক্তরাষ্ট্রের রাষ্ট্রপতি ডোনাল্ড ট্রাম্প-এর বাবা ফ্রেড ট্রাম্প-এর মালিকানাধীন বিচ হ্যাভেন অ্যাপার্টমেন্ট কমপ্লেক্সে জাতিগত বিভেদের প্রতিবাদ করে। সেখানে গাথরি ১৯৫০ থেকে ১৯৫২ সাল পর্যন্ত ছিলেন, তিনি লিখেছিলেন: \"বিচ হ্যাভেনকে স্বর্গের মতো মনে হয় / যেখানে কোনো কালো মানুষ ঘুরে বেড়াতে আসে না! / না, না, না! বুড়ো ট্রাম্প! / পুরোন বিচ হ্যাভেন আমার বাড়ি নয়!\" এটি গাথরির অপ্রকাশিত গান \"ওল্ড ম্যান ট্রাম্প\"-এর বিষয়বস্তুর অনুরূপ।\n\n\n== রেকর্ডিং ==\nগাথরির বন্ধু সিসকো হিউস্টন তাঁর ১৯৬০ সালের অ্যালবাম সিসকো হিউস্টনের গানের জন্য গানটি রেকর্ড করেছিলেন।\nব্রুস স্প্রিংস্টিন গাথরি এবং লিড বেলির লেখা গানের একটি সংগ্রহ \"ফোকওয়ে: আ ভিশন শেয়ারড\" জন্য ১৯৮৮ সালে গানটি রেকর্ড করেন।\nব্রিটিশ লোকসঙ্গীতশিল্পী বিলি ব্র্যাগ তার ২০১৩ সালের অ্যালবাম টুথ অ্যান্ড নেইলের জন্য গানটি কভার করেছিলেন।\nবব ডিলান ১৯৬৮ সালের ২০ জানুয়ারি, কার্নেগি হলে \"এ ট্রিবিউট টু উডি গাথরি\" অনুষ্ঠানে বিকেল ও সন্ধ্যার কনসার্টে দ্য ব্যান্ডের সাথে গানটি পরিবেশন করেন। প্রথম পরিবেশনার একটি রেকর্ডিং ১৯৭২ সালে \"এ ট্রিবিউট টু উডি গাথরি পার্ট ওয়ান\" কলাম্বিয়া কেসি ৩১১৭১ এ মুক্তি পায়।\n\n\n== তথ্যসূত্র ==\n\n\n== বাইরের লিঙ্ক ==\nগানের কথা উডি গ্যাথরি অফিসিয়াল ওয়েবসাইটে"}