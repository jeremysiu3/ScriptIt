{"pageid": 1388469, "title": "দোস্তানা (১৯৮০-এর চলচ্চিত্র)", "url": "https://bn.wikipedia.org/wiki?curid=1388469", "content": "দোস্তানা রাজ খোসলা পরিচালিত ১৯৮০ সালের ভারতীয় হিন্দি ভাষার মারপিটধর্মী নাট্য চলচ্চিত্র। সলিম-জাভেদ রচিত চলচ্চিত্রটি প্রযোজনা করেন যশ জোহর। এতে শ্রেষ্ঠাংশে অভিনয় করেন অমিতাভ বচ্চন, শত্রুঘ্ন সিনহা, জিনাত আমান এবং পার্শ্ব চরিত্রে অভিনয় করেন প্রেম চোপড়া, অমরিশ পুরি, হেলেন, ও প্রাণ। গল্পে দেখা যায় দুই বাল্যবন্ধু বিজয় (বচ্চন) একজন পুলিশ ও রবি (সিনহা) একজন আইনজীবী, বিজয় অপরাধীদের গেপ্তার করে এবং রবি আদালতে তাঁদের হয়ে লড়লেও তাঁর বন্ধুত্ব অটল থাকে, কিন্তু তাঁদের বন্ধুত্বের মধ্যে ফাটল ধরে যখন তাঁরা দুজনেই শীতলের (জিনাত) প্রেমে পড়ে। চলচ্চিত্রটির সঙ্গীতায়োজন করেন লক্ষ্মীকান্ত-প্যায়ারেলাল ও গীত রচনা করেন আনন্দ বকশী।\nচলচ্চিত্রটি ১৯৮০ সালের ১৭ অক্টোবর ভারতে মুক্তি পায় এবং মুক্তির পর বক্স অফিসে ব্যবসা সফল হয় এবং সে বছরের সর্বোচ্চ আয়কারী চলচ্চিত্রের তালিকায় চতুর্থ স্থান লাভ করে। চলচ্চিত্রটি ২৮তম ফিল্মফেয়ার পুরস্কারে শ্রেষ্ঠ অভিনেতা-সহ ৪টি বিভাগে মনোনয়ন লাভ করে। দোস্তানা চলচ্চিত্রটি তামিল ভাষায় সত্তম (১৯৮৩) নামে পুনর্নির্মিত হয়, যেটিতে শ্রেষ্ঠাংশে অভিনয় করেন কমল হাসান ও শরৎ বাবু।\n\n\n== অভিনয়শিল্পীদল ==\n\n\n== নির্মাণ ==\nদোস্তানা প্রযোজক যশ জোহর প্রযোজিত প্রথম চলচ্চিত্র। তিনি শুরুতে চেয়েছিলেন চলচ্চিত্রটি পরিচালনা করবেন বিজয় আনন্দ, কিন্তু তাঁর ক্রমাগত বিলম্বের কারণে জোহর রাজ খোসলাকে চলচ্চিত্রটি নির্মাণের প্রস্তাব দেন। খোসলা চলচ্চিত্রটিতে একটি বড় পরিবর্তন আনেন। শুরুতে রবি চরিত্রের জন্য বিনোদ খান্নাকে ভাবা হয়েছিল, কিন্তু খোসলা তাঁর স্থলে শত্রুঘ্ন সিনহাকে স্থলাভিষিক্ত করেন। তিনি মনে করেন যদি বিনোদ খান্না রবি চরিত্রে অভিনয় করেন তবে জিনাত আমানের চরিত্রটি তার ইনস্পেক্টর প্রেমিককে বাঁচাতে আইনজীবীর সাথে সম্পর্কে জড়ানোর নৈতিক দ্বিধা সম্পূর্ণরূপে উপস্থাপন করা সম্ভব হত না। খোসলা বলেন পুরুষ হয়েও বিনোদ খান্নার দিক থেকে চোখ এড়ানো সম্ভব নয়, সেখানে জিনাতের চরিত্রটি তার দিক থেকে মুখ ফিরিয়ে নিবে তা বিশ্বাসযোগ্য হবে না।\n\n\n== সঙ্গীত ==\nদোস্তানা চলচ্চিত্রটির সঙ্গীতায়োজন করেন লক্ষ্মীকান্ত-প্যায়ারেলাল ও গীত রচনা করেন আনন্দ বকশী। ফার্স্টপোস্ট-এর গৌতম চিন্তামণি \"দিল্লাগি নে দি হাওয়া\" গানটিকে সলিম-জাভেদের লেখা চলচ্চিত্রের সবচেয়ে প্রণয়ধর্মী প্রেমের গান এবং \"মেরে দোস্ত কিস্‌সা ইয়ে ক্যায়া হো গয়া\" গানটিকে শোলে (১৯৭৫) চলচ্চিত্রের \"ইয়ে দোস্তি\" গানের পর দ্বিতীয় সেরা বন্ধুত্বের গান বলে গণ্য করেন।\n\nসকল গানের গীতিকার আনন্দ বকশী; সকল গানের সুরকার লক্ষ্মীকান্ত-প্যায়ারেলাল।\n\n\n== পুরস্কার ও মনোনয়ন ==\n২৮তম ফিল্মফেয়ার পুরস্কার\nমনোনীত: শ্রেষ্ঠ অভিনেতা - অমিতাভ বচ্চন\nমনোনীত: শ্রেষ্ঠ অভিনেতা - শত্রুঘ্ন সিনহা\nমনোনীত: শ্রেষ্ঠ গীতিকার - আনন্দ বকশী (গান: \"সালামত রহে দোস্তানা হামারা\")\nমনোনীত: শ্রেষ্ঠ পুরুষ নেপথ্য কণ্ঠশিল্পী - মোহাম্মদ রফি (গান: \"মেরে দোস্ত কিস্‌সা ইয়ে ক্যায়া হো গয়া\"\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে দোস্তানা   (ইংরেজি)"}