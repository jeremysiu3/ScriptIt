{"pageid": 1150948, "title": "মাধবেন্দ্র পুরী", "url": "https://bn.wikipedia.org/wiki?curid=1150948", "content": "মানবেন্দ্র পুরী (Mādhavendra Purī) মাধবেন্দ্র পুরী গোস্বামী নামেও পরিচিত, ১৪ শতকে আবির্ভূত হওয়া একজন বৈষ্ণব সাধক ছিলেন। তিনি কর্ণাটকের উড়ুপি অঞ্চলের মধ্বাচার্যের দ্বৈত বেদান্তে দীক্ষিত হয়েছিলেন, চৈতন্য মহাপ্রভুর গৌড়ীয় বৈষ্ণবধর্মেও অত্যন্ত সম্মানিত সাধক।\n\n\n== জীবনী ==\nমাধবেন্দ্র পুরী চতুর্দশ শতাব্দীতে আবির্ভূত হন। মহাপ্রভুর আবির্ভাবের পূর্বে তাঁর পার্ষদ এবং গুরু বর্গের আবির্ভাব হয়। সেই সূত্রে মাধবেন্দ্রপুরীরও আবির্ভাব হয়। শ্রীশ্রীচৈতন্যচরিতামৃত-র  আদিলীলা, তৃতীয় পরিচ্ছেদে এ বিষয়ে বলা হয়েছে :\n\n\"কৃষ্ণ যদি পৃথিবীতে করেন অবতার।\n প্রথমে করেন গুরুবর্গের সঞ্চার।।\n পিতামাতা গুরু আদি যত মান্যগণ।\n প্রথমে করেন সবার পৃথিবীতে জনম।।\n মাধবঈশ্বরপুরী শচী জগন্নাথ। \n\nঅদ্বৈত আচার্য্য প্রকট কৈলা সেই সাথ।।\"\nএকবার ইনি ব্রজমণ্ডলে গোবর্ধন পরিক্রমার সময়ে শ্রীগোবিন্দ কুণ্ডে স্নান করে যখন সন্ধ্যা করছিলেন তখন এক গোপ বালক তাঁকে একপাত্র দুগ্ধ দান করেন। পরে তিনি স্বপ্নে দেখেন ঐ বালক তাঁর হাত ধরে তাঁকে একটি কুঞ্জে নিয়ে গেলেন। এবং তারপর :\n\n\" কুঞ্জ দেখাইয়া কহে কুঞ্জে আমি রই।\nশীত বৃষ্টি দাবাগ্নিতে বড় দুঃখ পাই।। \nগ্রামের লোক আনি আমা কাঢ় কুঞ্জ হইতে।\nপর্ব্বত উপরে লঞা রাখ ভালোমতে।। \nএক মঠ করি তাঁহা করহ স্থাপন। \nবহু শীতলজলে কর শ্রীঅঙ্গ স্নপন।। \nবহুদিন তোমার পথ করি নিরীক্ষণ।\n\nকবে আসি মাধব আমা করিবে সেবন।।\"\nস্বপ্নভঙ্গ হলে মাধবেন্দ্রপুরী বুঝতে পারেন ঐ বালক আসলে কে ছিলেন। এজন্য তিনি রোদন করেন। তারপর নিজেকে সুস্থির করে প্রাতঃস্নানের পর গ্রামের সব লোকদের একত্র করে শ্রীমূর্তি উদ্ধার করেন। মাধবেন্দ্রপুরী নিজে অভিষেক কার্য সম্পন্ন করেন। পরে মন্দির নির্মিত হয়। এইভাবে দু'বছর গোপালের সেবা চলার পর মাধবেন্দ্রপুরী একদিন স্বপ্ন দেখেন - গোপালের অঙ্গের তাপ দূরীভূত করার জন্য মলয়জ চন্দন লেপন করতে হবে :\n\n\"গোপাল কহে পুরী আমার তাপ নাহি যায়। মলয়জ চন্দন লেপ তবে যে জুড়ায়।।\"\nএই আজ্ঞা পালনের জন্য মাধবেন্দ্র পুরী পূর্বদেশ যাত্রা করেন। শান্তিপুরে এসে অদ্বৈতচার্যকে দীক্ষা প্রদান করেন :\n\n\"শান্তিপুর আইলা শ্রীল অদ্বৈতর ঘরে।\nপুরীর প্রেম দেখে আচার্য্য আনন্দ অন্তরে।। \nতাঁর ঠাঁই মন্ত্র লইল যতন করিয়া।\n\nচলিলা দক্ষিণে পুরী তাঁরে দীক্ষা দিয়া।।\"\n\n\n== স্মৃতিসৌধ ==\n\n\n== তথ্যসূত্র =="}