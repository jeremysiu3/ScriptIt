{"pageid": 1411590, "title": "ওম শিবপুরী", "url": "https://bn.wikipedia.org/wiki?curid=1411590", "content": "ওম শিবপুরী (হিন্দি: ओम शिवपुरी; ১৪ জুলাই ১৯৩৮ - ১৫ অক্টোবর ১৯৯০) ছিলেন একজন ভারতীয় থিয়েটার অভিনেতা-পরিচালক এবং হিন্দি চলচ্চিত্রের চরিত্রাভিনেতা।\nতিনি ডন (১৯৭৮), মৌসম (১৯৭৫), নমক হারাম (১৯৭৩), নকরি (১৯৭৮), খুবসুরত (১৯৮০), নসীব (১৯৮১), শত্রু (১৯৮৬) সহ বিভিন্ন জনপ্রিয় চলচ্চিত্রে অভিনয় করেছেন।\nতিনি ন্যাশনাল স্কুল অফ ড্রামা, নতুন দিল্লি'র প্রাক্তন ছাত্র। তিনি ১৯৬৪ সালে ন্যাশনাল স্কুল অফ ড্রামা রেপার্টরি কোম্পানির প্রথম প্রধান হয়েছিলেন। পরবর্তীতে তিনি নতুন দিল্লিতে তার যুগের একটি গুরুত্বপূর্ণ থিয়েটার গ্রুপ দিশান্তর প্রতিষ্ঠা করেন।\n\n\n== ব্যক্তিগত জীবন ==\nশিবপুরী ১৯৩৮ সালের ১৪ জুলাই পাঞ্জাবের পাটিয়ালায় জন্মগ্রহণ করেন।\nতিনি সুধা শিবপুরী-কে বিয়ে করেন। তাদের ঋতু শিবপুরী নামের একজন মেয়ে এবং বিনীত শিবপুরী নামের একজন ছেলে রয়েছে।\n\n\n== কর্মজীবন ==\nতিনি জলন্ধর রেডিও স্টেশনে কাজ করার মাধ্যমে তার কর্মজীবন শুরু করেন, যেখানে সুধা শিবপুরী (যিনি পরবর্তীতে তার স্ত্রী হয়েছিলেন) কাজ করতেন। পরে তারা ন্যাশনাল স্কুল অফ ড্রামা, নয়াদিল্লিতে যোগদান করেন এবং থিয়েটার ডয়েন ইব্রাহিম আলকাজি'র অধীনে প্রশিক্ষণ লাভ করেন। ১৯৬৩ সালে স্নাতক হওয়ার পর তারা অভিনয়শিল্পী হিসেবে নবগঠিত এনএসডি রেপার্টরি কোম্পানিতে যোগদান করেন। পরবর্তীতে ওম শিবপুরী ন্যাশনাল স্কুল অফ ড্রামা রেপার্টরি কোম্পানির প্রথম প্রধান হয়েছিলেন। তিনি ১৯৭৬ পর্যন্ত এর প্রধান ছিলেন।\nশিবপুরী ১৯৭১ সালে মণি কৌল এর আষাঢ় কা এক দিন চলচ্চিত্রে অভিনয়ের মাধ্যমে তার অভিনয় জীবন শুরু করেন। ১৯৭২ সালে গুলজারের কোশিশ চলচ্চিত্রে অভিনয় করেন।\nতিনি ১৯৭৪ সালে বোম্বেতে স্থানান্তরিত হন। প্রায় দুই দশকের ক্যারিয়ারে তিনি ১৭৫টিরও বেশি হিন্দি চলচ্চিত্রে খল অভিনেতা, চরিত্রাভিনেতা হিসেবে কাজ করেছেন।\n\n\n== তথ্যসূত্র ==\n\n\n== বহিঃসংযোগ ==\nইন্টারনেট মুভি ডেটাবেজে ওম শিবপুরী (ইংরেজি)"}