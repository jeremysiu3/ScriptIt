{"pageid": 1521789, "title": "কমল রানী বরুণ", "url": "https://bn.wikipedia.org/wiki?curid=1521789", "content": "কমল রানী বরুণ (৩ মে ১৯৫৮ – ২ আগস্ট ২০২০) একজন ভারতীয় রাজনীতিবিদ এবং উত্তরপ্রদেশ সরকারের মন্ত্রিপরিষদ মন্ত্রী ছিলেন। তিনি উত্তরপ্রদেশ বিধানসভার সদস্য ছিলেন। এছাড়াও তিনি একাদশ এবং দ্বাদশ লোকসভার সদস্য ছিলেন।\n\n\n== প্রাথমিক জীবন এবং শিক্ষা ==\nরানী ৩ মে ১৯৫৮ সালে উত্তরপ্রদেশের লখনউতে জন্মগ্রহণ করেন। ২৫ মে ১৯৭৫ সালে রাষ্ট্রীয় স্বয়ংসেবক সংঘের স্বেচ্ছাসেবক কিষণ লাল বরুণের সাথে তার বিয়ে হয়। তিনি একটি কন্যা সন্তানের জন্ম দেন এবং কানপুর বিশ্ববিদ্যালয় থেকে সমাজবিজ্ঞানে এমএ সম্পন্ন করেন।\n\n\n== কর্মজীবন ==\n১৯৮৯ সালে কমল রানীকে ভারতীয় জনতা পার্টি কানপুরের দ্বারকাপুরী ওয়ার্ড থেকে পৌর নির্বাচনে প্রতিদ্বন্দ্বিতা করার জন্য প্রার্থী হিসেবে নির্বাচিত করে। তিনি কানপুর পৌর কর্পোরেশনের কাউন্সিলর হিসেবে নির্বাচিত হন। ১৯৯৫ সালে তিনি আবার জয়ী হন এবং ১৯৯৬ সালে বিজেপি তাকে ঘাটমপুর সংসদীয় আসন থেকে প্রতিদ্বন্দ্বিতা করার জন্য নির্বাচিত করে। তিনি বিজয়ী হন এবং ১৯৯৮ সালের ভারতীয় সাধারণ নির্বাচনে পুনরায় নির্বাচিত হন। তবে ১৯৯৯ সালে তিনি পেয়ারে লাল শঙ্খোয়ারের কাছে ৫৮৫ ভোটে হেরে যান। সংসদ সদস্য থাকাকালীন তিনি শ্রম, কল্যাণ, শিল্প, নারী ক্ষমতায়ন, সরকারি ভাষা এবং পর্যটন বিভাগ সম্পর্কিত উপদেষ্টা কমিটিতে দায়িত্ব পালন করেছিলেন।\nকমল রানী ২০১২ সালের উত্তরপ্রদেশ বিধানসভা নির্বাচনে রসুলবাদ আসন থেকে প্রতিদ্বন্দ্বিতা করে পরাজিত হন। কিন্তু ২০১৭ সালের নির্বাচনে ঘাটমপুর বিধানসভা আসন থেকে ৪৮.৫২% ভোট পেয়ে নির্বাচিত হন। মুখ্যমন্ত্রী যোগী আদিত্যনাথ ২১শে আগস্ট ২০১৯ তারিখে তাকে রাজ্যের মন্ত্রী পরিষদে অন্তর্ভুক্ত করেন। ২০১৯ সালের ভারতীয় সাধারণ নির্বাচনে জয়লাভের পর রীতা বহুগুণা জোশী পদত্যাগ করার পর তিনি রাজ্যের একমাত্র মহিলা মন্ত্রী হয়েছিলেন।\n\n\n== মৃত্যু ==\nভারতে কোভিড-১৯ মহামারীর সময় ১৮ জুলাই ২০২০ তারিখে মন্ত্রী কমল রানীর কোভিড-১৯ পজিটিভ ধরা পড়ে এবং তাকে হাসপাতালে ভর্তি করা হয়। তিনি ডায়াবেটিস, উচ্চ রক্তচাপ, হাইপোথাইরয়েডিজম এবং ডাবল নিউমোনিয়াতেও ভুগছিলেন। তিনি ৯:৩০ মিনিটে মারা যান। রোগের কারণে সৃষ্ট জটিলতার কারণে ২রা আগস্ট লখনউয়ের সঞ্জয় গান্ধী স্নাতকোত্তর ইনস্টিটিউট অফ মেডিকেল সায়েন্সেসে ভর্তি করা হয়েছিল। মৃত্যুকালে তার বয়স ছিল ৬২ বছর। তিনি তার এক মেয়ে রেখে গেছেন।\nউত্তরপ্রদেশের মুখ্যমন্ত্রী যোগী আদিত্যনাথ তার মৃত্যুতে শোক প্রকাশ করেছেন এবং রাম মন্দিরের ভূমি পূজার প্রস্তুতি পরীক্ষা করার জন্য অযোধ্যা সফর বাতিল করেছেন। উত্তরপ্রদেশ রাজ্য সরকার তার সম্মানে জাতীয় পতাকা অর্ধনমিত রাখার নির্দেশ দেয়। এছাড়াও রাষ্ট্রপতি রামনাথ কোবিন্দ এবং প্রধানমন্ত্রী নরেন্দ্র মোদী শোক প্রকাশ করেছেন। ২রা আগস্ট রাজ্য সরকার তার জন্য শোক দিবস ঘোষণা করে এবং কানপুরের ভৈরো ঘাটে গার্ড অফ অনার দেওয়ার মাধ্যমে তার শেষকৃত্য সম্পন্ন হয়।\n\n\n== তথ্যসূত্র =="}