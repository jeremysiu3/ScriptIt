{"pageid": 1166356, "title": "খায়রুল্লাহ সরকারি বালিকা উচ্চ বিদ্যালয়", "url": "https://bn.wikipedia.org/wiki?curid=1166356", "content": "খায়রুল্লাহ সরকারি বালিকা উচ্চ বিদ্যালয় হচ্ছে বাংলাদেশের ময়মনসিংহ জেলায় অবস্থিত একটি মাধ্যমিক বিদ্যালয়। প্রায় ৮ দশক সময় ধরে গফরগাঁও, নান্দাইল ও ভালুকা উপজেলার একাংশের নারী শিক্ষার উন্নয়নে যে কয়টি বিদ্যালয় অগ্রণী ভূমিকা পালন করছে খায়রুল্লাহ সরকারি বালিকা উচ্চ বিদ্যালয় তাদের মধ্যে অন্যতম।\n\n\n== ইতিহাস ==\nতৎকালীন সালটিয়া ইউনিয়ন পরিষদ সংলগ্ন স্থানে (বর্তমান পৌরসভা কার্যালয়) ১৯৪১ সালের ১লা জানুয়ারি মেয়েদের জন্য একটি প্রাথমিক বিদ্যালয় স্থাপন করা হয়। উদ্যোগে ছিলেন মরহুম খায়রুল্লাহ ব্যাপারী, আজহার আলী সরকার, মরহুম আব্দুল গণি, শহীদ আব্দুল ব্যাপারী প্রমুখ। ১৯৪৩ সালে ১ একর ৫৩ শতাংশ জমির উপর বিদ্যালয়টি স্থাপন করা হয়। জমির ৫৪ শতাংশ মুক্তাগাছার জমিদার শশীকান্ত মহারাজ দান করেন। গফরগাঁও বাজারের প্রতিষ্ঠিত ব্যবসায়ী মরহুম খায়রুল্লাহ ব্যাপারীর বিপুল অর্থায়ন এবং ঐকান্তিক প্রচেষ্টায় বিদ্যালয়টির সম্পূর্ণ পটভূমি রচিত হয়। \n১৯৪৫ সাল থেকে প্রতিষ্ঠানটি খায়রুল্লাহ বালিকা উচ্চ বিদ্যালয় নাম ধারণ করে এবং ১৯৫২ সালে মাধ্যমিক বিদ্যালয়ে উন্নীত হয়। ৪৪ বছর পর ১লা জুন ১৯৮৫ খ্রিস্টাব্দে বিদ্যালয়টিকে জাতীয়করণ করা হয়। বাবু শিরিস চন্দ্র দাস বিদ্যালয়ের প্রথম প্রধান শিক্ষকের দায়িত্ব পালন করেন। ১৯৯৫ সালে বিদ্যালয়টি ময়মনসিংহ জেলার শ্রেষ্ঠ শিক্ষা প্রতিষ্ঠানের স্বীকৃতি পেয়ে জাতীয়ভাবে পুরস্কৃত হয়।\n\n\n== শিক্ষা সুবিধাসমূহ ==\n\nএকটি গ্রন্থাগার, আধুনিক যন্ত্রপাতি সমৃদ্ধ একটি বিজ্ঞানাগার, কম্পিউটার ল্যাব রয়েছে বিদ্যালয়টিতে। বিদ্যালয়ে পড়াশোনার পাশাপাশি সহপাঠ্যক্রমিক কার্যক্রম যেমন বার্ষিক মিলাদ মাহফিল, বার্ষিক ক্রীড়া প্রতিযোগিতা, বার্ষিক পুরস্কার বিতরণী অনুষ্ঠান আয়োজন করা হয়। \n\n\n== তথ্যসূত্র =="}