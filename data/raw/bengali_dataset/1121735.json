{"pageid": 1121735, "title": "গান-নগাই", "url": "https://bn.wikipedia.org/wiki?curid=1121735", "content": "গান-নগাই যেটি \"চাকান গান-নগাই\" নামেও পরিচিত, হল জেলিয়াঙ্গরঙ্গ জনগণের একটি উৎসব। এটি পালিত হয় আসাম, মণিপুর এবং নাগাল্যান্ড রাজ্যে। রোঙ্গমেই নাগা/কাবুই উপজাতির আদিবাসী বর্ষপঞ্জি জুড়ে পালন করা অনেক উৎসবের মধ্যে এটি সবচেয়ে বড় উৎসব।\n\n\n== ব্যুৎপত্তি ==\nগান-নগাই হল 'গান' (শুষ্ক বা শীতের মরসুম) এর 'নগাই' (উৎসব) এবং এটি চাকান গান-নগাই বা শীত ঋতুর উৎসব নামেও পরিচিত। এটি জীবিত ও মৃতের সংমিশ্রণের এক ধরনের উৎসব।\n\n\n== প্রাসঙ্গিকতা ==\nএটি ফসল কাটার পরবর্তী একটি উৎসবও বটে। এটি প্রধানত পৌপেই চাপ্রিয়াক ধর্মের অনুসারী জেলিয়াঙ্গরঙ্গ এবং হেরাকা আদিবাসীরাই পালন করে থাকে (টিঙ্গকাও রাগওয়াঙ্গ চাপ্রিয়াক এবং অন্যান্য সম্প্রদায় সহ)।\n\n\n== উদযাপন ==\nপাঁচ বা সাত দিন ধরে উদযাপিত, গান-নগাই উৎসবটিতে বিভিন্ন আচার এবং অনুষ্ঠান পালন করা হয়। উৎসবের সবচেয়ে তাৎপর্যপূর্ণ অংশ হল পরমেশ্বর ভগবান \"টিঙ্গকাও রাগওয়াঙ্গ\" এর উপাসনা করা। এই উৎসবের সময় তারা একটি ভাল বছর কাটিয়ে আসার জন্য ঈশ্বরকে ধন্যবাদ জানায় এবং একটি ভাল এবং সুখী নতুন বছরের জন্য প্রার্থনা করে।\nএটি এমন একটি উৎসব যেখানে পূর্ববর্তী বছরে যারা মারা গিয়েছিল তাদের একটি আনুষ্ঠানিক বিদায় দেওয়া হয় বা রওনা করানো হয়; তাদের সমাধিগুলি সাজানো হয়; নৃত্য পরিবেশিত হয় এবং মৃতদের সম্মানে একটি ভোজ অনুষ্ঠিত হয়। এই কারণে এই উৎসবটিকে কখনও কখনও মৃত এবং জীবিতদের উৎসব হিসাবেও পরিচয় দেওয়া হয়।\nএই উৎসবের শুরুতে গ্রামের প্রধান যে আছে সে শুকনো কাঠের টুকরোর নীচে রাখা বাঁশের গজ দিয়ে বাঁশের কাণ্ড ঘষে একটি 'নতুন আগুন' তৈরি করে। এই শিখা তারপর গ্রামের সমস্ত বাড়িতে তাদের অগ্নিকুণ্ড জ্বালানোর জন্য বিতরণ করা হয়। এই প্রথাটি নতুন এবং তাজা জীবনের প্রতীক। আগুন তৈরির এই ঐতিহ্যগত পদ্ধতিটিকে \"মহাই ল্যাপমেই\" বলা হয়, যার অর্থ পবিত্র আগুনের নিষ্কাশন।\n\n\n== সময় ==\nগান-নগাই ঐতিহ্যগতভাবে রোঙ্গমেই নাগা উপজাতির আদিবাসী বর্ষপঞ্জির \"গান-বু\" মাসে পালিত হয় যা সাধারণত গ্রেগরীয় বর্ষপঞ্জির নভেম্বর বা ডিসেম্বরে মাসে পড়ে। তাই, সেই অনুযায়ী, আসামে গান-নগাই পালিত হয় আদিবাসী রোঙ্গমেই নাগা বর্ষপঞ্জি ব্যবহার করে নির্ধারিত তারিখ অনুসারে। উল্লিখিত উৎসবটি আসামে সীমাবদ্ধ ছুটির মর্যাদা পেয়েছে। ভারতের মণিপুর রাজ্যে, গান-নগাই পালিত হয় মীতেই মণিপুরী বর্ষপঞ্জির মণিপুরী মাস \"ওয়াকচিঙ্গ\" এর ১৩ তম দিনে। উৎসবটি মণিপুরে রাজ্য সরকারের ছুটির দিন।\n\n\n== তথ্যসূত্র =="}