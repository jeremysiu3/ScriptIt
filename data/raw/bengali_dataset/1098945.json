{"pageid": 1098945, "title": "আমেরিকান ইউনিভার্সিটি অফ সেন্ট্রাল এশিয়া", "url": "https://bn.wikipedia.org/wiki?curid=1098945", "content": "আমেরিকান ইউনিভার্সিটি অফ সেন্ট্রাল এশিয়া (এইউসিএ) হল কিরগিজস্তান প্রজাতন্ত্রের রাজধানী বিশকেকে অবস্থিত একটি লিবারেল আর্টস বিশ্ববিদ্যালয়। এই বিশ্ববিদ্যালয়টি পূর্বে কিরগিজ-আমেরিকান স্কুল এবং আমেরিকান ইউনিভার্সিটি ইন কিরগিজস্তান নামে পরিচিত ছিল।\n\n\n== ইতিহাস ==\nবিশকেকের কিরগিজ স্টেট ন্যাশনাল ইউনিভার্সিটির (কেএসএনইউ) একটি বিশেষ স্কুল হিসাবে AUCA ১৯৯৩ সালে কিরগিজ-আমেরিকান স্কুল (কেএএস) হিসাবে তার যাত্রা শুরু করে। ১৯৯৭ সালে, এটি মার্কিন যুক্তরাষ্ট্র সরকার এবং ওপেন সোসাইটি ইনস্টিটিউটের (হাঙ্গেরিয়ান সমাজসেবী জর্জ সোরোস দ্বারা প্রতিষ্ঠিত একটি বেসরকারী দাতা সংস্থা) অর্থায়নে একটি স্বতন্ত্র প্রতিষ্ঠান হিসাবে প্রতিষ্ঠিত হয়। এই বিশ্ববিদ্যালয়ের প্রতিষ্ঠাতাদের একজন ছিলেন মানবাধিকার আইনজীবী এবং সাংবাদিক স্কট হর্টন।\nপ্রথমে আমেরিকান ইউনিভার্সিটি ইন কিরগিজস্তান (এইউকে) নামে পরিচিত, এই বিশ্ববিদ্যালয়টি ২০০২ সালে বর্তমান নাম গ্রহণ করে। যদিও বিশ্ববিদ্যালয়টি মধ্য এশিয়ার শিক্ষার্থীদের উচ্চ শিক্ষার সুযোগ দেওয়ার দিকে মনোনিবেশ করে, এখানকার অনেক ছাত্র-ছাত্রী এবং শিক্ষকরা সমগ্র এশিয়া এমনকি বিশ্বের অন্যান্য অংশ থেকেও আসেন।\n২০১০ সালের মার্চে, এইউসিএ মার্কিন যুক্তরাষ্ট্রের নিউ ইয়র্কের বার্ড কলেজের সাথে একটি অংশীদারিত্ব চুক্তি করে। অংশীদারিত্ব চুক্তি অনুযায়ী এইউসিএ এর ছাত্র-ছাত্রীরা আমেরিকান স্টাডিজ, নৃবিজ্ঞান, অর্থনীতি, ইউরোপীয় স্টাডিজ, আন্তর্জাতিক এবং তুলনামূলক রাজনীতি, সাংবাদিকতা এবং গণযোগাযোগ, মনোবিজ্ঞান, সমাজবিজ্ঞান এবং সফ্টওয়্যার ইঞ্জিনিয়ারিং বিষয়ে মার্কিন যুক্তরাষ্ট্রের স্বীকৃত লিবারেল আর্টস ডিগ্রি পেয়ে থাকে।\nইউএসএইড-এর স্বীকৃতি প্রতিবেদন অনুসারে, এইউসিএ মধ্য এশিয়ার প্রথম উচ্চ শিক্ষাপ্রতিষ্ঠান যা আমেরিকান মডেল অনুযায়ী কাজ করে। যেখানে ক্রেডিট-আওয়ার সিস্টেম আমেরিকান-শৈলীর লিবারেল আর্টস পাঠ্যক্রম অনুযায়ী তৈরী করা হয়েছে। এই গণতান্ত্রিক পাঠ্যক্রমে মূল্যবোধের প্রতি অঙ্গীকার, স্বাধীন অভিব্যক্তি এবং অনুসন্ধান, এবং একাডেমিক সততার প্রতি গুরুত্ব দেয়া হয়।\nবিশ্ববিদ্যালয়টি কিরগিজস্তানে সনন্দ দ্বারা প্রতিষ্ঠিত এবং এখানে এগারোটি স্নাতক প্রোগ্রাম এবং একটি স্নাতকোত্তর প্রোগ্রামের (এমবিএ) আওতায় কিরগিজ শিক্ষা মন্ত্রণালয় কর্তৃক অনুমোদিত কিরগিজ জাতীয় ডিপ্লোমা ডিগ্রী প্রদান করা হয়।\nএইউসিএ আমেরিকান- শৈলীর ডিপ্লোমাও অফার করে এবং শিক্ষার্থীদের রাশিয়ান এবং ইংরেজি উভয় ভাষায় কোর্স করতে হয়।\n\n\n== ক্যাম্পাস ==\n\nআমেরিকান ইউনিভার্সিটি অফ সেন্ট্রাল এশিয়ার মূল ভবনটি ১৯৩০-এর দশকে নির্মিত হয়েছিল এবং এটি কিরগিজ এসএসআর-এর কমিউনিস্ট পার্টির কেন্দ্রীয় কমিটি এবং প্রজাতন্ত্রের সুপ্রিম কাউন্সিল দ্বারা ব্যবহৃত হত।\nভ্লাদিমির লেনিন, কার্ল মার্কস এবং ফ্রেডরিখ এঙ্গেলস-এর প্রতিকৃতি এখনও এইউসিএ-এর কনফারেন্স হলে শোভা পাচ্ছে এবং কিরগিজ এসএসআর-এর অস্ত্রের কোট ভবনের সম্মুখভাগে রাখা আছে।\n২০০৮ সালে কিরগিজস্তানের পার্টি অফ কমিউনিস্ট-এর তৎকালীন কিরগিজ সংসদ সদস্য ইশাক মাসালিভ, বর্তমান মূল ভবনের \"ঐতিহাসিক মূল্য\" এর কারণে এইউসিএ-এর অবস্থান পরিবর্তন করার আহ্বান জানান।\n\n\n== নতুন ক্যাম্পাস ==\nনতুন বিল্ডিংটিতে চারটি তলা রয়েছে, একটি ফোরামের চারপাশ ঘিরে এই বিল্ডিংটি অবস্থিত যা প্রধান মিটিং-এর স্থান হিসাবে ব্যবহৃত হয়। মূল ভবনটি পরিবেশগত প্রভাব কমানোর জন্য ভূ-তাপীয় উত্তাপ এবং বৃষ্টির পানি সংগ্রহে করে তা ব্যবহার করে।\nভবনটির ডিজাইন করেছেন হেনরি মায়ারবার্গ।\n\n\n== তথ্যসূত্র =="}