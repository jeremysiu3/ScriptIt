{"pageid": 1002351, "title": "গ্র্যান্ড র‍্যাপিডস, মিশিগান", "url": "https://bn.wikipedia.org/wiki?curid=1002351", "content": "গ্র্যান্ড র‍্যাপিডস মার্কিন যুক্তরাষ্ট্রের মিশিগান অঙ্গরাজ্যের দ্বিতীয় বৃহত্তম শহর এবং কেন্ট কাউন্টির কাউন্টি আসন। মিশিগান হ্রদের ৩০ মাইল পূর্বে গ্র্যান্ড র‍্যাপিডস নদীর তীরে শহরটির অবস্থান। এটি পশ্চিম মিশিগান-এর অর্থনৈতিক ও সাংস্কৃতিক প্রাণকেন্দ্র। এটি একাধারে মিশিগানের সবচেয়ে দ্রুত ও যুক্তরাষ্ট্রের মধ্য-পশ্চিমাঞ্চলের সবচেয়ে দ্রুত বর্ধনশীল শহর।   আদমশুমারি ব্যুরোর ২০১৯ সালের তথ্যানুযায়ী, গ্র্যান্ড র‍্যাপিডসের জনসংখ্যা ২,০১,০১৩।\nবিশ্বের অন্যতম আসবাব উৎপাদনকারী কেন্দ্র গ্র্যান্ড  র‍্যাপিডস। বিশ্বের শীর্ষ পাঁচটি আসবাব উৎপাদনকারী প্রতিষ্ঠান এ শহরেই অবস্থিত। এ কারণে শহরটির ডাকনাম \"আসবাবের শহর।\"  এছাড়াও গ্র্যান্ড র‍্যাপিডস \"নদীর শহর\" ও \"বিয়ারের (পানীয়) শহর\" অভিধা লাভ করেছে।  স্বাস্থ্যসেবা, তথ্যপ্রযুক্তি,  উড্ডয়ন ও ভোক্তাপণ্য এর অর্থনীতির প্রাণ।\nযুক্তরাষ্ট্রের প্রাক্তন রাষ্ট্রপতি জেরাল্ড ফোর্ড শৈশবে গ্র্যান্ড র‍্যাপিডস শহরে বসবাস করতেন। তার স্ত্রী বেটি ফোর্ডের সঙ্গে তিনি এ শহরেই সমাহিত আছেন। শহরের প্রধান বিমানবন্দর ও একটি মুক্ত সরণি এখানেই অবস্থিত।\n\n\n== ইতিহাস ==\n\n\n=== ইউরোপীয় আমেরিকান বসতি ===\nফ্রেঞ্চরা মিশিগানে ভূখণ্ড স্থাপন করার পর জেসুইট মিশনারি ও বণিকরা মিশিগান হ্রদ ও তার উপনদী সংলগ্ন এলাকায় বসবাস করতে শুরু করে।  ঊনবিংশ শতাব্দীতে ইউরোপীয় অভিযাত্রী ও অটোয়া আদিবাসীরা এখানে পরস্পর সহাবস্থানের মাধ্যমে বসবাস করতে শুরু করে।\n১৮০৬ সালে জোসেফ  ও তার স্ত্রী মাদেলিন লা ফ্রাবোসেঁ  ম্যাকিনাক থেকে ডিঙি নৌকায় করে পশ্চিম মিশিগান-এর যে স্থানে বিক্রয়কেন্দ্র গড়ে তুলেন, সেটিই হলো আজকের গ্র্যান্ড র‍্যাপিডস। ১৮০৯ সালে জোসেফকে হত্যা করা হয়।  এরপর মাদেলিন ব্যবসার সম্প্রসারণ ঘটিয়ে যান।\n১৮১০ সালে গোত্রপ্রধান নুনডে ৫০০ জন অটোয়াকে নিয়ে  নদীর উত্তর তীরে একটি গ্রাম প্রতিষ্ঠা করেন। ১৮১২-এর যুদ্ধে নুনডে টেকুমসের সাথে হাত মেলান। উক্ত যুদ্ধে টেকুমসে পরাভূত হন। নুনডে তার উত্তরাধিকারী হন। পরে ১৮২১ সালে কাউন্সিল অব থ্রি ফায়ারস প্রথম শিকাগো চুক্তি স্বাক্ষর করে, এর ফলে গ্র্যান্ড রিভারের দক্ষিণে সমস্ত ভূমি যুক্তরাষ্ট্র সরকারের কাছে সমর্পণ করা হয়।\nমাদেলিন ১৮২১ সালে অবসর গ্রহণ করে ম্যাকিনাকে প্রত্যাবর্তন করেন। সে সময় গ্র্যান্ড র‍্যাপিডস অটোয়া-অধ্যুষিত একটি গ্রাম ছিল।\nআইজ্যাক ম্যাকয় গ্র্যান্ড র‍্যাপিডসে স্থায়ী বসতি স্থাপনকারী প্রথম ইউরোপীয় আমেরিকান। তিনি একজন ব্যাপটিস্ট পুরোহিত ছিলেন। জেনারেল লুইস কাস চার্লস ক্রিস্টোফার টাউনব্রিজকে আদিবাসী আমেরিকানদের জন্য মিশিগানে মিশন স্থাপন করার দায়িত্ব প্রদান করেন। এরই হাত ধরে অটোয়া আদিবাসীদের জন্য গ্র্যান্ড র‍্যাপিডসে মিশন স্থাপন করা হয়। \n\n\n== তথ্যসূত্র ==\n\n\n== বহিঃসংযোগ ==\n\n উইকিভ্রমণ থেকে গ্র্যান্ড র‍্যাপিডস, মিশিগান ভ্রমণ নির্দেশিকা পড়ুন।\nদাপ্তরিক ওয়েবসাইট\nগ্র্যান্ড র‍্যাপিডস/কেন্ট কাউন্টি কনভেনশন অ্যান্ড ভিজিটরস ব্যুরো\nগ্র্যান্ড র‍্যাপিডস এরিয়া চেম্বার অব কমার্স\nগ্র্যান্ড র‍্যাপিডস ঐতিহাসিক কমিশন (অনলাইন আর্কাইভ)"}