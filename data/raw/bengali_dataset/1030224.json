{"pageid": 1030224, "title": "বৃহৎ ব্যাপ্তির ভাইরাস নিরোধক ঔষধ", "url": "https://bn.wikipedia.org/wiki?curid=1030224", "content": "বৃহৎ ব্যাপ্তির ভাইরাস নিরোধক ঔষধ (ইংরেজি: Broad-spectrum antiviral drugs বা broad-spectrum antiviral agents, সংক্ষেপে BSAA) বলতে এক শ্রেণীর ভাইরাস নিরোধক ঔষধকে বোঝায়, যেগুলি একটি বৃহৎ পরিসীমার অন্তর্গত বিভিন্ন ধরনের রোগসৃষ্টিকারী ভাইরাসকে লক্ষ্য করে কাজ করে এবং এগুলির প্রতিলিপিকরণ ও বিকাশ রোধ করে। বৃহৎ ব্যাপ্তির ভাইরাস নিরোধক ঔষধগুলি ভাইরাসীয় প্রোটিনগুলির (যেমন পলিমারেজ, প্রোটিয়েজ কিংবা বিপরীত ট্রান্সক্রিপটেজগুলি) কাজে ব্যাঘাত ঘটায় কিংবা সংক্রমণের সময় ভাইরাস দ্বারা আক্রান্ত দেহকোষগুলির প্রোটিন বা কোষীয় প্রক্রিয়াগুলিকে লক্ষ্য করে কাজ করে।\n\nএমন বহুসংখ্যক বৃহৎ ব্যাপ্তির ভাইরাস নিরোধক ঔষধ পাওয়া গেছে যেগুলি তাদের আদি নির্দেশনার বহির্ভূত কোনও ভাইরাসের বিরুদ্ধে কার্যকারিতা প্রদর্শন করে থাকে, অর্থাৎ যেসব ভাইরাসের উপরে আদিতে গবেষণা করে ঔষধটি নির্মাণ করা হয়েছিল, সেগুলি ছাড়াও অন্যান্য ভাইরাসের উপরে ভাইরাস নিরোধক কার্যাবলী প্রদর্শন করে থাকে (যেমন রেমডেসিভির ও লোপিনাভির/রিটোনাভির) কিংবা তাদের আদি নিরাময়মূলক নির্দেশনার বাইরে কাজ করে। উদাহরণস্বরূপ ব্যাকটেরিয়া নিরোধক ঔষধসমূহ (যেমন অ্যাজিথ্রোমাইসিন) কৃমি নিরোধক ঔষধসমূহ (যেমন নিক্লোস্যামাইড Niclosamide), এবং প্রোটোজোয়া নিরোধক ঔষধসমূহ (যেমন এমেটিন Emetine) উল্লেখযোগ্য। এই কারণে বৃহৎ ব্যাপ্তির ভাইরাস নিরোধক ঔষধগুলি ঔষধ পুনর্লক্ষীকরণের জন্য সম্ভাব্য প্রার্থী হয়ে থাকে। বৃহৎ ব্যাপ্তির ভাইরাস নিরোধক ঔষধগুলির পুনর্লক্ষীকরণ শূন্য থেকে নতুন (de novo) ভাইরাস নিরোধক ঔষধ নির্মাণের তুলনায়  দ্রুত, সস্তা ও কার্যকরী ভাইরাস নিরোধক ঔষধ নির্মাণের একটি পদ্ধতি। যেসব বৃহৎ ব্যাপ্তির ভাইরাস নিরোধক ঔষধকে তাদের আদি নির্দেশনার বাইরে সফলভাবে পুনর্লক্ষীকৃত করা হয়েছে, সেগুলিকে বৃহৎ ব্যাপ্তির নিরাময়মূলক ঔষধ (Broad-spectrum therapeutic) বলা হয়।\nবৃহৎ ব্যাপ্তির ভাইরাস নিরোধক ঔষধগুলি চিকিৎসাবৈজ্ঞানিকভাবে গুরুত্বপূর্ণ এবং উদীয়মান ভাইরাসসমূহের দ্বারা সংক্রমিত রোগের চিকিৎসার জন্য সম্ভাব্য প্রার্থী হতে পারে। এই ভাইরাসগুলির মধ্যে ইনফ্লুয়েঞ্জা, এইচআইভি, ফাইলোভাইরাসসমূহ (যেমন ইবোলাভাইরাস ও মারবুর্গ ভাইরাস) এবং করোনাভাইরাসগুলি (সার্স-কোভ ভাইরাস, মার্স-কোভ ভাইরাস এবং সাম্প্রতিক সার্স-কোভ-২ ভাইরাস) উল্লেখযোগ্য। সার্স-কোভ-২ ভাইরাসের জন্য ঔষধ পুনর্লক্ষীকরণ গবেষণা বর্তমানে চলমান।\nসর্বশেষ ২০২০ খ্রিস্টাব্দের হিসাব অনুযায়ী ১২০টি বৃহৎ ব্যাপ্তির ভাইরাস নিরোধক ঔষধ নির্মাণের বিভিন্ন পর্যায়ে বিদ্যমান, যেগুলি প্রায় ৭৮টি মানব ভাইরাসের বিরুদ্ধে কার্যকর।\n\n\n== আরও দেখুন ==\nবৃহৎ ব্যাপ্তির ব্যাকটেরিয়া নিরোধক ঔষধ (Broad-spectrum antibiotic)\nবৃহৎ ব্যাপ্তির নিরাময়মূলক ঔষধ (Broad-spectrum therapeutic)\n\n\n== তথ্যসূত্র =="}