{"pageid": 1128467, "title": "ব্যবসায় প্রশাসনে স্নাতকোত্তর", "url": "https://bn.wikipedia.org/wiki?curid=1128467", "content": "ব্যবসায় প্রশাসনে স্নাতকোত্তর (ইংরেজি: Master of Business Administration), সংক্ষেপে এমবিএ হল বিশ্ববিদ্যালয়ে স্নাতক ডিগ্রি সম্পন্ন করার পরে বিষয়ভত্তিক জ্ঞান অর্জনের জন্য এক বা দুই বছর মেয়াদী একটি স্নাতকোত্তর প্রোগ্রাম। এই প্রোগ্রামে সাধারণত ব্যবসায় প্রশাসন এবং বিনিয়োগ ব্যবস্থাপনার উপর শিক্ষা দান করা হয়। এমবিএ প্রোগ্রামের মূল কোর্সগুলি ব্যবসায় প্রশাসনের বিভিন্ন ক্ষেত্র যেমন: হিসাববিজ্ঞান, ফলিত পরিসংখ্যান, মানব সম্পদ, ব্যবসায় যোগাযোগ, ব্যবসায়িক নীতিশাস্ত্র, ব্যবসায় আইন, কৌশলগত ব্যবস্থাপনা, ব্যবসায়িক কৌশল, অর্থসংস্থান, ব্যবস্থাপক অর্থনীতি, ব্যবস্থাপনা, উদ্যোক্তা, বিপণন, সরবরাহ শৃঙ্খল ব্যবস্থাপনা, সরবরাহ ইত্যাদি অন্তর্ভুক্ত করা হয়। এই প্রোগ্রামটি ২০ শতকের গোড়ার দিকে মার্কিন যুক্তরাষ্ট্রে উদ্ভূত হয়েছিল যখন দেশটিতে শিল্পায়ন ঘটেছিল এবং দেশের কোম্পানিগুলি বৈজ্ঞানিক ব্যবস্থাপনার দিকে মনোযোগ দিয়েছিলো।\nবেশিরভাগ ক্ষেত্রে এমবিএ প্রোগ্রামের মধ্যে একটি নির্দিষ্ট বিষয়ের উপর অধিকতর অধ্যয়নের জন্য ঐচ্ছিক কোর্স থাকে যেমন, হিসাববিজ্ঞান, ফাইনান্স, মার্কেটিং এবং মানব সম্পদ। মার্কিন যুক্তরাষ্ট্রে এমবিএ প্রোগ্রামগুলির জন্য সাধারণত চল্লিশ থেকে ষাট ক্রেডিট (এক কোয়ার্টার সিস্টেমে ষাট থেকে নব্বই) পূরণ করতে হয়। অন্যান্য স্নাতকোত্তর ডিগ্রীর যেমন, অর্থনীতিতে মাস্টার্স, মাস্টার অব ফিনান্স, মাস্টার অব অ্যাকাউন্টেন্সি, মাস্টার অব সায়েন্স ইন মার্কেটিং এবং মাস্টার অব সায়েন্স ইন ম্যানেজমেন্ট-এর জন্য প্রয়োজন মাত্র ত্রিশ ক্রেডিট।\nএমবিএ একটি সমাপনী এবং পেশাদার ডিগ্রি। অনেক দেশের ব্যবসায় শিক্ষা স্কুলগুলি ফুল-টাইম বা পূর্ণকালীন, পার্ট-টাইম বা খণ্ডকালীন, এক্সিকিউটিভ (সংক্ষিপ্ত কোর্সওয়ার্ক সাধারণত রাত বা সপ্তাহান্তে হয়) এবং দূরশিক্ষণের ছাত্রদের জন্য এমবিএ প্রোগ্রামগুলি অফার করে।\n'এক্সিকিউটিভ এমবিএ' বা 'ইএমবিএ' হল এমবিএ প্রোগ্রামের অনুরূপ একটি প্রোগ্রাম। এই প্রোগ্রামটি কর্পোরেট এক্সিকিউটিভ এবং সিনিয়র ম্যানেজার যারা ইতোমধ্যে কর্মক্ষেত্রে রয়েছে তাদের জন্য বিশেষভাবে সাজানো হয়েছে।\n\n\n== ইতিহাস ==\nমার্কিন যুক্তরাষ্ট্রে ব্যবসার শিক্ষার প্রথম স্কুলটি ছিল পেন্সিল্‌ভেনিয়া বিশ্ববিদ্যালয়ের দ্য ওয়ার্টন স্কুল, যেটি ১৮৮১ সালে জোসেফ ওয়ার্টনের অনুদানের মাধ্যমে প্রতিষ্ঠিত হয়েছিল। ১৯০০ সালে ডার্টমাউথ কলেজে টাক স্কুল অব বিজনেস প্রতিষ্ঠিত হয় যেটি ব্যবসায় শিক্ষায় প্রথম উন্নত ডিগ্রি বাণিজ্যে বিজ্ঞানে স্নাতকোত্তর প্রদান করে। এই ডিগ্রিকে এমবিএর পূর্বসূরি বিবেচনা করা হয়।\nহার্ভার্ড গ্র্যাজুয়েট স্কুল অব বিজনেস অ্যাডমিনিস্ট্রেশন ১৯০৮ সালে ১৫ জন অনুষদ সদস্য, ৩৩ জন নিয়মিত ছাত্র এবং ৪৭ জন বিশেষ ছাত্র নিয়ে প্রথম এমবিএ প্রোগ্রাম শুরু করে। ওই প্রোগ্রামের প্রথম বছরের পাঠ্যক্রম ফ্রেডরিক উইন্সলো টেইলরের বৈজ্ঞানিক ব্যবস্থাপনার উপর ভিত্তি করে সাজানো করা হয়েছিল। হার্ভার্ডে এমবিএ ছাত্রদের সংখ্যা খুব দ্রুত বৃদ্ধি পায়, ১৯০৮ সালে ৮০ জন, ১৯২০ সালে এর থেকে বেশি সংখ্যক এবং ১৯৩০ সালে ১,০৭০ জন। এই সময়ে, শুধুমাত্র মার্কিন বিশ্ববিদ্যালয়গুলি এমবিএ ডিগ্রী অফার করতো।\n\n\n== প্রোগ্রাম ==\nফুল-টাইম বা পূর্ণকালীন এমবিএ প্রোগ্রামগুলি সাধারণত দুই একাডেমিক বছরে (অর্থাৎ প্রায় ১৮ মাস মেয়াদী) হয়। শিক্ষার্থীরা পূর্বের বাস্তব কাজের অভিজ্ঞতার ভিত্তিতে যুক্তিসঙ্গত কোর্সে ভর্তি হয় এবং বিশ্ববিদ্যালয়ের অন্যান্য শিক্ষার্থীদের মতো সপ্তাহের দিনগুলিতে ক্লাসে অংশ নেয়। সাধারণ একটি ফুল-টাইম, অ্যাক্সিলারেটেড, পার্ট-টাইম, বা মডুলার এমবিএ-এর জন্য স্নাতক কাজের ৬০ ক্রেডিট (৬০০ ক্লাস ঘন্টা) প্রয়োজন হয়।\nপার্ট-টাইম বা খণ্ডকালীন এমবিএ প্রোগ্রামগুলিতে সপ্তাহের দিনের সন্ধ্যায় সাধারণত কাজের ঘন্টার পরে বা সপ্তাহান্তে ক্লাস হয়। খণ্ডকালীন প্রোগ্রামগুলি সাধারণত তিন বছর বা তার বেশি সময়ের হয়। এই প্রোগ্রামগুলির ছাত্ররা সাধারণত পেশাদারদের হয়।\nসান্ধ্যকালীন (দ্বিতীয় শিফট) এমবিএ প্রোগ্রামগুলি সাধারণত পূর্ণকালীন প্রোগ্রাম যা সপ্তাহান্তে সন্ধ্যায়, স্বাভাবিক কাজের সময়ের পরে বা সপ্তাহান্তে দুই বছরের জন্য হয়। এই প্রোগ্রামগুলির সাধারণত কর্মরত পেশাদারদের নিয়ে গঠিত, যারা তাদের কাজের বা নিয়মিত পেশার কারণে পূর্ণকালীন নিয়মিত এমবিএ করতে পারে না।\n\n\n== ভর্তির মানদন্ড ==\nঅধিকাংশ ব্যবসায় শিক্ষা স্কুল এমবিএ প্রোগ্রামে ভর্তির ক্ষেত্রে আবেদনকারীদের আন্ডারগ্রাজুয়েট গ্রেড পয়েন্ট গড়, একাডেমিক ট্রান্সক্রিপ্ট, ভর্তি পরীক্ষার স্কোর, উল্লেখযোগ্য কাজের অভিজ্ঞতা, প্রকাশিত প্রবন্ধ, সুপারিশের চিঠি, গ্রুপ আলোচনা এবং ব্যক্তিগত সাক্ষাতকার বিবেচনা করে। কিছু স্কুল পাঠ্যক্রম বহির্ভূত কার্যকলাপ, স্বেচ্ছাসেবামূলক কাজ, কীভাবে শিক্ষার্থী স্কুলের বৈচিত্র্যকে উন্নত করতে পারে এবং সামগ্রিকভাবে ছাত্র সংগঠনে অবদান রাখতে আগ্রহী কিনা সেই বিষয়গুলোও বিবেচনা করে।\nগ্র্যাজুয়েট ম্যানেজমেন্ট অ্যাডমিশন টেস্ট (জিম্যাট) হচ্ছে এমবিএ প্রোগ্রামে ভর্তির জন্য সবচেয়ে বেশি ব্যবহৃত ভর্তি পরীক্ষা। গ্র্যাজুয়েট রেকর্ড এক্সামিনেশন (জিআরই) প্রায় সমস্ত এমবিএ প্রোগ্রামের ক্ষেত্রে ভর্তির যোগ্যতা হিসেবে গৃহীত হয়।\n\n\n== শিক্ষাক্রমের উপাদান ==\nসাধারণভাবে, এমবিএ প্রোগ্রাম মূল পাঠ্যক্রমের উপর ভিত্তি করে করা হয়। এখানে একটি অপরিহার্য আদর্শ পাঠ্যক্রম এবং একটি ঐচ্ছিক পাঠ্যক্রম থাকে। প্রোগ্রামের প্রথম বছরে শিক্ষার্থীরা সাধারনত ব্যবস্থাপনা কার্যক্রম এবং এর জন্য প্রয়োজনীয় বিশ্লেষণাত্মক দক্ষতা উভয়ই অর্জন করে। দ্বিতীয় বছরে শিক্ষার্থীরা ঐচ্ছিক বিষয় অধ্যয়ন করে। প্রথম বর্ষের পর, অনেক পূর্ণকালীন শিক্ষার্থীরা ইন্টার্নশিপ করে।\nপ্রোগ্রামগুলি এমনভাবে সাজানো হয় যাতে শিক্ষার্থীরা তত্ত্বীয় বিষয় অধ্যয়ন এবং অনুশীলনের মাধ্যমে বাস্তব অভিজ্ঞতা লাভ করে।  কোর্স উপাদানের মধ্যে রয়েছে বক্তৃতা, কেস স্টাডি এবং টিম প্রজেক্ট। একাডেমিক ফ্যাকাল্টি দ্বারা শ্রেণীকক্ষে তত্ত্বীয় শিক্ষাদান এবং কেস স্টাডির মাধ্যমে তত্ত্বীয় জ্ঞানের আলোকে শিক্ষার্থীকে সিদ্ধান্ত গ্রহণ করার উপযুক্ত করে তোলা হয়।\n\n\n== পেশা ==\nএমবিএ সম্পন্নকারী ব্যক্তিরা বিভিন্ন ধরনের পেশার জন্য নিজেকে প্রস্তুত করে। গ্র্যাজুয়েট ম্যানেজমেন্ট অ্যাডমিশন কাউন্সিলের একটি সমীক্ষা অনুসারে, ২০১২ সালের ৬৪% এমবিএ ডিগ্রিধারী পেশা পরিবর্তন করতে তাদের এমবিএ ডিগ্রী ব্যবহার করেছিলেন।  এমবিএ ডিগ্রিধারীদের ক্ষেত্রে সাধারণত নিচের চাকরির করার প্রবণতা দেখা যায়:\n\nব্যবসা বিশ্লেষক বা কৌশলবিদ\nব্যবসা উন্নয়ন বিশ্লেষক, সহযোগী বা ব্যবস্থাপক\nবাজার গবেষণা বিশ্লেষক\nব্যবস্থাপনা পরিচালক\nবিনিয়োগ ব্যবস্থাপক\nউদ্যোক্তা/প্রতিষ্ঠাতা\nআর্থিক বিশ্লেষক, সহযোগী বা ব্যবস্থাপক\nব্যবস্থাপনা পরামর্শক\nবিপনন সহযোগী, বিশ্লেষক বা ব্যবস্থাপক\nপোর্টফোলিও ম্যানেজার\nস্বাস্থ্যসেবা প্রশাসক, বিশ্লেষক বা ব্যবস্থাপক\nপ্রকল্প বিশ্লেষক বা কৌশলবিদ\nপণ্য বিশ্লেষক, সহযোগী বা ম্যানেজার\nপ্রোগ্রাম বিশ্লেষক, সহযোগী বা ব্যবস্থাপক\nঅপারেশন বিশ্লেষক, সহযোগী বা ব্যবস্থাপক। \n\n\n== তথ্যসূত্র ==\n\n\n== আরও পড়ুন ==\nPatterson, Sarah E.; Damaske, Sarah; Sheroff, Christen (জুন ২০১৭)। \"Gender and the MBA: differences in career trajectories, institutional support, and outcomes\"। Gender & Society। 31 (3): 310–332। ডিওআই:10.1177/0891243217703630। পিএমআইডি 29706689। পিএমসি 5915327 । \nSilbiger, Steven। \"The 10 Day MBA\"।"}