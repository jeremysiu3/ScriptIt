{"pageid": 1197959, "title": "গিয়াসুদ্দিন দালাল", "url": "https://bn.wikipedia.org/wiki?curid=1197959", "content": "গিয়াসুদ্দিন দালাল (জন্মঃ ২৬ আগস্ট, ১৯৫১) একজন খ্যাতনামা নজরুল গবেষক, অনুবাদক ও বাঙালি গীতিকার।\n\n\n== অবদান ==\nগিয়াসুদ্দিন দালাল বাঁকুড়া জেলার বিষ্ণুপুরে জন্মগ্রহণ করেন। ১৯৭২ সালে ইংরাজিতে অনার্স সহ স্নাতক ও ইংরেজি ভাষা ও সাহিত্যে এম এ পাস করেন কলকাতা বিশ্ববিদ্যালয় থেকে। তিনি সাত এর দশক থেকে আকাশবানী কলকাতা ও দূরদর্শনে প্রোডাকশন সহকারীর কাজে যুক্ত ছিলেন, ১৯৯৮ সালের পর তিনি নজরুল গবেষণায় ব্রতী হন এবং সুর তাল ছন্দ আঙ্গিক বজায় রেখে নজরুলগীতির ইংরেজি ভাষান্তর করেন। বিশ্ববিদ্যালয়ের পাঠ শেষে ১৯৮০ সালে শিক্ষকতায় যোগ দেন। কবি নজরুল ইসলামের গ্রাম চুরুলিয়ার একটি স্কুলে পড়ানো শুরু করেন ২০০৬ সাল নাগাদ। ২০০৮ সালে কাজী নজরুলের বিখ্যাত উপন্যাস মৃত্যুক্ষুধার প্রথম ইংরেজি অনুবাদ (Hunger of Death) প্রকাশ করেন গিয়াসুদ্দিন। নজরুল রচিত অগ্নিবীণা (Harp of Fire), বাঁধন হারা (Bondless) ও স্বাধীনতা আন্দোলনের ওপর সৃষ্ট উপন্যাস কুহেলিকা'র ইংরেজি অনুবাদ (The Mysterious) করেছেন গিয়াসুদ্দিন। এছাড়া ছোটগল্প, নাটক প্রবন্ধ ইত্যাদিও অনুবাদ করেছেন তিনি। নজরুলের তিনশো'র বেশি গানকে ইংরেজি ভাষায় অনুবাদ করেছেন গিয়াসুদ্দিন। একদা তিনি ছিলেন পয়গাম পত্রিকায় সহ সম্পাদক, এসময় তিনি কলকাতা জার্নালিস্টস' ক্লাব এর প্রতিষ্ঠা করেছিলেন। গিয়াসুদ্দিন প্রচুর ভক্তিগীতি ও লোকসঙ্গীত রচনা করেছেন। তিনি কাজ করেছেন কল্যান সেনবরাট ও ভূপেন হাজারিকার সাথেও। বাঙালীর খাদ্যাভাস ও সংস্কৃতি নিয়ে তাঁর রচিত কালজয়ী গান বাংলা আমার সরষে ইলিশ/চিংড়ি কচি লাউ শিল্পী লোপামুদ্রা মিত্রের কণ্ঠে অত্যন্ত জনপ্রিয় হয়।\n\n\n== পুরস্কার ==\n২০১০ সালে সোভিয়েত ফ্রেন্ডশিপ এসোসিয়েশনের ইউথ গিল্ড পুরস্কার\n২০১৮ সালে দুবাই এতিসালাত একাডেমি গ্লোবাল মিউজিক পুরস্কার\n২০০৫ সালে গণসংগীত পুরস্কার\n\n\n== তথ্যসূত্র =="}