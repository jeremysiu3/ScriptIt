{"pageid": 1177183, "title": "বিজুল দারুল হুদা কামিল স্নাতকোত্তর মাদ্রাসা", "url": "https://bn.wikipedia.org/wiki?curid=1177183", "content": "বিজুল দারুল হুদা কামিল স্নাতকোত্তর মাদ্রাসা বাংলাদেশের দিনাজপুর জেলার একটি কামিল মাদ্রাসা। এটি দিনাজপুর জেলার বিরামপুর উপজেলার ৪নং দিওড় ইউনিয়নের ঢাকা-দিনাজপুর মহাসড়কের পাশেই অবস্থিত। মাদ্রাসাটি ১৯৫৮ সালে স্থানীয় কিছু আলেম ও শিক্ষানুরাগী ব্যক্তি কর্তৃক প্রতিষ্ঠিত হয়। এখানে ইবতেদায়ী থেকে শুরু করে কামিল শ্রেণী পর্যন্ত পাঠদান করা হয়। ইবতেদায়ী, দাখিল ও আলিম শ্রেণীর পরীক্ষার জন্য মাদ্রাসাটি বাংলাদেশ মাদ্রাসা শিক্ষাবোর্ডের অধিনস্থ রয়েছে। এছাড়াও ফাজিল ও কামিল ডিগ্রির জন্য ইসলামি আরবি বিশ্ববিদ্যালয়ের অধিভুক্ত রয়েছে। মাদ্রাসার বর্তমান অধ্যক্ষের নাম ড. মোঃ নূরুল ইসলাম।\n\n\n== ইতিহাস ==\n১৯৫৮ সালে দিওড় ইউনিয়নের ইসলামি শিক্ষিত ব্যক্তিদের উদ্যোগে এই আলিয়া মাদ্রাসাটি প্রতিষ্ঠিত হয়। প্রতিষ্ঠা হবার পরে এটি অত্র অঞ্চলে ইসলামি শিক্ষার প্রসার ঘটাতে সক্ষম হয়েছে। মাদ্রাসার উন্নয়ন হবার ফলে ১৯৭০ সালে এটি দাখিল শ্রেণী ও ১৯৭৬ সালে আলিম শ্রেণীর অনুমতি লাভ করে। এরপর এলাকার কিছু উচ্চপ্রদস্থ কর্মকর্তাদের উদ্যোগে ১৯৮৯ সালে ফাজিল ও ১৯৯৩ সালে কামিল মাদ্রাসায় উন্নিত হয়। ২০০৬ সালে যখন সারাদেশের আলিয়া মাদ্রাসাগুলোর ফাজিল ও কামিল ডিগ্রিকে সাধারণ শিক্ষার মান প্রদানের জন্য কুষ্টিয়া ইসলামী বিশ্ববিদ্যালয়ের অধিভুক্ত করা হয়, তখন এই মাদ্রাসাও অধিভুক্তির অনুমতি লাভ করে। এরপরে ২০১৬ সালে আলিয়া মাদ্রাসার জন্য স্বতন্ত্র ইসলামি আরবি বিশ্ববিদ্যালয় প্রতিষ্ঠা করা হলে, এই মাদ্রাসাটি সেখানে স্থানান্তরিত হয়।\n\n\n== শিক্ষা কার্যক্রম ==\nএই মাদ্রাসার দাখিল ও আলিম শ্রেণীতে বিজ্ঞান, মানবিক ও মোজাব্বেদ বিভাগের সুবিধা রয়েছে। এছাড়াও মাদ্রাসার ফাজিল শ্রেণীতে বিএ, বিএসএস ও বিবিএস কোর্স চালু রয়েছে। কামিল শ্রেণীতে আল কুরআন তাফসির এন্ড ইসলামিক স্টাডিজ, আল হাদিস এন্ড ইসলামিক স্টাডিজ, আল ফিকহ এন্ড ইসলামিক স্টাডিজ ও আরবি ভাষা বিভাগ চালু রয়েছে। মাদ্রাসায় একটি প্রশাসনিক ও চারটি একাডেমিক ভবন রয়েছে। শ্রেণীতে পাঠদান শেষে ছাত্রীদের জন্য কমন রুমের ব্যবস্থা রয়েছে। ফলাফলের দিক থেকেও মাদ্রাসাটি জেলার শীর্ষে অবস্থান করে।\n\n\n== আরও দেখুন ==\nঢাকা আলিয়া মাদ্রাসা\nভবানীপুর ইসলামিয়া কামিল মাদ্রাসা\nইসলামী বিশ্ববিদ্যালয় বাংলাদেশ\n\n\n== তথ্যসূত্র =="}