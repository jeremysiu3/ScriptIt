{"pageid": 1323303, "title": "আক্কাদেবী", "url": "https://bn.wikipedia.org/wiki?curid=1323303", "content": "আক্কাদেবী ( কন্নড় ভাষায় ಆಕ್ಕದೀವಿ, এছাড়াও Akkādēvi, Akka-dēvi),  ছিলেন কর্ণাটকের চালুক্য রাজবংশের একজন রাজকন্যা। তাঁর জন্ম হয়েছিল ১০১০ সালে এবং মৃত্যু হয় ১০৬৪ সালে। তিনি প্রায় অর্ধ শতাব্দী ধরে তদানীন্তন কিশুকাডু প্রদেশের রাজ্যপাল ছিলেন। এই প্রদেশটি বর্তমানে কর্ণাটকের বিদার জেলা, বাগলকোট জেলা ও বিজয়পুর জেলা নিয়ে গঠিত। তিনি ছিলেন দশবর্মণ ও ভাগলাদেবীর কন্যা। তিনি পশ্চিম চালুক্যের রাজা পঞ্চম বিক্রমাদিত্য এবং দ্বিতীয় জয়সিংহের বোন ছিলেন এবং সোমেশ্বর প্রথমের পিসি ছিলেন। তিনি কদম্ব রাজকুমার ময়ুরবর্মণকে বিয়ে করেছিলেন। তাঁদের তোয়িমদেব নামে একটি পুত্র ছিল।\nআক্কাদেবী একজন দক্ষ প্রশাসক এবং দক্ষ সেনানায়ক হিসেবে সুপরিচিত ছিলেন। তাঁকে গুণদাবেদাঙ্গীও বলা হত, যার অর্থ \"গুণের সৌন্দর্য\"। \nচালুক্যদের শাসনকালের সময়টি দক্ষিণ ভারতের ইতিহাসে একটি গুরুত্বপূর্ণ মাইলফলক হয়ে থেকে গেছে এবং কর্ণাটকের ইতিহাসে একটি স্বর্ণযুগ চিহ্নিত করেছে। চালুক্যরা ৬০০ বছরেরও বেশি সময় ধরে ভারতের দাক্ষিণাত্যের মালভূমিতে শাসন করেছিল। আক্কাদেবী পশ্চিম চালুক্য সাম্রাজ্যের রাজবংশের রাজকন্যা ছিলেন। এই রাজবংশ চোলদের সাথে এবং তাদের দূরবর্তী সম্পর্কিত ভাই, ভেঙ্গির পূর্ব চালুক্যদের সাথে ক্রমাগত সংঘর্ষে লিপ্ত ছিল।\nআক্কাদেবীর শাসনকালে, তিনি নিজের প্রদেশকে প্রসারিত করেছিলেন, অনুদানের মাধ্যমে শিক্ষাকে উৎসাহিত করেছিলেন। ১০২১ খ্রিস্টাব্দের একটি শিলালিপি থেকে জানা যায় যে তিনি ৫০০ জন ছাত্রের খাওয়া ও পরার জন্য একটি বিশাল জমি উপহার দিয়েছিলেন এবং তাদের বিনামূল্যে থাকার জায়গা দিয়েছিলেন। তিনি জৈন ও হিন্দু মন্দিরগুলিকে উদারভাবে সাহায্য করেছিলেন। সেই সময়কালে, মন্দির নির্মাণের সময় নারীদের নির্মানের অগ্রগতি দেখার অনুমতি থাকত না। তাই প্রায়শই অগ্রগতি পরীক্ষা করার জন্য রানির কাছে একটি ক্ষুদ্র নমুনা তৈরি করে পাঠানো হত।\nআক্কাদেবীকে \"মহান খ্যাতি ও পরিণতির ব্যক্তিত্ব\" বলা হয়। ১০২২ তারিখের একটি শিলালিপিতে তাঁকে যুদ্ধে ভৈরবীর মতো সাহসী বলে অভিহিত করা হয়েছে। তিনি স্থানীয় বিদ্রোহ দমন করার জন্য গোকাগে বা গোকাকের দুর্গ অবরোধ করেছিলেন, এবং ব্রাহ্মণদের অনুদান দিয়ে শিক্ষাকে উৎসাহিত করেছিলেন বলে জানা যায়।\n\n\n== তথ্যসূত্র ==\n\n\n== উৎস ==\n১। গ্রেট উইমেন অফ ইণ্ডিয়া, অদ্বৈত আশ্রম, আলমোড়া, হিমালয়, ১৯৫৩"}