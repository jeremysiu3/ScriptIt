{"pageid": 1034174, "title": "ক্রুশ", "url": "https://bn.wikipedia.org/wiki?curid=1034174", "content": "ক্রুশ খ্রিস্টধর্মের একটি প্রতীক, আর এটা দিয়ে যিশুকে বিদ্ধ করা হয়েছিল। খ্রিস্টীয় প্রতীক হিসাবে অনেকসময় ক্রুশের সঙ্গে যিশুর ত্রিমাত্রিক দেহ বসানো থাকে। বাংলা \"ক্রুশ\" শব্দটি ইংরেজি cross থেকে গৃহীত হলেও মূল ইংরেজি শব্দটি খ্রিস্টীয় প্রতীক ছাড়াও অন্যান্য অর্থে ব্যবহৃত হয়েছে, যেমন ক্রসচিহ্ন। cross শব্দটি লাতিন crux থেকে গৃহীত, যার অর্থ \"ক্রুশ\" বা \"শূল\"।\nক্রুশের সাধারণ আকৃতি হচ্ছে বিষমবাহুর লাতিন ক্রুশ ও সমবাহুর গ্রিক ক্রুশ। এছাড়া এই ক্রুশ-চিহ্নের আরও অনেক রূপভেদ রয়েছে, যেমন টাউ ক্রুশ, দুই রেখার ক্রুশ, তিন রেখার ক্রুশ ইত্যাদি।\n\n\n== প্রাক-খ্রিস্টীয় প্রতীক ==\nখ্রিস্টীয় যুগের অনেক আগে প্রাচীন মিশরের \"আংখ\" বলে একটি ক্রুশ আকারের প্রতীক ব্যবহৃত হয়েছিল।\n\n\n== আদি খ্রিস্টীয় ব্যবহার ==\nদ্বিতীয় শতাব্দীতে খ্রিস্টীয় শিল্পকলায় ক্রুশের খুবই সীমিত ব্যবহার পাওয়া যায়। যুক্তিতে এটা মনে করা হয় যে তৎকালীন খ্রিস্টানরা ক্রুশ ব্যবহারে আপত্তি প্রকাশ করেছিল কারণ এটি প্রকাশ্যে মৃত্যুদণ্ডের এক বেদনাদায়ক ও জঘন্য উপায়ের প্রতীক হয়ে গিয়েছিল। বাইবেলের নূতন নিয়মের অত্যন্ত আদি হস্তলিপিতে \"ক্রুশ\"-এর গ্রিক শব্দের সংক্ষিপ্ত রূপ হিসাবে ক্রুশের ন্যায় একটি চিহ্ন ব্যবহার করা হতো। চতুর্থ শতাব্দী থেকে খ্রিস্টীয় শিল্পকলায় ক্রুশের ব্যাপক ব্যবহার পাওয়া যায়।\nকবচের জন্য ব্যবহার্য এবং বর্তমানে লন্ডনের ব্রিটিশ জাদুঘরে রক্ষিত একটি জ্যাসপার রত্নপাথরের উপরে দ্বিতীয় বা তৃতীয় শতাব্দীর খোদাইতে সম্ভবত যিশুর মৃত্যুদণ্ডের প্রাচীনতম চিত্র পাওয়া যায়। এখানে একজন নগ্ন দাড়িওয়ালা পুরুষের চিত্র রয়েছে যার দুই হাতের কবজি T-আকৃতির একটি ক্রুশের আড়কাঠের সঙ্গে বাঁধা আছে। সম্মুখে গ্রিক ভাষায় ক্রুশবিদ্ধ খ্রিস্টের উদ্দেশ্যে একটি আহ্বানমন্ত্র খোদাই করা আছে। বিপরীত প্রান্তে জাদুমন্ত্রের সঙ্গে খ্রিস্টীয় শব্দাবলী মিশ্রিত আছে।\n\n\n== তথ্যসূত্র =="}