{"pageid": 1346060, "title": "আবু সায়াফ", "url": "https://bn.wikipedia.org/wiki?curid=1346060", "content": "আবু সায়াফ ( আরবি: جماعة أبو سياف) বা এএসজি (ASG ), যা আনুষ্ঠানিকভাবে আইএসের পূর্ব এশিয়া প্রদেশ  নামেও পরিচিত, হলো একটি জিহাদি এবং জলদস্যু গোষ্ঠী, যারা সুন্নি ইসলামের ওয়াহাবি মতবাদ অনুসরণ করে। গোষ্ঠীটি ফিলিপাইনের দক্ষিণ-পশ্চিম অঞ্চলে জোলো এবং বাসিলান দ্বীপপুঞ্জের আশেপাশে সক্রিয় এবং এই গ্রুপটি মোরো প্রদেশকে স্বাধীন করার জন্য একটি বিদ্রোহের সাথে জড়িত।  দলটির নাম আরবি আবু (আরবি: أبو ) ও সায়াফ (আরবি: سيّاف) শব্দ থেকে নেওয়া হয়েছে, যার অর্থ তলোয়ারধারী। \n১৯৮৯ সালে প্রতিষ্ঠার পর থেকে গ্রুপটি বোমা হামলা, অপহরণ, গুপ্তহত্যা চালিয়েছে।  গ্রুপটির লক্ষ্য অপরাধমূলক উদ্দেশ্য ও আরো আদর্শিক অভিপ্রায়ের মধ্যে সময়ের সাথে সাথে পরিবর্তিত হয়েছে বলে মনে করা হয়। \nগোষ্ঠীটিকে অস্ট্রেলিয়া, ইন্দোনেশিয়া, সংযুক্ত আরব আমিরাত, মালয়েশিয়া, জাপান, ফিলিপাইন, কানাডা, যুক্তরাজ্য ও মার্কিন যুক্তরাষ্ট্র সন্ত্রাসী গোষ্ঠী হিসেবে মনোনীত করেছে।  \nগোষ্ঠীটি আবদু রাজক আবু বকর জানজালানি দ্বারা প্রতিষ্ঠিত হয়েছিল এবং ১৯৯৮ সালে তার মৃত্যুর পর তার ছোট ভাই খাদাফি জানজালানি ২০০৬ সালে তার মৃত্যুর আগ পর্যন্ত নেতৃত্ব দিয়েছিলেন। ২০১৪ সালের জুলাইয়ে গোষ্ঠীর অন্যতম নেতা ইসনিলন হ্যাপিলন ইসলামিক স্টেটের (আইএস) নেতা আবু বকর আল-বাগদাদির প্রতি আনুগত্যের শপথ নেন।  ২০১৪ সালের সেপ্টেম্বরে গ্রুপটি আইএসের নামে মুক্তিপণ আদায়ের জন্য লোকদের অপহরণ শুরু করে।\n\n\n== তথ্যসূত্র =="}