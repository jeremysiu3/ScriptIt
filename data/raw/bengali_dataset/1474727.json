{"pageid": 1474727, "title": "আবদুল হান্নান চৌধুরী (অধ্যাপক)", "url": "https://bn.wikipedia.org/wiki?curid=1474727", "content": "আবদুল হান্নান চৌধুরী হলেন বাংলাদেশের একজন অধ্যাপক, শিক্ষাবিদ, অর্থনীতিবিদ ও পরিসংখ্যানবিদ। তিনি নর্থ সাউথ বিশ্ববিদ্যালয়ের বর্তমান উপাচার্য এবং বিশ্ববিদ্যালয়টির ব্যবসায় প্রশাসন ও অর্থনীতি অনুষদের একজন অধ্যাপক। এছাড়াও বর্তমানে তিনি গ্রামীণ ব্যাংকের পরিচালনা পর্ষদের চেয়ারম্যান হিসেবে দায়িত্ব পালন করছেন। ইতঃপূর্বে তিনি প্রাইম এশিয়া বিশ্ববিদ্যালয়ের উপাচার্য ও ইস্টার্ন ইউনিভার্সিটির উপ-উপাচার্য পদে দায়িত্ব পালন করেছেন।\n\n\n== শিক্ষাজীবন ==\nআবদুল হান্নান চৌধুরী ১৯৭৮ সালে নোয়াখালী জেলার অরুণ চন্দ্র উচ্চ বিদ্যালয় থেকে মাধ্যমিক এবং ১৯৮০ সালে নোয়াখালী সরকারী কলেজ থেকে উচ্চমাধ্যমিক পরীক্ষায় উত্তীর্ণ হয়ে জাহাঙ্গীরনগর বিশ্ববিদ্যালয়ে পরিসংখ্যান বিষয়ে ভর্তি হন এবং যথাক্রমে ১৯৮৬ ও ১৯৮৭ সালে প্রথম শ্রেণিতে স্নাতক এবং স্নাতকোত্তর ডিগ্রি অর্জন করেন। পরবর্তীকালে যুক্তরাষ্ট্রের বোস্টনে অবস্থিত নর্থ-ইস্টার্ন বিশ্ববিদ্যালয় থেকে ১৯৯৬ সালে ‘অপারেশন রিসার্চ’ বিষয়ে স্নাতকোত্তর এবং ১৯৯৯ সালে ‘ইন্ডাস্ট্রিয়াল ইঞ্জিনিয়ারিং' এর তাত্ত্বিক বিষয়ে পিএইচডি ডিগ্রি অর্জন করেন। ২০০২ সালে তিনি কানাডার ক্যালগিরি বিশ্ববিদ্যালয় থেকে পোস্ট ডক্টরাল ফেলোশিপ গবেষণাকর্ম সম্পন্ন করেন।\n\n\n== কর্মজীবন ==\nহান্নান চৌধুরী জাহাঙ্গীরনগর বিশ্ববিদ্যালয় থেকে পরিসংখ্যান বিষয়ে স্নাতক ও স্নাতকোত্তর ডিগ্রি সম্পন্ন করে ১৯৮৮ সালে কুষ্টিয়া ইসলামী বিশ্ববিদ্যালয়ে ব্যবস্থাপনা বিভাগে প্রভাষক হিসেবে যোগদান করেন। এরপর উচ্চ শিক্ষার জন্য যুক্তরাষ্ট্রের বোস্টনে অবস্থিত নর্থইস্টার্ন বিশ্ববিদ্যালয়ে গমন করেন। নর্থইস্টার্ন বিশ্ববিদ্যালয় থেকে এমএস ও পিএইচডি সম্পন্ন করার পর ১৯৯৯ সাল থেকে ২০০১ সাল পর্যন্ত উক্ত বিশ্ববিদ্যালয়ে খণ্ডকালীন শিক্ষকতা করেন। এরপর ২০০১ সাল থেকে ২০০২ সাল পর্যন্ত কানাডার ক্যালগেরি বিশ্ববিদ্যালয়ে পোস্ট ডক্টরাল গবেষণা ও শিক্ষকতা করেন এবং ২০০২ সাল থেকে ২০০৫ সাল পর্যন্ত কানাডার উইন্ডসর বিশ্ববিদ্যালয়ে অধ্যাপনা করেন।\n২০০৫ সালে তিনি দেশে ফিরে এসে তিনি নর্থ সাউথ বিশ্ববিদ্যালয়ে অধ্যাপক পদে যোগদান করেন। তিনি ২০০৫ সাল থেকে ২০১২ সাল পর্যন্ত এই বিশ্ববিদ্যালয়ের ক্যারিয়ার প্লেসমেন্ট সেন্টারের পরিচালক হিসেবে দায়িত্ব পালন করেছেন। এছাড়াও ২০১০ সাল থেকে ২০১৩ সাল মেয়াদে তিনি এই বিশ্ববিদ্যালয়ের সিন্ডিকেট সদস্য হিসেবে মনোনীত হয়েছিলেন। ২০২০ সালের ১৫ অক্টোবর তিনি নর্থ সাউথ বিশ্ববিদ্যালয়ের ব্যবসা ও অর্থনীতি অনুষদের ডিন হিসেবে দায়িত্ব গ্রহণ করেন।\nএছাড়াও হান্নান চৌধুরী ২০১৪ সাল থেকে চীনের ইউনান নরম্যাল বিশ্ববিদ্যালয়ে ভিজিটিং অধ্যাপক হিসেবে দায়িত্ব পালন করছেন। তিনি ২০১৪ সাল থেকে ২০১৭ সাল পর্যন্ত ইস্টার্ন ইউনিভার্সিটির উপ-উপাচার্য ও ২০১৭ থেকে ২০২০ সাল পর্যন্ত প্রাইম এশিয়া বিশ্ববিদ্যালয়ের উপাচার্য হিসেবে দায়িত্ব পালন করেছিলেন। তিনি ২০২৪ সালের ৩ সেপ্টেম্বর অর্থ মন্ত্রণালয়ের আর্থিক প্রতিষ্ঠান বিভাগের আওতাধীন গ্রামীণ ব্যাংকের পরিচালনা বোর্ডের পরিচালক ও চেয়ারম্যান পদে নিয়োগ পান। পরবর্তীকালে ২০২৪ সালের ১২ সেপ্টেম্বর মহামান্য রাষ্ট্রপতি কর্তৃক তিনি নর্থ সাউথ বিশ্ববিদ্যালয়ের উপাচার্য পদে নিয়োগ লাভ করেন।\n\n\n== তথ্যসূত্র =="}