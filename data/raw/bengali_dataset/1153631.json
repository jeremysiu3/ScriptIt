{"pageid": 1153631, "title": "স্যাম ক্ল্যাফলিন", "url": "https://bn.wikipedia.org/wiki?curid=1153631", "content": "স্যামুয়েল জর্জ ক্ল্যাফলিন (ইংরেজি: Samuel George Claflin; জন্ম: ২৭ জুন ১৯৮৬) একজন ইংরেজ অভিনেতা। ২০০৯ সালে লন্ডন একাডেমি অব মিউজিক অ্যান্ড ড্রামাটিক আর্ট থেকে স্নাতক সম্পন্নের পর তিনি টেলিভিশনে অভিনয় শুরু করেন এবং পাইরেটস অব দ্য ক্যারিবিয়ান: অন স্ট্রেঞ্জার টাইডস (২০১১) চলচ্চিত্রে ফিলিপ সুইফট চরিত্রে অভিনয়ের মধ্য দিয়ে চলচ্চিত্রে আগমন করেন।\nক্ল্যাফলিন দ্য হাঙ্গার গেমস চলচ্চিত্র ধারাবাহিকে (২০১৩-২০১৫) ফিনিক ওডেয়ার চরিত্রে এবং প্রণয়ধর্মী হাস্যরসাত্মক মি বিফোর ইউ (২০১৬) চলচ্চিত্রে শ্রেষ্ঠাংশে অভিনয় করে অধিক খ্যাতি অর্জন করেন। এরপর তিনি অ্যাড্রিফট (২০১৮) ও দ্য নাইটিঙ্গেল (২০১৮) চলচ্চিত্রে এবং পিকি ব্লাইন্ডার্স (২০১৯-২০২২) টিভি ধারাবাহিকে অসওয়াল্ড মসলি ও এনোলা হোমস (২০২০) চলচ্চিত্রে মাইক্রফট হোমস চরিত্রে অভিনয় করেন।\n\n\n== প্রারম্ভিক জীবন ==\nক্ল্যাফলিন ১৯৮৬ সালের ২৭শে জুন সাফোকের ইপসউইচে জন্মগ্রহণ করেন। তার পিতা মার্ক ক্ল্যাফলিন একজন অর্থায়ন কর্মকর্তা এবং মাতা সু ক্ল্যাফলিন (জন্মনাম: ক্লার্ক) একজন সহকারী শিক্ষক। তার দুই বড় ভাই রয়েছে, তারা হলেন বেঞ্জামিন ও ড্যানিয়েল এবং ছোট ভাই জোসেফ (জন্ম ১৯৮৯) একজন অভিনেতা।\nশৈশবে তার ফুটবল খেলায় আগ্রহ ছিল। শৈশবে গোড়ালিতে আঘাত পাওয়ার পূর্ব পর্যন্ত তিনি ফুটবল খেলতেন। আঘাতের পর তিনি বুঝতে পারেন যে তিনি পেশাদার ফুটবল খেলতে পারবেন না। কস্টেসি হাই স্কুলে পড়াকালীন বিদ্যালয়ের একটি নাটকে অংশগ্রহণের পর তার পিতামাতা ও একজন শিক্ষকের পরামর্শে তিনি অভিনয় শুরু করেন।\nনরউইচ সিটি স্কুল অব এক্সিলেন্সের সদস্য ক্ল্যাফলিন ২০০৩ সালে নরউইচ সিটি কলেজে প্রদর্শন কলা বিষয়ে ভর্তি হন। এরপর তিনি ২০০৯ সালে লন্ডন একাডেমি অব মিউজিক অ্যান্ড ড্রামাটিক আর্ট থেকে স্নাতক সম্পন্ন করেন।\n\n\n== ব্যক্তিগত জীবন ==\n২০১১ সালে ক্ল্যাফলিন অভিনেত্রী লরা হাডকের সাথে প্রেম শুরু করেন। মাই উইক উইথ মেরিলিন চলচ্চিত্রের অডিশন দিতে গিয়ে তাদের পরিচয় হয়। তারা ২০১৩ সালের জুলাই মাসে গোপন অনুষ্ঠানের মধ্য দিয়ে বিবাহবন্ধনে আবদ্ধ হন। ২০১৫ সালের ডিসেম্বর মাসে তাদের পুত্র সন্তান এবং ২০১৮ সালের ফেব্রুয়ারি মাসে কন্যাসন্তান জন্মগ্রহণ করে। ২০১৯ সালের ২০শে আগস্ট ক্ল্যাফলিন ও হাডক আইনি প্রক্রিয়ায় আলাদা হওয়ার ঘোষণা দেন। ২০২২ সাল থেকে তিনি মডেল ক্যাসি আমাতোর সাথে প্রেম করছেন।\n\n\n== পুরস্কার ও মনোনয়ন ==\n\n\n== তথ্যসূত্র ==\n\n\n== বহিঃসংযোগ ==\n\nইন্টারনেট মুভি ডেটাবেজে স্যাম ক্ল্যাফলিন (ইংরেজি)\nবায়োগ্রাফি.কমে স্যাম ক্ল্যাফলিন"}