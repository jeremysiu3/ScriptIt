{"pageid": 1067249, "title": "এইচআইভি/এইডস ব্যবস্থাপনা", "url": "https://bn.wikipedia.org/wiki?curid=1067249", "content": "এইচআইভি/এইডস ব্যবস্থাপনা বলতে সাধারণত একাধিক রেট্রোভাইরাসনিরোধক ঔষধ ব্যবহার করে এইচআইভি/এইডস নিয়ন্ত্রণ করার প্রচেষ্টাকে বোঝানোহয়। এইচআইভি ভাইরাসের জীবনচক্রের বিভিন্ন ধাপে কাজ করে, এরকম একাধিক শ্রেণীর রেট্রোভাইরাস নিরোধক ঔষধ আছে। বহুসংখ্যক ঔষধ ব্যবহার করে ভিন্ন ভিন্ন ভাইরাসীয় লক্ষ্যের উপর কাজ করাকে অতিসক্রিয় রেট্রোভাইরাসনিরোধক চিকিৎসা (highly active antiretroviral therapy, সংক্ষেপে HAART) নাম দেওয়া হয়েছে। এই চিকিৎসার সুবাদে রোগীর মোট এইচআইভি বোঝা হ্রাস পায়, অনাক্রম্যতন্ত্রের কার্যক্ষমতা বজায় থাকে, এবং রোগজীবাণুর সুযোগসন্ধানী সংক্রমণ (যার ফলে প্রায়শই রোগীর মৃত্যু ঘটে) প্রতিরোধ করা যায়। এই চিকিৎসার ফলে একজন এইচআইভি আক্রান্ত ব্যক্তির থেকে তার (একই লিঙ্গ বা বিপরীত লিঙ্গের) অসংক্রমিত যৌন সঙ্গীর দেহে এইচআইভি সংক্রমণ রোধ করা যায়, তবে এক্ষেত্রে এইচআইভি-শনাক্ত সঙ্গীর দেহে ভাইরাসের পরিমাণ এতই কম হতে হয়, যাতে সেটি শনাক্ত করা সম্ভব হয় না।\nএই চিকিৎসা এতই সফল হয়েছে যে বিশ্বের বহু অংশে এইচআইভি একটি দীর্ঘস্থায়ী রোগাবস্থায় পরিণত হয়েছে এবং এইচআইভি সংক্রমণ থেকে জীবনঘাতী এইডস হবার সম্ভাবনা উত্তরোত্তর বিরল হয়ে পড়েছে। মার্কিন যুক্তরাষ্ট্রের জাতীয় অ্যালার্জি ও সংক্রামক রোগ ইনস্টিটিউটের প্রধান অ্যান্থনি ফাউচি-র মতে \"এইডস-মুক্ত প্রজন্ম এখন হাতের নাগালে\"। ২০১২ সালে তিনি লেখেন যে রেট্রোভাইরাস নিরোধক চিকিৎসার মাধ্যমে কেবল ২০১০ সালেই ৭ লক্ষ প্রাণ বাঁচানো সম্ভব হয়। চিকিৎসা গবেষণা সাময়িকী ল্যান্সেট-এ প্রকাশিত আরেকটি মন্তব্যমূলক রচনাতে লেখা হয় যে এইডস কোনও তীব্র ও সম্ভাব্য প্রাণঘাতী জটিলাবস্থা নয়, বরং স্বাস্থ্যকর্মীরা বর্তমানে তার পরিবর্তে একটি দীর্ঘস্থায়ী রোগের মোকাবেলা করছেন যা আরোগ্যমূলক চিকিৎসার অনুপস্থিতিতে বহু দশক ধরে টিকে থাকবে।\nমার্কিন যুক্তরাষ্ট্রের স্বাস্থ্য ও মানবসেবা অধিদপ্তর ও বিশ্ব স্বাস্থ্য সংস্থা এইচআইভি সংক্রমণে আক্রান্ত সমস্ত রোগীকে রেট্রোভাইরাসনিরোধক চিকিৎসা প্রদানের সুপারিশ করেছে। যেহেতু ঔষধগ্রহণের নিয়ম নির্বাচন ও অনুসরণ করা, পার্শ্বপ্রতিক্রিয়ার সম্ভাবনা, এবং নিয়মিত ওষুধগ্রহণের মাধ্যমে ভাইরাসনিরোধক ঔষধের বিরুদ্ধে ভাইরাসের প্রতিরোধী ক্ষমতা প্রতিরোধ করা, ইত্যাদি একটি জটিল পদ্ধতি, তাই এই সংস্থাগুলি রোগীদের সাথে একত্রে বসে চিকিৎসা নির্বাচন ও চিকিৎসার ঝুঁকি ও সম্ভাব্য উপকারিতা বিশ্লেষণের উপরে জোর দিয়েছে।\nবিশ্ব স্বাস্থ্য সংস্থা স্বাস্থ্যকে রোগের অনুপস্থিতি অপেক্ষা বেশি কিছু হিসেবে সংজ্ঞায়িত করেছে। একারণে বহু গবেষক এইচআইভি-সংক্রান্ত সামাজিক কলঙ্ক, এই কলঙ্কের ফলে হস্তক্ষেপমূলক চিকিৎসা গ্রহণে প্রতিবন্ধকতা, এই প্রতিবন্ধকতাগুলিকে কী করে উত্তরণ করা যাবে, এসব বিষয়ে আরও ব্যাপক গবেষণায় নিজেদেরকে আত্মনিয়োগ করেছেন।\n\n\n== তথ্যসূত্র ==\n\n\n== আরও দেখুন ==\nভাইরাস নিরোধক\n\n\n== বহিঃসংযোগ ==\nAIDSinfo – Comprehensive resource for HIV/AIDS treatment and clinical trial information from the U. S. Department of Health and Human Services  ওয়েব্যাক মেশিনে আর্কাইভকৃত ২২ মার্চ ২০২১ তারিখে\nASHM – Australian Commentary on HHS Guidelines for the use of Antiretroviral Agents in HIV-1-Infected Adults and Adolescents  ওয়েব্যাক মেশিনে আর্কাইভকৃত ৭ ফেব্রুয়ারি ২০২২ তারিখে\nOrigins of antiretroviral combination therapy\nViral Load research papers, including effectiveness of HAART on reducing viral load\nCurrent status of gene therapy strategies to treat HIV/AIDS"}