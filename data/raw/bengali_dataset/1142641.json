{"pageid": 1142641, "title": "নূর মুহাম্মদ আজমী", "url": "https://bn.wikipedia.org/wiki?curid=1142641", "content": "নূর মুহাম্মদ আজমী (১৯০০ – ১৯৭২) একজন বাংলাদেশি ইসলামি পণ্ডিত ও শিক্ষাবিদ। তিনি রশিদ আহমদ গাঙ্গুহির খলিফা জমিরুদ্দিন আহমদের শিষ্য ছিলেন। কর্মজীবনে তিনি ফেনী আলিয়া মাদ্রাসার অধ্যক্ষের দায়িত্ব পালন করেন। বাংলা ভাষায় ইসলামি সাহিত্য সম্ভার তৈরিতে তার অবদান রয়েছে। তার রচিত হাদীছের তত্ত্ব ও ইতিহাস বাংলাভাষার সর্বপ্রথম হাদিসশাস্ত্র বিষয়ক গ্রন্থ। এছাড়াও তিনি মিশকাতুল মাসাবীহ'র বঙ্গানুবাদ করেছিলেন। বাংলাদেশ জমিয়াতুল মোদার্রেছীন প্রতিষ্ঠায় তার ভূমিকা ছিল।\n\n\n== জীবনী ==\nআজমি ১৯০০ সালে ফেনী জেলার সিলোনিয়া নামক এলাকার নেয়াজপুর গ্রামে জন্মগ্রহণ করেন। তার পিতা শেখ আলী আযম ও মাতা শেখ রহীমুন নেসা। শৈশবে তিনি নানা মুন্সি মুহাম্মদ হাতেম এবং পিতার নিকট কুরআন শিক্ষালাভ করেন। পাশাপাশি বাংলা ও ফার্সি ভাষার প্রাথমিক শিক্ষাও লাভ করেন। এরপর গ্রামের নৈশ বিদ্যালয় থেকে আর্যমাত্রা ও আব্দুল লতীফ মোল্লার নিকট বাল্যশিক্ষা সমাপ্ত করেন। এরপর তিনি দাগনভূঁইয়া মাদ্রাসায় ভর্তি হন। এখানে তিন বছর অতিবাহিত করে তিনি চট্টগ্রাম মীরসরাইয়ের আবুর হাট মাদ্রাসায় গমন করেন। এখানে তিনি জামাতে শশম (১০ম) পর্যন্ত পড়াশোনা করেন। এরপর ১৯২৫ সালে তিনি উচ্চশিক্ষা লাভের উদ্দেশ্যে চট্টগ্রামের দারুল উলুম মাদ্রাসায় ভর্তি হন। এই মাদ্রাসায় তিনি আলিম ও ফাজিল পাস করেন। তিনি নিজ উদ্যোগে কলকাতা ইম্পিরিয়াল লাইব্রেরি ও ঢাকা আলিয়া লাইব্রেরি থেকে কুরআন, হাদিস, উর্দু, ফার্সি, বাংলা এবং সাহিত্য বিষয়ক বই পুস্তক অধ্যয়ন করেন।\nশিক্ষাজীবন সমাপ্ত করে ১৯২৭ সালে তিনি বালুয়া চৌমুহনী মাদরাসায় শিক্ষক হিসেবে যোগদানের মাধ্যমে কর্মজীবনের সূচনা করেন। এরপর তিনি ১৯২৮ থেকে ১৯৪৩ খ্রিস্টাব্দ পর্যন্ত ফেনী আলিয়া মাদ্রাসায় শিক্ষকতা করেন।\nতিনি মাদ্রাসা শিক্ষা সংস্কারের লক্ষ্যে প্রচেষ্টা চালিয়ে যান। এ ব্যাপারে তিনি সরকারের দৃষ্টি আকর্ষণ করেন। ১৯৪৫ খ্রিস্টাব্দে বঙ্গীয় সরকারের শিক্ষামন্ত্রী খান বাহাদুর মোয়াজ্জম হোসাইনের সভাপতিত্বে একটি কমিশন গঠিত হয়। উক্ত কমিশনে সংস্কারকল্পে তিনি উর্দু ভাষায় \"মাদারিসে আরবিয়া কা নেজামে তালীম\" রচনা করেন। আজমী রশিদ আহমদ গাঙ্গুহির খলিফা জমিরুদ্দিন আহমদের হাতে বাইয়াত গ্রহণ করেন।\nতিনি ১৯৭২ সালের ১৬ আগস্ট মৃত্যুবরণ করেন।\n\n\n== প্রকাশনা ==\nতিনি তদানীন্তন পূর্ব পাকিস্তানের জাতীয় দৈনিক, সাপ্তাহিক, মাসিক পত্রিকাসমূহে নিয়মিত লিখতেন এবং পূর্ব পাকিস্তান সাংবাদিক সমিতির একজন গুরুত্বপূর্ণ সদস্য ছিলেন। তার রচনাসমূহের মধ্যে রয়েছে:\n\nহাদীছের তত্ত্ব ও ইতিহাস\nমেশকাত শরীফের অনুবাদ\nউনবিংশ শতাব্দীর আলেম সমাজ ও রাজনীতি\nখোলাফায়ে রাশেদিনের আর্দশ\nইসলামের সমাজ ব্যবস্থা\nইসলামের অর্থব্যবস্থা\nইসলাম ও পাশ্চাত্য জগত\nইসলামের ভূমি ব্যবস্থা\nবাংলা সাহিত্যে ইসলামের প্রচার\nনেজামে তালীম\nআদাবে তারবিয়ত\nতারীখে ফনুনাত তাফসীর\n\n\n== আরও দেখুন ==\nদেওবন্দি ব্যক্তিত্বের তালিকা\n\n\n== তথ্যসূত্র =="}