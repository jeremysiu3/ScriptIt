{"pageid": 115075, "title": "ক্যানিং মহকুমা", "url": "https://bn.wikipedia.org/wiki?curid=115075", "content": "ক্যানিং মহকুমা হল ভারতের পশ্চিমবঙ্গ রাজ্যের অন্তর্গত দক্ষিণ চব্বিশ পরগনা জেলার একটি প্রশাসনিক মহকুমা। এই মহকুমার সদর ক্যানিঙে অবস্থিত। জেলার মোট জনসংখ্যার ১৩.৯৭ শতাংশ এই ব্লকের বাসিন্দা। ইউনেস্কো বিশ্ব ঐতিহ্যবাহী স্থান হিসাবে স্বীকৃত সুন্দরবন জাতীয় উদ্যান এই মহকুমাতেই অবস্থিত।\n\n\n== ইতিহাস ==\n\nক্যানিং মহকুমার সদর ক্যানিং-এর নামকরণ করা হয়েছিল ব্রিটিশ ভারতের গভর্নর জেনারেল লর্ড ক্যানিং-এর (১৮১২-১৮৬২) নামানুসারে। মাতলা নদীর তীরে অবস্থিত এই শহরটিকে বলা হয় \"সুন্দরবনের প্রবেশদ্বার\"। ১৮৬২ সালে পূর্ববঙ্গ রেলওয়ে বেলেঘাটা স্টেশন থেকে ক্যানিং বন্দর পর্যন্ত রেলপথ চালু করে। ব্রিটিশ যুগে ক্যানিং একটি পৌরশহর হিসাবে গড়ে উঠেছিল। কিন্তু পরে তা পুরসভার মর্যাদা হারায়। স্বাধীনতার পর এটি একটি মহকুমা সদর ঘোষিত হলেও পুরসভা হিসাবে স্বীকৃতি লাভ করেনি। লর্ড ক্যানিং-এর একটি বাড়ি এখানে এখনও আছে। এটি ব্রিটিশ যুগে প্রশাসনিক ভবন হিসাবে ব্যবহৃত হত।\n\n\n== প্রশাসনিক বিভাগ ==\nক্যানিং মহকুমায় ৬টি থানা, ৪টি সমষ্টি উন্নয়ন ব্লক, ৪টি পঞ্চায়েত সমতি, ৪৬টি গ্রাম পঞ্চায়েত, ২৪১টি মৌজা, ২২৮টি জনবসতিপূর্ণ গ্রাম ও ১০টি জনগণনা নগর রয়েছে। এই জনগণনা নগরগুলি হল কালারিয়া, গৌড়দহ, বাঁশড়া, রাজাপুর, তালদি, বয়ারসিং, মাতলা, দিঘিরপাড়, মাখালতলা ও বাসন্তী। ২০১১ সালের জনগণনার নথিতে মহকুমা সদর ক্যানিং-কে আলাদা স্থান হিসাবে চিহ্নিত করা হয়নি; বরং জেলার ডিস্ট্রিক্ট সেন্সাস হ্যান্ডবুক-এর মানচিত্রে ক্যানিং প্রদর্শিত হয়েছে মাতলা ও দিঘিরপাড় জনগণনা নগরের অংশ হিসাবে।\n\n\n== থানা ==\nক্যানিং মহকুমার অন্তর্গত থানাগুলি হল:\n\n\n== সমষ্টি উন্নয়ন ব্লক ==\nক্যানিং মহকুমার সমষ্টি উন্নয়ন ব্লকগুলি হল:\n\n\n== গ্রাম পঞ্চায়েত ==\nক্যানিং মহকুমায় ৪টি সমষ্টি উন্নয়ন ব্লকের অধীনে মোট ৪৬টি গ্রাম পঞ্চায়েত রয়েছে:\n\nবাসন্তী সমষ্টি উন্নয়ন ব্লক ১৩টি গ্রাম পঞ্চায়েত নিয়ে গঠিত: আমঝরা, চুনাখালি, কাঁঠালবেরিয়া, উত্তর মোকামবেরিয়া, বাসন্তী, ফুলমালঞ্চ, মসজিদবাটী, ভারতগড়, ঝড়খালি, নফরগঞ্জ, চরাবিদ্যা, জ্যোতিষপুর ও রামচন্দ্রখালি।\nক্যানিং ১ সমষ্টি উন্নয়ন ব্লক ১০টি গ্রাম পঞ্চায়েত নিয়ে গঠিত: বাঁশড়া, গোপালপুর, মাতলা ১, তালদি, দারিয়া, হাতপুকুরিয়া, মাতলা ২, দিঘিরপাড়, ইটখোলা ও নিকারিঘাটা।\nক্যানিং ২ সমষ্টি উন্নয়ন ব্লক ৯টি গ্রাম পঞ্চায়েত নিয়ে গঠিত: আঠারোবাঁকি, কালিকাতলা, সারেঙ্গাবাদ, দেউলি ১, মাঠেরদিঘি, তাম্বুলদহ ১, দেউলি ২, নারায়ণপুর ও তাম্বুলদহ ২।\nগোসাবা সমষ্টি উন্নয়ন ব্লক ১৪টি গ্রাম পঞ্চায়েত নিয়ে গঠিত: আমতলি, ছোট মোল্লাখালি, লাহিড়িপুর, রাঙাবেলিয়া, বালি ১, গোসাবা, পাঠানখালি, সাতজেলিয়া, বালি ২, কচুখালি, রাধানগর তারানগর, শম্ভুনগর, বিপ্রদাসপুর ও কুমিরমারি।\n\n\n== শিক্ষাব্যবস্থা ==\nদক্ষিণ চব্বিশ পরগনা জেলার সাক্ষরতার হার ৭৭.৫১ শতাংশ, যেখানে ক্যানিং মহকুমার সাক্ষরতার হার ৭০.৯৮ শতাংশ।\nএই মহকুমার উল্লেখযোগ্য শিক্ষাপ্রতিষ্ঠানগুলি হল:\n\n১৯৫৫ সালে ট্যাংরাখালিতে প্রতিষ্ঠিত বঙ্কিম সর্দার কলেজ।\n১৯৬১ সালে পাঠানখালিতে প্রতিষ্ঠিত সুন্দরবন হাজি দেসারাত কলেজ।\n২০০১ সালে জীবনতলার মল্লিকাটিতে প্রতিষ্ঠিত জীবনতলা রোকেয়া মহাবিদ্যালয়।\n২০০৮ সালে ভাঙনখালিতে প্রতিষ্ঠিত সুকান্ত কলেজ।\n\n\n== আইনসভা কেন্দ্র ==\nসীমানা পুনর্নির্ধারণ কমিশনের নির্দেশানুসারে পশ্চিমবঙ্গের আইনসভা কেন্দ্রগুলির সীমানা পুনর্বিন্যাসের পর বারুইপুর মহকুমার অন্তর্গত বিধানসভা ও লোকসভা কেন্দ্রগুলির অধিভুক্ত এলাকাগুলির বিবরণ নিম্নরূপ:\n\nগোসাবা সমষ্টি উন্নয়ন ব্লকের সমগ্র এলাকা এবং বাসন্তী সমষ্টি উন্নয়ন ব্লকের চুনাখালি ও মসজিদবাটী গ্রাম পঞ্চায়েত নিয়ে গোসাবা বিধানসভা কেন্দ্র গঠিত।\nবাসন্তী সমষ্টি উন্নয়ন ব্লকের অপর গ্রাম পঞ্চায়েতগুলি এবং ক্যানিং ২ সমষ্টি উন্নয়ন ব্লকের আঠারোবাঁকি গ্রাম পঞ্চায়েত নিয়ে বাসন্তী বিধানসভা কেন্দ্র গঠিত।\nক্যানিং ১ সমষ্টি উন্নয়ন ব্লকের সমগ্র এলাকা এবং ক্যানিং ২ সমষ্টি উন্নয়ন ব্লকের নারায়ণপুর গ্রাম পঞ্চায়েত নিয়ে ক্যানিং পশ্চিম বিধানসভা কেন্দ্র গঠিত।\nক্যানিং ২ সমষ্টি উন্নয়ন ব্লকের অপর সাতটি গ্রাম পঞ্চায়েত ক্যানিং পূর্ব বিধানসভা কেন্দ্রের অংশ।\nগোসাবা, বাসন্তী ও ক্যানিং পশ্চিম বিধানসভা কেন্দ্র তিনটি তফসিলি জাতি প্রার্থীদের জন্য সংরক্ষিত।\nমহকুমার চারটি বিধানসভা কেন্দ্রই জয়নগর লোকসভা কেন্দ্রের অন্তর্গত। এই আসনটিও তফসিলি জাতি প্রার্থীদের জন্য সংরক্ষিত।\n\n\n== যোগাযোগ ==\n\nসুন্দরবনের প্রবেশদ্বার ক্যানিং কলকাতার সাথে ট্রেনপথে ও সড়কপথ দ্বারা সুসংযুক্ত। শিয়ালদহ দক্ষিণ শাখা হতে ক্যানিং লোকালে ক্যানিং আসা যায়। বর্তমানে মাতলা নদীর ওপর ক্যানিং - ঝড়খালি রাস্তায় সেতু তৈরীর ফলে সুন্দরবনে যাত্রী পরিষেবা ভাল হয়েছে।\n\n\n== স্বাস্থ্যব্যবস্থা ==\nক্যানিং মহকুমার চিকিৎসাকেন্দ্রগুলি হল:\nহাসপাতাল: (নাম, অবস্থান, শয্যাসংখ্যা)\n\nক্যানিং মহকুমা হাসপাতাল, ক্যানিং, ১০০টি শয্যা\nগ্রামীণ হাসপাতাল: (নাম, সমষ্টি উন্নয়ন ব্লক, অবস্থান, শয্যাসংখ্যা)\n\nমাঠেরদিঘি গ্রামীণ হাসপাতাল, ক্যানিং ২ সমষ্টি উন্নয়ন ব্লক, মাঠেরদিঘি, ৩০টি শয্যা\nবাসন্তী গ্রামীণ হাসপাতাল, বাসন্তী সমষ্টি উন্নয়ন ব্লক, বাসন্তী, ৩০টি শয্যা\nগোসাবা গ্রামীণ হাসপাতাল, গোসাবা সমষ্টি উন্নয়ন ব্লক, গোসাবা, ৩০টি শয্যা\nব্লক প্রাথমিক স্বাস্থ্যকেন্দ্র: (নাম, সমষ্টি উন্নয়ন ব্লক, অবস্থান, শয্যাসংখ্যা)\n\nঘুটিয়ারি শরিফ ব্লক প্রাথমিক স্বাস্থ্যকেন্দ্র, ক্যানিং ১ সমষ্টি উন্নয়ন ব্লক, গৌড়দহ, বাঁশড়া, ১০টি শয্যা\nপ্রাথমিক স্বাস্থ্যকেন্দ্র (সমষ্টি উন্নয়ন ব্লক অনুযায়ী): (সমষ্টি উন্নয়ন ব্লক, প্রাথমিক স্বাস্থ্যকেন্দ্রের অবস্থান, শয্যাসংখ্যা)\n\nক্যানিং ২ সমষ্টি উন্নয়ন ব্লক: কুচিতলা (সারেঙ্গাবাদ) (১০টি শয্যা)\nবাসন্তী সমষ্টি উন্নয়ন ব্লক: মহেশপুর, ডাকঘর - ভরদ্বাজপুর (৬টি শয্যা), কাঁঠালবেড়িয়া (১০টি শয্যা), হেরোভাঙা-ঝড়খালি, ডাকঘর - ঝড়খালি বাজার (৬টি শয্যা)\nগোসাবা সমষ্টি উন্নয়ন ব্লক: ছোটো মোল্লাখালি (১০টি শয্যা), দক্ষিণ রাধানগর, ডাকঘর - ধলারহাট (৬টি শয্যা)\n\n\n== পাদটীকা =="}