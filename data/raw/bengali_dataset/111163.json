{"pageid": 111163, "title": "আডিডাস জাবুলানি", "url": "https://bn.wikipedia.org/wiki?curid=111163", "content": "আডিডাস জাবুলানি ২০১০ ফিফা বিশ্বকাপের অফিশিয়াল বল। ২০০৯ এর ৪ ডিসেম্বরে বলটি আনুষ্ঠানিকভাবে উদ্বোধন করা হয় দক্ষিণ আফ্রিকার কেপ টাউনে। জুলু ভাষায় জাবুলানি শব্দের অর্থ “উল্লাস করা”। বলটির নকশা ইংল্যান্ডের লাফবোরো ইউনিভার্সিটিতে প্রস্তুত করা হয়েছে। তাছাড়া এই বলটি সংযুক্ত আরব আমিরাতে অনুষ্ঠিত ২০০৯ ফিফা ক্লাব ওয়ার্ল্ড কাপেও ব্যবহৃত হয়েছে। আডিডাস জাবুলানির একটি বিশেষ সংস্করণ (জাবুলানি অ্যাঙ্গোলা) ২০১০ আফ্রিকান কাপ অফ নেশনস্‌-এও ব্যবহৃত হয়েছিল।\n১১ সংখ্যাটি নতুন এই অত্যাধুনিক বলে বিশেষ ভূমিকা পালন করেছে। এতে ১১টি রঙ ব্যবহার করা হয়েছে, যার এক একটি খেলার মাঠের এক একজন খেলোয়াড় কে বোঝায়, আবার ১১টি রঙ দক্ষিণ আফ্রিকায় মোট ১১টি দাপ্তরিক ভাষাকেও বোঝায়। স্বর্ণালী রঙের একটি বিশেষ বল জোহানেসবার্গে অনুষ্ঠিত ফাইনাল খেলায় ব্যবহৃত হয় যার নাম দেয়া হয় Jo'bulani,মূলত ফাইনালের ভেন্যু জোহানেসবার্গকে কেন্দ্র করে এই নামকরণ করা হয়।\nজাবুলানি বলকে নিয়ে বেশ বিতর্ক দেখা যায়।২০১০ সালে দক্ষিণ আফ্রিকা বিশ্বকাপের বল ‘জাবুলানি' তো অনেক খেলোয়াড়কে রীতিমতো ভড়কে দিয়েছিল৷জাবুলানি বাতাসে ভাসতে ভাসতেই বিচবলের মতো গতিপথ পাল্টে ফেলত বলে খেলোয়াড়দের, বিশেষ করে গোলরক্ষকদের সমালোচনার মুখে পড়তে হয় আডিডাসকে।সাধারণ ফুটবল ৩২টি প্যানেল বা টুকরো জোড়া দিয়ে তৈরি করা হলেও জাবুলানি তৈরি করা হয়েছিল আটটি প্যানেলে৷যার ফলে বলের ট্র‍্যাজেক্টরিতে তারতম্য দেখা যায় এবং খেলোয়াড়রা বেশ বিড়ম্বনায় পড়েন।\n\n\n== তথ্যসূত্র ==\n\n\n== বহিঃসংযোগ ==\nআডিডাস জাবুলানির আনুষ্ঠানিক উদ্বোধন  ওয়েব্যাক মেশিনে আর্কাইভকৃত ১৩ ডিসেম্বর ২০১৩ তারিখে"}