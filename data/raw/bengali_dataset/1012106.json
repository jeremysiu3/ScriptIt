{"pageid": 1012106, "title": "ব্রহ্মা (বৌদ্ধধর্ম)", "url": "https://bn.wikipedia.org/wiki?curid=1012106", "content": "ব্রহ্মা হলেন বৌদ্ধধর্মের একজন দেবতা ও স্বর্গীয় রাজা। হিন্দুধর্ম সহ অন্যান্য ভারতীয় ধর্ম থেকে ব্রহ্মার ধারণাটি বৌদ্ধধর্মে গৃহীত হয়। বৌদ্ধরা তাঁকে \"ধর্মপাল\" (ধর্মোপদেশনার রক্ষক) মনে করেন। আদি বৌদ্ধ ধর্মগ্রন্থগুলিতে তাঁকে কোথাও সৃষ্টিকর্তা দেবতা হিসেবে বর্ণনা করা হয়নি। বৌদ্ধ প্রথাগত বিশ্বাস অনুযায়ী, গৌতম বুদ্ধ বোধিলাভের পরেও তার লব্ধ জ্ঞান কাউকে শিক্ষা দিতে পারবেন কিনা সেই বিষয়ে অনিশ্চয়তা পোষণ করতে থাকলে ব্রহ্মা সহম্পতি নামে এক দেবতা তার সম্মুখে উপস্থিত হয়ে তাঁকে ধর্মপ্রচারের অনুরোধ জানান।\nব্রহ্মা বৌদ্ধ বিশ্বতত্ত্বের অংশ তথা ব্রহ্মলোক নামক পুনর্জন্মের স্বর্গের অধিপতি। উল্লেখ্য, এই ব্রহ্মলোক বৌদ্ধ পরকালের সর্বোচ্চ রাজ্যগুলির অন্যতম। বৌদ্ধ সংস্কৃতিতে ব্রহ্মাকে চতুরানন ও চতুর্ভূজ দেবতা হিসেবে চিত্রিত করা হয়। মহাযান বৌদ্ধ সংস্কৃতিতে তার ভিন্ন রূপও দৃষ্ট হয়।\n\n\n== তথ্যসূত্র =="}