{"pageid": 1527743, "title": "মার্তিনিকে ইসলাম", "url": "https://bn.wikipedia.org/wiki?curid=1527743", "content": "মার্তিনিকে ইসলাম একটি ক্ষুদ্র সংখ্যালঘু ধর্ম হিসেবে বিদ্যমান। ২০২১ সালের আদমশুমারির তথ্য অনুযায়ী দ্বীপটির জনসংখ্যা আনুমানিক ৩,৭৫,০০০ ছিল এবং এই আদমশুমারিতে মুসলিম জনসংখ্যাকে পৃথকভাবে উল্লেখ করা হয়নি। তবে ২০০৯ সালের পিউ রিসার্চ সেন্টারের প্রতিবেদন অনুসারে, মার্তিনিকে ১,০০০ জন মুসলিম ছিল, যা মোট জনসংখ্যার প্রায় ০.২%।  এই সংখ্যাটি তুলনামূলকভাবে খুবই ছোট হলেও দ্বীপটিতে ইসলামের একটি দৃশ্যমান উপস্থিতি গড়ে উঠেছে বলে ধারণ করা হয়। \nমার্তিনিকে ধর্মীয় বিশ্বাসের পরিসংখ্যান অনুসারে ৯০% এর বেশি মানুষ খ্রিস্ট ধর্মে বিশ্বাসী, যাদের প্রায় ৮৬% রোমান ক্যাথলিক এবং প্রায় ৫.৬% বিভিন্ন প্রটেস্ট্যান্ট উপদলের অনুসারী। ২.৩% জনগণ কোন ধর্ম অনুসরণ করে না এবং হিন্দু, ইহুদি, বৌদ্ধ, বাহাই ও মুসলমানরা দ্বীপটির জনসংখ্যার ১%–এরও কম। \n\n\n== ইতিহাস ==\nপ্রায় ১৭শ শতাব্দীর শেষের দিকে ফরাসিরা মার্তিনিকে তাদের উপনিবেশে স্থাপন করে এবং এরপর দ্বীপটিকে তারা কৃষিভিত্তিক অর্থনীতির একটি কেন্দ্রে রূপান্তরিত করে। সেসময় তুলা ও তামাক চাষ করা হতো। পরে চাষ শুরু হয় আখের চিনি, যা দ্বীপটির প্রধান পণ্য হয়ে ওঠে। এই কৃষিকাজের জন্য আফ্রিকা থেকে দাসদের আনা হতো এবং তাদের মাধ্যমেই প্রথম মুসলমানরা মার্তিনিকে প্রবেশ করে। এরা মূলত আফ্রিকার বিভিন্ন অঞ্চলের মুসলমান ছিলেন, যাদের জোর করে ধরে এনে চাষের কাজে লাগানো হতো। ১৮৪৮ সালের ২৭ এপ্রিল, ফ্রান্সের অস্থায়ী সরকার একটি ডিক্রি জারি করে তাদের উপনিবেশগুলিতে দাসপ্রথা বাতিল করে। দাসপ্রথা বিলুপ্ত হওয়ার পর চাষাবাদের জন্য নতুন শ্রমশক্তির প্রয়োজন পড়ে। তখন ভারতীয় উপমহাদেশ (মূলত ভারত) থেকে বহু সংখ্যক চুক্তিভিত্তিক শ্রমিক দ্বীপটিতে আনা হয়, যাদের অনেকেই হিন্দু ও মুসিলম ছিলেন। মূলত মুসলিম শ্রমিকদের মাধ্যমেই মার্তিনিকে ইসলাম প্রথম আগমন করে। \n\n\n== আধুনিক যুগে ইসলাম ==\n১৯৭০-এর দশকে মার্তিনিকে একটি সংগঠিত ইসলামি সম্প্রদায় গড়ে ওঠে। এ সম্প্রদায়ের অধিকাংশ সদস্য ছিলেন আফ্রিকীয় আরব বংশোদ্ভূত, যারা আফ্রিকা থেকে এসে মার্তিনিকে বসতি গড়ে তুলেছিল। তাদের নেতৃত্বেই ইসলাম ধর্মের আনুষ্ঠানিক চর্চা ও প্রতিষ্ঠান গড়ে তোলা শুরু হয়। বর্তমানে সেখানে একটি ছোট মুসলিম সম্প্রদায় বিদ্যমান, যারা ধর্মীয় উৎসব, জুমার নামাজ ও অন্যান্য ইসলামি কার্যক্রম পালন করে। \n\n\n== মসজিদ ও ইসলামি কেন্দ্র ==\nমার্তিনিকে মুসলিম সম্প্রদায়ের প্রধান ধর্মীয় কেন্দ্র হল মার্তিনিক ইসলামি সাংস্কৃতিক কেন্দ্র (সিসিআইএম)। এই ইসলামি কেন্দ্রটি দীর্ঘ প্রতীক্ষার পর ২০২১ সালের ডিসেম্বরে ফোর্ট-দে-ফ্রাঁসের বালাটা এলাকায় উদ্বোধন করা হয়।  এখানে দৈনিক পাঁচ ওয়াক্ত নামাজসহ জুমার নামাজ, রমজানের তারাবিহ আদায়ের ব্যবস্থা রয়েছে। এখানে রমজান মাসব্যাপী ইফতারের ব্যবস্থা করা হয় এবং নারীদের জন্য আলাদা প্রার্থনার স্থান রয়েছে। এছাড়াও প্রাপ্তবয়স্ক ও শিশুদের জন্য আরবি ভাষা ও ইসলামি শিক্ষার কোর্স প্রদান করা হয়। \n\n\n== তথ্যসূত্র =="}