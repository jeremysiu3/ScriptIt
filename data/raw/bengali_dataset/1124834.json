{"pageid": 1124834, "title": "বুলাবুলি", "url": "https://bn.wikipedia.org/wiki?curid=1124834", "content": "বুলাবুলি (বা ভোলাভুলি নামেও অভিহিত) হচ্ছে সুরমা-কুশিয়ারা উপত্যকা তথা সিলেট অঞ্চলের একটি প্রাচীন লোক উৎসব। \n\n\n== উদযাপন ==\nহিন্দু সম্প্রদায়ের কাছে ভোলাভুলিকে ধর্মীয় অনুষ্ঠান মনে করা হলেও এটি হিন্দু-মুসলিম সবাই সমানভাবে পালন করে থাকেন। ভোলাভুলির অন্যতম আকর্ষণ ছিল- এক বাড়ি থেকে অন্য বাড়িতে গিয়ে কলা গাছের পাছল (পাতা ছড়ানো ডাল) দিয়ে মানুষের ভোলা ছাড়ানো। তখন ভোলা ছাড়ানোর সময় সিলেটি ভাষায় কিছু ছড়া গাওয়া হতো, যা লোকমুখে এখনো প্রচলিত:\n\nভোলা ছাড়, ভুলি ছাড়\nবার মাইয়া পিছা ছাড়।\nভাত খাইয়া লড়চড়\nপানি খাইয়া পেঠ ভর।\nখাইয়া না খাইয়া ফোল\n\nহাজার টাকার মূল।\nআবার বাঁশ ও খড় দিয়ে মানুষের মত একটি ‘ভোলা’ তৈরি করে সন্ধ্যায় ছেলে-মেয়েরা একত্রিত হয়ে এই ভোলায় আগুন ধরিয়ে দিত। এ সময় বলা হতো-\n\nভোলা পুড়, ভুলি পুড়\nমশা মাছি বাইর-হ\nটাকা পয়সা ঘর-ল\n\nসংসারের জঞ্জাল দূর-হ!\nভোলাভুলি সম্পর্কে বিশিষ্ট লোক গবেষক কামিনী কুমার রায়ের উদ্বৃতি দিয়ে ড. ওয়াকিল আহমদ বলেন- \"কার্তিক সংক্রান্তির সন্ধ্যায় খড়কুটা দিয়ে মানুষের মত একটা মূর্তি তৈয়ার করিয়া উহার মাথায় ধূপ, সরিষা, শুকনা পাটপাতা ও কয়েকটা মশা-মাছি রাখিয়া আগুন ধরাইয়া দেওয়া হয়। তার পর একজন সেই জ্বলন্ত মূর্তিটিকে লইয়া চতুর্দিকে দৌঁড়ায়, আর চিৎকার করিয়া বলে- \n\n'ভালা আইয়ে- বুরা যায়, \nমশা-মাছির মুখ পোড়া যায়। \n\nদো! দো! দো!\"\n\n\n== তথ্যসূত্র =="}