{"pageid": 1495768, "title": "শেখ বখতিয়ার উদ্দিন", "url": "https://bn.wikipedia.org/wiki?curid=1495768", "content": "শেখ বখতিয়ার উদ্দিন একজন বাংলাদেশী উদ্ভিদবিজ্ঞানী। তিনি চট্টগ্রাম বিশ্ববিদ্যালয়ের উদ্ভিদবিদ্যা বিভাগের অধ্যাপক এবং মুজিবনগর বিশ্ববিদ্যালয়ের দ্বিতীয় উপাচার্য।\n\n\n== প্রাথমিক জীবন ও শিক্ষা ==\nশেখ বখতিয়ার উদ্দিন সাতক্ষীরা জেলায় জন্মগ্রহণ করেন। তিনি চট্টগ্রাম বিশ্ববিদ্যালয়ের উদ্ভিদবিদ্যা বিভাগ থেকে ১৯৯৩ সালে বিএসসি (সম্মান) এবং ১৯৯৫ সালে এমএসসি ডিগ্রি অর্জন করেন। ১৯৯৭ সালে তিনি সিআইসিএইচই পুরস্কার (ব্রিটিশ কাউন্সিল কর্তৃক আয়োজিত) লাভ করেন, যা তাকে অ্যাবারডিন-চট্টগ্রাম বিশ্ববিদ্যালয় বায়োডাইভার্সিটি লিংক প্রকল্পের অধীনে পিএইচডি করার সুযোগ করে দেয়। তিনি ২০০২ সালে যুক্তরাজ্যের স্কটল্যান্ডের অ্যাবারডিন বিশ্ববিদ্যালয়ের উদ্ভিদ ও মাটি বিজ্ঞান বিভাগ থেকে পিএইচডি ডিগ্রি অর্জন করেন। বখতিয়ার উদ্দিন বাংলাদেশের প্রথম ব্যক্তি, যিনি নৃতাত্ত্বিক উদ্ভিদবিদ্যায় পিএইচডি ডিগ্রি অর্জন করেছেন।\n\n\n== কর্মজীবন ==\nশেখ বখতিয়ার উদ্দিন পরিবেশ ও বন মন্ত্রণালয়ের এনসিএস ইমপ্লিমেন্টেশন প্রজেক্টের অধীনে ফ্লোরা-১ জরিপ প্রকল্পে গবেষণা সহযোগী হিসেবে কর্মজীবন শুরু করেন। ২০০২ সালে কানাডায় অভিবাসী হিসেবে ৯ মাস থাকার পর তিনি ২০০৩ সালের জুন মাসে দেশে ফিরে চট্টগ্রাম বিশ্ববিদ্যালয়ের উদ্ভিদবিদ্যা বিভাগে প্রভাষক হিসেবে যোগ দেন। ২০০৪ সালের মার্চ মাসে তিনি সহকারী অধ্যাপক পদে পদোন্নতি পান। ২০০৫ সালে তিনি যুক্তরাষ্ট্রের নিউইয়র্ক বোটানিক্যাল গার্ডেন হার্বারিয়ামে পোস্টডক্টরাল গবেষণা করেন। ২০১০ সালের জানুয়ারিতে তিনি সহযোগী অধ্যাপক এবং ২০১৫ সালের মার্চ মাসে অধ্যাপক হিসেবে পদোন্নতি লাভ করেন। তিনি ওই বিভাগের সভাপতি হিসেবেও দায়িত্ব পালন করেন। তিনি নৃতাত্ত্বিক উদ্ভিদবিদ্যা, ফার্মাকোগনোসি, জীববৈচিত্র্য এবং সংরক্ষণ বিষয়ে গবেষণা ও শিক্ষা কার্যক্রম অব্যাহত রেখেছেন। তার রচিত ১০টি বই, ১টি বইয়ের অধ্যায় এবং ৬৬টি গবেষণা প্রবন্ধ প্রকাশিত হয়েছে।\nবখতিয়ার উদ্দিন বাংলাদেশ বোটানিক্যাল সোসাইটি, বাংলাদেশ বায়োডাইভার্সিটি রিসার্চ গ্রুপ, বাংলাদেশ অ্যাসোসিয়েশন ফর দ্য অ্যাডভান্সমেন্ট অব সায়েন্স-সহ বিভিন্ন সংগঠনের জীবন সদস্য। তিনি জার্মানির সোসাইটি ফর মেডিসিনাল প্ল্যান্ট রিসার্চ, ইন্টারন্যাশনাল সোসাইটি ফর রিসার্চ অন ন্যাচারাল প্রোডাক্টস এবং আমেরিকান সোসাইটি অব ফার্মাকোগনোসির সদস্য। এছাড়া তিনি অ্যাসোসিয়েশন অব গ্লোবাল ট্র্যাডিশনাল মেডিসিনের সহ-সভাপতি হিসেবে দায়িত্ব পালন করেন।\nশেখ বখতিয়ার উদ্দিন ২০২৪ সালের ২ ডিসেম্বর মেহেরপুরের মুজিবনগর বিশ্ববিদ্যালয়ের দ্বিতীয় উপাচার্য হিসেবে নিয়োগ লাভ করেন।\n\n\n== তথ্যসূত্র =="}