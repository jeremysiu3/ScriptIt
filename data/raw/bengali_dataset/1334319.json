{"pageid": 1334319, "title": "এমআরটি লাইন ১", "url": "https://bn.wikipedia.org/wiki?curid=1334319", "content": "এমআরটি লাইন ১ হচ্ছে নির্মাণাধীন ঢাকা মেট্রোরেলের একটি রেলপথ। এটি ঢাকা মেট্রোরেলের দ্বিতীয় রেলপথ যা ঢাকা ম্যাস ট্রানজিট কোম্পানি লিমিটেড (ডিএমটিসিএল) দ্বারা পরিচালিত হবে। ২০২৩ সালের ফেব্রুয়ারিতে এর নির্মাণ কাজ শুরু হয়েছে এবং ২০২৬ সালের ডিসেম্বর মাসের মধ্যে চালু করার পরিকল্পনা রয়েছে।\n\n\n== ইতিহাস ==\n২০০৫ সালে বিশ্ব ব্যাংক বাংলাদেশ সরকারকে ঢাকায় একটি গণপরিবহন ব্যবস্থা গড়ে তোলার সুপারিশ করে একটি প্রতিবেদন প্রকাশ করে। একই বছর মার্কিন পরামর্শক ফার্ম লুই বার্জার গ্রুপ ঢাকার জন্য একটি কৌশলগত পরিবহন পরিকল্পনা তৈরি করে। বিশ্ব ব্যাংকের সহায়তায় এই পরিকল্পনাটি তৈরি করা হয় যাতে ঢাকায় পাঁচটি এমআরটি লাইন নির্মাণের প্রস্তাবনা ছিল। এই পাঁচটি মেট্রো লাইন ছিল এমআরটি লাইন ১, এমআরটি লাইন ২, এমআরটি লাইন ৪, এমআরটি লাইন ৫ ও এমআরটি লাইন ৬। এমআরটি লাইন ১-এর জন্য বাজেট নির্ধারণ করা হয়েছিল ৳৫২,৫৬১.৪৩ কোটি যার মধ্যে জাপান আন্তর্জাতিক সহযোগিতা সংস্থা ৭৫% অর্থায়ন করতে সম্মত হয়। ২০২৬ সালের ডিসেম্বরের মধ্যে এই রেলপথটির নির্মাণ সমাপ্তির লক্ষ্য নির্ধারণ করা হয়। ২০১৯ সালে বাংলাদেশ সরকার রেলপথটি নির্মাণের পরিকল্পনা চূড়ান্ত করে। কিন্তু কোভিড-১৯ মহামারি শুরু হওয়ার সাথে সাথে প্রকল্পের অগ্রগতি থমকে যায়। ২০২২ সালের ১৫ জুন সড়ক পরিবহন ও মহাসড়ক বিভাগ কর্তৃক এমআরটি লাইন ১-এর লাইসেন্স ডিএমটিসিএলের কাছে হস্তান্তর করা হয়। ২০২২ সালের ২৩ অক্টোবর সরকার এমআরটি লাইন ১-এর পরামর্শক হিসাবে নিপ্পন কোয়েই বাংলাদেশ লিমিটেডকে নিয়োগ করে। একই বছর পিতলগঞ্জে প্রকল্পের প্রস্তাবিত একমাত্র ডিপোর ভূমি উন্নয়ন কাজের জন্য টোকিও কনস্ট্রাকশন ও ম্যাক্স ইনফ্রাস্ট্রাকচারের সঙ্গে চুক্তি স্বাক্ষরিত হয়। ২৮ ডিসেম্বর ২০২২ তারিখে এমআরটি লাইন ৬-এর উদ্বোধনের দিন সড়ক পরিবহন ও মহাসড়ক বিভাগের সচিব বলেন যে প্রধানমন্ত্রীর অনুমোদন সাপেক্ষে ২০২৩ সালের প্রথম মাসে প্রকল্পটির নির্মাণ কাজ শুরু করা সম্ভব। এটির নির্মাণ প্রাথমিকভাবে ২৬ জানুয়ারি ২০২৩-এ শুরু হওয়ার কথা থাকলেও তা ২ ফেব্রুয়ারিতে পরিবর্তন করা হয়। অবশেষে, ২০২৩ সালের ২ ফেব্রুয়ারি প্রধানমন্ত্রী শেখ হাসিনা এমআরটি লাইন ১-এর নির্মাণকাজের উদ্বোধন করেন। ২২ মার্চ ২০২৩ সালে প্রকাশিত ডিএমটিসিএলের বাস্তবায়ন কমিটির দ্বিতীয় বৈঠকের তথ্য অনুযায়ী অধিগ্রহণের জন্য ভূমির পরিমাণ ৩৯.১৭ একর বৃদ্ধি করার প্রয়োজন হওয়ায় ও জমির দাম বৃদ্ধি পাওয়ায় লাইনটির নির্মাণ ব্যয় ২,৩১৬ কোটি টাকা বৃদ্ধি পেতে পারে। ২০২৪ সালের নভেম্বর পর্যন্ত ডিপোর ভূমি উন্নয়নের ৭৫% কাজ সম্পন্ন হয়। ২০২৫ সালের জানুয়ারিতে লাইনের মূল নির্মাণকাজের জন্য দরপত্র আহ্বান করা হয়েছিল। ৭ জানুয়ারি ২০২৫ সালে ঘোষণা করা হয় যে কুড়িলের দক্ষিণে খালের উপর একটি স্টিল পোস্ট কাঠামো তৈরি করে খালের উপর ধাতব শিট স্থাপনের মাধ্যমে লাইনের জন্য একটি নির্মাণ ইয়ার্ড গড়ে তোলা হবে। এছাড়া নির্মাণকাজ শেষ হলে সেখানে নির্মাণ ইয়ার্ডটি উঠিয়ে নেওয়া হবে। ২০২৫ সালে ডিএমটিসিএলের কর্মকর্তারা বলেছিলেন যে ২০২৬ সালের মধ্যে লাইন ১-এর নির্মাণ শেষ করা সম্ভব হবেনা এবং আরও ৩-৪ বছর সময় বেশি লাগতে পারে। একই বছরে পরবর্তী অর্থবছরের জন্য বার্ষিক উন্নয়ন কর্মসূচিতে লাইনটির জন্য ৳৮,৬৩১ কোটি বরাদ্দের প্রস্তাব করা হয়। ২০২৫ সালের ফেব্রুয়ারিতে লাইন ১-এর ভূমি উন্নয়ন ৯০%-এ দাঁড়ায়।\n\n\n== শাখা রেলপথ ==\n\n\n=== বিমানবন্দর রুট ===\nএর দৈর্ঘ্য ১৯.৮৭২ কিমি যা সম্পূর্ণরূপে মাটির নিচে নির্মিত হতে যাচ্ছে। এই রুটটি হযরত শাহজালাল আন্তর্জাতিক বিমানবন্দর থেকে কমলাপুর পর্যন্ত ১২টি স্টেশন দিয়ে যাবে। যাত্রীরা একটি ইন্টারচেঞ্জের মাধ্যমে নতুন বাজার স্টেশন থেকে এমআরটি লাইন ৫-এ স্থানান্তর হতে পারবেন।\n\n\n=== পূর্বাচল রুট ===\n১১.৩৬১ কিলোমিটার বিশিষ্ট এই রুটে ৯টি স্টেশন থাকবে। এই রুট দিয়ে পূর্বাচল নতুন শহর থেকে নতুন বাজার পর্যন্ত যাওয়া যাবে। নদ্দা ও নতুন বাজার স্টেশন দুটো মাটির নিচে নির্মাণ করা হবে ও বাকিগুলি উত্তোলিত অবস্থায় নির্মাণ করা হবে। নদ্দা ও নতুন বাজার উভয় স্টেশনেই ইন্টারচেঞ্জ থাকবে।\n\n\n== সমস্যা ==\nএমআরটি লাইন ১-এর পূর্বাচল এক্সপ্রেসওয়ে অংশে সাতটি স্টেশন থাকবে, যা উড়াল পথে নির্মিত হবে। নির্মাণকাজ শুরুর আগেই জানা যায় যে স্টেশনগুলোর নির্মাণের ফলে এক্সপ্রেসওয়েটি ক্ষতিগ্রস্ত হতে পারে। এক্সপ্রেসওয়ে নির্মাণ প্রকল্পের পরিচালক এম এম এহসান জামিল দাবি করেন যে, তিনি মেট্রো কর্তৃপক্ষকে পূর্বাচল অংশের সাতটি স্টেশন ভূগর্ভস্থ করার প্রস্তাব দিয়েছিলেন। তবে জাইকার সঙ্গে নির্মাণ চুক্তি আগেই সম্পন্ন হওয়ায় এটি করা সম্ভব হয়নি। এরপর পূর্বাচল এক্সপ্রেসওয়ের পূর্ব অংশের কাজের সঙ্গে সঙ্গে এমআরটি লাইন ১-এর কাজ শুরু করতে তিনি প্রস্তাব দেন যাতে এক্সপ্রেসওয়ের ক্ষতি এড়ানো যায়। কিন্তু বিভিন্ন কারণে তা সম্ভব হয়নি। পরবর্তীতে এক্সপ্রেসওয়ের মিডিয়ান স্ট্রিপে মেট্রো নির্মাণের জন্য ৪ মিটার জায়গা রেখে দেওয়া হয়। পরবর্তীতে সড়ক পরিবহন ও মহাসড়ক বিভাগের সচিব আশ্বাস দেন যে এক্সপ্রেসওয়ের বড় ধরনের ক্ষতি এড়াতে সমন্বিতভাবে নির্মাণকাজ পরিচালিত হবে। তিনি আরও জানান যে মেট্রোরেলের স্তম্ভ মিডিয়ান স্ট্রিপের উপর নির্মিত হবে এবং স্টেশনগুলোর দুটি কলাম এক্সপ্রেসওয়ের দুই পাশে সবুজ এলাকার উপর স্থাপন করা হবে যাতে সড়কের জায়গা ব্যবহৃত না হয়। ১৯ ফেব্রুয়ারি ২০২৫ সালে লাইনটির নির্মাণ প্রকল্প প্রধান জানিয়েছিলেন যে নির্মাণের সময় সড়কের ক্ষতি না হলেও পেভমেন্টের উপরিভাগ কিছুটা ক্ষতিগ্রস্ত হতে পারে, তবে নির্মাণকাজ শেষে ক্ষতিগ্রস্ত পেভমেন্ট মেরামত করে দেওয়া হবে।\n\n\n== তথ্যসূত্র ==\n\n\n=== টীকা ===\n\n\n=== উদ্ধৃতি ==="}